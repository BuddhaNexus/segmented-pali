{
  "atk-s0103a5:0": "6. Pāsādikasuttavaṇṇanā",
  "atk-s0103a5:1": "Nigaṇṭhanāṭaputtakālaṅkiriyavaṇṇanā",
  "atk-s0103a5:2": "164.Evaṁme sutanti pāsādikasuttaṁ. Tatrāyamanuttānapadavaṇṇanā – vedhaññā nāma sakyāti dhanumhi katasikkhā vedhaññanāmakā eke sakyā. Tesaṁ ambavane pāsādeti tesaṁ ambavane sippaṁ uggaṇhatthāya kato dīghapāsādo atthi, tattha viharati. Adhunā kālaṅkatoti sampati kālaṅkato. Dvedhikajātāti dvejjhajātā, dvebhāgā jātā. Bhaṇḍanādīsu bhaṇḍanaṁ pubbabhāgakalaho, taṁ daṇḍādānādivasena paṇṇattivītikkamavasena ca vaḍḍhitaṁ kalaho. ‘‘Na tvaṁ imaṁ dhammavinayaṁ ājānāsī’’tiādinā nayena viruddhavacanaṁ vivādo. Vitudantāti vijjhantā. Sahitaṁ meti mama vacanaṁ atthasañhitaṁ. Adhiciṇṇaṁ te viparāvattanti yaṁ tava adhiciṇṇaṁ cirakālāsevanavasena paguṇaṁ, taṁ mama vādaṁ āgamma nivattaṁ. Āropito te vādoti tuyhaṁ upari mayā doso āropito. Cara vādappamokkhāyāti bhattapuṭaṁ ādāya taṁ taṁ upasaṅkamitvā vādappamokkhatthāya uttari pariyesamāno vicara. Nibbeṭhehi vāti atha vā mayā āropitadosato attānaṁ mocehi. Sace pahosīti sace sakkosi. Vadhoyevāti maraṇameva. Nāṭaputtiyesūti nāṭaputtassa antevāsikesu. Nibbinnarūpāti ukkaṇṭhitasabhāvā abhivādanādīnipi na karonti. Virattarūpāti vigatapemā. Paṭivānarūpāti tesaṁ sakkaccakiriyato nivattanasabhāvā. Yathā tanti yathā durakkhātādisabhāve dhammavinaye nibbinnavirattappaṭivānarūpehi bhavitabbaṁ, tatheva jātāti attho. Durakkhāteti dukkathite. Duppavediteti duviññāpite. Anupasamasaṁvattaniketi rāgādīnaṁ upasamaṁ kātuṁ asamatthe. Bhinnathūpeti bhindappatiṭṭhe. Ettha hi nāṭaputtova nesaṁ patiṭṭhaṭṭhena thūpo. So pana bhinno mato. Tena vuttaṁ ‘‘bhinnathūpe’’ti. Appaṭisaraṇeti tasseva abhāvena paṭisaraṇavirahite.",
  "atk-s0103a5:3": "Nanu cāyaṁ nāṭaputto nāḷandavāsiko, so kasmā pāvāyaṁ kālaṅkatoti? So kira upālinā gahapatinā paṭividdhasaccena dasahi gāthāhi bhāsite buddhaguṇe sutvā uṇhaṁ lohitaṁ chaḍḍesi. Atha naṁ aphāsukaṁ gahetvā pāvaṁ agamaṁsu. So tattha kālamakāsi. Kālaṁ kurumāno ca cintesi – ‘‘mama laddhi aniyyānikā sāravirahitā, mayaṁ tāva naṭṭhā, avasesajanopi mā apāyapūrako ahosi, sace panāhaṁ ‘mama sāsanaṁ aniyyānika’nti vakkhāmi, na saddahissanti, yaṁnūnāhaṁ dvepi jane na ekanīhārena uggaṇhāpeyyaṁ, te mamaccayena aññamaññaṁ vivadissanti, satthā taṁ vivādaṁ paṭicca ekaṁ dhammakathaṁ kathessati, tato te sāsanassa mahantabhāvaṁ jānissantī’’ti.",
  "atk-s0103a5:4": "Atha naṁ eko antevāsiko upasaṅkamitvā āha – ‘‘bhante tumhe dubbalā, mayhampi imasmiṁ dhamme sāraṁ ācikkhatha, ācariyappamāṇa’’nti. ‘‘Āvuso, tvaṁ mamaccayena sassatanti gaṇheyyāsī’’ti. Aparopi upasaṅkami, taṁ ucchedaṁ gaṇhāpesi. Evaṁ dvepi jane ekaladdhike akatvā bahū nānānīhārena uggaṇhāpetvā kālamakāsi. Te tassa sarīrakiccaṁ katvā sannipatitvā aññamaññaṁ pucchiṁsu – ‘‘kassāvuso, ācariyo sāraṁ ācikkhī’’ti? Eko uṭṭhahitvā mayhanti āha. Kiṁ ācikkhīti? Sassatanti. Aparo taṁ paṭibāhitvā ‘‘mayhaṁ sāraṁ ācikkhī’’ti āha. Evaṁ sabbe ‘‘mayhaṁ sāraṁ ācikkhi, ahaṁ jeṭṭhako’’ti aññamaññaṁ vivādaṁ vaḍḍhetvā akkose ceva paribhāse ca hatthapādappahārādīni ca pavattetvā ekamaggena dve agacchantā nānādisāsu pakkamiṁsu.",
  "atk-s0103a5:5": "165.Atha kho cundo samaṇuddesoti ayaṁ thero dhammasenāpatissa kaniṭṭhabhātiko. Taṁ bhikkhū anupasampannakāle ‘‘cundo samaṇuddeso’’ti samudācaritvā therakālepi tatheva samudācariṁsu. Tena vuttaṁ – ‘‘cundo samaṇuddeso’’ti.",
  "atk-s0103a5:6": "‘‘Pāvāyaṁ vassaṁvuṭṭho yena sāmagāmo, yenāyasmā ānando tenupasaṅkamī’’ti kasmā upasaṅkami? Nāṭaputte kira kālaṅkate jambudīpe manussā tattha tattha kathaṁ pavattayiṁsu ‘‘nigaṇṭho nāṭaputto eko satthāti paññāyittha, tassa kālaṅkiriyāya sāvakānaṁ evarūpo vivādo jāto. Samaṇo pana gotamo jambudīpe cando viya sūriyo viya ca pākaṭo, sāvakāpissa pākaṭāyeva. Kīdiso nu kho samaṇe gotame parinibbute sāvakānaṁ vivādo bhavissatī’’ti . Thero taṁ kathaṁ sutvā cintesi – ‘‘imaṁ kathaṁ gahetvā dasabalassa ārocessāmi, satthā etaṁ aṭṭhuppattiṁ katvā ekaṁ desanaṁ kathessatī’’ti. So nikkhamitvā yena sāmagāmo, yenāyasmā ānando tenupasaṅkami.",
  "atk-s0103a5:7": "Sāmagāmoti sāmākānaṁ ussannattā tassa gāmassa nāmaṁ. Yenāyasmā ānandoti ujumeva bhagavato santikaṁ agantvā yenassa upajjhāyo āyasmā ānando tenupasaṅkami.",
  "atk-s0103a5:8": "Buddhakāle kira sāriputtatthero ca ānandatthero ca aññamaññaṁ mamāyiṁsu. Sāriputtatthero ‘‘mayā kātabbaṁ satthu upaṭṭhānaṁ karotī’’ti ānandattheraṁ mamāyi. Ānandatthero ‘‘bhagavato sāvakānaṁ aggo’’ti sāriputtattheraṁ mamāyi. Kuladārake ca pabbājetvā sāriputtattherassa santike upajjhaṁ gaṇhāpesi. Sāriputtattheropi tatheva akāsi. Evaṁ ekamekena attano pattacīvaraṁ datvā pabbājetvā upajjhaṁ gaṇhāpitāni pañca pañca bhikkhusatāni ahesuṁ. Āyasmā ānando paṇītāni cīvarādīnipi labhitvā therassa adāsi.",
  "atk-s0103a5:9": "Dhammaratanapūjā",
  "atk-s0103a5:10": "Eko kira brāhmaṇo cintesi – ‘‘buddharatanassa ca saṅgharatanassa ca pūjā paññāyati, kathaṁ nu kho dhammaratanaṁ pūjitaṁ hotī’’ti? So bhagavantaṁ upasaṅkamitvā etamatthaṁ pucchi. Bhagavā āha – ‘‘sacepi brāhmaṇa dhammaratanaṁ pūjetukāmo, ekaṁ bahussutaṁ pūjehī’’ti. Bahussutaṁ, bhante, ācikkhathāti. Bhikkhusaṅghaṁ pucchāti. So bhikkhusaṅghaṁ upasaṅkamitvā ‘‘bahussutaṁ, bhante, ācikkhathā’’ti āha. Ānandatthero brāhmaṇāti. Brāhmaṇo theraṁ sahassagghanikena ticīvarena pūjesi. Thero taṁ gahetvā bhagavato santikaṁ agamāsi. Bhagavā ‘‘kuto, ānanda, laddha’’nti āha? Ekena, bhante, brāhmaṇena dinnaṁ, idaṁ panāhaṁ āyasmato sāriputtassa dātukāmoti. Dehi, ānandāti. Cārikaṁ pakkanto bhanteti. Āgatakāle dehīti, sikkhāpadaṁ bhante, paññattanti. Kadā pana sāriputto āgamissatīti? Dasāhamattena bhanteti. ‘‘Anujānāmi, ānanda, dasāhaparamaṁ atirekacīvaraṁ nikkhipitu’’nti sikkhāpadaṁ paññāpesi.",
  "atk-s0103a5:11": "Sāriputtattheropi tatheva yaṁkiñci manāpaṁ labhati, taṁ ānandattherassa deti. So imampi attano kaniṭṭhabhātikaṁ therasseva saddhivihārikaṁ adāsi. Tena vuttaṁ – ‘‘yenassa upajjhāyo āyasmā ānando tenupasaṅkamī’’ti. Evaṁ kirassa ahosi – ‘‘upajjhāyo me mahāpañño, so imaṁ kathaṁ satthu ārocessati, atha satthā tadanurūpaṁ dhammaṁ desessatī’’ti. Kathāpābhatanti kathāya mūlaṁ. Mūlañhi ‘‘pābhata’’nti vuccati. Yathāha –",
  "atk-s0103a5:12": "‘‘Appakenāpi medhāvī, pābhatena vicakkhaṇo;",
  "atk-s0103a5:13": "Samuṭṭhāpeti attānaṁ, aṇuṁ aggiṁva sandhama’’nti. (jā. 1.1.4);",
  "atk-s0103a5:14": "Bhagavantaṁ dassanāyāti bhagavantaṁ dassanatthāya. Kiṁ panānena bhagavā na diṭṭhapubboti? No na diṭṭhapubbo. Ayañhi āyasmā divā nava vāre, rattiṁ nava vāreti ekāhaṁ aṭṭhārasa vāre upaṭṭhānameva gacchati. Divasassa pana satavāraṁ vā sahassavāraṁ vā gantukāmo samānopi na akāraṇā gacchati, ekaṁ pañhuddhāraṁ gahetvāva gacchati. So taṁ divasaṁ tena kathāpābhatena gantukāmo evamāha.",
  "atk-s0103a5:15": "Asammāsambuddhappaveditadhammavinayavaṇṇanā",
  "atk-s0103a5:16": "166.Evañhetaṁ, cunda, hotīti bhagavā ānandattherena ārocitepi yasmā na ānandatthero imissā kathāya sāmiko, cundatthero pana sāmiko. Sova tassā ādimajjhapariyosānaṁ jānāti. Tasmā bhagavā tena saddhiṁ kathento ‘‘evañhetaṁ, cunda, hotī’’tiādimāha . Tassattho – cunda evañhetaṁ hoti durakkhātādisabhāve dhammavinaye sāvakā dvedhikajātā bhaṇḍanādīni katvā mukhasattīhi vitudantā viharanti.",
  "atk-s0103a5:17": "Idāni yasmā aniyyānikasāsaneneva niyyānikasāsanaṁ pākaṭaṁ hoti, tasmā ādito aniyyānikasāsanameva dassento idha cunda satthā ca hoti asammāsambuddhotiādimāha. Tattha vokkamma ca tamhā dhammā vattatīti na nirantaraṁ pūreti, okkamitvā okkamitvā antarantaraṁ katvā vattatīti attho. Tassa te, āvuso, lābhāti tassa tuyhaṁ ete dhammānudhammappaṭipattiādayo lābhā. Suladdhanti manussattampi te suladdhaṁ. Tathā paṭipajjatūti evaṁ paṭipajjatu. Yathā te satthārā dhammo desitoti yena te ākārena satthārā dhammo kathito. Yo ca samādapetīti yo ca ācariyo samādapeti. Yañca samādapetīti yaṁ antevāsiṁ samādapeti. Yo ca samādapitoti yo ca evaṁ samādapito antevāsiko. Yathā ācariyena samādapitaṁ, tathatthāya paṭipajjati. Sabbe teti tayopi te. Ettha hi ācariyo samādapitattā apuññaṁ pasavati, samādinnantevāsiko samādinnattā, paṭipannako paṭipannattā. Tena vuttaṁ – ‘‘sabbe te bahuṁ apuññaṁ pasavantī’’ti. Etenupāyena sabbavāresu attho veditabbo.",
  "atk-s0103a5:18": "167. Apicettha ñāyappaṭipannoti kāraṇappaṭipanno. Ñāyamārādhessatīti kāraṇaṁ nipphādessati. Vīriyaṁ ārabhatīti attano dukkhanibbattakaṁ vīriyaṁ karoti. Vuttañhetaṁ ‘‘durakkhāte, bhikkhave, dhammavinaye yo āraddhavīriyo, so dukkhaṁ viharati. Yo kusīto, so sukhaṁ viharatī’’ti (a. ni. 1.318).",
  "atk-s0103a5:19": "Sammāsambuddhappaveditadhammavinayādivaṇṇanā",
  "atk-s0103a5:20": "168. Evaṁ aniyyānikasāsanaṁ dassetvā idāni niyyānikasāsanaṁ dassento idha pana, cunda, satthā ca hoti sammāsambuddhotiādimāha. Tattha niyyānikoti maggatthāya phalatthāya ca niyyāti.",
  "atk-s0103a5:21": "169.Vīriyaṁ ārabhatīti attano sukhanipphādakaṁ vīriyaṁ ārabhati. Vuttañhetaṁ ‘‘svākkhāte, bhikkhave, dhammavinaye yo kusīto, so dukkhaṁ viharati. Yo āraddhavīriyo, so sukhaṁ viharatī’’ti (a. ni. 1.319).",
  "atk-s0103a5:22": "170. Iti bhagavā niyyānikasāsane sammāpaṭipannassa kulaputtassa pasaṁsaṁ dassetvā puna desanaṁ vaḍḍhento idha, cunda, satthā ca loke udapādītiādimāha. Tattha aviññāpitatthāti abodhitatthā. Sabbasaṅgāhapadakatanti sabbasaṅgahapadehi kataṁ, sabbasaṅgāhikaṁ kataṁ na hotīti attho. ‘‘Sabbasaṅgāhapadagata’’ntipi pāṭho, na sabbasaṅgāhapadesu gataṁ, na ekasaṅgahajātanti attho. Sappāṭihīrakatanti niyyānikaṁ. Yāvadevamanussehīti devalokato yāva manussalokā suppakāsitaṁ. Anutappo hotīti anutāpakaro hoti. Satthā ca no loketi idaṁ tesaṁ anutāpakāradassanatthaṁ vuttaṁ. Nānutappo hotīti satthāraṁ āgamma sāvakehi yaṁ pattabbaṁ, tassa pattattā anutāpakaro na hoti.",
  "atk-s0103a5:23": "172.Theroti thiro therakārakehi dhammehi samannāgato. ‘‘Rattaññū’’tiādīni vuttatthāneva. Etehi ce pīti etehi heṭṭhā vuttehi.",
  "atk-s0103a5:24": "173.Pattayogakkhemāti catūhi yogehi khemattā arahattaṁ idha yogakkhemaṁ nāma, taṁ pattāti attho. Alaṁ samakkhātuṁ saddhammassāti sammukhā gahitattā assa saddhammaṁ sammā ācikkhituṁ samatthā.",
  "atk-s0103a5:25": "174.Brahmacārinoti brahmacariyavāsaṁ vasamānā ariyasāvakā. Kāmabhoginoti gihisotāpannā. ‘‘Iddhañcevā’’tiādīni mahāparinibbāne vitthāritāneva. Lābhaggayasaggapattanti lābhaggañceva yasaggañca pattaṁ.",
  "atk-s0103a5:26": "175.Santi kho pana me, cunda, etarahi therā bhikkhū sāvakāti sāriputtamoggallānādayo therā. Bhikkhuniyoti khemātherīuppalavaṇṇatherīādayo. Upāsakā sāvakā gihī odātavatthavasanā brahmacārinoti cittagahapatihatthakaāḷavakādayo. Kāmabhoginoti cūḷaanāthapiṇḍikamahāanāthapiṇḍikādayo. Brahmacāriniyoti nandamātādayo. Kāmabhoginiyoti khujjuttarādayo.",
  "atk-s0103a5:27": "176.Sabbākārasampannanti sabbakāraṇasampannaṁ. Idamevatanti idameva brahmacariyaṁ, imameva dhammaṁ sammā hetunā nayena vadamāno vadeyya. Udakāssudanti udako sudaṁ. Passaṁ na passatīti passanto na passati. So kira imaṁ pañhaṁ mahājanaṁ pucchi. Tehi ‘‘na jānāma, ācariya, kathehi no’’ti vutto so āha – ‘‘gambhīro ayaṁ pañho āhārasappāye sati thokaṁ cintetvā sakkā kathetu’’nti. Tato tehi cattāro māse mahāsakkāre kate taṁ pañhaṁ kathento kiñca passaṁ na passatītiādimāha. Tattha sādhunisitassāti suṭṭhunisitassa tikhiṇassa, sunisitakhurassa kira talaṁ paññāyati, dhārā na paññāyatīti ayamettha attho.",
  "atk-s0103a5:28": "Saṅgāyitabbadhammādivaṇṇanā",
  "atk-s0103a5:29": "177.Saṅgamma samāgammāti saṅgantvā samāgantvā. Atthena atthaṁ, byañjanena byañjananti atthena saha atthaṁ, byañjanenapi saha byañjanaṁ samānentehīti attho. Saṅgāyitabbanti vācetabbaṁ sajjhāyitabbaṁ. Yathayidaṁ brahmacariyanti yathā idaṁ sakalaṁ sāsanabrahmacariyaṁ.",
  "atk-s0103a5:30": "178.Tatra ceti tatra saṅghamajjhe, tassa vā bhāsite. Atthañceva micchā gaṇhāti, byañjanāni ca micchā ropetīti ‘‘cattāro satipaṭṭhānā’’ti ettha ārammaṇaṁ ‘‘satipaṭṭhāna’’nti atthaṁ gaṇhāti. ‘‘Satipaṭṭhānānī’’ti byañjanaṁ ropeti. Imassa nu kho, āvuso, atthassāti ‘‘satiyeva satipaṭṭhāna’’nti. Atthassa ‘‘cattāro satipaṭṭhānā’’ti kiṁ nu kho imāni byañjanāni, udāhu cattāri satipaṭṭhānānī’’ti etāni vā byañjanāni. Katamāni opāyikatarānīti imassa atthassa katamāni byañjanāni upapannatarāni allīnatarāni. Imesañcabyañjanānanti ‘‘cattāro satipaṭṭhānā’’ti byañjanānaṁ ‘‘satiyeva satipaṭṭhāna’’nti kiṁ nu kho ayaṁ attho, udāhu ‘‘ārammaṇaṁ satipaṭṭhāna’’nti eso atthoti? Imassa kho, āvuso, atthassāti ‘‘ārammaṇaṁ satipaṭṭhāna’’nti imassa atthassa. Yā ceva etānīti yāni ceva etāni mayā vuttāni. Yā ceva esoti yo ceva esa mayā vutto. So neva ussādetabboti tumhehi tāva sammā atthe ca sammā byañjane ca ṭhātabbaṁ. So pana neva ussādetabbo, na apasādetabbo. Saññāpetabboti jānāpetabbo. Tassa ca atthassāti ‘‘satiyeva satipaṭṭhāna’’nti atthassa ca. Tesañca byañjanānanti ‘‘satipaṭṭhānā’’ti byañjanānaṁ. Nisantiyāti nisāmanatthaṁ dhāraṇatthaṁ. Iminā nayena sabbavāresu attho veditabbo.",
  "atk-s0103a5:31": "181.Tādisanti tumhādisaṁ. Atthupetanti atthena upetaṁ atthassa viññātāraṁ. Byañjanupetanti byañjanehi upetaṁ byañjanānaṁ viññātāraṁ. Evaṁ etaṁ bhikkhuṁ pasaṁsatha. Eso hi bhikkhu na tumhākaṁ sāvako nāma, buddho nāma esa cundāti. Iti bhagavā bahussutaṁ bhikkhuṁ attano ṭhāne ṭhapesi.",
  "atk-s0103a5:32": "Paccayānuññātakāraṇādivaṇṇanā",
  "atk-s0103a5:33": "182. Idāni tatopi uttaritaraṁ desanaṁ vaḍḍhento na vo ahaṁ, cundātiādimāha. Tattha diṭṭhadhammikā āsavā nāma idhaloke paccayahetu uppajjanakā āsavā. Samparāyikā āsavā nāma paraloke bhaṇḍanahetu uppajjanakā āsavā. Saṁvarāyāti yathā te na pavisanti, evaṁ pidahanāya. Paṭighātāyāti mūlaghātena paṭihananāya. Alaṁ vo taṁ yāvadeva sītassa paṭighātāyāti taṁ tumhākaṁ sītassa paṭighātāya samatthaṁ. Idaṁ vuttaṁ hoti, yaṁ vo mayā cīvaraṁ anuññātaṁ, taṁ pārupitvā dappaṁ vā mānaṁ vā kurumānā viharissathāti na anuññātaṁ, taṁ pana pārupitvā sītappaṭighātādīni katvā sukhaṁ samaṇadhammaṁ yoniso manasikāraṁ karissathāti anuññātaṁ. Yathā ca cīvaraṁ, evaṁ piṇḍapātādayopi. Anupadasaṁvaṇṇanā panettha visuddhimagge vuttanayeneva veditabbā.",
  "atk-s0103a5:34": "Sukhallikānuyogādivaṇṇanā",
  "atk-s0103a5:35": "183.Sukhallikānuyoganti sukhalliyanānuyogaṁ, sukhasevanādhimuttanti attho. Sukhetīti sukhitaṁ karoti. Pīṇetīti pīṇitaṁ thūlaṁ karoti.",
  "atk-s0103a5:36": "186.Aṭṭhitadhammāti naṭṭhitasabhāvā. Jivhā no atthīti yaṁ yaṁ icchanti, taṁ taṁ kathenti, kadāci maggaṁ kathenti, kadāci phalaṁ kadāci nibbānanti adhippāyo. Jānatāti sabbaññutaññāṇena jānantena. Passatāti pañcahi cakkhūhi passantena. Gambhīranemoti gambhīrabhūmiṁ anupaviṭṭho. Sunikhātoti suṭṭhu nikhāto. Evameva kho, āvusoti evaṁ khīṇāsavo abhabbo nava ṭhānāni ajjhācarituṁ. Tasmiṁ anajjhācāro acalo asampavedhī. Tattha sañcicca pāṇaṁ jīvitā voropanādīsu sotāpannādayopi abhabbā. Sannidhikārakaṁ kāme paribhuñjitunti vatthukāme ca kilesakāme ca sannidhiṁ katvā paribhuñjituṁ. Seyyathāpi pubbe agārikabhūtoti yathā pubbe gihibhūto paribhuñjati, evaṁ paribhuñjituṁ abhabbo.",
  "atk-s0103a5:37": "Pañhabyākaraṇavaṇṇanā",
  "atk-s0103a5:38": "187. Agāramajjhe vasantā hi sotāpannādayo yāvajīvaṁ gihibyañjanena tiṭṭhanti. Khīṇāsavo pana arahattaṁ patvāva manussabhūto parinibbāti vā pabbajati vā. Cātumahārājikādīsu kāmāvacaradevesu muhuttampi na tiṭṭhati. Kasmā? Vivekaṭṭhānassa abhāvā. Bhummadevattabhāve pana ṭhito arahattaṁ patvāpi tiṭṭhati. Tassa vasena ayaṁ pañho āgato. Bhinnadosattā panassa bhikkhubhāvo veditabbo. Atīrakanti atīraṁ aparicchedaṁ mahantaṁ. No ca kho anāgatanti anāgataṁ pana addhānaṁ ārabbha evaṁ na paññapeti, atītameva maññe samaṇo gotamo jānāti, na anāgataṁ. Tathā hissa atīte aḍḍhachaṭṭhasatajātakānussaraṇaṁ paññāyati. Anāgate evaṁ bahuṁ anussaraṇaṁ na paññāyatīti imamatthaṁ maññamānā evaṁ vadeyyuṁ. Tayidaṁ kiṁ sūti anāgate apaññāpanaṁ kiṁ nu kho? Kathaṁsūti kena nu kho kāraṇena ajānantoyeva nu kho anāgataṁ nānussarati, ananussaritukāmatāya nānussaratīti. Aññavihitakena ñāṇadassanenāti paccakkhaṁ viya katvā dassanasamatthatāya dassanabhūtena ñāṇena aññatthavihitakena ñāṇena aññaṁ ārabbha pavattena, aññavihitakaṁ aññaṁ ārabbha pavattamānaṁ ñāṇadassanaṁ saṅgāhetabbaṁ paññāpetabbaṁ maññanti. Te hi carato ca tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitaṁ maññanti, tādisañca ñāṇaṁ nāma natthi. Tasmā yathariva bālā abyattā, evaṁ maññantīti veditabbo.",
  "atk-s0103a5:39": "Satānusārīti pubbenivāsānussatisampayuttakaṁ. Yāvatakaṁ ākaṅkhatīti yattakaṁ ñātuṁ icchati, tattakaṁ jānissāmīti ñāṇaṁ pesesi. Athassa dubbalapattapuṭe pakkhandanārāco viya appaṭihataṁ anivāritaṁ ñāṇaṁ gacchati, tena yāvatakaṁ ākaṅkhati tāvatakaṁ anussarati. Bodhijanti bodhimūle jātaṁ. Ñāṇaṁ uppajjatīti catumaggañāṇaṁ uppajjati. Ayamantimā jātīti tena ñāṇena jātimūlassa pahīnattā puna ayamantimā jāti. Natthidāni punabbhavoti aparampi ñāṇaṁ uppajjati. Anatthasaṁhitanti na idhalokatthaṁ vā paralokatthaṁ vā nissitaṁ. Na taṁ tathāgato byākarotīti taṁ bhāratayuddhasītāharaṇasadisaṁ aniyyānikakathaṁ tathāgato na katheti. Bhūtaṁ tacchaṁ anatthasaṁhitanti rājakathāditiracchānakathaṁ. Kālaññū tathāgato hotīti kālaṁ jānāti. Sahetukaṁ sakāraṇaṁ katvā yuttapattakāleyeva katheti.",
  "atk-s0103a5:40": "188.Tasmā tathāgatoti vuccatīti yathā yathā gaditabbaṁ, tathā tatheva gadanato dakārassa takāraṁ katvā tathāgatoti vuccatīti attho. Diṭṭhanti rūpāyatanaṁ. Sutanti saddāyatanaṁ. Mutanti mutvā patvā gahetabbato gandhāyatanaṁ rasāyatanaṁ phoṭṭhabbāyatanaṁ. Viññātanti sukhadukkhādidhammāyatanaṁ. Pattanti pariyesitvā vā apariyesitvā vā pattaṁ. Pariyesitanti pattaṁ vā apattaṁ vā pariyesitaṁ. Anuvicaritaṁ manasāti cittena anusañcaritaṁ. ‘‘Tathāgatena abhisambuddha’’nti iminā etaṁ dasseti, yañhi aparimāṇāsu lokadhātūsu imassa sadevakassa lokassa nīlaṁ pītakantiādi rūpārammaṇaṁ cakkhudvāre āpāthamāgacchati, ‘‘ayaṁ satto imasmiṁ khaṇe imaṁ nāma rūpārammaṇaṁ disvā sumano vā dummano vā majjhatto vā jāto’’ti sabbaṁ taṁ tathāgatassa evaṁ abhisambuddhaṁ . Tathā yaṁ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṁ sotadvāre āpāthamāgacchati. Mūlagandho tacagandhotiādi gandhārammaṇaṁ ghānadvāre āpāthamāgacchati. Mūlaraso khandharasotiādi rasārammaṇaṁ jivhādvāre āpāthamāgacchati. Kakkhaḷaṁ mudukantiādi pathavīdhātutejodhātuvāyodhātubhedaṁ phoṭṭhabbārammaṇaṁ kāyadvāre āpāthamāgacchati. ‘‘Ayaṁ satto imasmiṁ khaṇe imaṁ nāma phoṭṭhabbārammaṇaṁ phusitvā sumano vā dummano vā majjhatto vā jāto’’ti sabbaṁ taṁ tathāgatassa evaṁ abhisambuddhaṁ. Tathā yaṁ aparimāṇāsu lokadhātūsu imassa sadevakassa lokassa sukhadukkhādibhedaṁ dhammārammaṇaṁ manodvārassa āpāthamāgacchati, ‘‘ayaṁ satto imasmiṁ khaṇe idaṁ nāma dhammārammaṇaṁ vijānitvā sumano vā dummano vā majjhatto vā jāto’’ti sabbaṁ taṁ tathāgatassa evaṁ abhisambuddhaṁ.",
  "atk-s0103a5:41": "Yañhi , cunda, imesaṁ sattānaṁ diṭṭhaṁ sutaṁ mutaṁ viññātaṁ tattha tathāgatena adiṭṭhaṁ vā asutaṁ vā amutaṁ vā aviññātaṁ vā natthi. Imassa mahājanassa pariyesitvā pattampi atthi, pariyesitvā appattampi atthi. Apariyesitvā pattampi atthi, apariyesitvā appattampi atthi. Sabbampi taṁ tathāgatassa appattaṁ nāma natthi, ñāṇena asacchikataṁ nāma. ‘‘Tasmā tathāgatoti vuccatī’’ti. Yaṁ yathā lokena gataṁ tassa tatheva gatattā ‘‘tathāgato’’ti vuccati. Pāḷiyaṁ pana abhisambuddhanti vuttaṁ, taṁ gatasaddena ekatthaṁ. Iminā nayena sabbavāresu ‘‘tathāgato’’ti nigamanassa attho veditabbo, tassa yutti brahmajāle tathāgatasaddavitthāre vuttāyeva.",
  "atk-s0103a5:42": "Abyākataṭṭhānavaṇṇanā",
  "atk-s0103a5:43": "189. Evaṁ attano asamataṁ anuttarataṁ sabbaññutaṁ dhammarājabhāvaṁ kathetvā idāni ‘‘puthusamaṇabrāhmaṇānaṁ laddhīsu mayā aññātaṁ adiṭṭhaṁ nāma natthi, sabbaṁ mama ñāṇassa antoyeva parivattatī’’ti sīhanādaṁ nadanto ṭhānaṁ kho panetaṁ, cunda, vijjatītiādimāha. Tattha tathāgatoti satto. Na hetaṁ, āvuso, atthasaṁhitanti idhalokaparalokaatthasaṁhitaṁ na hoti. Na ca dhammasaṁhitanti navalokuttaradhammanissitaṁ na hoti. Naādibrahmacariyakanti sikkhattayasaṅgahitassa sakalasāsanabrahmacariyassa ādibhūtaṁ na hoti.",
  "atk-s0103a5:44": "190.Idaṁ dukkhanti khotiādīsu taṇhaṁ ṭhapetvā avasesā tebhummakā dhammā idaṁ dukkhanti byākataṁ. Tasseva dukkhassa pabhāvikā janikā taṇhā dukkhasamudayoti byākataṁ. Ubhinnaṁ appavatti dukkhanirodhoti byākataṁ. Dukkhaparijānano samudayapajahano nirodhasacchikaraṇo ariyamaggo dukkhanirodhagāminī paṭipadāti byākataṁ. ‘‘Etañhi, āvuso, atthasaṁhita’’ntiādīsu etaṁ idhalokaparalokaatthanissitaṁ navalokuttaradhammanissitaṁ sakalasāsanabrahmacariyassa ādi padhānaṁ pubbaṅgamanti ayamattho.",
  "atk-s0103a5:45": "Pubbantasahagatadiṭṭhinissayavaṇṇanā",
  "atk-s0103a5:46": "191. Idāni yaṁ taṁ mayā na byākataṁ, taṁ ajānantena na byākatanti mā evaṁ saññamakaṁsu. Jānantova ahaṁ evaṁ ‘‘etasmiṁ byākatepi attho natthī’’ti na byākariṁ. Yaṁ pana yathā byākātabbaṁ, taṁ mayā byākatamevāti sīhanādaṁ nadanto puna yepi te, cundātiādimāha. Tattha diṭṭhiyova diṭṭhinissayā, diṭṭhinissitakā diṭṭhigatikāti attho. Idameva saccanti idameva dassanaṁ saccaṁ. Moghamaññanti aññesaṁ vacanaṁ moghaṁ. Asayaṁkāroti asayaṁ kato.",
  "atk-s0103a5:47": "192.Tatrāti tesu samaṇabrāhmaṇesu. Atthi nu kho idaṁ āvuso vuccatīti, āvuso, yaṁ tumhehi sassato attā ca loko cāti vuccati, idamatthi nu kho udāhu natthīti evamahaṁ te pucchāmīti attho. Yañca kho te evamāhaṁsūti yaṁ pana te ‘‘idameva saccaṁ moghamañña’’nti vadanti, taṁ tesaṁ nānujānāmi. Paññattiyāti diṭṭhipaññattiyā. Samasamanti samena ñāṇena samaṁ. Yadidaṁ adhipaññattīti yā ayaṁ adhipaññatti nāma. Ettha ahameva bhiyyo uttaritaro na mayā samo atthi. Tattha yañca vuttaṁ ‘‘paññattiyāti yañca adhipaññattī’’ti ubhayametaṁ atthato ekaṁ. Bhedato hi paññatti adhipaññattīti dvayaṁ hoti. Tattha paññatti nāma diṭṭhipaññatti. Adhipaññatti nāma khandhapaññatti dhātupaññatti āyatanapaññatti indriyapaññatti saccapaññatti puggalapaññattīti evaṁ vuttā cha paññattiyo. Idha pana paññattiyāti etthāpi paññatti ceva adhipaññatti ca adhippetā, adhipaññattīti etthāpi. Bhagavā hi paññattiyāpi anuttaro, adhipaññattiyāpi anuttaro. Tenāha – ‘‘ahameva tattha bhiyyo yadidaṁ adhipaññattī’’ti.",
  "atk-s0103a5:48": "196.Pahānāyāti pajahanatthaṁ. Samatikkamāyāti tasseva vevacanaṁ. Desitāti kathitā. Paññattāti ṭhapitā. Satipaṭṭhānabhāvanāya hi ghanavinibbhogaṁ katvā sabbadhammesu yāthāvato diṭṭhesu ‘‘suddhasaṅkhārapuñjoyaṁ nayidha sattūpalabbhatī’’ti sanniṭṭhānato sabbadiṭṭhinissayānaṁ pahānaṁ hotīti. Tena vuttaṁ. Diṭṭhinissayānaṁ pahānāya samatikkamāya evaṁ mayā ime cattāro satipaṭṭhānā desitā paññattā’’ti. Sesaṁ sabbattha uttānatthamevāti.",
  "atk-s0103a5:49": "Sumaṅgalavilāsiniyā dīghanikāyaṭṭhakathāya",
  "atk-s0103a5:50": "Pāsādikasuttavaṇṇanā niṭṭhitā."
}