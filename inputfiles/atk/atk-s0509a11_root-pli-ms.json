{
  "atk-s0509a11:0": "12. Soḷasanipāto",
  "atk-s0509a11:1": "1. Puṇṇātherīgāthāvaṇṇanā",
  "atk-s0509a11:2": "Soḷasanipāte udahārī ahaṁ sītetiādikā puṇṇāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī vipassissa bhagavato kāle kulagehe nibbattitvā viññutaṁ patvā hetusampannatāya sañjātasaṁvegā bhikkhunīnaṁ santikaṁ gantvā dhammaṁ sutvā laddhappasādā pabbajitvā parisuddhasīlā tīṇi piṭakāni uggahetvā bahussutā dhammadharā dhammakathikā ca ahosi. Yathā ca vipassissa bhagavato sāsane, evaṁ sikhissa vessabhussa kakusandhassa koṇāgamanassa kassapassa ca bhagavato sāsane pabbajitvā sīlasampannā bahussutā dhammadharā dhammakathikā ca ahosi. Mānadhātukattā pana kilese samucchindituṁ nāsakkhi. Mānopanissayavasena kammassa katattā imasmiṁ buddhuppāde anāthapiṇḍikassa seṭṭhino gharadāsiyā kucchimhi nibbatti, puṇṇātissā nāmaṁ ahosi. Sā sīhanādasuttantadesanāya (ma. ni. 1.146 ādayo) sotāpannā hutvā pacchā udakasuddhikaṁ brāhmaṇaṁ dametvā seṭṭhinā sambhāvitā hutvā tena bhujissabhāvaṁ pāpitā taṁ pabbajjaṁ anujānāpetvā pabbajitvā vipassanāya kammaṁ karontī na cirasseva saha paṭisambhidāhi arahattaṁ pāpuṇi. Tena vuttaṁ apadāne (apa. therī 2.4.184-203) –",
  "atk-s0509a11:3": "‘‘Vipassino bhagavato, sikhino vessabhussa ca;",
  "atk-s0509a11:4": "Kakusandhassa munino, koṇāgamanatādino.",
  "atk-s0509a11:5": "‘‘Kassapassa ca buddhassa, pabbajitvāna sāsane;",
  "atk-s0509a11:6": "Bhikkhunī sīlasampannā, nipakā saṁvutindriyā.",
  "atk-s0509a11:7": "‘‘Bahussutā dhammadharā, dhammatthapaṭipucchikā;",
  "atk-s0509a11:8": "Uggahetā ca dhammānaṁ, sotā payirupāsitā.",
  "atk-s0509a11:9": "‘‘Desentī janamajjhehaṁ, ahosiṁ jinasāsane;",
  "atk-s0509a11:10": "Bāhusaccena tenāhaṁ, pesalā abhimaññisaṁ.",
  "atk-s0509a11:11": "‘‘Pacchime ca bhave dāni, sāvatthiyaṁ puruttame;",
  "atk-s0509a11:12": "Anāthapiṇḍino gehe, jātāhaṁ kumbhadāsiyā.",
  "atk-s0509a11:13": "‘‘Gatā udakahāriyaṁ, sotthiyaṁ dijamaddasaṁ;",
  "atk-s0509a11:14": "Sītaṭṭaṁ toyamajjhamhi, taṁ disvā idamabraviṁ.",
  "atk-s0509a11:15": "‘‘Udahārī ahaṁ sīte, sadā udakamotariṁ;",
  "atk-s0509a11:16": "Ayyānaṁ daṇḍabhayabhītā, vācādosabhayaṭṭitā.",
  "atk-s0509a11:17": "‘‘Kassa brāhmaṇa tvaṁ bhīto, sadā udakamotari;",
  "atk-s0509a11:18": "Vedhamānehi gattehi, sītaṁ vedayase bhusaṁ.",
  "atk-s0509a11:19": "‘‘Jānantī vata maṁ bhoti, puṇṇike paripucchasi;",
  "atk-s0509a11:20": "Karontaṁ kusalaṁ kammaṁ, rundhantaṁ katapāpakaṁ.",
  "atk-s0509a11:21": "‘‘Yo ca vuḍḍho daharo vā, pāpakammaṁ pakubbati;",
  "atk-s0509a11:22": "Dakābhisecanā sopi, pāpakammā pamuccati.",
  "atk-s0509a11:23": "‘‘Uttarantassa akkhāsiṁ, dhammatthasaṁhitaṁ padaṁ;",
  "atk-s0509a11:24": "Tañca sutvā sa saṁviggo, pabbajitvārahā ahu.",
  "atk-s0509a11:25": "‘‘Pūrentī ūnakasataṁ, jātā dāsikule yato;",
  "atk-s0509a11:26": "Tato puṇṇāti nāmaṁ me, bhujissaṁ maṁ akaṁsu te.",
  "atk-s0509a11:27": "‘‘Seṭṭhiṁ tatonujānetvā, pabbajiṁ anagāriyaṁ;",
  "atk-s0509a11:28": "Na cireneva kālena, arahattamapāpuṇiṁ.",
  "atk-s0509a11:29": "‘‘Iddhīsu ca vasī homi, dibbāya sotadhātuyā;",
  "atk-s0509a11:30": "Cetopariyañāṇassa, vasī homi mahāmune.",
  "atk-s0509a11:31": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a11:32": "Sabbāsavaparikkhīṇā, natthi dāni punabbhavo.",
  "atk-s0509a11:33": "‘‘Atthadhammaniruttīsu, paṭibhāne tatheva ca;",
  "atk-s0509a11:34": "Ñāṇaṁ me vimalaṁ suddhaṁ, buddhaseṭṭhassa vāhasā.",
  "atk-s0509a11:35": "‘‘Bhāvanāya mahāpaññā, suteneva sutāvinī;",
  "atk-s0509a11:36": "Mānena nīcakulajā, na hi kammaṁ vinassati.",
  "atk-s0509a11:37": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a11:38": "Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a11:39": "236.",
  "atk-s0509a11:40": " ‘‘Udahārī ahaṁ sīte, sadā udakamotariṁ;",
  "atk-s0509a11:41": "Ayyānaṁ daṇḍabhayabhītā, vācādosabhayaṭṭitā.",
  "atk-s0509a11:42": "237.",
  "atk-s0509a11:43": " ‘‘Kassa brāhmaṇa tvaṁ bhīto, sadā udakamotari;",
  "atk-s0509a11:44": "Vedhamānehi gattehi, sītaṁ vedayase bhusaṁ.",
  "atk-s0509a11:45": "238.",
  "atk-s0509a11:46": " ‘‘Jānantī vata maṁ bhoti, puṇṇike paripucchasi;",
  "atk-s0509a11:47": "Karontaṁ kusalaṁ kammaṁ, rundhantaṁ katapāpakaṁ.",
  "atk-s0509a11:48": "239.",
  "atk-s0509a11:49": " ‘‘Yo ca vuḍḍho daharo vā, pāpakammaṁ pakubbati;",
  "atk-s0509a11:50": "Dakābhisecanā sopi, pāpakammā pamuccati.",
  "atk-s0509a11:51": "240.",
  "atk-s0509a11:52": " ‘‘Ko nu te idamakkhāsi, ajānantassa ajānako;",
  "atk-s0509a11:53": "‘Dakābhisecanā nāma, pāpakammā pamuccati’.",
  "atk-s0509a11:54": "241.",
  "atk-s0509a11:55": " ‘‘Saggaṁ nūna gamissanti, sabbe maṇḍūkakacchapā;",
  "atk-s0509a11:56": "Nāgā ca susumārā ca, ye caññe udake carā.",
  "atk-s0509a11:57": "242.",
  "atk-s0509a11:58": " ‘‘Orabbhikā sūkarikā, macchikā migabandhakā;",
  "atk-s0509a11:59": "Corā ca vajjhaghātā ca, ye caññe pāpakammino;",
  "atk-s0509a11:60": "Dakābhisecanā tepi, pāpakammā pamuccare.",
  "atk-s0509a11:61": "243.",
  "atk-s0509a11:62": " ‘‘Sace imā nadiyo te, pāpaṁ pubbe kataṁ vahuṁ;",
  "atk-s0509a11:63": "Puññampi mā vaheyyuṁ te, tena tvaṁ paribāhiro.",
  "atk-s0509a11:64": "244.",
  "atk-s0509a11:65": " ‘‘Yassa brāhmaṇa tvaṁ bhīto, sadā udakamotari;",
  "atk-s0509a11:66": "Tameva brahme mākāsi, mā te sītaṁ chaviṁ hane.",
  "atk-s0509a11:67": "245.",
  "atk-s0509a11:68": " ‘‘Kummaggapaṭipannaṁ maṁ, ariyamaggaṁ samānayi;",
  "atk-s0509a11:69": "Dakābhisecanā bhoti, imaṁ sāṭaṁ dadāmi te.",
  "atk-s0509a11:70": "246.",
  "atk-s0509a11:71": " ‘‘Tuyheva sāṭako hotu, nāhamicchāmi sāṭakaṁ;",
  "atk-s0509a11:72": "Sace bhāyasi dukkhassa, sace te dukkhamappiyaṁ.",
  "atk-s0509a11:73": "247.",
  "atk-s0509a11:74": " ‘‘Mākāsi pāpakaṁ kammaṁ, āvi vā yadi vā raho;",
  "atk-s0509a11:75": "Sace ca pāpakaṁ kammaṁ, karissasi karosi vā.",
  "atk-s0509a11:76": "248.",
  "atk-s0509a11:77": " ‘‘Na te dukkhā pamutyatthi, upeccāpi palāyato;",
  "atk-s0509a11:78": "Sace bhāyasi dukkhassa, sace te dukkhamappiyaṁ.",
  "atk-s0509a11:79": "249.",
  "atk-s0509a11:80": " ‘‘Upehi saraṇaṁ buddhaṁ, dhammaṁ saṅghañca tādinaṁ;",
  "atk-s0509a11:81": "Samādiyāhi sīlāni, taṁ te atthāya hehiti.",
  "atk-s0509a11:82": "250.",
  "atk-s0509a11:83": " ‘‘Upemi saraṇaṁ buddhaṁ, dhammaṁ saṅghañca tādinaṁ;",
  "atk-s0509a11:84": "Samādiyāmi sīlāni, taṁ me atthāya hehiti.",
  "atk-s0509a11:85": "251.",
  "atk-s0509a11:86": " ‘‘Brahmabandhu pure āsiṁ, ajjamhi saccabrāhmaṇo;",
  "atk-s0509a11:87": "Tevijjo vedasampanno, sottiyo camhi nhātako’’ti. –",
  "atk-s0509a11:88": "Imā gāthā abhāsi.",
  "atk-s0509a11:89": "Tattha udahārīti ghaṭena udakaṁ vāhikā. Sīte tadā udakamotarinti sītakālepi sabbadā rattindivaṁ udakaṁ otariṁ. Yadā yadā ayyakānaṁ udakena attho, tadā tadā udakaṁ pāvisiṁ, udakamotaritvā udakaṁ upanesinti adhippāyo. Ayyānaṁ daṇḍabhayabhītāti ayyakānaṁ daṇḍabhayena bhītā. Vācādosabhayaṭṭitāti vacīdaṇḍabhayena ceva dosabhayena ca aṭṭitā pīḷitā, sītepi udakamotarinti yojanā.",
  "atk-s0509a11:90": "Athekadivasaṁ puṇṇā dāsī ghaṭena udakaṁ ānetuṁ udakatitthaṁ gatā. Tattha addasa aññataraṁ brāhmaṇaṁ udakasuddhikaṁ himapātasamaye mahati sīte vattamāne pātova udakaṁ otaritvā sasīsaṁ nimujjitvā mante jappitvā udakato uṭṭhahitvā allavatthaṁ allakesaṁ pavedhantaṁ dantavīṇaṁ vādayamānaṁ. Taṁ disvā karuṇāya sañcoditamānasā tato naṁ diṭṭhigatā vivecetukāmā ‘‘kassa, brāhmaṇa, tvaṁ bhīto’’ti gāthamāha. Tattha kassa, brāhmaṇa, tvaṁ kuto ca nāma bhayahetuto bhīto hutvā sadāudakamotari sabbakālaṁ sāyaṁ pātaṁ udakaṁ otari. Otaritvā ca vedhamānehi kampamānehi gattehi sarīrāvayavehi sītaṁ vedayase bhusaṁ sītadukkhaṁ ativiya dussahaṁ paṭisaṁvedayasi paccanubhavasi.",
  "atk-s0509a11:91": "Jānantī vata maṁ bhotīti, bhoti puṇṇike, tvaṁ taṁ upacitaṁ pāpakammaṁ rundhantaṁ nivāraṇasamatthaṁ kusalaṁ kammaṁ iminā udakorohanena karontaṁ maṁ jānantī vata paripucchasi.",
  "atk-s0509a11:92": "Nanu ayamattho loke pākaṭo eva. Kathāpi mayaṁ tuyhaṁ vadāmāti dassento ‘‘yo ca vuḍḍho’’ti gāthamāha. Tassattho – vuḍḍho vā daharo vā majjhimo vā yo koci hiṁsādibhedaṁ pāpakammaṁpakubbati ativiya karoti, sopi bhusaṁ pāpakammanirato dakābhisecanā sinānena tato pāpakammā pamuccati accantameva vimuccatīti.",
  "atk-s0509a11:93": "Taṁ sutvā puṇṇikā tassa paṭivacanaṁ dentī ‘‘ko nu te’’tiādimāha. Tattha ko nu te idamakkhāsi, ajānantassaajānakoti kammavipākaṁ ajānantassa te sabbena sabbaṁ kammavipākaṁ ajānato ajānako aviddasu bālo udakābhisecanahetu pāpakammato pamuccatīti, idaṁ atthajātaṁ ko nu nāma akkhāsi, na so saddheyyavacano, nāpi cetaṁ yuttanti adhippāyo.",
  "atk-s0509a11:94": "Idānissa tameva yuttiabhāvaṁ vibhāventī ‘‘saggaṁ nūna gamissantī’’tiādimāha. Tattha nāgāti vijjhasā. Susumārāti kumbhīlā. Ye caññe udake carāti ye caññepi vārigocarā macchamakaranandiyāvattādayo ca, tepi saggaṁ nūna gamissanti devalokaṁ upapajjissanti maññe, udakābhisecanā pāpakammato mutti hoti ceti attho.",
  "atk-s0509a11:95": "Orabbhikāti urabbhaghātakā. Sūkarikāti sūkaraghātakā. Macchikāti kevaṭṭā. Migabandhakāti māgavikā. Vajjhaghātāti vajjhaghātakamme niyuttā.",
  "atk-s0509a11:96": "Puññampi mā vaheyyunti imā aciravatiādayo nadiyo yathā tayā pubbe kataṁ pāpaṁ tattha udakābhisecanena sace vahuṁ nīhareyyuṁ, tathā tayā kataṁ puññampi imā nadiyo vaheyyuṁ pavāheyyuṁ. Tena tvaṁparibāhiroassa tathā sati tena puññakammena tvaṁ paribāhiro virahitova bhaveyyāti na cetaṁ yuttanti adhippāyo. Yathā vā udakena udakorohakassa puññapavāhanaṁ na hoti, evaṁ pāpapavāhanampi na hoti eva. Kasmā? Nhānassa pāpahetūnaṁ appaṭipakkhabhāvato. Yo yaṁ vināseti, so tassa paṭipakkho. Yathā āloko andhakārassa, vijjā ca avijjāya, na evaṁ nhānaṁ pāpassa. Tasmā niṭṭhamettha gantabbaṁ ‘‘na udakābhisecanā pāpato parimuttī’’ti. Tenāha bhagavā –",
  "atk-s0509a11:97": "‘‘Na udakena sucī hoti, bahvettha nhāyatī jano;",
  "atk-s0509a11:98": "Yamhi saccañca dhammo ca, so sucī so ca brāhmaṇo’’ti. (udā. 9; netti. 104);",
  "atk-s0509a11:99": "Idāni yadi pāpaṁ pavāhetukāmosi, sabbena sabbaṁ pāpaṁ mā karohīti dassetuṁ ‘‘yassa, brāhmaṇā’’ti gāthamāha. Tattha tameva brahme mākāsīti yato pāpato tvaṁ bhīto, tameva pāpaṁ brahme, brāhmaṇa, tvaṁ mā akāsi. Udakorohanaṁ pana īdise sītakāle kevalaṁ sarīrameva bādhati . Tenāha – ‘‘mā te sītaṁ chaviṁ hane’’ti, īdise sītakāle udakābhisecanena jātasītaṁ tava sarīracchaviṁ mā haneyya mā bādhesīti attho.",
  "atk-s0509a11:100": "Kummaggapaṭipannaṁ manti ‘‘udakābhisecanena suddhi hotī’’ti imaṁ kummaggaṁ micchāgāhaṁ paṭipannaṁ paggayha ṭhitaṁ maṁ. Ariyamaggaṁ samānayīti ‘‘sabbapāpassa akaraṇaṁ, kusalassa upasampadā’’ti (dī. ni. 2.90; dha. pa. 183; netti. 30, 116, 124; peṭako. 29) imaṁ buddhādīhi ariyehi gatamaggaṁ samānayi, sammadeva upanesi, tasmā bhoti imaṁ sāṭakaṁ tuṭṭhidānaṁ ācariyabhāgaṁ tuyhaṁ dadāmi, taṁ paṭiggaṇhāti attho.",
  "atk-s0509a11:101": "Sā taṁ paṭikkhipitvā dhammaṁ kathetvā saraṇesu sīlesu ca patiṭṭhāpetuṁ ‘‘tuyheva sāṭako hotu, nāhamicchāmi sāṭaka’’nti vatvā ‘‘sace bhāyasi dukkhassā’’tiādimāha. Tassattho – yadi tuvaṁ sakalāpāyike sugatiyañca aphāsukatādobhaggatādibhedā dukkhā bhāyasi. Yadi te taṁ appiyaṁ na iṭṭhaṁ. Āvi vā paresaṁ pākaṭabhāvena appaṭicchannaṁ katvā kāyena vācāya pāṇātipātādivasena vā yadi vā raho apākaṭabhāvena paṭicchannaṁ katvā manodvāreyeva abhijjhādivasena vā aṇumattampi pāpakaṁ lāmakaṁ kammaṁ mākāsi mā kari. Atha pana taṁ pāpakammaṁ āyatiṁ karissasi, etarahi karosi vā, ‘‘nirayādīsu catūsu apāyesu manussesu ca tassa phalabhūtaṁ dukkhaṁ ito etto vā palāyante mayi nānubandhissatī’’ti adhippāyena upecca sañcicca palāyatopi te tato pāpato mutti mokkhā natthi, gatikālādipaccayantarasamavāye sati vipaccate evāti attho. ‘‘Uppaccā’’ti vā pāṭho, uppatitvāti attho. Evaṁ pāpassa akaraṇena dukkhābhāvaṁ dassetvā idāni puññassa karaṇenapi taṁ dassetuṁ ‘‘sace bhāyasī’’tiādi vuttaṁ. Tattha tādinanti diṭṭhādīsu tādibhāvappattaṁ. Yathā vā purimakā sammāsambuddhā passitabbā, tathā passitabbato tādi, taṁ buddhaṁ saraṇaṁ upehīti yojanā. Dhammasaṅghesupi eseva nayo. Tādīnaṁ varabuddhānaṁ dhammaṁ, aṭṭhannaṁ ariyapuggalānaṁ saṅghaṁ samūhanti yojanā. Tanti saraṇagamanaṁ sīlānaṁ samādānañca. Hehitīti bhavissati.",
  "atk-s0509a11:102": "So brāhmaṇo saraṇesu sīlesu ca patiṭṭhāya aparabhāge satthu santike dhammaṁ sutvā paṭiladdhasaddho pabbajitvā ghaṭento vāyamanto na cirasseva tevijjo hutvā attano paṭipattiṁ paccavekkhitvā udānento ‘‘brahmabandhū’’ti gāthamāha.",
  "atk-s0509a11:103": "Tassattho – ahaṁ pubbe brāhmaṇakule uppattimattena brahmabandhu nāmāsiṁ. Tathā irubbedādīnaṁ ajjhenādimattena tevijjo vedasampanno sottiyo nhātako ca nāmāsiṁ. Idāni sabbaso bāhitapāpatāya saccabrāhmaṇo paramatthabrāhmaṇo, vijjattayādhigamena tevijjo, maggañāṇasaṅkhātena vedena samannāgatattā vedasampanno, nittharasabbapāpatāya nhātako ca amhīti. Ettha ca brāhmaṇena vuttagāthāpi attanā vuttagāthāpi pacchā theriyā paccekaṁ bhāsitāti sabbā theriyā gāthā eva jātāti.",
  "atk-s0509a11:104": "Puṇṇātherīgāthāvaṇṇanā niṭṭhitā.",
  "atk-s0509a11:105": "Soḷasanipātavaṇṇanā niṭṭhitā."
}