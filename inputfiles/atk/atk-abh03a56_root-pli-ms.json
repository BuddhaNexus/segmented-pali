{
  "atk-abh03a56:0": "4. Upādinnattikavaṇṇanā",
  "atk-abh03a56:1": "51. Upādinnupādāniyattikassa pañhāvāre vatthu upādāniyānaṁ khandhānaṁ purejātapaccayena paccayoti pavattiṁ sandhāya vuttaṁ. Paṭisandhiyaṁ pana taṁ purejātaṁ na hoti.",
  "atk-abh03a56:2": "72.Upādinnupādāniyo kabaḷīkāro āhāro upādinnupādāniyassa kāyassa āhārapaccayena paccayoti ettha upādinnupādāniyo kabaḷīkārāhāro nāma kammasamuṭṭhānānaṁ rūpānaṁ abbhantaragatā ojā. Upādinnupādāniyassa kāyassāti tasseva kammasamuṭṭhānarūpakāyassa āhārapaccayena paccayo. Rūpajīvitindriyaṁ viya kaṭattārūpānaṁ anupālanaupatthambhanavasena paccayo, na janakavasena. Yaṁ pana maṇḍūkādayo gilitvā ṭhitānaṁ ahiādīnaṁ kāyassa jīvamānakamaṇḍūkādisarīre ojā āhārapaccayena paccayoti vadanti, taṁ na gahetabbaṁ. Na hi jīvamānakasarīre ojā aññassa sarīrassa āhārapaccayataṁ sādheti. Anupādinnupādāniyassa kāyassāti ettha pana janakavasenāpi labbhati. Upādinnupādāniyassa ca anupādinnupādāniyassa cāti ettha ekassa upatthambhakavasena, ekassa janakavasena, ubhinnampi vā upatthambhakavaseneva vutto. Dve pana āhārā ekato paccayā hontā upatthambhakāva honti, na janakā. Sesamettha pāḷimeva sādhukaṁ oloketvā veditabbaṁ.",
  "atk-abh03a56:3": "Upādinnattikavaṇṇanā."
}