{
  "atk-vin02a45:0": "Uposathādipucchāvissajjanā",
  "atk-vin02a45:1": "332. ‘‘Uposathakammassa ko ādī’’tiādīnaṁ pucchānaṁ vissajjane sāmaggī ādīti ‘‘uposathaṁ karissāmā’’ti sīmaṁ sodhetvā chandapārisuddhiṁ āharitvā sannipatitānaṁ kāyasāmaggī ādi. Kiriyā majjheti pubbakiccaṁ katvā pātimokkhaosāraṇakiriyā majjhe. Niṭṭhānaṁ pariyosānanti ‘‘tattha sabbeheva samaggehi sammodamānehi avivadamānehi sikkhitabba’’nti idaṁ pātimokkhaniṭṭhānaṁ pariyosānaṁ. Pavāraṇākammassa sāmaggī ādīti ‘‘pavāraṇaṁ karissāmā’’ti sīmaṁ sodhetvā chandapavāraṇaṁ āharitvā sannipatitānaṁ kāyasāmaggī ādi. Kiriyā majjheti pavāraṇāñatti ca pavāraṇākathā ca majjhe, saṅghanavakassa ‘‘passanto paṭikarissāmī’’ti vacanaṁ pariyosānaṁ. Tajjanīyakammādīsu vatthu nāma yena vatthunā kammāraho hoti, taṁ vatthu. Puggaloti yena taṁ vatthu kataṁ, so puggalo. Kammavācā pariyosānanti ‘‘kataṁ saṅghena itthannāmassa bhikkhuno tajjanīyakammaṁ, khamati saṅghassa, tasmā tuṇhī, evametaṁ dhārayāmī’’ti evaṁ tassā tassā kammavācāya avasānavacanaṁ pariyosānaṁ. Sesaṁ sabbattha uttānamevāti",
  "atk-vin02a45:2": "Uposathādipucchāvissajjanāvaṇṇanā niṭṭhitā.",
  "atk-vin02a45:3": "Atthavasapakaraṇāvaṇṇanā",
  "atk-vin02a45:4": "334. Atthavasapakaraṇe – dasa atthavasetiādīsu yaṁ vattabbaṁ taṁ paṭhamapārājikavaṇṇanāyameva vuttaṁ. Yaṁ saṅghasuṭṭhu taṁ saṅghaphāsūtiādīsu uparimaṁ uparimaṁ padaṁ heṭṭhimassa heṭṭhimassa padassa attho.",
  "atk-vin02a45:5": "Atthasataṁdhammasatantiādimhi pana yadetaṁ dasasu padesu ekekaṁ mūlaṁ katvā dasakkhattuṁ yojanāya padasataṁ vuttaṁ. Tattha pacchimassa pacchimassa padassa vasena atthasataṁ purimassa purimassa vasena dhammasataṁ veditabbaṁ. Atha vā ye dasa atthavase paṭicca tathāgatena sāvakānaṁ sikkhāpadaṁ paññattaṁ, ye pubbe paṭhamapārājikavaṇṇanāyaṁ ‘‘tattha saṅghasuṭṭhutā nāma saṅghassa suṭṭhubhāvo ‘suṭṭhu devā’ti āgataṭṭhāne viya ‘suṭṭhu bhante’ti vacanasampaṭicchanabhāvo, yo ca tathāgatassa vacanaṁ sampaṭicchati, tassa taṁ dīgharattaṁ hitāya sukhāya hoti, tasmā saṅghassa ‘suṭṭhu bhante’ti mama vacanasampaṭicchanatthaṁ paññapessāmi asampaṭicchane ādīnavaṁ sampaṭicchane ca ānisaṁsaṁ dassetvā na balakkārena abhibhavitvāti etamatthaṁ āvikaronto āha – saṅghasuṭṭhutāyā’’ti evamādinā nayena vaṇṇitā, tesaṁ idha dasakkhattuṁ āgatattā atthasataṁ tadatthajotakānañca padānaṁ vasena dhammasataṁ veditabbaṁ. Idāni atthajotakānaṁ niruttīnaṁ vasena niruttisataṁ, dhammabhūtānaṁ niruttīnaṁ vasena niruttisatanti dve niruttisatāni, atthasate ñāṇasataṁ, dhammasate ñāṇasataṁ, dvīsu niruttisatesu dve ñāṇasatānīti cattāri ñāṇasatāni ca veditabbāni.",
  "atk-vin02a45:6": "‘‘Atthasataṁ dhammasataṁ, dve niruttisatāni;",
  "atk-vin02a45:7": "Cattāri ñāṇasatāni, atthavase pakaraṇe’’ti.",
  "atk-vin02a45:8": "Iti hi yaṁ vuttaṁ, idametaṁ paṭicca vuttanti.",
  "atk-vin02a45:9": "Iti samantapāsādikāya vinayasaṁvaṇṇanāya",
  "atk-vin02a45:10": "Mahāvaggavaṇṇanā niṭṭhitā."
}