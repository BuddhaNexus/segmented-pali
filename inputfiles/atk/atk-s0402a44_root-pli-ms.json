{
  "atk-s0402a44:0": "(9) 4. Macalavaggo",
  "atk-s0402a44:1": "1-5. Pāṇātipātādisuttapañcakavaṇṇanā",
  "atk-s0402a44:2": "81-85. Catutthassa paṭhamādīni uttānatthāneva. Pañcame ‘‘nīce kule paccājāto’’tiādikena tamena yuttoti tamo. Kāyaduccaritādīhi puna nirayatamūpagamanato tamaparāyaṇo. Iti ubhayenapi khandhatamova kathito hoti. ‘‘Aḍḍhe kule paccājāto’’tiādikena jotinā yuttato joti, ālokabhūtoti vuttaṁ hoti. Kāyasucaritādīhi puna sagguppattijotibhāvūpagamanato jotiparāyaṇo. Iminā nayena itarepi dve veditabbā.",
  "atk-s0402a44:3": "Venakuleti vilīvakārakule. Nesādakuleti migaluddakādīnaṁ kule. Rathakārakuleti cammakārakule. Pukkusakuleti pupphachaḍḍakakule. Kasiravuttiketi dukkhavuttike. Dubbaṇṇoti paṁsupisācako viya jhāmakhāṇuvaṇṇo. Duddasikoti vijātamātuyāpi amanāpadassano. Okoṭimakoti lakuṇḍako. Kāṇoti ekacchikāṇo vā ubhayacchikāṇo vā. Kuṇīti ekahatthakuṇī vā ubhayahatthakuṇī vā. Khañjoti ekapādakhañjo vā ubhayapādakhañjo vā. Pakkhahatoti hatapakkho pīṭhasappī . Padīpeyyassāti telakapallādino dīpaupakaraṇassa. Evaṁ kho, bhikkhaveti ettha eko puggalo bahiddhā ālokaṁ adisvā mātu kucchimhiyeva kālaṁ katvā apāyesu nibbattanto sakalampi kappaṁ saṁsarati. Sopi tamotamaparāyaṇova. So pana kuhakapuggalo bhaveyya. Kuhakassa hi evarūpā nipphatti hotīti vuttaṁ.",
  "atk-s0402a44:4": "Ettha ca ‘‘nīce kule’’tiādīhi āgamanavipatti ceva paccuppannapaccayavipatti ca dassitā. ‘‘Dalidde’’tiādīhi pavattapaccayavipatti, ‘‘kasiravuttike’’tiādīhi ājīvupāyavipatti, ‘‘dubbaṇṇo’’tiādīhi attabhāvavipatti, ‘‘bahvābādho’’tiādīhi dukkhakāraṇasamāyogo, ‘‘na lābhī’’tiādīhi sukhakāraṇavipatti ceva upabhogavipatti ca, ‘‘kāyena duccarita’’ntiādīhi tamaparāyaṇabhāvassa kāraṇasamāyogo, ‘‘kāyassa bhedā’’tiādīhi samparāyikatamūpagamo. Sukkapakkho vuttapaṭipakkhanayena veditabbo.",
  "atk-s0402a44:5": "6. Oṇatoṇatasuttavaṇṇanā",
  "atk-s0402a44:6": "86. Chaṭṭhe oṇatoṇatoti idāni nīcako āyatimpi nīcako bhavissati. Oṇatuṇṇatoti idāni nīco āyatiṁ ucco bhavissati. Uṇṇatoṇatoti idāni ucco āyatiṁ nīco bhavissati. Uṇṇatuṇṇatoti idāni ucco āyatimpi ucco bhavissati. Vitthāro pana nesaṁ purimasuttanayeneva veditabbo.",
  "atk-s0402a44:7": "7. Puttasuttavaṇṇanā",
  "atk-s0402a44:8": "87. Sattame samaṇamacaloti samaṇaacalo, makāro padasandhikaro, niccalasamaṇoti attho. Iminā sattavidhampi sekhaṁ dasseti. So hi sāsane mūlajātāya saddhāya patiṭṭhitattā acalo nāma. Samaṇapuṇḍarīkoti puṇḍarīkasadiso samaṇo. Puṇḍarīkaṁ nāma ūnasatapattaṁ saroruhaṁ. Iminā sukkhavipassakakhīṇāsavaṁ dasseti. So hi jhānābhiññānaṁ abhāvena aparipuṇṇaguṇattā samaṇapuṇḍarīko nāma hoti. Samaṇapadumoti padumasadiso samaṇo. Padumaṁ nāma paripuṇṇasatapattaṁ saroruhaṁ. Iminā ubhatobhāgavimuttaṁ khīṇāsavaṁ dasseti. So hi jhānābhiññānaṁ bhāvena paripuṇṇaguṇattā samaṇapadumo nāma hoti . Samaṇesu samaṇasukhumāloti sabbesupi etesu samaṇesu sukhumālasamaṇo muducittasarīro kāyikacetasikadukkharahito ekantasukhī. Etena attānañceva attasadise ca dasseti.",
  "atk-s0402a44:9": "Evaṁ mātikaṁ nikkhipitvā idāni paṭipāṭiyā vibhajanto kathañca, bhikkhavetiādimāha. Tattha sekhoti sattavidhopi sekho. Pāṭipadoti paṭipannako. Anuttaraṁ yogakkhemaṁ patthayamāno viharatīti arahattaṁ patthayanto viharati. Muddhāvasittassāti muddhani avasittassa, katābhisekassāti attho. Ābhisekoti abhisekaṁ kātuṁ yutto. Anabhisittoti na tāva abhisitto. Macalappattoti rañño khattiyassa muddhāvasittassa puttabhāvena ceva puttesu jeṭṭhakabhāvena ca na tāva abhisittabhāvena ca abhisekappattiatthāya acalappatto niccalapatto. Makāro nipātamattaṁ. Kāyena phusitvāti nāmakāyena phusitvā.",
  "atk-s0402a44:10": "Yācitova bahulaṁ cīvaraṁ paribhuñjatīti ‘‘idaṁ, bhante, paribhuñjathā’’ti evaṁ dāyakehi yācamāneheva upanītaṁ cīvaraṁ bahuṁ paribhuñjati, kiñcideva ayācitaṁ, bākulatthero viya. Piṇḍapātaṁ khadiravanamagge sīvalitthero viya. Senāsanaṁ aṭṭhakanāgarasutte (ma. ni. 2.17 ādayo; a. ni. 11.16 ādayo) ānandatthero viya. Gilānapaccayaṁ pilindavacchathero viya. Tyassāti te assa. Manāpenevāti manaṁ allīyanakena. Samudācarantīti kattabbakiccāni karonti pavattanti vā. Upahāraṁ upaharantīti kāyikacetasikaupahāraṁ upaharanti upanīyanti. Sannipātikānīti tiṇṇampi sannipātena nibbattāni. Utupariṇāmajānīti utupariṇāmato atisītaatiuṇhaututo jātāni. Visamaparihārajānīti accāsanaatiṭṭhānādikā visamaparihārato jātāni. Opakkamikānīti vadhabandhanādiupakkamena nibbattāni. Kammavipākajānīti vināpi imehi kāraṇehi kevalaṁ pubbe katakammavipākavaseneva jātāni. Catunnaṁ jhānānanti ettha khīṇāsavānampi buddhānampi kiriyajjhānāneva adhippetāni. Sesaṁ uttānatthamevāti.",
  "atk-s0402a44:11": "8. Saṁyojanasuttavaṇṇanā",
  "atk-s0402a44:12": "88. Aṭṭhame sāsane laddhappatiṭṭhattā sotāpannova samaṇamacaloti vutto, nātibahuguṇattā na bahupattaṁ viya saroruhaṁ sakadāgāmī samaṇapuṇḍarīkoti, tato bahutaraguṇattā satapattaṁ viya saroruhaṁ anāgāmī samaṇapadumoti, thaddhabhāvakarānaṁ kilesānaṁ sabbaso samucchinnattā mudubhāvappatto khīṇāsavo samaṇasukhumāloti.",
  "atk-s0402a44:13": "9. Sammādiṭṭhisuttavaṇṇanā",
  "atk-s0402a44:14": "89. Navame sammādiṭṭhikotiādīhi aṭṭhaṅgikamaggavasena paṭhamasutte viya satta sekhā gahitā. Dutiyavāre dasaṅgikamaggavasena vā arahattaphalañāṇaarahattaphalavimuttīhi saddhiṁ, aṭṭhaṅgikamaggavasena vā sukkhavipassakakhīṇāsavo kathito, tatiyavāre ubhatobhāgavimutto, catutthavāre tathāgato ca tathāgatasadisakhīṇāsavo cāti. Iti idaṁ suttaṁ paṭhamasutte kathitapuggalānaṁ vaseneva kathitaṁ, desanāmattameva panettha nānanti.",
  "atk-s0402a44:15": "10. Khandhasuttavaṇṇanā",
  "atk-s0402a44:16": "90. Dasame paṭhamavāre arahattatthāya payogaṁ anārabhitvā ṭhito pamādavihārī sekhapuggalo kathito. Dutiyavāre anuppāditajjhāno āraddhavipassako appamādavihārī sekhapuggalo kathito. Tatiyavāre āraddhavipassako appamādavihārī aṭṭhavimokkhalābhī sekhapuggalo kathito, catutthavāre paramasukhumālakhīṇāsavoti.",
  "atk-s0402a44:17": "Macalavaggo catuttho."
}