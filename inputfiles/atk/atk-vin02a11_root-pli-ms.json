{
  "atk-vin02a11:0": "6. Pāṭidesanīyakaṇḍaṁ",
  "atk-vin02a11:1": "1. Paṭhamapāṭidesanīyasikkhāpadavaṇṇanā",
  "atk-vin02a11:2": "Pāṭidesanīyā dhammā, khuddakānaṁ anantarā;",
  "atk-vin02a11:3": "Ṭhapitā ye ayaṁ dāni, tesaṁ bhavati vaṇṇanā.",
  "atk-vin02a11:4": "552. Paṭhamapāṭidesanīye tāva paṭikkamanakāleti piṇḍāya caritvā paṭiāgamanakāle. Sabbeva aggahesīti sabbameva aggahesi. Pavedhentīti kampamānā. Apehīti apagaccha.",
  "atk-vin02a11:5": "553-5.Gārayhaṁ āvusotiādi paṭidesetabbākāradassanaṁ. Rathikāti racchā. Byūhanti anibbijjhitvā ṭhitā gatapaccāgataracchā. Siṅghāṭakanti catukkoṇaṁ vā tikoṇaṁ vā maggasamodhānaṭṭhānaṁ. Gharanti kulagharaṁ. Etesu yattha katthaci ṭhatvā gaṇhantassa gahaṇe dukkaṭaṁ, ajjhohāre ajjhohāragaṇanāya pāṭidesanīyaṁ. Hatthisālādīsu gaṇhantassāpi eseva nayo. Bhikkhunī rathikāya ṭhatvā deti, bhikkhu sacepi antarārāmādīsu ṭhatvā gaṇhāti, āpattiyeva. ‘‘Antaragharaṁ paviṭṭhāyā’’ti hi vacanato bhikkhuniyā antaraghare ṭhatvā dadamānāya vasenettha āpatti veditabbā, bhikkhussa ṭhitaṭṭhānaṁ pana appamāṇaṁ. Tasmā sacepi vīthiādīsu ṭhito bhikkhu antarārāmādīsu ṭhatvā dadamānāya bhikkhuniyā gaṇhāti, anāpattiyeva.",
  "atk-vin02a11:6": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassāti idaṁ āmisena asambhinnaṁ sandhāya vuttaṁ, sambhinne pana ekarase pāṭidesanīyameva. Ekato upasampannāyāti bhikkhunīnaṁ santike upasampannāya. Bhikkhūnaṁ santike upasampannāya pana yathāvatthukameva.",
  "atk-vin02a11:7": "556.Dāpeti na detīti aññātikā aññena kenaci dāpeti taṁ gaṇhantassa anāpatti. Upanikkhipitvā detīti bhūmiyaṁ ṭhapetvā ‘‘idaṁ ayya tumhākaṁ dammī’’ti deti, evaṁ dinnaṁ ‘‘sādhu bhaginī’’ti sampaṭicchitvā tāya eva vā bhikkhuniyā aññena vā kenaci paṭiggahāpetvā bhuñjituṁ vaṭṭati. Sikkhamānāya sāmaṇeriyāti etāsaṁ dadamānānaṁ gaṇhantassa anāpatti. Sesamettha uttānameva.",
  "atk-vin02a11:8": "Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a11:9": "Paṭhamapāṭidesanīyaṁ.",
  "atk-vin02a11:10": "2. Dutiyapāṭidesanīyasikkhāpadavaṇṇanā",
  "atk-vin02a11:11": "558. Dutiye – apasakka tāva bhaginītiādi apasādetabbākāradassanaṁ.",
  "atk-vin02a11:12": "561.Attano bhattaṁ dāpeti na detīti ettha sacepi attano bhattaṁ deti, iminā sikkhāpadena anāpattiyeva, purimasikkhāpadena āpatti. Aññesaṁ bhattaṁ deti na dāpetīti ettha sacepi dāpeyya, iminā sikkhāpadena āpatti bhaveyya. Dentiyā pana neva iminā na purimena āpatti. Sesamettha uttānameva. Kathinasamuṭṭhānaṁ – kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a11:13": "Dutiyapāṭidesanīyaṁ.",
  "atk-vin02a11:14": "3. Tatiyapāṭidesanīyasikkhāpadavaṇṇanā",
  "atk-vin02a11:15": "562. Tatiye – ubhatopasannanti dvīhi pasannaṁ upāsakenapi upāsikāyapi. Tasmiṁ kira kule ubhopi te sotāpannāyeva. Bhogena hāyatīti edisañhi kulaṁ sacepi asītikoṭidhanaṁ hoti, bhogehi hāyatiyeva. Kasmā? Yasmā tattha neva upāsikā na upāsako bhoge rakkhati.",
  "atk-vin02a11:16": "569.Gharato nīharitvā dentīti āsanasālaṁ vā vihāraṁ vā ānetvā denti. Sacepi anāgate bhikkhumhi paṭhamaṁyeva nīharitvā dvāre ṭhapetvā pacchā sampattassa denti, vaṭṭati. Bhikkhuṁ pana disvā antogehato nīharitvā diyyamānaṁ na vaṭṭatīti mahāpaccariyaṁ vuttaṁ. Sesamettha uttānameva . Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ ticittaṁ, tivedananti.",
  "atk-vin02a11:17": "Tatiyapāṭidesanīyaṁ.",
  "atk-vin02a11:18": "4. Catutthapāṭidesanīyasikkhāpadavaṇṇanā",
  "atk-vin02a11:19": "570. Catutthe – avaruddhā hontīti paṭiviruddhā honti.",
  "atk-vin02a11:20": "573.Pañcannaṁ paṭisaṁviditanti pañcasu sahadhammikesu yaṁkiñci pesetvā khādanīyaṁ bhojanīyaṁ āharissāmāti paṭisaṁviditaṁ katampi appaṭisaṁviditamevāti attho. Ārāmaṁ ārāmūpacāraṁ ṭhapetvāti āraññakasenāsanārāmañca tassa upacārañca ṭhapetvā; upacārato nikkhantaṁ antarāmagge bhikkhuṁ disvā vā gāmaṁ āgatassa vā paṭisaṁviditaṁ katampi appaṭisaṁviditameva hotīti veditabbaṁ. Sace sāsaṅkaṁ hoti sāsaṅkanti ācikkhitabbanti kasmā ācikkhitabbaṁ? Ārāme core vasante amhākaṁ nārocentīti vacanapaṭimocanatthaṁ. Corā vattabbā manussā idhūpacarantīti kasmā vattabbaṁ? Attano upaṭṭhākehi amhe gaṇhāpentīti vacanapaṭimocanatthaṁ.",
  "atk-vin02a11:21": "Yāguyā paṭisaṁvidite tassā parivāro āhariyyatīti yāguyā paṭisaṁviditaṁ katvā ‘‘kiṁ suddhayāguyā dinnāya pūvabhattādīnipi etissā yāguyā parivāraṁ katvā dassāmā’’ti evaṁ yaṁ kiñci āharanti, sabbaṁ paṭisaṁviditameva hoti. Bhattena paṭisaṁviditetiādīsupi eseva nayo. Asukaṁ nāma kulaṁ paṭisaṁviditaṁ katvā khādanīyādīni gahetvā gacchatīti sutvā aññānipi tena saddhiṁ attano deyyadhammaṁ āharanti, vaṭṭati. Yāguyā paṭisaṁviditaṁ katvā pūvaṁ vā bhattaṁ vā āharanti, etampi vaṭṭatīti kurundiyaṁ vuttaṁ.",
  "atk-vin02a11:22": "575.Gilānassāti appaṭisaṁviditepi gilānassa anāpatti. Paṭisaṁvidite vā gilānassa vā sesakanti ekassatthāya paṭisaṁviditaṁ katvā āhaṭaṁ, tassa sesakaṁ aññassāpi bhuñjituṁ vaṭṭati. Catunnaṁ pañcannaṁ vā paṭisaṁviditaṁ katvā bahuṁ āhaṭaṁ hoti, aññesampi dātuṁ icchanti, etampi paṭisaṁviditasesakameva, sabbesampi vaṭṭati. Atha adhikameva hoti, sannidhiṁ mocetvā ṭhapitaṁ dutiyadivasepi vaṭṭati. Gilānassa āhaṭāvasesepi eseva nayo. Yaṁ pana appaṭisaṁviditameva katvā ābhataṁ, taṁ bahiārāmaṁ pesetvā paṭisaṁviditaṁ kāretvā āharāpetabbaṁ, bhikkhūhi vā gantvā antarāmagge gahetabbaṁ. Yampi vihāramajjhena gacchantā vā vanacarakādayo vā vanato āharitvā denti, purimanayeneva paṭisaṁviditaṁ kāretabbaṁ. Tatthajātakanti ārāme jātakameva; mūlakhādanīyādiṁ aññena kappiyaṁ katvā dinnaṁ paribhuñjato anāpatti. Sace pana taṁ gāmaṁ haritvā pacitvā āharanti, na vaṭṭati. Paṭisaṁviditaṁ kāretabbaṁ. Sesamettha uttānameva.",
  "atk-vin02a11:23": "Kathinasamuṭṭhānaṁ – kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a11:24": "Catutthapāṭidesanīyaṁ .",
  "atk-vin02a11:25": "Samantapāsādikāya vinayasaṁvaṇṇanāya",
  "atk-vin02a11:26": "Pāṭidesanīyavaṇṇanā niṭṭhitā.",
  "atk-vin02a11:27": "Pāṭidesanīyakaṇḍaṁ niṭṭhitaṁ."
}