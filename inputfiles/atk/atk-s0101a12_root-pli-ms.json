{
  "atk-s0101a12:0": "12. Lohiccasuttavaṇṇanā",
  "atk-s0101a12:1": "Lohiccabrāhmaṇavatthuvaṇṇanā",
  "atk-s0101a12:2": "501.Evaṁme sutaṁ…pe… kosalesūti lohiccasuttaṁ. Tatrāyaṁ anuttānapadavaṇṇanā. Sālavatikāti tassa gāmassa nāmaṁ, so kira vatiyā viya samantato sālapantiyā parikkhitto. Tasmā sālavatikāti vuccati. Lohiccoti tassa brāhmaṇassa nāmaṁ.",
  "atk-s0101a12:3": "502-503.Pāpakanti parānukampā virahitattā lāmakaṁ, na pana ucchedasassatānaṁ aññataraṁ. Uppannaṁ hotīti jātaṁ hoti, na kevalañca citte jātamattameva. So kira tassa vasena parisamajjhepi evaṁ bhāsatiyeva. Kiñhi paro parassāti paro yo anusāsīyati, so tassa anusāsakassa kiṁ karissati. Attanā paṭiladdhaṁ kusalaṁ dhammaṁ attanāva sakkatvā garuṁ katvā vihātabbanti vadati.",
  "atk-s0101a12:4": "504-407.Rosikaṁ nhāpitaṁ āmantesīti rosikāti evaṁ itthiliṅgavasena laddhanāmaṁ nhāpitaṁ āmantesi. So kira bhagavato āgamanaṁ sutvā cintesi – ‘‘vihāraṁ gantvā diṭṭhaṁ nāmaṁ bhāro, gehaṁ pana āṇāpetvā passissāmi ceva yathāsatti ca āgantukabhikkhaṁ dassāmī’’ti, tasmā evaṁ nhāpitaṁ āmantesi.",
  "atk-s0101a12:5": "508.Piṭṭhito piṭṭhitoti kathāphāsukatthaṁ pacchato pacchato anubandho hoti. Vivecetūti vimocetu, taṁ diṭṭhigataṁ vinodetūti vadati. Ayaṁ kira upāsako lohiccassa brāhmaṇassa piyasahāyako. Tasmā tassa atthakāmatāya evamāha. Appeva nāma siyāti ettha paṭhamavacanena bhagavā gajjati, dutiyavacanena anugajjati. Ayaṁ kirettha adhippāyo – rosike etadatthameva mayā cattāri asaṅkhyeyyāni. Kappasatasahassañca vividhāni dukkarāni karontena pāramiyo pūritā , etadatthameva sabbaññutaññāṇaṁ paṭividdhaṁ, na me lohiccassa diṭṭhigataṁ bhindituṁ bhāroti, imamatthaṁ dassento paṭhamavacanena bhagavā gajjati. Kevalaṁ rosike lohiccassa mama santike āgamanaṁ vā nisajjā vā allāpasallāpo vā hotu, sacepi lohiccasadisānaṁ satasahassassa kaṅkhā hoti, paṭibalo ahaṁ vinodetuṁ lohiccassa pana ekassa diṭṭhivinodane mayhaṁ ko bhāroti imamatthaṁ dassento dutiyavacanena bhagavā anugajjatīti veditabbo.",
  "atk-s0101a12:6": "Lohiccabrāhmaṇānuyogavaṇṇanā",
  "atk-s0101a12:7": "509.Samudayasañjātīti samudayassa sañjāti bhoguppādo, tato uṭṭhitaṁ dhanadhaññanti attho. Ye taṁ upajīvantīti ye ñātiparijanadāsakammakarādayo janā taṁ nissāya jīvanti. Antarāyakaroti lābhantarāyakaro. Hitānukampīti ettha hitanti vuḍḍhi. Anukampatīti anukampī, icchatīti attho, vuḍḍhiṁ icchati vā no vāti vuttaṁ hoti. Nirayaṁ vā tiracchānayoniṁ vāti sace sā micchādiṭṭhi sampajjati, niyatā hoti, ekaṁsena niraye nibbattati, no ce, tiracchānayoniyaṁ nibbattatīti attho.",
  "atk-s0101a12:8": "510-512. Idāni yasmā yathā attano lābhantarāyena sattā saṁvijjanti na tathā paresaṁ, tasmā suṭṭhutaraṁ brāhmaṇaṁ pavecetukāmo ‘‘taṁ kiṁ maññasī’’ti dutiyaṁ upapattimāha. Ye cimeti ye ca ime tathāgatassa dhammadesanaṁ sutvā ariyabhūmiṁ okkamituṁ asakkontā kulaputtā dibbā gabbhāti upayogatthe paccattavacanaṁ, dibbe gabbheti attho. Dibbā, gabbhāti ca channaṁ devalokānametaṁ adhivacanaṁ. Paripācentīti devalokagāminiṁ paṭipadaṁ pūrayamānā dānaṁ, dadamānā, sīlaṁ rakkhamānā, gandhamālādīhi, pūjaṁ kurumānā bhāvanaṁ bhāvayamānā pācenti vipācenti paripācenti pariṇāmaṁ gamenti. Dibbānaṁ bhavānaṁ abhinibbattiyāti dibbabhavā nāma devānaṁ vimānāni , tesaṁ nibbattanatthāyāti attho. Atha vā dibbā gabbhāti dānādayo puññavisesā. Dibbā bhavāti devaloke vipākakkhandhā, tesaṁ nibbattanatthāya tāni puññāni karontīti attho. Tesaṁ antarāyakaroti tesaṁ maggasampattiphalasampattidibbabhavavisesānaṁ antarāyakaro. Iti bhagavā ettāvatā aniyamiteneva opammavidhinā yāva bhavaggā uggataṁ brāhmaṇassa mānaṁ bhinditvā idāni codanārahe tayo satthāre dassetuṁ ‘‘tayo kho me, lohiccā’’tiādimāha.",
  "atk-s0101a12:9": "Tayo codanārahavaṇṇanā",
  "atk-s0101a12:10": "513. Tattha sā codanāti tayo satthāre codentassa codanā. Na aññā cittaṁ upaṭṭhapentīti aññāya ājānanatthāya cittaṁ na upaṭṭhapenti. Vokkammāti nirantaraṁ tassa sāsanaṁ akatvā tato ukkamitvā vattantīti attho. Osakkantiyā vā ussakkeyyāti paṭikkamantiyā upagaccheyya, anicchantiyā iccheyya, ekāya sampayogaṁ anicchantiyā eko iccheyyāti vuttaṁ hoti. Parammukhiṁ vā āliṅgeyyāti daṭṭhumpi anicchamānaṁ parammukhiṁ ṭhitaṁ pacchato gantvā āliṅgeyya. Evaṁsampadamidanti imassāpi satthuno ‘‘mama ime sāvakā’’ti sāsanā vokkamma vattamānepi te lobhena anusāsato imaṁ lobhadhammaṁ evaṁsampadameva īdisameva vadāmi. Iti so evarūpo tava lobhadhammo yena tvaṁ osakkantiyā ussakkanto viya parammukhiṁ āliṅganto viya ahosītipi taṁ codanaṁ arahati. Kiñhi paro parassa karissatīti yena dhammena pare anusāsi, attānameva tāva tattha sampādehi, ujuṁ karohi. Kiñhi paro parassa karissatīti codanaṁ arahati.",
  "atk-s0101a12:11": "514.Niddāyitabbanti sassarūpakāni tiṇāni uppāṭetvā parisuddhaṁ kātabbaṁ.",
  "atk-s0101a12:12": "515. Tatiyacodanāya kiñhi paro parassāti anusāsanaṁ asampaṭicchanakālato paṭṭhāya paro anusāsitabbo, parassa anusāsakassa kiṁ karissatīti nanu tattha appossukkataṁ āpajjitvā attanā paṭividdhadhammaṁ attanāva mānetvā pūjetvā vihātabbanti evaṁ codanaṁ arahatīti attho.",
  "atk-s0101a12:13": "Na codanārahasatthuvaṇṇanā",
  "atk-s0101a12:14": "516.Nacodanārahoti ayañhi yasmā paṭhamameva attānaṁ patirūpe patiṭṭhāpetvā sāvakānaṁ dhammaṁ deseti. Sāvakā cassa assavā hutvā yathānusiṭṭhaṁ paṭipajjanti, tāya ca paṭipattiyā mahantaṁ visesamadhigacchanti. Tasmā na codanārahoti.",
  "atk-s0101a12:15": "517.Narakapapātaṁ papatantoti mayā gahitāya diṭṭhiyā ahaṁ narakapapātaṁ papatanto. Uddharitvāthale patiṭṭhāpitoti taṁ diṭṭhiṁ bhinditvā dhammadesanāhatthena apāyapatanato uddharitvā saggamaggathale ṭhapitomhīti vadati. Sesamettha uttānamevāti.",
  "atk-s0101a12:16": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a12:17": "Lohiccasuttavaṇṇanā niṭṭhitā."
}