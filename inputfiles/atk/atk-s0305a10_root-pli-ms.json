{
  "atk-s0305a10:0": "11. Sotāpattisaṁyuttaṁ",
  "atk-s0305a10:1": "1. Veḷudvāravaggo",
  "atk-s0305a10:2": "1. Cakkavattirājasuttavaṇṇanā",
  "atk-s0305a10:3": "997. Sotāpattisaṁyuttassa paṭhame kiñcāpīti anuggahagarahaṇesu nipāto. Catunnañhi mahādīpānaṁ issariyādhipaccaṁ rajjaṁ anuggaṇhanto catunnañca apāyānaṁ appahīnabhāvaṁ garahanto satthā ‘‘kiñcāpi, bhikkhave, rājā cakkavattī’’tiādimāha. Tattha catunnaṁ dīpānanti dvisahassadīpaparivārānaṁ catunnaṁ mahādīpānaṁ. Issariyādhipaccanti issarabhāvo issariyaṁ, adhipatibhāvo ādhipaccaṁ, issariyaṁ ādhipaccaṁ etasmiṁ rajje, na chedanabhedananti issariyādhipaccaṁ. Kāretvāti evarūpaṁ rajjaṁ pavattāpetvā. Kiñcāpi, bhikkhave, ariyasāvakoti ettha anuggahapasaṁsāsu nipāto. Piṇḍiyālopena hi yāpanaṁ anuggahanto catunnañca apāyānaṁ pahīnabhāvaṁ pasaṁsanto satthā ‘‘kiñcāpi, bhikkhave, ariyasāvako’’tiādimāha. Tattha nantakānīti anantakāni. Terasahatthopi hi vatthasāṭako dasacchedanato paṭṭhāya nantakanteva saṅkhaṁ gacchati.",
  "atk-s0305a10:4": "Aveccappasādenāti acalappasādena. So panāyaṁ pasādo kiṁ eko, anekoti? Ekova, so maggena āgatappasādo. Yesu pana vatthūsu apubbaṁ acarimaṁ ruhati, tesaṁ vasena ‘‘buddhe aveccappasādenā’’tiādinā nayena tidhā vutto. Yasmā ca eko, tasmāva ninnānākaraṇo hoti. Ariyasāvakassa hi buddheyeva pasādo ca pemañca gāravañca mahantaṁ, na dhamme vā saṅghe vā, dhammeyeva vā mahantaṁ , na buddhe vā saṅghe vā, saṅgheyeva vā mahantaṁ, na buddhe vā dhamme vāti etaṁ natthi. Itipi so bhagavātiādīni visuddhimagge vitthāritāneva.",
  "atk-s0305a10:5": "Ariyakantehīti ariyānaṁ kantehi piyehi manāpehi. Pañca hi sīlāni bhavantaragatāpi ariyā na kopenti, evaṁ tesaṁ piyāni. Tāni sandhāyetaṁ vuttaṁ. Akhaṇḍehītiādi sadisavasena vuttaṁ. Mukhavaṭṭiyañhi chinnekadesā pāti khaṇḍāti vuccati, majjhe bhinnā chiddāti, ekasmiṁ padese visabhāgavaṇṇā gāvī sabalāti, nānābinducittā kammāsāti, evameva paṭipāṭiyā ādimhi vā ante vā bhinnaṁ sīlaṁ khaṇḍaṁ nāma, majjhe bhinnaṁ chiddaṁ, yattha katthaci dvinnaṁ vā tiṇṇaṁ vā paṭipāṭiyā bhinnattā sabalaṁ, ekantaraṁ bhinnaṁ kammāsaṁ. Tesaṁ dosānaṁ abhāvena akhaṇḍāditā veditabbā. Bhujissehīti bhujissabhāvakarehi. Viññuppasatthehīti buddhādīhi viññūhi pasaṁsitehi. Aparāmaṭṭhehīti ‘‘idaṁ nāma tayā kataṁ, idaṁ vītikkanta’’nti evaṁ parāmasituṁ asakkuṇeyyehi. Samādhisaṁvattanikehīti appanāsamādhiṁ upacārasamādhiṁ vā saṁvattetuṁ samatthehi.",
  "atk-s0305a10:6": "2. Brahmacariyogadhasuttavaṇṇanā",
  "atk-s0305a10:7": "998. Dutiye yesaṁ saddhāti padena buddhe pasādo gahito. Sīlanti padena ariyakantāni sīlāni gahitāni. Pasādoti padena saṅghe pasādo gahito. Dhammadassananti padena dhamme pasādo gahitoti evaṁ cattāri sotāpattiyaṅgāni vuttāni. Kālena paccentīti kālena pāpuṇanti. Brahmacariyogadhaṁ sukhanti brahmacariyaṁ ogāhitvā ṭhitaṁ uparimaggattayasampayuttaṁ sukhaṁ. Yo panesa gāthāya āgato pasādo, so katarapasādo hotīti. Tipiṭakacūḷābhayatthero tāva ‘‘maggapasādo’’ti āha, tipiṭakacūḷanāgatthero ‘‘āgatamaggassa paccavekkhaṇappasādo’’ti. Ubhopi therā paṇḍitā bahussutā, ubhinnaṁ subhāsitaṁ. Missakappasādo esoti.",
  "atk-s0305a10:8": "3. Dīghāvuupāsakasuttavaṇṇanā",
  "atk-s0305a10:9": "999. Tatiye tasmāti yasmā catūsu sotāpattiyaṅgesu sandissasi, tasmā. Vijjābhāgiyeti vijjākoṭṭhāsike. Sabbasaṅkhāresūti sabbesu tebhūmakasaṅkhāresu. Evamassa upari tiṇṇaṁ maggānaṁ vipassanā kathitā. Vighātanti dukkhaṁ.",
  "atk-s0305a10:10": "4-5. Paṭhamasāriputtasuttādivaṇṇanā",
  "atk-s0305a10:11": "1000-1001. Catuttha uttānameva. Pañcame sotāpattiyaṅganti sotāpattiyā pubbabhāgapaṭilābhaṅgaṁ. Buddhe aveccappasādādayo pana paṭiladdhaguṇā sotāpannassa aṅgā nāma, tepi pana sotāpattiyaṅganti āgatā. Tatrāyaṁ dvinnampi vacanattho – sappurise sevanto bhajanto payirupāsanto dhammaṁ suṇanto yoniso manasikaronto dhammānudhammaṁ pubbabhāgapaṭipadaṁ paṭipajjanto sotāpattiṁ paṭilabhatīti sappurisasaṁsevādayo sotāpattiatthāya aṅganti sotāpattiyaṅgaṁ nāma, itare paṭhamamaggasaṅkhātāya sotāpattiyā aṅgantipi sotāpattiyaṅgaṁ, paṭividdhasotāpattimaggassa sotāpattimaggo aṅgantipi sotāpattiyaṅgaṁ.",
  "atk-s0305a10:12": "6. Thapatisuttavaṇṇanā",
  "atk-s0305a10:13": "1002. Chaṭṭhe sādhuke paṭivasantīti sādhukanāmake attano bhogagāmake vasanti. Tesu isidatto sakadāgāmī, purāṇo sotāpanno sadārasantuṭṭho. Magge purisaṁ ṭhapesunti tesaṁ kira gāmadvārena bhagavato gamanamaggo. Tasmā ‘‘bhagavā kāle vā akāle vā amhākaṁ suttānaṁ vā pamattānaṁ vā gaccheyya, atha passituṁ na labheyyāmā’’ti maggamajjhe purisaṁ ṭhapesuṁ.",
  "atk-s0305a10:14": "Anubandhiṁsūti na dūratova piṭṭhito piṭṭhito anubandhiṁsu, bhagavā pana sakaṭamaggassa majjhe jaṅghamaggena agamāsi, itare ubhosu passesu anugacchantā agamaṁsu. Maggā okkammāti buddhānañhi kenaci saddhiṁ gacchantānaṁyeva paṭisanthāraṁ kātuṁ vaṭṭati kenaci saddhiṁ ṭhitakānaṁ , kenaci saddhiṁ divasabhāgaṁ nisinnānaṁ. Tasmā bhagavā cintesi – ‘‘imehi me saddhiṁ gacchantassa paṭisanthāraṁ kātuṁ ayuttaṁ, ṭhitakenapi kātuṁ na yuttaṁ, ime hi mayhaṁ sāsane sāmino āgataphalā. Imehi saddhiṁ nisīditvāva divasabhāgaṁ paṭisanthāraṁ karissāmī’’ti maggā okkamma yena aññataraṁ rukkhamūlaṁ tenupasaṅkami.",
  "atk-s0305a10:15": "Paññatte āsane nisīdīti te kira chattupāhanaṁ kattaradaṇḍaṁ pādabbhañjanatelādīni ceva aṭṭhavidhañca pānakaṁ sarabhapādapallaṅkañca gāhāpetvā agamaṁsu, ābhataṁ pallaṅkampi paññāpetvā adaṁsu , satthā tasmiṁ nisīdi. Ekamantaṁ nisīdiṁsūti sesāni chattupāhanādīni bhikkhusaṅghassa dethāti vatvā sayampi bhagavantaṁ vanditvā ekamantaṁ nisīdiṁsu.",
  "atk-s0305a10:16": "Sāvatthiyākosalesu cārikaṁ pakkamissatītiādi sabbaṁ majjhimapadesavasenava vuttaṁ. Kasmā? Niyatattā. Bhagavato hi cārikācaraṇampi aruṇuṭṭhāpanampi niyataṁ, majjhimapadeseyeva cārikaṁ carati, majjhimadese aruṇaṁ uṭṭhapetīti niyatattā majjhimadesavasena vuttaṁ. Āsanne no bhagavā bhavissatīti ettha na kevalaṁ āsannattāyeva tesaṁ somanassaṁ hoti, atha kho ‘‘idāni dānaṁ dātuṁ gandhamālādīhi pūjaṁ kātuṁ dhammaṁ sotuṁ pañhaṁ pucchituṁ labhissāmā’’ti tesaṁ somanassaṁ hoti.",
  "atk-s0305a10:17": "Tasmātiha thapatayo sambādho gharāvāsoti thapatayo yasmā tumhākaṁ mayi dūrībhūte anappakaṁ domanassaṁ, āsanne anappakaṁ somanassaṁ hoti, tasmāpi veditabbametaṁ ‘‘sambādho gharāvāso’’ti. Gharāvāsassa hi dosena tumhākaṁ evaṁ hoti. Sace pana gharāvāsaṁ pahāya pabbajitā, atha evaṁ vo mayā saddhiṁyeva gacchantānañca āgacchantānañca taṁ na bhaveyyāti imamatthaṁ dīpento evamāha. Tattha sakiñcanasapalibodhaṭṭhena sambādhatā veditabbā. Mahāvāse vasantassapi hi sakiñcanasapalibodhaṭṭhena gharāvāso sambādhova. Rajāpathoti rāgadosamoharajānaṁ āpatho, āgamanaṭṭhānanti attho. Abbhokāsopabbajjāti pabbajjā pana akiñcanaapalibodhaṭṭhena abbhokāso. Caturatanikepi hi gabbhe dvinnaṁ bhikkhūnaṁ pallaṅkena pallaṅkaṁ ghaṭetvā nisinnānampi akiñcanaapalibodhaṭṭhena pabbajjā abbhokāso nāma hoti. Alañca pana vo thapatayo appamādāyāti evaṁ sambādhe gharāvāse vasantānaṁ tumhākaṁ appamādameva kātuṁ yuttanti attho.",
  "atk-s0305a10:18": "Ekaṁ purato ekaṁ pacchato nisīdāpemāti te kira dvepi janā sabbālaṅkārapaṭimaṇḍitesu dvīsu nāgesu tā itthiyo evaṁ nisīdāpetvā rañño nāgaṁ majjhe katvā ubhosu passesu gacchanti, tasmā evamāhaṁsu. Nāgopi rakkhitabboti yathā kiñci visevitaṁ na karoti, evaṁ rakkhitabbo hoti. Tāpi bhaginiyoti yathā pamādaṁ nāpajjanti, evaṁ rakkhitabbā honti. Attāpīti sitahasitakathitavipekkhitādīni akarontehi attāpi rakkhitabbo hoti. (Tehi tathā karontehi na attāpi rakkhitabbo hoti). Tathā karonto hi ‘‘sāmidubbho eso’’ti niggahetabbo hoti. Tasmātiha thapatayoti yasmā tumhe rājā niccaṁ rājabhaṇḍaṁ paṭicchāpeti, tasmāpi sambādho gharāvāso rajāpatho. Yasmā pana paṁsukūlikabhikkhuṁ evaṁ paṭicchāpento natthi, tasmā abbhokāso pabbajjā. Evaṁ sabbatthāpi alañca pana vo thapatayo appamādāya appamādameva karothāti dasseti.",
  "atk-s0305a10:19": "Muttacāgoti vissaṭṭhacāgo. Payatapāṇīti āgatāgatānaṁ dānatthāya dhotahattho. Vossaggaratoti vossaggasaṅkhāte cāge rato. Yācayogoti yācitabbakayutto. Dānasaṁvibhāgaratoti dānena ceva appamattakampi kiñci laddhā tatopi saṁvibhāge rato. Appaṭivibhattanti ‘‘idaṁ amhākaṁ bhavissati, idaṁ bhikkhūna’’nti evaṁ akatavibhāgaṁ, sabbaṁ dātabbameva hutvā ṭhitanti attho.",
  "atk-s0305a10:20": "7. Veḷudvāreyyasuttavaṇṇanā",
  "atk-s0305a10:21": "1003. Sattame veḷudvāranti gāmadvāre paveṇiāgatassa veḷugacchassa atthitāya evaṁladdhanāmo gāmo. Attupanāyikanti attani upanetabbaṁ. Samphabhāsenāti amantabhāsena. Samphappalāpabhāsenāti samphappalāpasambhāsena niratthakena aññāṇavacanenāti attho.",
  "atk-s0305a10:22": "8-9. Paṭhamagiñjakāvasathasuttādivaṇṇanā",
  "atk-s0305a10:23": "1004-5. Aṭṭhame ñātiketi ekaṁ taḷākaṁ nissāya dvinnaṁ cūḷapitimahāpitiputtānaṁ dve gāmā, tesu ekasmiṁ gāmake. Giñjakāvasatheti iṭṭhakāmaye āvasathe. Orambhāgiyānanti heṭṭhābhāgiyānaṁ, kāmabhaveyeva paṭisandhiggāhāpakānanti attho. Oranti laddhanāmehi vā tīhi maggehi pahātabbānītipi orambhāgiyāni. Tattha kāmacchando byāpādoti imāni dve samāpattiyā vā avikkhambhitāni maggena vā asamucchinnāni nibbattivasena uddhaṁ bhāgaṁ rūpabhavaṁ arūpabhavaṁ vā gantuṁ na denti. Sakkāyadiṭṭhiādīni tīṇi tattha nibbattampi ānetvā puna idheva nibbattāpentīti sabbānipi orambhāgiyāneva. Anāvattidhammoti paṭisandhivasena anāgamanasabhāvo.",
  "atk-s0305a10:24": "Rāgadosamohānaṁtanuttāti ettha kadāci uppattiyā ca pariyuṭṭhānamandatāya cāti dvedhāpi tanubhāvo veditabbo. Sakadāgāmissa hi puthujjanānaṁ viya abhiṇhaṁ rāgādayo na uppajjanti, kadāci karahaci uppajjanti. Uppajjamānā ca na puthujjanānaṁ viya bahalabahalā uppajjanti, makkhipattaṁ viya tanukā uppajjanti. Dīghabhāṇakatipiṭakamahāsīvatthero panāha – ‘‘yasmā sakadāgāmissa puttadhītaro honti, orodhā ca honti, tasmā bahalā kilesā. Idaṁ pana bhavatanukavasena kathita’’nti. Taṁ aṭṭhakathāyaṁ ‘‘sotāpannassa satta bhave ṭhapetvā aṭṭhame bhave bhavatanukaṁ natthi, sakadāgāmissa dve bhave ṭhapetvā pañcasu bhavesu bhavatanukaṁ natthi, anāgāmissa rūpārūpabhavaṁ ṭhapetvā kāmabhave bhavatanukaṁ natthi, khīṇāsavassa kismiñci bhave bhavatanukaṁ natthī’’ti vuttattā paṭikkhittaṁ hoti.",
  "atk-s0305a10:25": "Imaṁlokanti imaṁ kāmāvacaralokaṁ sandhāya vuttaṁ. Ayañhettha adhippāyo – sace hi manussesu sakadāgāmiphalaṁ patto devesu nibbattitvā arahattaṁ sacchikaroti, iccetaṁ kusalaṁ. Asakkonto pana avassaṁ manussalokaṁ āgantvā sacchikaroti. Devesu sakadāgāmiphalaṁ pattopi sace manussesu nibbattitvā arahattaṁ sacchikaroti, iccetaṁ kusalaṁ. Asakkonto pana avassaṁ devalokaṁ gantvā sacchikarotīti.",
  "atk-s0305a10:26": "Vinipatanaṁ vinipāto, nāssa vinipāto dhammoti avinipātadhammo, catūsu apāyesu avinipātanasabhāvoti attho. Niyatoti dhammaniyāmena niyato. Sambodhiparāyaṇoti uparimaggattayasaṅkhātā sambodhi paraṁ ayanaṁ assa gati paṭisaraṇaṁ avassaṁ pattabbāti sambodhiparāyaṇo. Vihesāvesāti tesaṁ tesaṁ ñāṇagatiṁ ñāṇūpapattiṁ ñāṇābhisamparāyaṁ olokentassa kāyakilamathova esa, ānanda, tathāgatassāti dīpeti. Cittavihesā pana buddhānaṁ natthi.",
  "atk-s0305a10:27": "Dhammādāsanti dhammamayaṁ ādāsaṁ. Yenāti yena dhammādāsena samannāgato. Khīṇāpāyaduggativinipātoti idaṁ nirayādīnaṁyeva vevacanavaseneva vuttaṁ. Nirayādayo hi vaḍḍhisaṅkhātato ayato apetattā apāyo, dukkhassa gati paṭisaraṇanti. Duggati, dukkaṭakārino ettha vivasā nipatantīti vinipāto. Navamaṁ uttānameva.",
  "atk-s0305a10:28": "10. Tatiyagiñjakāvasathasuttavaṇṇanā",
  "atk-s0305a10:29": "1006. Dasame paropaññāsāti atirekapaññāsa. Sādhikanavutīti atirekanavuti. Chātirekānīti chahi adhikāni. So kira gāmo kiñcāpi nātimahā ahosi, ariyasāvakā panettha bahū. Tattha tattha ahivātarogena ekappahāreneva catuvīsati pāṇasatasahassāni kālamakaṁsu, tesu ariyasāvakā ettakā nāma ahesuṁ. Sesaṁ sabbattha uttānamevāti.",
  "atk-s0305a10:30": "Veḷudvāravaggo paṭhamo.",
  "atk-s0305a10:31": "2. Rājakārāmavaggo",
  "atk-s0305a10:32": "1. Sahassabhikkhunisaṅghasuttavaṇṇanā",
  "atk-s0305a10:33": "1007. Dutiyassa paṭhame rājakārāmeti raññā kāritattā evaṁ laddhanāme ārāme, taṁ raññā pasenadikosalena kataṁ. Paṭhamabodhiyaṁ kira lābhaggayasaggapattaṁ satthāraṁ disvā titthiyā cintayiṁsu – ‘‘samaṇo gotamo lābhaggayasaggapatto, na kho panesa aññaṁ kiñci sīlaṁ vā samādhiṁ vā nissāya evaṁ lābhaggayasaggapatto. Bhūmisīsaṁ pana tena gahitaṁ, sace mayampi jetavanasamīpe ārāmaṁ kārāpetuṁ sakkuṇeyyāma, lābhaggayasaggapattā bhaveyyāmā’’ti. Te attano attano upaṭṭhāke samādapetvā satasahassamatte kahāpaṇe labhitvā te ādāya rañño santikaṁ agamaṁsu. Rājā ‘‘kiṁ eta’’nti? Pucchi. Mayaṁ jetavanasamīpe titthiyārāmaṁ karoma, sace samaṇo gotamo vā samaṇassa gotamassa sāvakā vā āgantvā vāressanti, vāretuṁ mā adatthāti lañjaṁ adaṁsu. Rājā lañjaṁ gahetvā ‘‘gacchatha kārethā’’ti āha.",
  "atk-s0305a10:34": "Te gantvā, attano upaṭṭhākehi dabbasambhāre āharāpetvā, thambhussāpanādīni karontā, uccāsaddā mahāsaddā ekakolāhalaṁ akaṁsu. Satthā gandhakuṭito nikkhamma pamukhe ṭhatvā ‘‘ke pana te, ānanda, uccāsaddā mahāsaddā kevaṭṭā maññe macchavilope’’ti?, Pucchi. Titthiyā, bhante , jetavanasamīpe titthiyārāmaṁ karontīti. Ānanda, ime sāsanena paṭiviruddhā bhikkhusaṅghassa aphāsuvihāraṁ karissanti, rañño ārocetvā vārāpehīti.",
  "atk-s0305a10:35": "Thero bhikkhusaṅghena saddhiṁ gantvā rājadvāre aṭṭhāsi. Rañño ‘‘therā, deva, āgatā’’ti nivedayiṁsu. Rājā lañjassa gahitattā na nikkhami. Therā gantvā satthu ārocayiṁsu. Satthā sāriputtamoggallāne pesesi. Rājā tesampi dassanaṁ na adāsi. Te āgantvā satthu ārocayiṁsu ‘‘na, bhante, rājā nikkhanto’’ti. Satthā taṅkhaṇaṁyeva byākāsi – ‘‘attano rajje ṭhatvā kālaṁ kātuṁ na labhissatī’’ti.",
  "atk-s0305a10:36": "Dutiyadivase ca sāmaṁyeva bhikkhusaṅghaparivāro gantvā rājadvāre aṭṭhāsi. Rājā ‘‘satthā āgato’’ti sutvā nikkhamitvā, nivesanaṁ pavesetvā, sārapallaṅke nisīdāpetvā, yāgukhajjakaṁ adāsi. Satthā paribhuttayāgukhādanīyo ‘‘yāva bhattaṁ niṭṭhāti, tāva satthu santike nisīdissāmī’’ti āgantvā nisinnaṁ rājānaṁ ‘‘tayā, mahārāja, idaṁ nāma kata’’nti avatvā, ‘‘kāraṇeneva naṁ saññāpessāmī’’ti idaṁ atītakāraṇaṁ āhari – mahārāja, pabbajite nāma aññamaññaṁ yujjhāpetuṁ na vaṭṭati. Atītepi isayo aññamaññaṁ yujjhāpetvā saha raṭṭhena rājā samuddaṁ paviṭṭhoti. Kadā bhagavāti?",
  "atk-s0305a10:37": "Atīte, mahārāja, bharuraṭṭhe bharurājā nāma rajjaṁ kāreti. Pañcasatā pañcasatā dve isigaṇā pabbatapādato loṇambilasevanatthāya bharunagaraṁ gantvā nagarassa avidūre dve rukkhā atthi, paṭhamaṁ āgato isigaṇo ekassa rukkhassa mūle nisīdi, pacchāgatopi ekassāti. Te yathābhirantaṁ viharitvā pabbatapādaṁ eva agamaṁsu. Te puna āgacchantāpi attano rukkhamūleyeva nisīdanti. Addhāne gacchante eko rukkho sukkhi, tasmiṁ sukkhe āgatā tāpasā ‘‘ayaṁ rukkho mahā, amhākampi tesampi pahossatī’’ti itaresaṁ rukkhamūlassa ekapadese nisīdiṁsu. Te pacchā āgacchantā rukkhamūlaṁ apavisitvā bahi ṭhitāva ‘‘kasmā tumhe ettha nisīdathā’’ti āhaṁsu. Ācariyā amhākaṁ rukkho sukkho, ayaṁ rukkho mahā, tumhepi pavisatha, tumhākampi amhākampi pahossatīti. Te ‘‘na mayaṁ pavisāma, nikkhamatha tumhe’’ti kathaṁ vaḍḍhetvā ‘‘na tumhe attanova manena nikkhamissathā’’ti hatthādīsu gahetvā nikkaḍḍhiṁsu. Te ‘‘hotu sikkhāpessāma ne’’ti iddhiyā sovaṇṇamayāni dve cakkāni rajatamayañca akkhaṁ māpetvā pavaṭṭentā rājadvāraṁ agamiṁsu. Rañño ‘‘evarūpaṁ, deva, tāpasā paṇṇākāraṁ gahetvā ṭhitā’’ti nivedayiṁsu. Rājā tuṭṭho ‘‘pakkosathā’’ti te pakkosāpetvā ‘‘mahākammaṁ tumhehi kataṁ, atthi vo kiñci mayā kattabba’’nti āha. Āma, mahārāja, amhākaṁ nisinnaṭṭhānaṁ ekarukkhamūlaṁ atthi, taṁ aññehi isīhi gahitaṁ, taṁ no dāpehīti. Rājā purise pesetvā tāpase nikkaḍḍhāpesi.",
  "atk-s0305a10:38": "Te bahi ṭhitā ‘‘kiṁ nu kho datvā labhiṁsū’’ti olokayamānā ‘‘idaṁ nāmā’’ti disvā ‘‘mayampi lañjaṁ datvā puna gaṇhissāmā’’ti iddhiyā sovaṇṇamayaṁ rathapañjaraṁ māpetvā ādāya agamaṁsu. Rājā disvā tuṭṭho – ‘‘kiṁ, bhante, kātabba’’nti?, Āha. Mahārāja amhākaṁ rukkhamūle añño isigaṇo nisinno, taṁ no rukkhamūlaṁ dāpehīti. Rājā purise pesetvā te nikkaḍḍhāpesi. Tāpasā aññamaññaṁ kalahaṁ katvā, ‘‘ananucchavikaṁ amhehi kata’’nti vippaṭisārino hutvā pabbatapādameva agamaṁsu. Tato devatā ‘‘ayaṁ rājā dvinnaṁ isigaṇānaṁ hatthato lañjaṁ gahetvā aññamaññaṁ kalahaṁ kārāpesī’’ti kujjhitvā mahāsamuddaṁ ubbaṭṭetvā tassa rañño vijitaṁ yojanasahassamattaṭṭhānaṁ samuddameva akaṁsūti.",
  "atk-s0305a10:39": "‘‘Isīnamantaraṁ katvā, bharurājāti me sutaṁ;",
  "atk-s0305a10:40": "Ucchinno saha raṭṭhehi, sa rājā vibhavaṅgato’’ti. (jā. 1.2.125) –",
  "atk-s0305a10:41": "Evaṁ bhagavatā imasmiṁ atīte dassite yasmā buddhānaṁ nāma kathā okappaniyā hoti, ‘‘tasmā rājā attano kiriyaṁ sallakkhetvā anupadhāretvā mayā akattabbaṁ kammaṁ kata’’nti ‘‘gacchatha, bhaṇe, titthiye nikkaḍḍhathā’’ti nikkaḍḍhāpetvā cintesi – ‘‘mayā kārito vihāro nāma natthi, tasmiṁyeva ṭhāne vihāraṁ kāressāmī’’ti tesaṁ dabbasambhārepi adatvā vihāraṁ kāresi. Taṁ sandhāyetaṁ vuttaṁ.",
  "atk-s0305a10:42": "2-3. Brāhmaṇasuttādivaṇṇanā",
  "atk-s0305a10:43": "1008-9. Dutiye udayagāmininti attano samaye vaḍḍhigāminiṁ. Maraṇaṁ āgameyyāsīti maraṇaṁ iccheyyāsi, pattheyyāsi vā. Tatiyaṁ uttānameva.",
  "atk-s0305a10:44": "4. Duggatibhayasuttavaṇṇanā",
  "atk-s0305a10:45": "1010. Catutthe sabbaduggatibhayaṁ samatikkantoti manussadobhaggaṁ paṭikkhittaṁ.",
  "atk-s0305a10:46": "5. Duggativinipātabhayasuttavaṇṇanā",
  "atk-s0305a10:47": "1011. Pañcame sabbaduggativinipātabhayaṁ samatikkantoti manussadobhaggena saddhiṁ cattāro apāyā paṭikkhittā.",
  "atk-s0305a10:48": "6. Paṭhamamittāmaccasuttavaṇṇanā",
  "atk-s0305a10:49": "1012. Chaṭṭhe mittāti aññamaññassa gehe āmisaparibhogavasena vohāramittā. Amaccāti āmantanapaṭimantanairiyāpathādīsu ekato pavattakiccā. Ñātīti sassusasurapakkhikā. Sālohitāti samānalohitā bhātibhaginimātulādayo.",
  "atk-s0305a10:50": "7. Dutiyamittāmaccasuttavaṇṇanā",
  "atk-s0305a10:51": "1013. Sattame aññathattaṁ nāma pasādaññathattaṁ bhāvaññathattaṁ gatiaññathattaṁ lakkhaṇaññathattaṁ vipariṇāmaññathattanti anekavidhaṁ. Tattha mahābhūtesu bhāvaññathattaṁ adhippetaṁ. Suvaṇṇādibhāvena hi ghanasaṇṭhitāya pathavidhātuyā vilīyitvā udakabhāvaṁ āpajjamānāya purimabhāvo vigacchati, bhāvaññathattaṁ paññāyati. Lakkhaṇaṁ pana na vigacchati, kakkhaḷalakkhaṇāva hoti. Ucchurasādibhāvena ca yūsākārasaṇṭhitāya āpodhātuyā sussitvā ghanapathavibhāvaṁ āpajjamānāya purimabhāvo vigacchati, bhāvaññathattaṁ paññāyati. Lakkhaṇaṁ pana na vigacchati, ābandhanalakkhaṇāva hoti. Tatridaṁ aññathattanti ettha pana gatiaññathattaṁ adhippetaṁ, tañhi ariyasāvakassa natthi. Pasādaññathattampi natthiyeva, idha pana pasādaphalaṁ pakāsetuṁ gatiaññathattameva dassitaṁ. Sesaṁ sabbattha uttānamevāti.",
  "atk-s0305a10:52": "Rājakārāmavaggo dutiyo.",
  "atk-s0305a10:53": "3. Saraṇānivaggo",
  "atk-s0305a10:54": "1-2. Paṭhamamahānāmasuttādivaṇṇanā",
  "atk-s0305a10:55": "1017-18. Tatiyassa paṭhame iddhanti telamadhuphāṇitādīhi samiddhaṁ. Phītanti hatthūpagasīsūpagagīvūpagādialaṅkāravasena supupphitaṁ. Ākiṇṇamanussanti nirantaramanussaṁ. Sambādhabyūhanti byūhā vuccanti avinibbiddharacchāyo, yā paviṭṭhamaggeneva niggacchanti, tā sambādhā byūhā bahukā etthāti sambādhabyūhaṁ. Imināpi nagarassa ghanavāsameva dīpeti. Bhantenāti ito cito ca paribbhamantena uddhatacārinā. Dutiyaṁ uttānameva.",
  "atk-s0305a10:56": "3. Godhasakkasuttavaṇṇanā",
  "atk-s0305a10:57": "1019. Tatiye bhagavāva etaṁ jāneyya etehi dhammehi samannāgataṁ vā asamannāgataṁ vāti idaṁ so sakko tīhi dhammehi samannāgatassa puggalassa sotāpannabhāvaṁ, catūhi vā dhammehi samannāgatassa sotāpannabhāvaṁ bhagavāva jānātīti adhippāyena āha.",
  "atk-s0305a10:58": "Kocideva dhammasamuppādo uppajjeyyāti kiñcideva kāraṇaṁ uppajjeyya. Ekato assa bhagavā, ekato bhikkhusaṅghoti yasmiṁ kāraṇe uppanne bhagavā bhikkhusaṅghena nānāladdhiko hutvā ekaṁ vādaṁ vadanto ekato assa, bhikkhusaṅghopi ekaṁ vadanto ekatoti attho. Tenevāhanti yaṁ vādaṁ tumhe vadetha, tamevāhaṁ gaṇheyyanti. Nanu ca ariyasāvakassa ratanattaye pasādanānattaṁ natthi, atha kasmā esa evamāhāti? Bhagavato sabbaññutāya. Evañhissa hoti ‘‘bhikkhusaṅgho attano asabbaññutāya ajānitvāpi katheyya, satthu pana aññāṇaṁ nāma natthī’’ti. Tasmā evamāha. Aññatra kalyāṇā aññatra kusalāti kalyāṇameva kusalameva vadāmi, na kalyāṇakusalavimuttanti. Apicassa anavajjanadoso esoti.",
  "atk-s0305a10:59": "4. Paṭhamasaraṇānisakkasuttavaṇṇanā",
  "atk-s0305a10:60": "1020. Catutthe idha mahānāma ekacco puggaloti idaṁ na kevalaṁ saraṇāni eva apāyato mutto, imepi puggalā muttāti dassetuṁ āraddhaṁ. Mattaso nijjhānaṁ khamantīti pamāṇena ca olokanaṁ khamanti. Iminā dhammānusārimaggaṭṭhapuggalaṁ dasseti. Agantā nirayanti maggaṭṭhapuggalo hi apāyato parimuttoti vā parimuccissatīti vā vattuṁ na vaṭṭati, parimuccatīti pana vattuṁ vaṭṭati. Yasmā ca parimuccati, tasmā gantā nāma na hotīti, ‘‘agantā’’ti vutto, na gacchatīti attho. Saddhāmattaṁ pemamattanti iminā saddhānusārimaggaṭṭhapuggalaṁ dasseti. Mahāsālāti samīpe ṭhiteva cattāro mahāsārarukkhe dassento āha. Maraṇakāle sikkhaṁ samādiyīti maraṇasamaye tīsu sikkhāsu paripūrakārī ahosīti dasseti.",
  "atk-s0305a10:61": "5. Dutiyasaraṇānisakkasuttavaṇṇanā",
  "atk-s0305a10:62": "1021. Pañcame dukkhettanti visamakhettaṁ. Dubbhūmanti ūsarabhūmiṁ loṇūpahataṁ. Khaṇḍānīti paribhinnāni. Pūtīnīti udakena temetvā pūtibhāvaṁ āpannāni. Vātātapahatānīti vātātapena hatattā nirojabhāvaṁ gatāni. Asārādānīti anādinnasārāni agahitasārāni. Asukhasayitānīti na koṭṭhādīsu pakkhipitvā suṭṭhu ṭhapitāni. Sukhasayitānīti ṭhapitaṭṭhānato cattāro māse acalitāni.",
  "atk-s0305a10:63": "6. Paṭhamaanāthapiṇḍikasuttavaṇṇanā",
  "atk-s0305a10:64": "1022. Chaṭṭhe ṭhānaso vedanā paṭippassambheyyāti khaṇena vedanā paṭippassambheyya. Micchāñāṇenāti micchāpaccavekkhaṇena micchāvimuttiyāti aniyyānikavimuttiyā. Tasmā saddhañca sīlañcāti gāthā vuttatthā eva. Yatra hi nāmāti yo nāma.",
  "atk-s0305a10:65": "7. Dutiyaanāthapiṇḍikasuttavaṇṇanā",
  "atk-s0305a10:66": "1023. Sattame samparāyikaṁ maraṇabhayanti samparāyahetukaṁ maraṇabhayaṁ gihisāmīcikānīti gihīnaṁ anucchavikāni. Sesaṁ sabbattha uttānamevāti.",
  "atk-s0305a10:67": "Saraṇānivaggo tatiyo.",
  "atk-s0305a10:68": "4. Puññābhisandavaggo",
  "atk-s0305a10:69": "1. Paṭhamapuññābhisandasuttavaṇṇanā",
  "atk-s0305a10:70": "1027. Catutthassa paṭhame puññābhisandā kusalābhisandāti puññanadiyo kusalanadiyo. Sukhassāhārāti sukhassa paccayā.",
  "atk-s0305a10:71": "4. Paṭhamadevapadasuttavaṇṇanā",
  "atk-s0305a10:72": "1030. Catutthe devapadānīti devānaṁ ñāṇena, devassa vā ñāṇena akkantapadāni. Visuddhiyāti visujjhanatthāya. Pariyodapanāyāti puriyodapanatthāya jotanatthāya. Imasmiṁ sutte cattāropi phalaṭṭhapuggalā visuddhaṭṭhena devā nāma jātā.",
  "atk-s0305a10:73": "8. Vassasuttavaṇṇanā",
  "atk-s0305a10:74": "1034. Aṭṭhame pāraṁgantvāti pāraṁ vuccati nibbānaṁ, taṁ patvāti attho. Āsavānaṁ khayāya saṁvattantīti na paṭhamaṁ nibbānaṁ gantvā pacchā saṁvattanti, gacchamānā eva saṁvattanti. Desanā pana evaṁ katā.",
  "atk-s0305a10:75": "10. Nandiyasakkasuttavaṇṇanā",
  "atk-s0305a10:76": "1036. Dasame divā pavivekāya rattiṁ paṭisallānāyāti divā pavivekatthāya rattiṁ paṭisallānatthāya . Dhammā na pātubhavantīti samathavipassanā dhammā na uppajjanti. Sesaṁ sabbattha uttānamevāti.",
  "atk-s0305a10:77": "Puññābhisandavaggo catuttho.",
  "atk-s0305a10:78": "5. Sagāthakapuññābhisandavaggo",
  "atk-s0305a10:79": "1. Paṭhamaabhiasandasuttavaṇṇanā",
  "atk-s0305a10:80": "1037. Pañcamassa paṭhame asaṅkhyeyyoti āḷhakagaṇanāya asaṅkhyeyyo, yojanavasena panassa saṅkhyā atthi. Bahubheravanti saviññāṇakaaviññāṇakānaṁ bheravārammaṇānaṁ vasena bahubheravaṁ. Puthūti bahu. Savantīti sandamānā. Upayantīti upagacchanti.",
  "atk-s0305a10:81": "2. Dutiyaabhisandasuttavaṇṇanā",
  "atk-s0305a10:82": "1038. Dutiye yatthimā mahānadiyo saṁsandanti samentīti yasmiṁ saṁbhajje etā mahānadiyo ekībhavanti, nirantarā bhavantīti attho.",
  "atk-s0305a10:83": "3. Tatiyaabhisandasuttavaṇṇanā",
  "atk-s0305a10:84": "1039. Tatiye puññakāmoti puññatthiko. Kusale patiṭṭhitoti maggakusale patiṭṭhito. Bhāveti maggaṁ amatassa pattiyāti nibbānassa pāpuṇanatthaṁ arahattamaggaṁ bhāveti. Dhammasārādhigamoti dhammasāro vuccati ariyaphalaṁ dhammasāro, adhigamo assāti dhammasārādhigamo, adhigataphaloti attho. Khaye ratoti kilesakkhaye rato.",
  "atk-s0305a10:85": "4. Paṭhamamahaddhanasuttavaṇṇanā",
  "atk-s0305a10:86": "1040. Catutthe aḍḍho mahaddhanoti sattavidhena ariyadhanena aḍḍho ceva mahaddhano ca. Teneva bhogena mahābhogo. Sesaṁ sabbattha uttānamevāti.",
  "atk-s0305a10:87": "Sagāthakapuññābhisandavaggo pañcamo.",
  "atk-s0305a10:88": "6. Sappaññavaggo",
  "atk-s0305a10:89": "2. Vassaṁvuttasuttavaṇṇanā",
  "atk-s0305a10:90": "1048. Chaṭṭhassa dutiye ayamadhippāyo – sotāpanno bhikkhu ettakena vosānaṁ anāpajjitvā tāneva indriyabalabojjhaṅgāni samodhānetvā vipassanaṁ vaḍḍhetvā sakadāgāmimaggaṁ pāpuṇissati, sakadāgāmī anāgāmimaggaṁ, anāgāmī arahattamagganti imamatthaṁ sandhāya bhagavatā imasmiṁ sutte sāsane tanti paveṇī kathitāti.",
  "atk-s0305a10:91": "3. Dhammadinnasuttavaṇṇanā",
  "atk-s0305a10:92": "1049. Tatiye dhammadinnoti sattasu janesu eko. Buddhakālasmiñhi dhammadinno upāsako, visākho upāsako, uggo gahapati, citto gahapati, hatthako āḷavako, cūḷaanāthapiṇḍiko, mahāanāthapiṇḍikoti ime satta janā pañcasataupāsakaparivārā ahesuṁ. Etesu esa aññataro.",
  "atk-s0305a10:93": "Gambhīrāti dhammagambhīrā sallasuttādayo. Gambhīratthāti atthagambhīrā cetanāsuttantādayo. Lokuttarāti lokuttaratthadīpakā asaṅkhatasaṁyuttādayo. Suññatappaṭisaṁyuttāti sattasuññatādīpakā khajjanikasuttantādayo. Upasampajja viharissāmāti paṭilabhitvā viharissāma. Evañhi vo, dhammadinna, sikkhitabbanti evaṁ tumhehi candopamapaṭipadaṁ rathavinītapaṭipadaṁ moneyyapaṭipadaṁ mahāariyavaṁsapaṭipadaṁ pūrentehi sikkhitabbaṁ. Iti satthā imesaṁ upāsakānaṁ asayhabhāraṁ āropesi. Kasmā ? Ete kira na attano bhūmiyaṁ ṭhatvā ovādaṁ yāciṁsu, avisesena pana sabbabhāraṁ ukkhipituṁ samatthā viya ‘‘ovadatu no, bhante, bhagavā’’ti yāciṁsu. Tena tesaṁ satthā asayhabhāraṁ āropento evamāha. Na kho netanti na kho etaṁ. Nakāro panettha byañjanasandhimattamevāti veditabbo. Tasmāti yasmā idāni attano bhūmiyaṁ ṭhatvā ovādaṁ yācatha, tasmā.",
  "atk-s0305a10:94": "4. Gilānasuttavaṇṇanā",
  "atk-s0305a10:95": "1050. Catutthe na kho panetanti na kho amhehi etaṁ. Sappañño upāsakoti sotāpanno adhippeto. Assāsanīyehi dhammehīti assāsakarehi dhammehi. Assāsatāyasmāti assāsatu āyasmā. Mārisoti maraṇapaṭibaddho. Maraṇadhammoti maraṇasabhāvo. Adhimocehīti ṭhapehi. Adhimocitanti ṭhapitaṁ. Evaṁvimuttacittassāti evaṁ arahattaphalavimuttiyā vimuttacittassa. Yadidaṁ vimuttiyā vimuttanti yaṁ idaṁ vimuttiṁ ārabbha vimuttiyā nānākaraṇaṁ vattabbaṁ siyā, na taṁ vadāmi. Bhikkhusaṅghassa hi cetiyaṅgaṇabodhiyaṅgaṇavattesu ceva asītikkhandhakavattesu cāti āgamanīyaguṇesu pamāṇaṁ nāma natthi, paṭividdhe pana magge vā phale vā upāsakānañca bhikkhūnañca nānākaraṇaṁ natthi.",
  "atk-s0305a10:96": "9. Paññāpaṭilābhasuttavaṇṇanā",
  "atk-s0305a10:97": "1055. Navame paññāpaṭilābhāya saṁvattantīti ettha satta sekkhā paññaṁ paṭilabhanti nāma, khīṇāsavo paṭiladdhapañño nāmāti veditabbo. Parato paññābuddhiyātiādīsupi eseva nayo. Sesaṁ sabbattha uttānamevāti.",
  "atk-s0305a10:98": "Sappaññavaggo chaṭṭho.",
  "atk-s0305a10:99": "7. Mahāpaññavaggo",
  "atk-s0305a10:100": "1. Mahāpaññāsuttavaṇṇanā",
  "atk-s0305a10:101": "1058. Sattame mahāpaññatāya saṁvattantītiādīsu ‘‘mahante atthe pariggaṇhātīti mahāpaññā’’tiādinā paṭisambhidāyaṁ (paṭi. ma. 2.4) vuttanayeneva sabbattha sabbapadesu attho veditabbo. Sesaṁ sabbattha uttānamevāti.",
  "atk-s0305a10:102": "Sotāpattisaṁyuttavaṇṇanā niṭṭhitā."
}