{
  "atk-s0402a60:0": "(25) 5. Āpattibhayavaggo",
  "atk-s0402a60:1": "1. Saṅghabhedakasuttavaṇṇanā",
  "atk-s0402a60:2": "243. Pañcamassa paṭhame api nu taṁ, ānanda, adhikaraṇanti vivādādhikaraṇādīsu aññataraṁ adhikaraṇaṁ bhikkhusaṅghassa uppajji, satthā tassa vūpasantabhāvaṁ pucchanto evamāha. Kuto taṁ, bhanteti, bhante, kuto kinti kena kāraṇena taṁ adhikaraṇaṁ vūpasamissatīti vadati. Kevalakappanti sakalaṁ samantato. Saṅghabhedāya ṭhitoti saṅghena saddhiṁ vādatthāya kathitaṁ paṭikathentova ṭhito. Tatrāyasmāti tasmiṁ evaṁ ṭhite āyasmā anuruddho. Na ekavācikampi bhaṇitabbaṁ maññatīti ‘‘mā, āvuso, saṅghena saddhiṁ evaṁ avacā’’ti ekavacanampi vattabbaṁ na maññati. Voyuñjatīti anuyuñjati anuyogaṁ āpajjati. Atthavaseti kāraṇavase. Nāsessantīti uposathappavāraṇaṁ upagantuṁ adatvā nikkaḍḍhissanti. Sesaṁ pāḷivaseneva veditabbaṁ.",
  "atk-s0402a60:3": "2. Āpattibhayasuttavaṇṇanā",
  "atk-s0402a60:4": "244. Dutiye khuramuṇḍaṁ karitvāti pañca sikhaṇḍake ṭhapetvā khurena muṇḍaṁ karitvā. Kharassarenāti kakkhaḷasaddena. Paṇavenāti vajjhabheriyā. Thalaṭṭhassāti ekamante ṭhitassa. Sīsacchejjanti sīsacchedārahaṁ. Yatra hi nāmāti yaṁ nāma. So vatassāhanti so vata ahaṁ assaṁ, yaṁ evarūpaṁ pāpaṁ na kareyyanti attho. Yathādhammaṁ paṭikarissatīti dhammānurūpaṁ paṭikarissati, sāmaṇerabhūmiyaṁ ṭhassatīti attho. Kāḷavatthaṁ paridhāyāti kāḷapilotikaṁ nivāsetvā. Mosallanti musalābhipātārahaṁ. Yathādhammanti idha āpattito vuṭṭhāya suddhante patiṭṭhahanto yathādhammaṁ karoti nāma. Bhasmapuṭanti chārikābhaṇḍikaṁ. Gārayhaṁ bhasmapuṭanti garahitabbachārikāpuṭena matthake abhighātārahaṁ. Yathādhammanti idha āpattiṁ desento yathādhammaṁ paṭikaroti nāma. Upavajjanti upavādārahaṁ. Pāṭidesanīyesūti paṭidesetabbesu. Iminā sabbāpi sesāpattiyo saṅgahitā. Imāni kho, bhikkhave, cattāri āpattibhayānīti, bhikkhave, imāni cattāri āpattiṁ nissāya uppajjanakabhayāni nāmāti.",
  "atk-s0402a60:5": "3. Sikkhānisaṁsasuttavaṇṇanā",
  "atk-s0402a60:6": "245. Tatiye sikkhā ānisaṁsā etthāti sikkhānisaṁsaṁ. Paññā uttarā etthāti paññuttaraṁ. Vimutti sāro etthāti vimuttisāraṁ. Sati ādhipateyyā etthāti satādhipateyyaṁ. Etesaṁ hi sikkhādisaṅkhātānaṁ ānisaṁsādīnaṁ atthāya vussatīti vuttaṁ hoti. Ābhisamācārikāti uttamasamācārikā. Vattavasena paññattasīlassetaṁ adhivacanaṁ. Tathā tathā so tassā sikkhāyāti tathā tathā so sikkhākāmo bhikkhu tasmiṁ sikkhāpade.",
  "atk-s0402a60:7": "Ādibrahmacariyikāti maggabrahmacariyassa ādibhūtānaṁ catunnaṁ mahāsīlānametaṁ adhivacanaṁ. Sabbasoti sabbākārena. Dhammāti catusaccadhammā. Paññāya samavekkhitā hontīti sahavipassanāya maggapaññāya sudiṭṭhā honti. Vimuttiyā phusitā hontīti arahattaphalavimuttiyā ñāṇaphassena phuṭṭhā honti. Ajjhattaṁyeva sati sūpaṭṭhitā hotīti niyakajjhatteyeva sati suṭṭhu upaṭṭhitā hoti. Paññāya anuggahessāmīti vipassanāpaññāya anuggahessāmi. Paññāyasamavekkhissāmīti idhāpi vipassanāpaññā adhippetā. Phusitaṁ vā dhammaṁ tattha tattha paññāya anuggahessāmīti ettha pana maggapaññāva adhippetā.",
  "atk-s0402a60:8": "4. Seyyāsuttavaṇṇanā",
  "atk-s0402a60:9": "246. Catutthe petāti kālakatā vuccanti. Uttānā sentīti te yebhuyyena uttānakāva sayanti. Atha vā pettivisaye nibbattā petā nāma, te appamaṁsalohitattā aṭṭhisaṅghātajaṭitā ekena passena sayituṁ na sakkonti, uttānāva senti. Anattamano hotīti tejussadattā sīho migarājā dve purimapāde ekasmiṁ, pacchimapāde ekasmiṁ ṭhāne ṭhapetvā naṅguṭṭhaṁ antarasatthimhi pakkhipitvā purimapādapacchimapādanaṅguṭṭhānaṁ ṭhitokāsaṁ sallakkhetvā dvinnaṁ purimapādānaṁ matthake sīsaṁ ṭhapetvā sayati. Divasampi sayitvā pabujjhamāno na uttasanto pabujjhati, sīsaṁ pana ukkhipitvā purimapādādīnaṁ ṭhitokāsaṁ sallakkhetvā sace kiñci ṭhānaṁ vijahitvā ṭhitaṁ hoti, ‘‘nayidaṁ tuyhaṁ jātiyā, na sūrabhāvassa anurūpa’’nti anattamano hutvā tattheva sayati, na gocarāya pakkamati. Idaṁ sandhāya vuttaṁ – ‘‘anattamano hotī’’ti. Avijahitvā ṭhite pana ‘‘tuyhaṁ jātiyā ca sūrabhāvassa ca anurūpamida’’nti haṭṭhatuṭṭho uṭṭhāya sīhavijambhanaṁ vijambhitvā kesarabhāraṁ vidhunitvā tikkhattuṁ sīhanādaṁ naditvā gocarāya pakkamati. Tena vuttaṁ – ‘‘attamano hotī’’ti.",
  "atk-s0402a60:10": "5. Thūpārahasuttavaṇṇanā",
  "atk-s0402a60:11": "247. Pañcame rājā cakkavattīti ettha kasmā bhagavā agāramajjhe vasitvā kālakatassa rañño thūpakaraṇaṁ anujānāti, na sīlavato puthujjanabhikkhussāti? Anacchariyattā. Puthujjanabhikkhūnañhi thūpe anuññāyamāne tambapaṇṇidīpe tāva thūpānaṁ okāso na bhaveyya, tathā aññesu ṭhānesu. Tasmā ‘‘anacchariyā te bhavissantī’’ti nānujānāti. Cakkavattī rājā ekova nibbattati, tenassa thūpo acchariyo hoti. Puthujjanasīlavato pana parinibbutabhikkhuno viya mahantampi sakkāraṁ kātuṁ vaṭṭatiyeva. Chaṭṭhasattamāni uttānatthāneva.",
  "atk-s0402a60:12": "8. Paṭhamavohārasuttavaṇṇanā",
  "atk-s0402a60:13": "250. Aṭṭhame anariyavohārāti anariyānaṁ kathā. Sesesupi eseva nayo.",
  "atk-s0402a60:14": "Āpattibhayavaggo pañcamo.",
  "atk-s0402a60:15": "Pañcamapaṇṇāsakaṁ niṭṭhitaṁ."
}