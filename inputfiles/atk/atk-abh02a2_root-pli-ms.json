{
  "atk-abh02a2:0": "3. Dhātuvibhaṅgo",
  "atk-abh02a2:1": "1. Suttantabhājanīyavaṇṇanā",
  "atk-abh02a2:2": "172. Idāni tadanantare dhātuvibhaṅge sabbā dhātuyo chahi chahi dhātūhi saṅkhipitvā tīhi chakkehi suttantabhājanīyaṁ dassento cha dhātuyotiādimāha. Tattha chāti gaṇanaparicchedo. Dhātuyoti paricchinnadhammanidassanaṁ. Pathavīdhātūtiādīsu dhātvaṭṭho nāma sabhāvaṭṭho, sabhāvaṭṭho nāma suññataṭṭho, suññataṭṭho nāma nissattaṭṭhoti evaṁ sabhāvasuññatanissattaṭṭhena pathavīyeva dhātu pathavīdhātu. Āpodhātuādīsupi eseva nayo. Evamettha padasamāsaṁ viditvā evamattho veditabbo – pathavīdhātūti patiṭṭhānadhātu. Āpodhātūti ābandhanadhātu. Tejodhātūti paripācanadhātu. Vāyodhātūti vitthambhanadhātu. Ākāsadhātūti asamphuṭṭhadhātu. Viññāṇadhātūti vijānanadhātu.",
  "atk-abh02a2:3": "173.Pathavīdhātudvayanti pathavīdhātu dve ayaṁ. Ayaṁ pathavīdhātu nāma na ekā eva ajjhattikabāhirabhedena pana dve dhātuyo evāti attho. Tenevāha – ‘‘atthi ajjhattikā atthi bāhirā’’ti. Tattha ajjhattikāti sattasantānapariyāpannā niyakajjhattā. Bāhirāti saṅkhārasantānapariyāpannā anindriyabaddhā. Ajjhattaṁ paccattanti ubhayampetaṁ niyakajjhattādhivacanameva. Idāni taṁ sabhāvākārato dassetuṁ kakkhaḷantiādi vuttaṁ. Tattha kakkhaḷanti thaddhaṁ. Kharigatanti pharusaṁ. Kakkhaḷattanti kakkhaḷabhāvo. Kakkhaḷabhāvoti kakkhaḷasabhāvo. Ajjhattaṁ upādinnanti niyakajjhattasaṅkhātaṁ upādinnaṁ. Upādinnaṁ nāma sarīraṭṭhakaṁ. Sarīraṭṭhakañhi kammasamuṭṭhānaṁ vā hotu mā vā, taṁ sandhāya upādinnampi atthi anupādinnampi; ādinnaggahitaparāmaṭṭhavasena pana sabbampetaṁ upādinnamevāti dassetuṁ ‘‘ajjhattaṁ upādinna’’nti āha.",
  "atk-abh02a2:4": "Idāni tameva pathavīdhātuṁ vatthuvasena dassetuṁ seyyathidaṁ kesā lomātiādi vuttaṁ. Tattha seyyathidanti nipāto. Tassattho – yā sā ajjhattikā pathavīdhātu sā katamā? Yaṁ vā ajjhattaṁ paccattaṁ kakkhaḷaṁ nāma taṁ katamanti? Kesā lomātiādi tassā ajjhattikāya pathavīdhātuyā vatthuvasena pabhedadassanaṁ. Idaṁ vuttaṁ hoti – kesā nāma ajjhattā upādinnā sarīraṭṭhakā kakkhaḷattalakkhaṇā imasmiṁ sarīre pāṭiyekko koṭṭhāso. Lomā nāma…pe… karīsaṁ nāma. Idha pana avuttampi paṭisambhidāmagge (paṭi. ma. 1.4) pāḷiāruḷhaṁ matthaluṅgaṁ āharitvā matthaluṅgaṁ nāma ajjhattaṁ upādinnaṁ sarīraṭṭhakaṁ kakkhaḷattalakkhaṇaṁ imasmiṁ sarīre pāṭiyekko koṭṭhāso. Parato āpodhātuādīnaṁ niddese pittādīsupi eseva nayo.",
  "atk-abh02a2:5": "Iminā kiṁ dassitaṁ hoti? Dhātumanasikāro. Imasmiṁ pana dhātumanasikāre kammaṁ katvā vipassanaṁ paṭṭhapetvā uttamatthaṁ arahattaṁ pāpuṇitukāmena kiṁ kattabbaṁ? Catupārisuddhisīlaṁ sodhetabbaṁ. Sīlavato hi kammaṭṭhānabhāvanā ijjhati. Tassa sodhanavidhānaṁ visuddhimagge vuttanayeneva veditabbaṁ. Visuddhasīlena pana sīle patiṭṭhāya dasa pubbapalibodhā chinditabbā. Tesampi chindanavidhānaṁ visuddhimagge vuttanayeneva veditabbaṁ. Chinnapalibodhena dhātumanasikārakammaṭṭhānaṁ uggaṇhitabbaṁ. Ācariyenāpi dhātumanasikārakammaṭṭhānaṁ uggaṇhāpentena sattavidhaṁ uggahakosallaṁ dasavidhañca manasikārakosallaṁ ācikkhitabbaṁ. Antevāsikenāpi ācariyassa santike bahuvāre sajjhāyaṁ katvā nijjaṭaṁ paguṇaṁ kammaṭṭhānaṁ kātabbaṁ. Vuttañhetaṁ aṭṭhakathāyaṁ – ‘‘ādikammikena bhikkhunā jarāmaraṇā muccitukāmena sattahākārehi uggahakosallaṁ icchitabbaṁ, dasahākārehi manasikārakosallaṁ icchitabba’’nti.",
  "atk-abh02a2:6": "Tattha vacasā, manasā, vaṇṇato, saṇṭhānato, disato, okāsato, paricchedatoti imehi sattahākārehi imasmiṁ dhātumanasikārakammaṭṭhāne ‘uggahakosallaṁ’ icchitabbaṁ. Anupubbato, nātisīghato, nātisaṇikato, vikkhepapaṭibāhanato , paṇṇattisamatikkamato, anupubbamuñcanato, lakkhaṇato, tayo ca suttantāti imehi dasahākārehi ‘manasikārakosallaṁ’ icchitabbaṁ. Tadubhayampi parato satipaṭṭhānavibhaṅge āvi bhavissati.",
  "atk-abh02a2:7": "Evaṁ uggahitakammaṭṭhānena pana visuddhimagge vutte aṭṭhārasa senāsanadose vajjetvā pañcaṅgasamannāgate senāsane vasantena attanāpi pañcahi padhāniyaṅgehi samannāgatena pacchābhattaṁ piṇḍapātapaṭikkantena vivittokāsagatena kammaṭṭhānaṁ manasikātabbaṁ. Manasikarontena ca vaṇṇasaṇṭhānadisokāsaparicchedavasena kesādīsu ekekakoṭṭhāsaṁ manasikaritvā avasāne evaṁ manasikāro pavattetabbo – ime kesā nāma sīsakaṭāhapaliveṭhanacamme jātā. Tattha yathā vammikamatthake jātesu kuṇṭhatiṇesu na vammikamatthako jānāti ‘mayi kuṇṭhatiṇāni jātānī’ti, nāpi kuṇṭhatiṇāni jānanti ‘mayaṁ vammikamatthake jātānī’ti, evameva na sīsakaṭāhapaliveṭhanacammaṁ jānāti ‘mayi kesā jātā’ti, nāpi kesā jānanti ‘mayaṁ sīsakaṭāhapaliveṭhanacamme jātā’ti. Aññamaññaṁ ābhogapaccavekkhaṇarahitā ete dhammā. Iti kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:8": "Lomā sarīraveṭhanacamme jātā. Tattha yathā suññagāmaṭṭhāne jātesu dabbatiṇesu na suññagāmaṭṭhānaṁ jānāti ‘mayi dabbatiṇāni jātānī’ti, nāpi dabbatiṇāni jānanti ‘mayaṁ suññagāmaṭṭhāne jātānī’ti, evameva na sarīraveṭhanacammaṁ jānāti ‘mayi lomā jātā’ti, nāpi lomā jānanti ‘mayaṁ sarīraveṭhanacamme jātā’ti. Aññamaññaṁ ābhogapaccavekkhaṇarahitā ete dhammā. Iti lomā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:9": "Nakhā aṅgulīnaṁ aggesu jātā. Tattha yathā kumārakesu daṇḍakehi madhukaṭṭhike vijjhitvā kīḷantesu na daṇḍakā jānanti ‘amhesu madhukaṭṭhikā ṭhapitā’ti, nāpi madhukaṭṭhikā jānanti ‘mayaṁ daṇḍakesu ṭhapitā’ti, evameva na aṅguliyo jānanti ‘amhākaṁ aggesu nakhā jātā’ti, nāpi nakhā jānanti ‘mayaṁ aṅgulīnaṁ aggesu jātā’ti. Aññamaññaṁ ābhogapaccavekkhaṇarahitā ete dhammā. Iti nakhā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:10": "Dantā hanukaṭṭhikesu jātā. Tattha yathā vaḍḍhakīhi pāsāṇaudukkhalesu kenacideva silesajātena bandhitvā ṭhapitathambhesu na udukkhalāni jānanti ‘amhesu thambhā ṭhitā’ti, nāpi thambhā jānanti ‘mayaṁ udukkhalesu ṭhitā’ti, evameva na hanukaṭṭhikā jānanti ‘amhesu dantā jātā’ti , nāpi dantā jānanti ‘mayaṁ hanukaṭṭhikesu jātā’ti. Aññamaññaṁ ābhogapaccavekkhaṇarahitā ete dhammā. Iti dantā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:11": "Taco sakalasarīraṁ pariyonandhitvā ṭhito. Tattha yathā allagocammapariyonaddhāya mahāvīṇāya na mahāvīṇā jānāti ‘ahaṁ allagocammena pariyonaddhā’ti, nāpi allagocammaṁ jānāti ‘mayā mahāvīṇā pariyoddhā’ti, evameva na sarīraṁ jānāti ‘ahaṁ tacena pariyonaddha’nti, nāpi taco jānāti ‘mayā sarīraṁ pariyonaddhanti. Aññamaññaṁ ābhogapaccavekkhaṇarahitā ete dhammā. Iti taco nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:12": "Maṁsaṁ aṭṭhisaṅghāṭaṁ anulimpitvā ṭhitaṁ. Tattha yathā mahāmattikāya littāya bhittiyā na bhitti jānāti ‘ahaṁ mahāmattikāya littā’ti, nāpi mahāmattikā jānāti ‘mayā mahābhitti littā’ti, evameva na aṭṭhisaṅghāṭo jānāti ‘ahaṁ navamaṁsapesisatappabhedena maṁsena litto’ti, nāpi maṁsaṁ jānāti ‘mayā aṭṭhisaṅghāṭo litto’ti. Aññamaññaṁ ābhogapaccavekkhaṇarahitā ete dhammā. Iti maṁsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:13": "Nhāru sarīrabbhantare aṭṭhīni ābandhamānā ṭhitā. Tattha yathā vallīhi vinaddhesu kuṭṭadārūsu na kuṭṭadārūni jānanti ‘mayaṁ vallīhi vinaddhānī’ti, nāpi valliyo jānanti ‘amhehi kuṭṭadārūni vinaddhānī’ti, evameva na aṭṭhīni jānanti ‘mayaṁ nhārūhi ābaddhānī’ti, nāpi nhārū jānanti ‘amhehi aṭṭhīni ābaddhānī’ti. Aññamaññaṁ ābhogapaccavekkhaṇarahitā ete dhammā. Iti nhāru nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:14": "Aṭṭhīsu paṇhikaṭṭhi gopphakaṭṭhiṁ ukkhipitvā ṭhitaṁ. Gopphakaṭṭhi jaṅghaṭṭhiṁ ukkhipitvā ṭhitaṁ. Jaṅghaṭṭhi ūruṭṭhiṁ ukkhipitvā ṭhitaṁ. Ūruṭṭhi kaṭiṭṭhiṁ ukkhipitvā ṭhitaṁ . Kaṭiṭṭhi piṭṭhikaṇṭakaṁ ukkhipitvā ṭhitaṁ. Piṭṭhikaṇṭako gīvaṭṭhiṁ ukkhipitvā ṭhito. Gīvaṭṭhi sīsaṭṭhiṁ ukkhipitvā ṭhitaṁ. Sīsaṭṭhi gīvaṭṭhike patiṭṭhitaṁ. Gīvaṭṭhi piṭṭhikaṇṭake patiṭṭhitaṁ. Piṭṭhikaṇṭako kaṭiṭṭhimhi patiṭṭhito. Kaṭiṭṭhi ūruṭṭhike patiṭṭhitaṁ. Ūruṭṭhi jaṅghaṭṭhike patiṭṭhitaṁ. Jaṅghaṭṭhi gopphakaṭṭhike patiṭṭhitaṁ. Gopphakaṭṭhi paṇhikaṭṭhike patiṭṭhitaṁ.",
  "atk-abh02a2:15": "Tattha yathā iṭṭhakadārugomayādisañcayesu na heṭṭhimā heṭṭhimā jānanti ‘mayaṁ uparime uparime ukkhipitvā ṭhitā’ti, nāpi uparimā uparimā jānanti ‘mayaṁ heṭṭhimesu heṭṭhimesu patiṭṭhitā’ti, evameva na paṇhikaṭṭhi jānāti ‘ahaṁ gopphakaṭṭhiṁ ukkhipitvā ṭhita’nti, na gopphakaṭṭhi jānāti ‘ahaṁ jaṅghaṭṭhiṁ ukkhipitvā ṭhita’nti, na jaṅghaṭṭhi jānāti ‘ahaṁ ūruṭṭhiṁ ukkhipitvā ṭhita’nti, na ūruṭṭhi jānāti ‘ahaṁ kaṭiṭṭhiṁ ukkhipitvā ṭhita’nti, na kaṭiṭṭhi jānāti ‘ahaṁ piṭṭhikaṇṭakaṁ ukkhipitvā ṭhita’nti, na piṭṭhikaṇṭako jānāti ‘ahaṁ gīvaṭṭhiṁ ukkhipitvā ṭhito’ti, na gīvaṭṭhi jānāti ‘ahaṁ sīsaṭṭhiṁ ukkhipitvā ṭhita’nti, na sīsaṭṭhi jānāti ‘ahaṁ gīvaṭṭhimhi patiṭṭhita’nti, na gīvaṭṭhi jānāti ‘ahaṁ piṭṭhikaṇṭake patiṭṭhita’nti, na piṭṭhikaṇṭako jānāti ‘ahaṁ kaṭiṭṭhimhi patiṭṭhito’ti, na kaṭiṭṭhi jānāti ‘ahaṁ ūruṭṭhimhi patiṭṭhita’nti, na ūruṭṭhi jānāti ‘ahaṁ jaṅghaṭṭhimhi patiṭṭhita’nti, na jaṅghaṭṭhi jānāti ‘ahaṁ gopphakaṭṭhimhi patiṭṭhita’nti, na gopphakaṭṭhi jānāti ‘ahaṁ paṇhikaṭṭhimhi patiṭṭhita’nti. Aññamaññaṁ ābhogapaccavekkhaṇarahitā ete dhammā. Iti aṭṭhi nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:16": "Aṭṭhimiñjaṁ tesaṁ tesaṁ aṭṭhīnaṁ abbhantare ṭhitaṁ. Tattha yathā veḷupabbādīnaṁ anto pakkhittesu sinnavettaggādīsu na veḷupabbādīni jānanti ‘amhesu vettaggādīni pakkhittānī’ti, nāpi vettaggādīni jānanti ‘mayaṁ veḷupabbādīsu ṭhitānīti, evameva na aṭṭhīni jānanti ‘amhākaṁ anto aṭṭhimiñjaṁ ṭhita’nti, nāpi aṭṭhimiñjaṁ jānāti ‘ahaṁ aṭṭhīnaṁ anto ṭhita’nti. Aññamaññaṁ ābhogapaccavekkhaṇarahitā ete dhammā. Iti aṭṭhimiñjaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:17": "Vakkaṁ galavāṭakato nikkhantena ekamūlena thokaṁ gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā ṭhitaṁ. Tattha yathā vaṇṭupanibaddhe ambaphaladvaye na vaṇṭaṁ jānāti ‘mayā ambaphaladvayaṁ upanibaddha’nti, nāpi ambaphaladvayaṁ jānāti ‘ahaṁ vaṇṭena upanibaddha’nti, evameva na thūlanhāru jānāti ‘mayā vakkaṁ upanibaddha’nti, nāpi vakkaṁ jānāti ‘ahaṁ thūlanhārunā upanibaddha’nti. Aññamaññaṁ ābhogapaccavekkhaṇarahitā ete dhammā. Iti vakkaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:18": "Hadayaṁ sarīrabbhantare uraṭṭhipañjaramajjhaṁ nissāya ṭhitaṁ. Tattha yathā jiṇṇasandamānikapañjarabbhantaraṁ nissāya ṭhapitāya maṁsapesiyā na jiṇṇasandamānikapañjarabbhantaraṁ jānāti ‘maṁ nissāya maṁsapesi ṭhapitā’ti, nāpi maṁsapesi jānāti ‘ahaṁ jiṇṇasandamānikapañjarabbhantaraṁ nissāya ṭhitā’ti, evameva na uraṭṭhipañjarabbhantaraṁ jānāti ‘maṁ nissāya hadayaṁ ṭhita’nti, nāpi hadayaṁ jānāti ‘ahaṁ uraṭṭhipañjarabbhantaraṁ nissāya ṭhita’nti. Aññamaññaṁ ābhogapaccavekkhaṇarahitā ete dhammā. Iti hadayaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:19": "Yakanaṁ antosarīre dvinnaṁ thanānaṁ abbhantare dakkhiṇapassaṁ nissāya ṭhitaṁ. Tattha yathā ukkhalikapālapassamhi lagge yamakamaṁsapiṇḍe na ukkhalikapālapassaṁ jānāti ‘mayi yamakamaṁsapiṇḍo laggo’ti, nāpi yamakamaṁsapiṇḍo jānāti ‘ahaṁ ukkhalikapālapasse laggo’ti, evameva na thanānaṁ abbhantare dakkhiṇapassaṁ jānāti ‘maṁ nissāya yakanaṁ ṭhita’nti, nāpi yakanaṁ jānāti ‘ahaṁ thanānaṁ abbhantare dakkhiṇapassaṁ nissāya ṭhita’nti. Aññamaññaṁ ābhogapaccavekkhaṇarahitā ete dhammā. Iti yakanaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:20": "Kilomakesu paṭicchannakilomakaṁ hadayañca vakkañca parivāretvā ṭhitaṁ, apaṭicchannakilomakaṁ sakalasarīre cammassa heṭṭhato maṁsaṁ pariyonandhitvā ṭhitaṁ. Tattha yathā pilotikapaliveṭhite maṁse na maṁsaṁ jānāti ‘ahaṁ pilotikāya paliveṭhita’nti, nāpi pilotikā jānāti ‘mayā maṁsaṁ paliveṭhita’nti, evameva na vakkahadayāni sakalasarīre maṁsañca jānāti ‘ahaṁ kilomakena paṭicchanna’nti, nāpi kilomakaṁ jānāti ‘mayā vakkahadayāni sakalasarīre maṁsañca paṭicchanna’nti. Aññamaññaṁ ābhogapaccavekkhaṇarahitā ete dhammā. Iti kilomakaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:21": "Pihakaṁ hadayassa vāmapasse udarapaṭalassa matthakapassaṁ nissāya ṭhitaṁ. Tattha yathā koṭṭhakamatthakapassaṁ nissāya ṭhitāya gomayapiṇḍiyā na koṭṭhakamatthakapassaṁ jānāti ‘gomayapiṇḍi maṁ nissāya ṭhitā’ti, nāpi gomayapiṇḍi jānāti ‘ahaṁ koṭṭhakamatthakapassaṁ nissāya ṭhitā’ti, evameva na udarapaṭalassa matthakapassaṁ jānāti ‘pihakaṁ maṁ nissāya ṭhita’nti, nāpi pihakaṁ jānāti ‘ahaṁ udarapaṭalassa matthakapassaṁ nissāya ṭhita’nti. Aññamaññaṁ ābhogapaccavekkhaṇarahitā ete dhammā. Iti pihakaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:22": "Papphāsaṁ sarīrabbhantare dvinnaṁ thanānaṁ abbhantare hadayañca yakanañca uparichādetvā olambantaṁ ṭhitaṁ. Tattha yathā jiṇṇakoṭṭhabbhantare olambamāne sakuṇakulāvake na jiṇṇakoṭṭhabbhantaraṁ jānāti ‘mayi sakuṇakulāvako olambamāno ṭhito’ti, nāpi sakuṇakulāvako jānāti ‘ahaṁ jiṇṇakoṭṭhabbhantare olambamāno ṭhito’ti , evameva na sarīrabbhantaraṁ jānāti ‘mayi papphāsaṁ olambamānaṁ ṭhita’nti, nāpi papphāsaṁ jānāti ‘ahaṁ evarūpe sarīrabbhantare olambamānaṁ ṭhita’nti. Aññamaññaṁ ābhogapaccavekkhaṇarahitā ete dhammā. Iti papphāsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:23": "Antaṁ galavāṭakato karīsamaggapariyante sarīrabbhantare ṭhitaṁ. Tattha yathā lohitadoṇikāya obhujitvā ṭhapite chinnasīsadhamanikaḷevare na lohitadoṇi jānāti ‘mayi dhamanikaḷevaraṁ ṭhita’nti, nāpi dhamanikaḷevaraṁ jānāti ‘ahaṁ lohitadoṇikāyaṁ ṭhita’nti, evameva na sarīrabbhantaraṁ jānāti ‘mayi antaṁ ṭhita’nti, nāpi antaṁ jānāti ‘ahaṁ sarīrabbhantare ṭhita’nti. Aññamaññaṁ ābhogapaccavekkhaṇarahitā ete dhammā. Iti antaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:24": "Antaguṇaṁ antantare ekavīsati antabhoge bandhitvā ṭhitaṁ. Tattha yathā pādapuñchanarajjumaṇḍalakaṁ sibbetvā ṭhitesu rajjukesu na pādapuñchanarajjumaṇḍalakaṁ jānāti ‘rajjukā maṁ sibbetvā ṭhitā’ti, nāpi rajjukā jānanti ‘mayaṁ pādapuñchanarajjumaṇḍalakaṁ sibbetvā ṭhitā’ti, evameva na antaṁ jānāti ‘antaguṇaṁ maṁ ābandhitvā ṭhita’nti, nāpi antaguṇaṁ jānāti ‘ahaṁ antaṁ bandhitvā ṭhita’nti. Aññamaññaṁ ābhogapaccavekkhaṇarahitā ete dhammā. Iti antaguṇaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:25": "Udariyaṁ udare ṭhitaṁ asitapītakhāyitasāyitaṁ. Tattha yathā suvānadoṇiyaṁ ṭhite suvānavamathumhi na suvānadoṇi jānāti ‘mayi suvānavamathu ṭhito’ti, nāpi suvānavamathu jānāti ‘ahaṁ suvānadoṇiyaṁ ṭhito’ti, evameva na udaraṁ jānāti ‘mayi udariyaṁ ṭhita’nti, nāpi udariyaṁ jānāti ‘ahaṁ udare ṭhita’nti. Aññamaññaṁ ābhogapaccavekkhaṇarahitā ete dhammā. Iti udariyaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:26": "Karīsaṁ pakkāsayasaṅkhāte aṭṭhaṅgulaveḷupabbasadise antapariyosāne ṭhitaṁ. Tattha yathā veḷupabbe omadditvā pakkhittāya saṇhapaṇḍumattikāya na veḷupabbaṁ jānāti ‘mayi paṇḍumattikā ṭhitā’ti, nāpi paṇḍumattikā jānāti ‘ahaṁ veḷupabbe ṭhitā’ti, evameva na pakkāsayo jānāti ‘mayi karīsaṁ ṭhita’nti, nāpi karīsaṁ jānāti ‘ahaṁ pakkāsaye ṭhita’nti. Aññamaññaṁ ābhogapaccavekkhaṇarahitā ete dhammā. Iti karīsaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:27": "Matthaluṅgaṁ sīsakaṭāhabbhantare ṭhitaṁ. Tattha yathā purāṇalābukaṭāhe pakkhittāya piṭṭhapiṇḍiyā na lābukaṭāhaṁ jānāti ‘mayi piṭṭhapiṇḍi ṭhitā’ti, nāpi piṭṭhapiṇḍi jānāti ‘ahaṁ lābukaṭāhe ṭhitā’ti, evameva na sīsakaṭāhabbhantaraṁ jānāti ‘mayi matthaluṅgaṁ ṭhita’nti, nāpi matthaluṅgaṁ jānāti ‘ahaṁ sīsakaṭāhabbhantare ṭhita’nti. Aññamaññaṁ ābhogapaccavekkhaṇarahitā ete dhammā. Iti matthaluṅgaṁ nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "atk-abh02a2:28": "Yaṁvā panaññampīti iminā āpokoṭṭhāsādīsu tīsu anugataṁ pathavīdhātuṁ lakkhaṇavasena yevāpanakaṁ pathaviṁ katvā dasseti.",
  "atk-abh02a2:29": "Bāhirapathavīdhātuniddese ayoti kāḷalohaṁ. Lohanti jātilohaṁ, vijātilohaṁ, kittimalohaṁ, pisācalohanti catubbidhaṁ. Tattha ayo, sajjhu, suvaṇṇaṁ, tipu, sīsaṁ, tambalohaṁ, vekantakanti imāni satta jātilohāni nāma. Nāganāsikalohaṁ vijātilohaṁ nāma. Kaṁsalohaṁ, vaṭṭalohaṁ, ārakūṭanti tīṇi kittimalohāni nāma. Morakkhakaṁ, puthukaṁ, malinakaṁ, capalakaṁ, selakaṁ, āṭakaṁ, bhallakaṁ, dūsilohanti aṭṭha pisācalohāni nāma. Tesu pañca jātilohāni pāḷiyaṁ visuṁ vuttāneva. Tambalohaṁ, vekantakalohanti imehi pana dvīhi jātilohehi saddhiṁ sesaṁ sabbampi idha lohanti veditabbaṁ.",
  "atk-abh02a2:30": "Tipūti setatipu. Sīsanti kāḷatipu. Sajjhūti rajataṁ. Muttāti sāmuddikamuttā. Maṇīti ṭhapetvā pāḷiāgate veḷuriyādayo seso jotirasādibhedo sabbopi maṇi. Veḷuriyoti vaṁsavaṇṇamaṇi. Saṅkhoti sāmuddikasaṅkho. Silāti kāḷasilā, paṇḍusilā, setasilātiādibhedā sabbāpi silā. Pavāḷanti pavāḷameva. Rajatanti kahāpaṇo. Jātarūpanti suvaṇṇaṁ. Lohitaṅkoti rattamaṇi. Masāragallanti kabaramaṇi. Tiṇādīsu bahisārā antamaso nāḷikerādayopi tiṇaṁ nāma. Antosāraṁ antamaso dārukhaṇḍampi kaṭṭhaṁ nāma. Sakkharāti muggamattato yāva muṭṭhippamāṇā marumbā sakkharā nāma. Muggamattato pana heṭṭhā vālikāti vuccati. Kaṭhalanti yaṁ kiñci kapālaṁ. Bhūmīti pathavī. Pāsāṇoti antomuṭṭhiyaṁ asaṇṭhahanato paṭṭhāya hatthippamāṇaṁ asampatto pāsāṇo nāma. Hatthippamāṇato paṭṭhāya pana upari pabbato nāma. Yaṁ vā panāti iminā tālaṭṭhi-nāḷikera-phalādibhedaṁ sesapathaviṁ gaṇhāti. Yā ca ajjhattikā pathavīdhātu yā ca bāhirāti iminā dvepi pathavīdhātuyo kakkhaḷaṭṭhena lakkhaṇato ekā pathavīdhātu evāti dasseti.",
  "atk-abh02a2:31": "174.Āpodhātuniddesādīsu heṭṭhā vuttanayeneva veditabbaṁ. Āpo āpogatantiādīsu ābandhanavasena āpo. Tadeva āposabhāvaṁ gatattā āpogataṁ nāma. Snehavasena sneho. Soyeva snehasabhāvaṁ gatattā snehagataṁ nāma. Bandhanattaṁ rūpassāti avinibbhogarūpassa bandhanabhāvo. Pittaṁ semhantiādīnipi vaṇṇasaṇṭhānadisokāsaparicchedavasena pariggahetvā dhātuvaseneva manasikātabbāni.",
  "atk-abh02a2:32": "Tatrāyaṁ nayo – pittesu hi abaddhapittaṁ jīvitindriyapaṭibaddhaṁ sakalasarīraṁ byāpetvā ṭhitaṁ, baddhapittaṁ pittakosake ṭhitaṁ. Tattha yathā pūvaṁ byāpetvā ṭhite tele na pūvaṁ jānāti ‘telaṁ maṁ byāpetvā ṭhita’nti, nāpi telaṁ jānāti ‘ahaṁ pūvaṁ byāpetvā ṭhita’nti, evameva na sarīraṁ jānāti ‘abaddhapittaṁ maṁ byāpetvā ṭhita’nti, nāpi abaddhapittaṁ jānāti ‘ahaṁ sarīraṁ byāpetvā ṭhita’nti. Yathā ca vassodakena puṇṇe kosātakīkosake na kosātakīkosako jānāti ‘mayi vassodakaṁ ṭhita’nti, nāpi vassodakaṁ jānāti ‘ahaṁ kosātakīkosake ṭhita’nti, evameva na pittakosako jānāti mayi baddhapittaṁ ṭhitanti, nāpi baddhapittaṁ jānāti ‘ahaṁ pittakosake ṭhita’nti. Aññamaññaṁ ābhogapaccavekkhaṇarahitā ete dhammā. Iti pittaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:33": "Semhaṁ ekapatthapūrappamāṇaṁ udarapaṭale ṭhitaṁ. Tattha yathā upari sañjātapheṇapaṭalāya candanikāya na candanikā jānāti ‘mayi pheṇapaṭalaṁ ṭhita’nti, nāpi pheṇapaṭalaṁ jānāti ‘ahaṁ candanikāya ṭhita’nti, evameva na udarapaṭalaṁ jānāti ‘mayi semhaṁ ṭhita’nti, nāpi semhaṁ jānāti ‘ahaṁ udarapaṭale ṭhita’nti. Aññamaññaṁ ābhogapaccavekkhaṇarahitā ete dhammā. Iti semhaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:34": "Pubbo anibaddhokāso, yattha yattheva khāṇukaṇṭakappaharaṇaaggijālādīhi abhihaṭe sarīrappadese lohitaṁ saṇṭhahitvā paccati, gaṇḍapīḷakādayo vā uppajjanti, tattha tattheva tiṭṭhati. Tattha yathā pharasuppahārādivasena paggharitaniyāse rukkhe na rukkhassa pharasuppahārādippadesā jānanti ‘amhesu niyyāso ṭhito’ti, nāpi niyyāso jānāti ‘ahaṁ rukkhassa pharasuppahārādippadesesu ṭhito’ti, evameva na sarīrassa khāṇukaṇṭakādīhi abhihaṭappadesā jānanti ‘amhesu pubbo ṭhito’ti, nāpi pubbo jānāti ‘ahaṁ tesu padesesu ṭhito’ti. Aññamaññaṁ ābhogapaccavekkhaṇarahitā ete dhammā. Iti pubbo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:35": "Lohitesu saṁsaraṇalohitaṁ abaddhapittaṁ viya sakalasarīraṁ byāpetvā ṭhitaṁ. Sannicitalohitaṁ yakanaṭṭhānassa heṭṭhābhāgaṁ pūretvā ekapattapūraṇappamāṇaṁ vakkahadayayakanapapphāsāni tementaṁ ṭhitaṁ. Tattha saṁsaraṇalohite abaddhapittasadisova vinicchayo. Itaraṁ pana yathā jajjarakapālaṭṭhe udake heṭṭhā leḍḍukhaṇḍāni temayamāne na leḍḍukhaṇḍāni jānanti ‘mayaṁ udakena temiyamānā ṭhitā’ti, nāpi udakaṁ jānāti ‘ahaṁ leḍḍukhaṇḍāni tememī’ti, evameva na yakanassa heṭṭhābhāgaṭṭhānaṁ vakkādīni vā jānanti ‘mayi lohitaṁ ṭhitaṁ, amhe vā temayamānaṁ ṭhita’nti, nāpi lohitaṁ jānāti ‘ahaṁ yakanassa heṭṭhābhāgaṁ pūretvā vakkādīni temayamānaṁ ṭhita’nti. Aññamaññaṁ ābhogapaccavekkhaṇarahitā ete dhammā. Iti lohitaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:36": "Sedo aggisantāpādikālesu kesalomakūpavivarāni pūretvā tiṭṭhati ceva paggharati ca. Tattha yathā udakā abbūḷhamattesu bhisamuḷālakumudanāḷakalāpesu na bhisādikalāpavivarāni jānanti ‘amhehi udakaṁ paggharatī’ti, nāpi bhisādikalāpavivarehi paggharantaṁ udakaṁ jānāti ‘ahaṁ bhisādikalāpavivarehi paggharāmī’ti, evameva na kesalomakūpavivarāni jānanti ‘amhehi sedo paggharatī’ti, nāpi sedo jānāti ‘ahaṁ kesalomakūpavivarehi paggharāmī’ti. Aññamaññaṁ ābhogapaccavekkhaṇarahitā ete dhammā. Iti sedo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:37": "Medo thūlassa sakalasarīraṁ pharitvā kisassa jaṅghamaṁsādīni nissāya ṭhito patthinnasneho. Tattha yathā haliddipilotikapaṭicchanne maṁsapuñje na maṁsapuñjo jānāti ‘maṁ nissāya haliddipilotikā ṭhitā’ti, nāpi haliddipilotikā jānāti ‘ahaṁ maṁsapuñjaṁ nissāya ṭhitā’ti, evameva na sakalasarīre jaṅghādīsu vā maṁsaṁ jānāti ‘maṁ nissāya medo ṭhito’ti, nāpi medo jānāti ‘ahaṁ sakalasarīre jaṅghādīsu vā maṁsaṁ nissāya ṭhito’ti. Aññamaññaṁ ābhogapaccavekkhaṇarahitā ete dhammā. Iti medo nāma imasmiṁ sarīre pāṭiyekko koṭṭhāso acetano abyākato suñño nissatto patthinnasneho patthinnayūsabhūto ābandhanākāro āpodhātūti.",
  "atk-abh02a2:38": "Assu yadā sañjāyati tadā akkhikūpake pūretvā tiṭṭhati vā paggharati vā. Tattha yathā udakapuṇṇesu taruṇatālaṭṭhikūpakesu na taruṇatālaṭṭhikūpakā jānanti ‘amhesu udakaṁ ṭhita’nti, nāpi udakaṁ jānāti ‘ahaṁ taruṇatālaṭṭhikūpakesu ṭhita’nti, evameva na akkhikūpakā jānanti ‘amhesu assu ṭhita’nti, nāpi assu jānāti ‘ahaṁ akkhikūpakesu ṭhita’nti. Aññamaññaṁ ābhogapaccavekkhaṇarahitā ete dhammā. Iti assu nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:39": "Vasā aggisantāpādikāle hatthatalahatthapiṭṭhipādatalapādapiṭṭhināsapuṭanalāṭaaṁsakūṭesu ṭhitavilīnasneho. Tattha yathā pakkhittatele ācāme na ācāmo jānāti ‘maṁ telaṁ ajjhottharitvā ṭhita’nti, nāpi telaṁ jānāti ‘ahaṁ ācāmaṁ ajjhottharitvā ṭhita’nti, evameva na hatthatalādippadeso jānāti ‘maṁ vasā ajjhottharitvā ṭhitā’ti, nāpi vasā jānāti ‘ahaṁ hatthatalādippadese ajjhottharitvā ṭhitā’ti. Aññamaññaṁ ābhogapaccavekkhaṇarahitā ete dhammā. Iti vasā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:40": "Kheḷo tathārūpe kheḷuppattipaccaye sati ubhohi kapolapassehi orohitvā jivhāya tiṭṭhati. Tattha yathā abbocchinnaudakanissande nadītīrakūpake na kūpatalaṁ jānāti ‘mayi udakaṁ santiṭṭhatī’ti, nāpi udakaṁ jānāti ‘ahaṁ kūpatale santiṭṭhāmī’ti , evameva na jivhātalaṁ jānāti ‘mayi ubhohi kapolapassehi orohitvā kheḷo ṭhito’ti, nāpi kheḷo jānāti ‘ahaṁ ubhohi kapolapassehi orohitvā jivhātale ṭhito’ti. Aññamaññaṁ ābhogapaccavekkhaṇarahitā ete dhammā. Iti kheḷo nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:41": "Siṅghāṇikā yadā sañjāyati tadā nāsāpuṭe pūretvā tiṭṭhati vā paggharati vā. Tattha yathā pūtidadhibharitāya sippikāya na sippikā jānāti ‘mayi pūtidadhi ṭhita’nti, nāpi pūtidadhi jānāti ‘ahaṁ sippikāya ṭhita’nti, evameva na nāsāpuṭā jānanti ‘amhesu siṅghāṇikā ṭhitā’ti, nāpi siṅghāṇikā jānāti ‘ahaṁ nāsāpuṭesu ṭhitā’ti. Aññamaññaṁ ābhogapaccavekkhaṇarahitā ete dhammā. Iti siṅghāṇikā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:42": "Lasikā aṭṭhikasandhīnaṁ abbhañjanakiccaṁ sādhayamānā asītisatasandhīsu ṭhitā. Tattha yathā telabbhañjite akkhe na akkho jānāti ‘maṁ telaṁ abbhañjitvā ṭhita’nti, nāpi telaṁ jānāti ‘ahaṁ akkhaṁ abbhañjitvā ṭhita’nti, evameva na asītisatasandhayo jānanti ‘lasikā amhe abbhañjitvā ṭhitā’ti, nāpi lasikā jānāti ‘ahaṁ asītisatasandhayo abbhañjitvā ṭhitā’ti. Aññamaññaṁ ābhogapaccavekkhaṇarahitā ete dhammā. Iti lasikā nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "atk-abh02a2:43": "Muttaṁ vatthissa abbhantare ṭhitaṁ. Tattha yathā candanikāya pakkhitte adhomukhe ravaṇaghaṭe na ravaṇaghaṭo jānāti ‘mayi candanikāraso ṭhito’ti, nāpi candanikāraso jānāti ‘ahaṁ ravaṇaghaṭe ṭhito’ti, evameva na vatthi jānāti ‘mayi muttaṁ ṭhita’nti, nāpi muttaṁ jānāti ‘ahaṁ vatthimhi ṭhita’nti. Aññamaññaṁ ābhogapaccavekkhaṇarahitā ete dhammā. Iti muttaṁ nāma imasmiṁ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti. Yaṁ vā panāti avasesesu tīsu koṭṭhāsesu āpodhātuṁ sandhāya vuttaṁ.",
  "atk-abh02a2:44": "Bāhiraāpodhātuniddese mūlaṁ paṭicca nibbatto raso mūlaraso nāma. Khandharasādīsupi eseva nayo. Khīrādīni pākaṭāneva. Yathā pana bhesajjasikkhāpade evamidha niyamo natthi. Yaṁ kiñci khīraṁ khīrameva. Sesesupi eseva nayo. Bhummānīti āvāṭādīsu ṭhitaudakāni. Antalikkhānīti pathaviṁ appattāni vassodakāni. Yaṁ vā panāti himodakakappavināsakaudakapathavīsandhārakaudakādīni idha yevāpanakaṭṭhānaṁ paviṭṭhāni.",
  "atk-abh02a2:45": "175.Tejodhātuniddese tejanavasena tejo. Tejova tejobhāvaṁ gatattā tejogataṁ. Usmāti uṇhākāro. Usmāva usmābhāvaṁ gatattā usmāgataṁ. Usumanti caṇḍausumaṁ. Tadeva usumabhāvaṁ gatattā usumagataṁ. Yena cāti yena tejogatena kuppitena. Santappatīti ayaṁ kāyo santappati, ekāhikajarādibhāvena usumajāto hoti. Yena ca jīrīyatīti yena ayaṁ kāyo jīrīyati, indriyavekallataṁ balaparikkhayaṁ valipalitādibhāvañca pāpuṇāti. Yena ca pariḍayhatīti yena kuppitena ayaṁ kāyo ḍayhati, so ca puggalo ‘ḍayhāmi ḍayhāmī’ti kandanto satadhotasappigosītacandanādilepanañceva tālavaṇṭavātañca paccāsīsati. Yena ca asitapītakhāyitasāyitaṁ sammā pariṇāmaṁ gacchatīti yenetaṁ asitaṁ vā odanādi, pītaṁ vā pānakādi, khāyitaṁ vā piṭṭhakhajjakādi, sāyitaṁ vā ambapakkamadhuphāṇitādi sammā paripākaṁ gacchati, rasādibhāvena vivekaṁ gacchatīti attho. Ettha ca purimā tayo tejodhātū catusamuṭṭhānā, pacchimo kammasamuṭṭhānova. Ayaṁ tāvettha padasaṁvaṇṇanā.",
  "atk-abh02a2:46": "Idaṁ pana manasikāravidhānaṁ – idha bhikkhu ‘yena santappati, ayaṁ imasmiṁ sarīre pāṭiyekko koṭṭhāso acetano abyākato suñño nissatto paripācanākāro tejodhātū’ti manasi karoti; ‘yena jīrīyati, yena pariḍayhati, yena asitapītakhāyitasāyitaṁ sammā pariṇāmaṁ gacchati, ayaṁ imasmiṁ sarīre pāṭiyekko koṭṭhāso acetano abyākato suñño nissatto paripācanākāro tejodhātū’ti manasi karoti. Yaṁ vā panāti imasmiṁ sarīre pākatiko eko utu atthi, so yevāpanakaṭṭhānaṁ paviṭṭho.",
  "atk-abh02a2:47": "Bāhiratejodhātuniddese kaṭṭhaṁ paṭicca pajjalito kaṭṭhupādāno aggi kaṭṭhaggi nāma. Sakalikaggiādīsupi eseva nayo. Saṅkāraggīti kacavaraṁ saṁkaḍḍhitvā jālāpito kacavaraggi. Indaggīti asaniaggi. Aggisantāpoti jālāya vā vītaccikaṅgārānaṁ vā santāpo. Sūriyasantāpoti ātapo. Kaṭṭhasannicayasantāpoti kaṭṭharāsiṭṭhāne santāpo. Sesesupi eseva nayo. Yaṁ vā panāti petaggi kappavināsaggi nirayaggiādayo idha yevāpanakaṭṭhānaṁ paviṭṭhā.",
  "atk-abh02a2:48": "176.Vāyodhātuniddese vāyanavasena vāyo. Vāyova vāyobhāvaṁ gatattā vāyogataṁ. Thambhitattaṁ rūpassāti avinibbhogarūpassa thambhitabhāvo. Uddhaṅgamā vātāti uggārahikkādi pavattakā uddhaṁ ārohanavātā . Adhogamā vātāti uccārapassāvādinīharaṇakā adho orohanavātā. Kucchisayā vātāti antānaṁ bahivātā. Koṭṭhāsayā vātāti antānaṁ antovātā. Aṅgamaṅgānusārino vātāti dhamanijālānusārena sakalasarīre aṅgamaṅgāni anusaṭā samiñjanapasāraṇādinibbattakā vātā. Satthakavātāti sandhibandhanāni kattariyā chindantā viya pavattavātā. Khurakavātāti khurena viya hadayaṁ phālanavātā. Uppalakavātāti hadayamaṁsameva uppāṭanakavātā. Assāsoti antopavisananāsikāvato. Passāsoti bahinikkhamananāsikāvato. Ettha ca purimā sabbe catusamuṭṭhānā, assāsapassāsā cittasamuṭṭhānāva. Ayamettha padavaṇṇanā.",
  "atk-abh02a2:49": "Idaṁ pana manasikāravidhānaṁ – idha bhikkhu uddhaṅgamādibhede vāte uddhaṅgamādivasena pariggahetvā ‘uddhaṅgamā vātā nāma imasmiṁ sarīre pāṭiyekko koṭṭhāso acetano abyākato suñño nissatto vitthambhanākāro vāyodhātū’ti manasi karoti. Sesesupi eseva nayo. Yaṁ vā panāti sese vāyokoṭṭhāse anugatā vātā idha yevāpanakaṭṭhānaṁ paviṭṭhā.",
  "atk-abh02a2:50": "Bāhiravāyodhātuniddese puratthimā vātāti puratthimadisato āgatā vātā. Pacchimuttaradakkhiṇesupi eseva nayo. Sarajā vātāti saha rajena sarajā. Arajā vātāti rajavirahitā suddhā arajā nāma. Sītāti sītautusamuṭṭhānā sītavalāhakantare samuṭṭhitā. Uṇhāti uṇhautusamuṭṭhānā uṇhavalāhakantare samuṭṭhitā. Parittāti mandā tanukavātā. Adhimattāti balavavātā. Kāḷāti kāḷavalāhakantare samuṭṭhitā, yehi abbhāhato chavivaṇṇo kāḷako hoti. Tesaṁ etaṁ adhivacanantipi eke. Verambhavātāti yojanato upari vāyanavātā. Pakkhavātāti antamaso makkhikāyapi pakkhāyūhanasamuṭṭhitā vātā. Supaṇṇavātāti garuḷavātā. Kāmañca imepi pakkhavātāva ussadavasena pana visuṁ gahitā. Tālavaṇṭavātāti tālapaṇṇehi vā aññena vā kenaci maṇḍalasaṇṭhānena samuṭṭhāpitā vātā. Vidhūpanavātāti bījanapattakena samuṭṭhāpitā vātā. Imāni ca tālavaṇṭavidhūpanāni anuppannampi vātaṁ uppādenti, uppannampi parivattenti. Yaṁ vā panāti idha pāḷiāgate ṭhapetvā sesavātā yevāpanakaṭṭhānaṁ paviṭṭhā.",
  "atk-abh02a2:51": "177.Ākāsadhātuniddese appaṭighaṭṭanaṭṭhena na kassatīti ākāso. Ākāsova ākāsabhāvaṁ gatattā ākāsagataṁ. Aghaṭṭanīyatāya aghaṁ. Aghameva aghabhāvaṁ gatattā aghagataṁ. Vivaroti antaraṁ. Tadeva vivarabhāvaṁ gatattā vivaragataṁ. Asamphuṭṭhaṁ maṁsalohitehīti maṁsalohitehi nissaṭaṁ. Kaṇṇacchiddantiādi pana tasseva pabhedadassanaṁ. Tattha kaṇṇacchiddanti kaṇṇasmiṁ chiddaṁ vivaraṁ maṁsalohitehi asamphuṭṭhokāso. Sesesupi eseva nayo. Yenāti yena vivarena etaṁ asitādibhedaṁ ajjhoharaṇīyaṁ ajjhoharati, anto paveseti. Yatthāti yasmiṁ antoudarapaṭalasaṅkhāte okāse etadeva catubbidhaṁ ajjhoharaṇīyaṁ tiṭṭhati. Yenāti yena vivarena sabbampetaṁ vipakkaṁ kasaṭabhāvaṁ āpannaṁ nikkhamati, taṁ udarapaṭalato yāva karīsamaggā vidatthicaturaṅgulamattaṁ chiddaṁ maṁsalohitehi asamphuṭṭhaṁ nissaṭaṁ ākāsadhātūti veditabbaṁ. Yaṁ vā panāti ettha cammantaraṁ maṁsantaraṁ nhāruntaraṁ aṭṭhintaraṁ lomantaranti idaṁ sabbaṁ yevāpanakaṭṭhānaṁ paviṭṭhaṁ.",
  "atk-abh02a2:52": "Bāhirakaākāsadhātuniddese asamphuṭṭhaṁ catūhi mahābhūtehīti catūhi mahābhūtehi nissaṭaṁ bhittichiddakavāṭachiddādikaṁ veditabbaṁ. Iminā yasmiṁ ākāse parikammaṁ karontassa catukkapañcakajjhānāni uppajjanti taṁ kathitaṁ.",
  "atk-abh02a2:53": "178.Viññāṇadhātuniddese cakkhuviññāṇasaṅkhātā dhātu cakkhuviññāṇadhātu. Sesāsupi eseva nayo. Iti imāsu chasu dhātūsu pariggahitāsu aṭṭhārasa dhātuyo pariggahitāva honti. Kathaṁ? Pathavītejovāyodhātuggahaṇena tāva phoṭṭhabbadhātu gahitāva hoti, āpodhātuākāsadhātuggahaṇena dhammadhātu, viññāṇadhātuggahaṇena tassā purecārikapacchācārikattā manodhātu gahitāva hoti. Cakkhuviññāṇadhātuādayo sutte āgatā eva. Sesā nava āharitvā dassetabbā . Cakkhuviññāṇadhātuggahaṇena hi tassā nissayabhūtā cakkhudhātu, ārammaṇabhūtā rūpadhātu ca gahitāva honti. Evaṁ sotaviññāṇadhātuādiggahaṇena sotadhātuādayoti aṭṭhārasāpi gahitāva honti. Tāsu dasahi dhātūhi rūpapariggaho kathito hoti. Sattahi arūpapariggaho. Dhammadhātuyā siyā rūpapariggaho, siyā arūpapariggaho. Iti aḍḍhekādasahi dhātūhi rūpapariggaho, aḍḍhaṭṭhadhātūhi arūpapariggahoti rūpārūpapariggaho kathito hoti. Rūpārūpaṁ pañcakkhandhā. Taṁ hoti dukkhasaccaṁ. Taṁsamuṭṭhāpikā purimataṇhā samudayasaccaṁ . Ubhinnaṁ appavatti nirodhasaccaṁ. Taṁpajānano maggo maggasaccanti idaṁ catusaccakammaṭṭhānaṁ aṭṭhārasadhātuvasena abhiniviṭṭhassa bhikkhuno yāva arahattā matthakaṁ pāpetvā nigamanaṁ kathitanti veditabbaṁ.",
  "atk-abh02a2:54": "179. Idāni dutiyachakkaṁ dassento aparāpi cha dhātuyotiādimāha. Tattha sukhadhātu dukkhadhātūti kāyappasādavatthukāni sukhadukkhāni sappaṭipakkhavasena yugaḷakato dassitāni. Sukhañhi dukkhassa paṭipakkho, dukkhaṁ sukhassa. Yattakaṁ sukhena pharitaṭṭhānaṁ tattakaṁ dukkhaṁ pharati. Yattakaṁ dukkhena pharitaṭṭhānaṁ tattakaṁ sukhaṁ pharati. Somanassadhātu domanassadhātūti idampi tatheva yugaḷakaṁ kataṁ. Somanassañhi domanassassa paṭipakkho, domanassaṁ somanassassa. Yattakaṁ somanassena pharitaṭṭhānaṁ tattakaṁ domanassaṁ pharati. Yattakaṁ domanassena pharitaṭṭhānaṁ tattakaṁ somanassaṁ pharati.",
  "atk-abh02a2:55": "Upekkhādhātu avijjādhātūti idaṁ pana dvayaṁ sarikkhakavasena yugaḷakaṁ kataṁ. Ubhayampi hetaṁ avibhūtattā sarikkhakaṁ hoti. Tattha sukhadukkhadhātuggahaṇena taṁ sampayuttā kāyaviññāṇadhātu, vatthubhūtā kāyadhātu, ārammaṇabhūtā phoṭṭhabbadhātu ca gahitāva honti. Somanassadomanassadhātuggahaṇena taṁ sampayuttā manoviññāṇadhātu gahitā hoti. Avijjādhātuggahaṇena dhammadhātu gahitā. Upekkhādhātuggahaṇena cakkhusotaghānajivhāviññāṇadhātumanodhātuyo , tāsaṁyeva vatthārammaṇabhūtā cakkhudhāturūpadhātuādayo ca gahitāti evaṁ aṭṭhārasapi dhātuyo gahitāva honti. Idāni tāsu dasahi dhātūhi rūpapariggahotiādi sabbaṁ heṭṭhā vuttanayeneva veditabbaṁ. Evampi ekassa bhikkhuno yāva arahattā matthakaṁ pāpetvā nigamanaṁ kathitaṁ hotīti veditabbaṁ. Tattha katamā sukhadhātu yaṁ kāyikaṁ sātanti ādīni heṭṭhā vuttanayāneva.",
  "atk-abh02a2:56": "181. Tatiyachakke kāmoti dve kāmā – vatthukāmo ca kilesakāmo ca. Tattha kilesakāmaṁ sandhāya kāmapaṭisaṁyuttā dhātu kāmadhātu, kāmavitakkassetaṁ nāmaṁ. Vatthukāmaṁ sandhāya kāmoyeva dhātu kāmadhātu, kāmāvacaradhammānametaṁ nāmaṁ. Byāpādapaṭisaṁyuttā dhātu byāpādadhātu, byāpādavitakkassetaṁ nāmaṁ. Byāpādova dhātu byāpādadhātu, dasaāghātavatthukassa paṭighassetaṁ nāmaṁ. Vihiṁsā paṭisaṁyuttā dhātu vihiṁsādhātu, vihiṁsāvitakkassetaṁ nāmaṁ. Vihiṁsāyeva dhātu vihiṁsādhātu, parasattavihesanassetaṁ nāmaṁ. Ayaṁ pana heṭṭhā anāgatattā evaṁ atthādivibhāgato veditabbā – vihiṁsanti etāya satte, vihiṁsanaṁ vā etaṁ sattānanti vihiṁsā. Sā viheṭhanalakkhaṇā, karuṇāpaṭipakkhalakkhaṇā vā; parasantāne ubbegajananarasā, sakasantāne karuṇāviddhaṁsanarasā vā; dukkhāyatanapaccupaṭṭhānā; paṭighapadaṭṭhānāti veditabbā. Nekkhammaṁ vuccati lobhā nikkhantattā alobho, nīvaraṇehi nikkhantattā paṭhamajjhānaṁ, sabbākusalehi nikkhantattā sabbakusalaṁ. Nekkhammapaṭisaṁyuttā dhātu nekkhammadhātu, nekkhammavitakkassetaṁ nāmaṁ. Nekkhammameva dhātu nekkhammadhātu, sabbassāpi kusalassetaṁ nāmaṁ. Abyāpādapaṭisaṁyuttā dhātu abyāpādadhātu, abyāpādavitakkassetaṁ nāmaṁ. Abyāpādova dhātu abyāpādadhātu, mettāyetaṁ nāmaṁ. Avihiṁsāpaṭisaṁyuttā dhātu avihiṁsādhātu, avihiṁsā vitakkassetaṁ nāmaṁ. Avihiṁsāva dhātu avihiṁsādhātu, karuṇāyetaṁ nāmaṁ.",
  "atk-abh02a2:57": "182. Idāni tamevatthaṁ dassetuṁ tattha katamā kāmadhātūti padabhājanaṁ āraddhaṁ. Tattha paṭisaṁyuttoti saṁpayogavasena paṭisaṁyutto. Takko vitakkotiādīni vuttatthāneva. Viheṭhetīti bādheti, dukkhāpeti. Heṭhanāti pāṇippahārādīhi bādhanā, dukkhuppādanā. Balavaheṭhanā viheṭhanā. Hiṁsanti etāyāti hiṁsanā. Balavahiṁsanā vihiṁsanā. Rosanāti ghaṭṭanā. Virosanāti balavaghaṭṭanā. Sabbattha vā ‘vi’ upasaggena padaṁ vaḍḍhitaṁ. Upahananti etenāti upaghāto, paresaṁ upaghāto parūpaghāto.",
  "atk-abh02a2:58": "Mettāyanti etāyāti metti. Mettāyanākāro mettāyanā. Mettāya ayitassa mettāsamaṅgino bhāvo mettāyitattaṁ. Byāpādena vimuttassa cetaso vimutti cetovimutti. Ettha ca purimehi tīhi upacārappattāpi appanāpatāpi mettā kathitā, pacchimena appanāpattāva.",
  "atk-abh02a2:59": "Karuṇāyanti etāyāti karuṇā. Karuṇāyanākāro karuṇāyanā. Karuṇāya ayitassa karuṇāsamaṅgino bhāvo karuṇāyitattaṁ. Vihiṁsāya vimuttassa cetaso vimutti cetovimutti. Idhāpi purimanayeneva upacārappanābhedo veditabbo. Ubhayatthāpi ca pariyosānapade mettākaruṇāti cetovimuttivisesanatthaṁ vuttaṁ.",
  "atk-abh02a2:60": "Ettha ca kāmavitakko sattesupi uppajjati saṅkhāresupi. Ubhayattha uppannopi kammapathabhedova. Byāpādo pana sattesu uppannoyeva kammapathaṁ bhindati, na itaro. Vihiṁsāyapi eseva nayo. Ettha ca duvidhā kathā – sabbasaṅgāhikā ceva asambhinnā ca. Kāmadhātuggahaṇena hi byāpādavihiṁsādhātuyopi gahitā. Kāmadhātuyāyeva pana nīharitvā nīharitvā dvepi etā dassitāti. Ayaṁ tāvettha sabbasaṅgāhikakathā . Ṭhapetvā pana byāpādavihiṁsādhātuyo sesā sabbāpi kāmadhātu evāti. Ayaṁ asambhinnakathā nāma. Nekkhammadhātuggahaṇenāpi abyāpādaavihiṁsādhātuyo gahitāyeva. Nekkhammadhātuto pana nīharitvā nīharitvā tadubhayampi dassitanti ayametthāpi sabbasaṅgāhikakathā. Ṭhapetvā abyāpādaavihiṁsādhātuyo avasesā nekkhammadhātūti ayaṁ asambhinnakathā nāma.",
  "atk-abh02a2:61": "Imāhi ca chahi dhātūhi pariggahitā hi aṭṭhārasa dhātuyo pariggahitāva honti. Sabbāpi hi tā kāmadhātutova nīharitvā nīharitvā labhāpetabbā aṭṭhārasa dhātuyova hontīti tiṇṇaṁ chakkānaṁ vasena aṭṭhārasa honti. Evaṁ pana aggahetvā ekekasmiṁ chakke vuttanayena aṭṭhārasa aṭṭhārasa katvā sabbānipi tāni aṭṭhārasakāni ekajjhaṁ abhisaṅkhipitvā aṭṭhāraseva hontīti veditabbā. Iti imasmiṁ suttantabhājanīye soḷasa dhātuyo kāmāvacarā, dve tebhūmikāti evamettha sammasanacārova kathitoti veditabbo.",
  "atk-abh02a2:62": "Suttantabhājanīyavaṇṇanā.",
  "atk-abh02a2:63": "2. Abhidhammabhājanīyavaṇṇanā",
  "atk-abh02a2:64": "183. Abhidhammabhājanīye sarūpeneva sabbāpi dhātuyo dassento aṭṭhārasa dhātuyo – cakkhudhātu rūpadhātūtiādimāha. Tattha uddesavāre tāva –",
  "atk-abh02a2:65": "Atthato lakkhaṇādito, kamatāvatvasaṅkhato;",
  "atk-abh02a2:66": "Paccayā atha daṭṭhabbā, veditabbo vinicchayo.",
  "atk-abh02a2:67": "Tattha ‘atthato’ti cakkhatīti cakkhu. Rūpayatīti rūpaṁ. Cakkhussa viññāṇaṁ cakkhuviññāṇanti evamādinā tāva nayena cakkhādīnaṁ visesatthato veditabbo vinicchayo. Avisesena pana vidahati, dhīyate, vidhānaṁ, vidhīyate etāya, ettha vā dhīyatīti dhātu. Lokiyā hi dhātuyo kāraṇabhāvena vavatthitā hutvā suvaṇṇarajatādidhātuyo viya suvaṇṇarajatādiṁ anekappakāraṁ saṁsāradukkhaṁ vidahanti ; bhārahārehi ca bhāro viya sattehi dhīyante dhārīyanteti attho. Dukkhavidhānamattameva cetā avasavattanato. Etāhi ca karaṇabhūtāhi saṁsāradukkhaṁ sattehi anuvidhīyati; tathāvihitañcetaṁ etāsveva dhīyati ṭhapīyatīti attho. Iti cakkhādīsu ekeko dhammo yathāsambhavaṁ vidahati dhīyatetiādiatthavasena dhātūti vuccati.",
  "atk-abh02a2:68": "Apica yathā titthiyānaṁ attā nāma sabhāvato natthi, na evametā. Etā pana attano sabhāvaṁ dhārentīti dhātuyo. Yathā ca loke vicittā haritālamanosilādayo silāvayavā dhātuyoti vuccanti, evametāpi dhātuyo viya dhātuyo. Vicittā hetā ñāṇañeyyāvayavāti. Yathā vā sarīrasaṅkhātassa samudāyassa avayavabhūtesu rasasoṇitādīsu aññamaññaṁ visabhāgalakkhaṇaparicchinnesu dhātusamaññā, evametesupi pañcakkhandhasaṅkhātassa attabhāvassa avayavesu dhātusamaññā veditabbā. Aññamaññavisabhāgalakkhaṇaparicchinnā hete cakkhādayoti. Apica dhātūti nijjīvamattassetaṁ adhivacanaṁ. Tathā hi bhagavā – ‘‘cha dhāturo ayaṁ, bhikkhu, puriso’’tiādīsu (ma. ni. 3.343-344) jīvasaññāsamūhanatthaṁ dhātudesanaṁ akāsīti. Tasmā yathāvuttenatthena cakkhu ca taṁ dhātu cāti cakkhudhātu …pe… manoviññāṇañca taṁ dhātu cāti manoviññāṇadhātūti evaṁ tāvettha atthato viññātabbo vinicchayo.",
  "atk-abh02a2:69": "‘Lakkhaṇādito’ti cakkhādīnaṁ lakkhaṇādito pettha veditabbo vinicchayo. Tāni ca pana tesaṁ lakkhaṇādīni heṭṭhā vuttanayeneva veditabbāni.",
  "atk-abh02a2:70": "‘Kamato’ti idhāpi pubbe vuttesu uppattikkamādīsu desanākkamova yujjati. So ca panāyaṁ hetuphalānupubbavavatthānavasena vutto. Cakkhudhātu rūpadhātūti idañhi dvayaṁ hetu. Cakkhuviññāṇadhātūti phalaṁ. Evaṁ sabbattha kamato veditabbo vinicchayo.",
  "atk-abh02a2:71": "‘Tāvatvato’ti tāvabhāvato. Idaṁ vuttaṁ hoti – tesu tesu hi suttābhidhammapadesesu ābhādhātu, subhadhātu, ākāsānañcāyatanadhātu, viññāṇañcāyatanadhātu, ākiñcaññāyatanadhātu , nevasaññānāsaññāyatanadhātu, saññāvedayitanirodhadhātu, kāmadhātu, byāpādadhātu, vihiṁsādhātu, nekkhammadhātu, abyāpādadhātu, avihiṁsādhātu, sukhadhātu, dukkhadhātu, somanassadhātu, domanassadhātu, upekkhādhātu , avijjādhātu, ārambhadhātu, nikkamadhātu, parakkamadhātu, hīnadhātu, majjhimadhātu, paṇītadhātu, pathavīdhātu, āpodhātu, tejodhātu, vāyodhātu, ākāsadhātu, viññāṇadhātu, saṅkhatadhātu, asaṅkhatadhātu, anekadhātunānādhātulokoti evamādayo aññāpi dhātuyo dissanti.",
  "atk-abh02a2:72": "Evaṁ sati sabbāsaṁ vasena paricchedaṁ akatvā kasmā aṭṭhārasāti ayameva paricchedo katoti ce? Sabhāvato vijjamānānaṁ sabbadhātūnaṁ tadantogadhattā. Rūpadhātuyeva hi ābhādhātu. Subhadhātu pana rūpādippaṭibaddhā. Kasmā? Subhanimittattā. Subhanimittañhi subhadhātu. Tañca rūpādivinimuttaṁ na vijjati, kusalavipākārammaṇā vā rūpādayo eva subhadhātūti rūpādimattamevesā. Ākāsānañcāyatanadhātuādīsu cittaṁ manoviññāṇadhātu. Sesā dhammā dhammadhātu. Saññāvedayitanirodhadhātu pana sabhāvato natthi; dhātudvayanirodhamattameva hi sā. Kāmadhātu dhammadhātumattaṁ vā hoti, yathāha ‘‘tattha katamā kāmadhātu? Kāmapaṭisaṁyutto takko …pe… micchāsaṅkappo’’ti; aṭṭhārasapi dhātuyo vā, yathāha ‘‘heṭṭhato avīcinirayaṁ pariyantaṁ katvā uparito paranimmitavasavattideve antokaritvā yaṁ etasmiṁ antare etthāvacarā ettha pariyāpannā khandhadhātuāyatanā, rūpā, vedanā, saññā, saṅkhārā, viññāṇaṁ – ayaṁ vuccati kāmadhātū’’ti. Nekkhammadhātu dhammadhātu eva; ‘‘sabbepi kusalā dhammā nekkhammadhātū’’ti vā vacanato manoviññāṇadhātupi hotiyeva. Byāpādavihiṁsāabyāpādaavihiṁsāsukhadukkhasomanassadomanassupekkhāavijjāārambhanikkamaparakkamadhātuyo dhammadhātuyeva.",
  "atk-abh02a2:73": "Hīnamajjhimapaṇītadhātuyo aṭṭhārasadhātumattameva. Hīnā hi cakkhādayo hīnadhātu. Majjhimapaṇītā cakkhādayo majjhimā ceva paṇītā ca dhātū. Nippariyāyena pana akusalā dhammadhātumanoviññāṇadhātuyo hīnadhātu. Lokiyā kusalābyākatā ubhopi cakkhudhātuādayo ca majjhimadhātu. Lokuttarā pana dhammadhātumanoviññāṇadhātuyo paṇītadhātu. Pathavītejovāyodhātuyo phoṭṭhabbadhātuyeva. Āpodhātu ākāsadhātu ca dhammadhātuyeva. Viññāṇadhātu cakkhuviññāṇādisattaviññāṇadhātusaṅkhepoyeva. Sattarasa dhātuyo dhammadhātuekadeso ca saṅkhatadhātu. Asaṅkhatadhātu pana dhammadhātuekadesova. Anekadhātunānādhātuloko pana aṭṭhārasadhātuppabhedamattamevāti. Iti sabhāvato vijjamānānaṁ sabbadhātūnaṁ tadantogadhattā aṭṭhāraseva vuttāti.",
  "atk-abh02a2:74": "Apica vijānanasabhāve viññāṇe jīvasaññīnaṁ jīvasaññāsamūhanatthampi aṭṭhāraseva vuttā . Santi hi sattā vijānanasabhāve viññāṇe jīvasaññino. Tesaṁ cakkhusotaghānajivhākāyaviññāṇamanoviññāṇadhātubhedena tassā anekattaṁ, cakkhurūpādipaccayāyattavuttitāya aniccatañca pakāsetvā dīgharattānusayitaṁ jīvasaññaṁ samūhanitukāmena bhagavatā aṭṭhārasa dhātuyo pakāsitā. Kiñca bhiyyo? Tathā veneyyajjhāsayavasena; ye ca imāya nātisaṅkhepavitthārāya desanāya veneyyā sattā, tadajjhāsayavasena ca aṭṭhāraseva pakāsitā.",
  "atk-abh02a2:75": "Saṅkhepavitthāranayena tathā tathā hi,",
  "atk-abh02a2:76": "Dhammaṁ pakāsayati esa yathā yathāssa;",
  "atk-abh02a2:77": "Saddhammatejavihataṁ vilayaṁ khaṇena,",
  "atk-abh02a2:78": "Veneyyasattahadayesu tamo payātīti.",
  "atk-abh02a2:79": "Evamettha ‘tāvatvato’ veditabbo vinicchayo.",
  "atk-abh02a2:80": "‘Saṅkhato’ti cakkhudhātu tāva jātito eko dhammotveva saṅkhaṁ gacchati cakkhupasādavasena. Tathā sotaghānajivhākāyarūpasaddagandharasadhātuyo sotapasādādivasena. Phoṭṭhabbadhātu pana pathavītejovāyovasena tayo dhammāti saṅkhaṁ gacchati. Cakkhuviññāṇadhātu kusalākusalavipākavasena dve dhammāti saṅkhaṁ gacchati. Tathā sotaghānajivhākāyaviññāṇadhātuyo. Manodhātu pana pañcadvārāvajjanakusalākusalavipākasampaṭicchanavasena tayo dhammāti saṅkhaṁ gacchati. Dhammadhātu tiṇṇaṁ arūpakkhandhānaṁ, soḷasannaṁ sukhumarūpānaṁ, asaṅkhatāya ca dhātuyā vasena vīsatidhammāti saṅkhaṁ gacchati. Manoviññāṇadhātu sesakusalākusalābyākataviññāṇavasena chasattatidhammāti saṅkhaṁ gacchatīti evamettha ‘saṅkhato’ veditabbo vinicchayo.",
  "atk-abh02a2:81": "‘Paccayā’ti cakkhudhātuādīnaṁ cakkhuviññāṇadhātuādīsu paccayato veditabbo vinicchayo. So panetesaṁ paccayabhāvo niddesavāre āvi bhavissati.",
  "atk-abh02a2:82": "‘Daṭṭhabbā’ti daṭṭhabbatopettha vinicchayo veditabboti attho. Sabbā eva hi saṅkhatā dhātuyo pubbantāparantavivittato, dhuvasubhasukhattabhāvasuññato, paccayāyattavuttito ca daṭṭhabbā. Visesato panettha bheritalaṁ viya cakkhudhātu daṭṭhabbā, daṇḍo viya rūpadhātu, saddo viya cakkhuviññāṇadhātu . Tathā ādāsatalaṁ viya cakkhudhātu, mukhaṁ viya rūpadhātu, mukhanimittaṁ viya cakkhuviññāṇadhātu. Atha vā ucchutilāni viya cakkhudhātu, yantacakkayaṭṭhi viya rūpadhātu, ucchurasatelāni viya cakkhuviññāṇadhātu. Tathā adharāraṇī viya cakkhudhātu, uttarāraṇī viya rūpadhātu, aggi viya cakkhuviññāṇadhātu. Esa nayo sotadhātuādīsupi.",
  "atk-abh02a2:83": "Manodhātu pana yathāsambhavato cakkhuviññāṇadhātuādīnaṁ purecarānucarā viya daṭṭhabbā. Dhammadhātuyā vedanākkhandho sallamiva sūlamiva ca daṭṭhabbo ; saññāsaṅkhārakkhandhā vedanāsallasūlayogā āturā viya; puthujjanānaṁ vā saññā āsādukkhajananato rittamuṭṭhi viya, ayathābhuccanimittaggāhakato vanamigo viya; saṅkhārā paṭisandhiyaṁ pakkhipanato aṅgārakāsuyaṁ khipanakapuriso viya, jātidukkhānubandhanato rājapurisānubandhacorā viya, sabbānatthāvahassa khandhasantānassa hetuto visarukkhabījāni viya; rūpaṁ nānāvidhūpaddavanimittato khuracakkaṁ viya daṭṭhabbaṁ.",
  "atk-abh02a2:84": "Asaṅkhatā pana dhātu amatato santato khemato ca daṭṭhabbā. Kasmā? Sabbānatthapaṭipakkhabhūtattā. Manoviññāṇadhātu gahitārammaṇaṁ muñcitvāpi aññaṁ gahetvāva pavatanato vanamakkaṭo viya, duddamanato assakhaḷuṅko viya, yatthakāmanipātito vehāsaṁ khittadaṇḍo viya, lobhadosādinānappakārakilesayogato raṅganaṭo viya daṭṭhabboti.",
  "atk-abh02a2:85": "184. Niddesavāre cakkhuñca paṭicca rūpe cāti idañca dvayaṁ paṭicca aññañca kiriyāmanodhātuñceva sampayuttakhandhattayañcāti attho. Cakkhuviññāṇadhātuyā hi cakkhu nissayapaccayo hoti, rūpaṁ ārammaṇapaccayo, kiriyamanodhātu vigatapaccayo, tayo arūpakkhandhā sahajātapaccayo. Tasmā esā cakkhuviññāṇadhātu ime cattāro paṭicca uppajjati nāma. Sotañca paṭiccātiādīsupi eseva nayo.",
  "atk-abh02a2:86": "Niruddhasamanantarāti niruddhāya samanantarā. Tajjā manodhātūti tasmiṁ ārammaṇe jātā kusalākusalavipākato duvidhā manodhātu sampaṭicchanakiccā. Sabbadhammesu vā pana paṭhamasamannāhāroti etesu cakkhuviññāṇādīsu sabbadhammesu uppajjamānesu paṭhamasamannāhāro; cakkhuviññāṇadhātuādīnaṁ vā ārammaṇasaṅkhātesu sabbadhammesu paṭhamasamannāhāroti ayamettha attho veditabbo. Etena pañcadvārāvajjanakiccā kiriyamanodhātu gahitāti veditabbā.",
  "atk-abh02a2:87": "Manodhātuyāpi uppajjitvā niruddhasamanantarāti ettha pi-kāro sampiṇḍanattho. Tasmā manodhātuyāpi manoviññāṇadhātuyāpīti ayamettha attho veditabbo. Tena yā ca vipākamanodhātuyā uppajjitvā niruddhāya samanantarā uppajjati santīraṇakiccā vipākamanoviññāṇadhātu, yā ca tassā uppajjitvā niruddhāya samanantarā uppajjati voṭṭhabbanakiccā kiriyamanoviññāṇadhātu, yā ca tassā uppajjitvā niruddhāya samanantarā uppajjati javanakiccā manoviññāṇadhātu – tā sabbāpi kathitā hotīti veditabbā. Manañca paṭiccāti bhavaṅgamanaṁ. Dhamme cāti catubhūmikadhammārammaṇaṁ. Uppajjati manoviññāṇanti sahāvajjanakaṁ javanaṁ nibbattati.",
  "atk-abh02a2:88": "Imasmiṁ pana ṭhāne hatthe gahitapañhaṁ nāma gaṇhiṁsu. Mahādhammarakkhitatthero kira nāma dīghabhāṇakābhayattheraṁ hatthe gahetvā āha – ‘paṭiccāti nāma āgataṭṭhāne āvajjanaṁ visuṁ na kātabbaṁ, bhavaṅganissitakameva kātabba’nti. Tasmā idha manoti sahāvajjanakaṁ bhavaṅgaṁ. Manoviññāṇanti javanamanoviññāṇaṁ. Imasmiṁ pana abhidhammabhājanīye soḷasa dhātuyo kāmāvacarā, dve catubhūmikā lokiyalokuttaramissakā kathitāti.",
  "atk-abh02a2:89": "Abhidhammabhājanīyavaṇṇanā.",
  "atk-abh02a2:90": "3. Pañhāpucchakavaṇṇanā",
  "atk-abh02a2:91": "185. Pañhāpucchake aṭṭhārasannaṁ dhātūnaṁ heṭṭhā vuttanayānusāreneva kusalādibhāvo veditabbo. Ārammaṇattikesu pana cha dhātuyo parittārammaṇāti idaṁ pana pañcannaṁ cakkhuviññāṇādīnaṁ manodhātuyā ca ekantena pañcasu rūpārammaṇādīsu pavattiṁ sandhāya vuttaṁ. Dve dhātuyoti vuttānaṁ pana dhammadhātumanoviññāṇadhātūnaṁ manāyatanadhammāyatanesu vuttanayeneva parittārammaṇāditā veditabbā. Iti imasmimpi pañhāpucchake soḷasa dhātuyo kāmāvacarā, dve catubhūmikā lokiyalokuttaramissakā kathitā. Evamayaṁ dhātuvibhaṅgopi teparivaṭṭaṁ nīharitvāva bhājetvā desitoti.",
  "atk-abh02a2:92": "Sammohavinodaniyā vibhaṅgaṭṭhakathāya",
  "atk-abh02a2:93": "Dhātuvibhaṅgavaṇṇanā niṭṭhitā."
}