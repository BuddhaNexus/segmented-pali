{
  "atk-s0502a23:0": "23. Nāgavaggo",
  "atk-s0502a23:1": "1. Attadantavatthu",
  "atk-s0502a23:2": "Ahaṁnāgo vāti imaṁ dhammadesanaṁ satthā kosambiyaṁ viharanto attānaṁ ārabbha kathesi. Vatthu appamādavaggassa ādigāthāvaṇṇanāya vitthāritameva. Vuttañhetaṁ tattha (dha. pa. aṭṭha. 1.sāmāvativatthu) –",
  "atk-s0502a23:3": "Māgaṇḍiyā tāsaṁ kiñci kātuṁ asakkuṇitvā ‘‘samaṇassa gotamasseva kattabbaṁ karissāmī’’ti nāgarānaṁ lañjaṁ datvā ‘‘samaṇaṁ gotamaṁ antonagaraṁ pavisitvā carantaṁ dāsakammakaraporisehi saddhiṁ akkosetvā paribhāsetvā palāpethā’’ti āṇāpesi. Micchādiṭṭhikā tīsu ratanesu appasannā antonagaraṁ paviṭṭhaṁ satthāraṁ anubandhitvā ‘‘corosi bālosi mūḷhosi thenosi oṭṭhosi goṇosi gadrabhosi nerayikosi tiracchānagatosi, natthi tuyhaṁ sugati, duggatiyeva tuyhaṁ pāṭikaṅkhā’’ti dasahi akkosavatthūhi akkosanti paribhāsanti. Taṁ sutvā āyasmā ānando satthāraṁ etadavoca – ‘‘bhante, ime nāgarā amhe akkosanti paribhāsanti, ito aññattha gacchāmā’’ti. ‘‘Kuhiṁ, ānandā’’ti? ‘‘Aññaṁ nagaraṁ, bhante’’ti. ‘‘Tattha manussesu akkosantesu paribhāsantesu puna kattha gamissāmānandā’’ti. ‘‘Tatopi aññaṁ nagaraṁ, bhante’’ti. ‘‘Tattha manussesu akkosantesu paribhāsantesu kuhiṁ gamissāmānandā’’ti. ‘‘Tatopi aññaṁ nagaraṁ, bhante’’ti. ‘‘Ānanda, na evaṁ kātuṁ vaṭṭati, yattha adhikaraṇaṁ uppannaṁ, tattheva tasmiṁ vūpasante aññattha gantuṁ vaṭṭati, ke pana te, ānanda, akkosantī’’ti. ‘‘Bhante, dāsakammakare upādāya sabbe akkosantī’’ti. ‘‘Ahaṁ, ānanda, saṅgāmaṁ otiṇṇahatthisadiso. Saṅgāmaṁ otiṇṇahatthino hi catūhi disāhi āgate sare sahituṁ bhāro, tatheva bahūhi dussīlehi kathitakathānaṁ sahanaṁ nāma mayhaṁ bhāro’’ti vatvā attānaṁ ārabbha dhammaṁ desento imā gāthā abhāsi –",
  "atk-s0502a23:4": "320.",
  "atk-s0502a23:5": " ‘‘Ahaṁ nāgova saṅgāme, cāpato patitaṁ saraṁ;",
  "atk-s0502a23:6": "Ativākyaṁ titikkhissaṁ, dussīlo hi bahujjano.",
  "atk-s0502a23:7": "321.",
  "atk-s0502a23:8": " ‘‘Dantaṁ nayanti samitiṁ, dantaṁ rājābhirūhati;",
  "atk-s0502a23:9": "Danto seṭṭho manussesu, yotivākyaṁ titikkhati.",
  "atk-s0502a23:10": "322.",
  "atk-s0502a23:11": " ‘‘Varamassatarā dantā, ājānīyā ca sindhavā;",
  "atk-s0502a23:12": "Kuñjarā ca mahānāgā, attadanto tato vara’’nti.",
  "atk-s0502a23:13": "Tattha nāgovāti hatthī viya. Cāpato patitanti dhanuto muttaṁ. Ativākyanti aṭṭhaanariyavohāravasena pavattaṁ vītikkamavacanaṁ. Titikkhissanti yathā saṅgāmāvacaro sudanto mahānāgo khamo sattipahārādīni cāpato muccitvā attani patite sare avihaññamāno titikkhati, evameva evarūpaṁ ativākyaṁ titikkhissaṁ, sahissāmīti attho. Dussīlo hīti ayañhi lokiyamahājano bahudussīlo attano attano rucivasena vācaṁ nicchāretvā ghaṭṭento carati, tattha adhivāsanaṁ ajjhupekkhanameva mama bhāro. Samitinti uyyānakīḷamaṇḍalādīsu mahājanamajjhaṁ gacchantā dantameva goṇajātiṁ vā assajātiṁ vā yāne yojetvā nayanti. Rājāti tathārūpeheva vāhanehi gacchanto rājāpi dantameva abhirūhati. Manussesūti manussesupi catūhi ariyamaggehi danto nibbisevanova seṭṭho. Yotivākyanti yo evarūpaṁ atikkamavacanaṁ punappunaṁ vuccamānampi titikkhati na paṭippharati na vihaññati, evarūpo danto seṭṭhoti attho.",
  "atk-s0502a23:14": "Assatarāti vaḷavāya gadrabhena jātā. Ājānīyāti yaṁ assadamasārathi kāraṇaṁ kāreti, tassa khippaṁ jānanasamatthā. Sindhavāti sindhavaraṭṭhe jātā assā. Mahānāgāti kuñjarasaṅkhātā mahāhatthino. Attadantoti ete assatarā ca sindhavā ca kuñjarā ca dantāva varaṁ, na adantā. Yo pana catūhi ariyamaggehi attano dantatāya attadanto nibbisevano, ayaṁ tatopi varaṁ, sabbehipi etehi uttaritaroti attho.",
  "atk-s0502a23:15": "Desanāvasāne lañjaṁ gahetvā vīthisiṅghāṭakādīsu ṭhatvā akkosanto paribhāsanto sabbopi so mahājano sotāpattiphalādīni pāpuṇīti.",
  "atk-s0502a23:16": "Attadantavatthu paṭhamaṁ.",
  "atk-s0502a23:17": "2. Hatthācariyapubbakabhikkhuvatthu",
  "atk-s0502a23:18": "Nahi etehīti imaṁ dhammadesanaṁ satthā jetavane viharanto ekaṁ hatthācariyapubbakaṁ bhikkhuṁ ārabbha kathesi.",
  "atk-s0502a23:19": "So kira ekadivasaṁ aciravatīnadītīre hatthidamakaṁ ‘‘ekaṁ hatthiṁ damessāmī’’ti attanā icchitaṁ kāraṇaṁ sikkhāpetuṁ asakkontaṁ disvā samīpe ṭhite bhikkhū āmantetvā āha – ‘‘āvuso, sace ayaṁ hatthācariyo imaṁ hatthiṁ asukaṭṭhāne nāma vijjheyya, khippameva imaṁ kāraṇaṁ sikkhāpeyyā’’ti. So tassa kathaṁ sutvā tathā katvā taṁ hatthiṁ sudantaṁ damesi. Te bhikkhū taṁ pavattiṁ satthu ārocesuṁ. Satthā taṁ bhikkhuṁ pakkosāpetvā ‘‘saccaṁ kira tayā evaṁ vutta’’nti pucchitvā ‘‘saccaṁ, bhante’’ti vutte vigarahitvā ‘‘kiṁ te, moghapurisa, hatthiyānena vā aññena vā dantena. Na hi etehi yānehi agatapubbaṁ ṭhānaṁ gantuṁ samatthā nāma atthi, attanā pana sudantena sakkā agatapubbaṁ ṭhānaṁ gantuṁ, tasmā attānameva damehi, kiṁ te etesaṁ damanenā’’ti vatvā imaṁ gāthamāha –",
  "atk-s0502a23:20": "323.",
  "atk-s0502a23:21": " ‘‘Na hi etehi yānehi, gaccheyya agataṁ disaṁ;",
  "atk-s0502a23:22": "Yathāttanā sudantena, danto dantena gacchatī’’ti.",
  "atk-s0502a23:23": "Tassattho – yāni tāni hatthiyānādīni yānāni, na hi etehi yānehi koci puggalo supinantenapi agatapubbattā ‘‘agata’’nti saṅkhātaṁ nibbānadisaṁ tathā gaccheyya, yathā pubbabhāge indriyadamena aparabhāge ariyamaggabhāvanāya sudantena danto nibbisevano sappañño puggalo taṁ agatapubbaṁ disaṁ gacchati, dantabhūmiṁ pāpuṇāti. Tasmā attadamanameva tato varanti attho.",
  "atk-s0502a23:24": "Desanāvasāne bahū sotāpattiphalādīni pāpuṇiṁsūti.",
  "atk-s0502a23:25": "Hatthācariyapubbakabhikkhuvatthu dutiyaṁ.",
  "atk-s0502a23:26": "3. Parijiṇṇabrāhmaṇaputtavatthu",
  "atk-s0502a23:27": "Dhanapāloti imaṁ dhammadesanaṁ satthā sāvatthiyaṁ viharanto aññatarassa parijiṇṇabrāhmaṇassa putte ārabbha kathesi.",
  "atk-s0502a23:28": "Sāvatthiyaṁ kireko brāhmaṇo aṭṭhasatasahassavibhavo vayappattānaṁ catunnaṁ puttānaṁ āvāhaṁ katvā cattāri satasahassāni adāsi. Athassa brāhmaṇiyā kālakatāya puttā sammantayiṁsu – ‘‘sace ayaṁ aññaṁ brāhmaṇiṁ ānessati, tassā kucchiyaṁ nibbattānaṁ vasena kulasantakaṁ bhijjissati, handa naṁ mayaṁ saṅgaṇhissāmā’’ti te taṁ paṇītehi ghāsacchādanādīhi upaṭṭhahantā hatthapādasambāhanādīni karontā upaṭṭhahitvā ekadivasamassa divā niddāyitvā vuṭṭhitassa hatthapāde sambāhantā pāṭiyekkaṁ gharāvāse ādīnavaṁ vatvā ‘‘mayaṁ tumhe iminā nīhārena yāvajīvaṁ upaṭṭhahissāma, sesadhanampi no dethā’’ti yāciṁsu. Brāhmaṇo puna ekekassa satasahassaṁ datvā attano nivatthapārupanamattaṁ ṭhapetvā sabbaṁ upabhogaparibhogaṁ cattāro koṭṭhāse katvā niyyādesi. Taṁ jeṭṭhaputto katipāhaṁ upaṭṭhahi. Atha naṁ ekadivasaṁ nhatvā āgacchantaṁ dvārakoṭṭhake ṭhatvā suṇhā evamāha – ‘‘kiṁ tayā jeṭṭhaputtassa sataṁ vā sahassaṁ vā atirekaṁ dinnaṁ atthi, nanu sabbesaṁ dve dve satasahassāni dinnāni, kiṁ sesaputtānaṁ gharassa maggaṁ na jānāsī’’ti. Sopi ‘‘nassa vasalī’’ti kujjhitvā aññassa gharaṁ agamāsi. Tatopi katipāhaccayena imināva upāyena palāpito aññassāti evaṁ ekagharampi pavesanaṁ alabhamāno paṇḍaraṅgapabbajjaṁ pabbajitvā bhikkhāya caranto kālānamaccayena jarājiṇṇo dubbhojanadukkhaseyyāhi milātasarīro bhikkhāya caranto āgamma pīṭhikāya nipanno niddaṁ okkamitvā uṭṭhāya nisinno attānaṁ oloketvā puttesu attano patiṭṭhaṁ apassanto cintesi – ‘‘samaṇo kira gotamo abbhākuṭiko uttānamukho sukhasambhāso paṭisanthārakusalo, sakkā samaṇaṁ gotamaṁ upasaṅkamitvā paṭisanthāraṁ labhitu’’nti. So nivāsanapārupanaṁ saṇṭhāpetvā bhikkhabhājanaṁ gahetvā daṇḍamādāya bhagavato santikaṁ agamāsi. Vuttampi cetaṁ (saṁ. ni. 1.200) –",
  "atk-s0502a23:29": "Atha kho aññataro brāhmaṇamahāsālo lūkho lūkhapāvuraṇo yena bhagavā tenupasaṅkami, upasaṅkamitvā ekamantaṁ nisīdi. Satthā ekamantaṁ nisinnena tena saddhiṁ paṭisanthāraṁ katvā etadavoca – ‘‘kinnu tvaṁ , brāhmaṇa, lūkho lūkhapāvuraṇo’’ti. Idha me, bho gotama, cattāro puttā , te maṁ dārehi saṁpuccha gharā nikkhāmentīti. Tena hi tvaṁ, brāhmaṇa, imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu bhāsassu –",
  "atk-s0502a23:30": "‘‘Yehi jātehi nandissaṁ, yesañca bhavamicchisaṁ;",
  "atk-s0502a23:31": "Te maṁ dārehi saṁpuccha, sāva vārenti sūkaraṁ.",
  "atk-s0502a23:32": "‘‘Asantā kira maṁ jammā, tāta tātāti bhāsare;",
  "atk-s0502a23:33": "Rakkhasā puttarūpena, te jahanti vayogataṁ.",
  "atk-s0502a23:34": "‘‘Assova jiṇṇo nibbhogo, khādanā apanīyati;",
  "atk-s0502a23:35": "Bālakānaṁ pitā thero, parāgāresu bhikkhati.",
  "atk-s0502a23:36": "‘‘Daṇḍova kira me seyyo, yañce puttā anassavā;",
  "atk-s0502a23:37": "Caṇḍampi goṇaṁ vāreti, atho caṇḍampi kukkuraṁ.",
  "atk-s0502a23:38": "‘‘Andhakāre pure hoti, gambhīre gādhamedhati;",
  "atk-s0502a23:39": "Daṇḍassa ānubhāvena, khalitvā patitiṭṭhatī’’ti. (saṁ. ni. 1.200);",
  "atk-s0502a23:40": "So bhagavato santike tā gāthāyo uggaṇhitvā tathārūpe brāhmaṇānaṁ samāgamadivase sabbālaṅkārapaṭimaṇḍitesu puttesu taṁ sabhaṁ ogāhitvā brāhmaṇānaṁ majjhe mahārahesu āsanesu nisinnesu ‘‘ayaṁ me kālo’’ti sabhāya majjhe pavisitvā hatthaṁ ukkhipitvā ‘‘ahaṁ, bho, tumhākaṁ gāthāyo bhāsitukāmo, suṇissathā’’ti vatvā ‘‘bhāsassu, brāhmaṇa, suṇomā’’ti vutte ṭhitakova abhāsi. Tena ca samayena manussānaṁ vattaṁ hoti ‘‘yo mātāpitūnaṁ santakaṁ khādanto mātāpitaro na poseti, so māretabbo’’ti. Tasmā te brāhmaṇaputtā pitu pādesu patitvā ‘‘jīvitaṁ no, tāta, dethā’’ti yāciṁsu. So pitu hadayamudutāya ‘‘mā me, bho, puttake vināsayittha, posessanti ma’’nti āha. Athassa putte manussā āhaṁsu – ‘‘sace, bho , ajja paṭṭhāya pitaraṁ na sammā paṭijaggissatha, ghātessāma vo’’ti. Te bhītā pitaraṁ pīṭhe nisīdāpetvā sayaṁ ukkhipitvā gehaṁ netvā sarīraṁ telena abbhañjitvā ubbaṭṭetvā gandhacuṇṇādīhi nhāpetvā brāhmaṇiyo pakkosāpetvā ‘‘ajja paṭṭhāya amhākaṁ pitaraṁ sammā paṭijaggatha, sace tumhe pamādaṁ āpajjissatha, niggaṇhissāma vo’’ti vatvā paṇītabhojanaṁ bhojesuṁ.",
  "atk-s0502a23:41": "Brāhmaṇo subhojanañca sukhaseyyañca āgamma katipāhaccayena sañjātabalo pīṇindriyo attabhāvaṁ oloketvā ‘‘ayaṁ me sampatti samaṇaṁ gotamaṁ nissāya laddhā’’ti paṇṇākāratthāya ekaṁ dussayugaṁ ādāya bhagavato santikaṁ gantvā katapaṭisanthāro ekamantaṁ nisinno taṁ dussayugaṁ bhagavato pādamūle ṭhapetvā ‘‘mayaṁ, bho gotama, brāhmaṇā nāma ācariyassa ācariyadhanaṁ pariyesāma, paṭiggaṇhātu me bhavaṁ gotamo ācariyo ācariyadhana’’nti āha. Bhagavā tassa anukampāya taṁ paṭiggahetvā dhammaṁ desesi. Desanāvasāne brāhmaṇo saraṇesu patiṭṭhāya evamāha – ‘‘bho gotama, mayhaṁ puttehi cattāri dhuvabhattāni dinnāni, tato ahaṁ dve tumhākaṁ dammī’’ti. Atha naṁ satthā ‘‘kalyāṇaṁ, brāhmaṇa, mayaṁ pana ruccanaṭṭhānameva gamissāmā’’ti vatvā uyyojesi. Brāhmaṇo gharaṁ gantvā putte āha – ‘‘tātā, samaṇo gotamo mayhaṁ sahāyo, tassa me dve dhuvabhattāni dinnāni, tumhe tasmiṁ sampatte mā pamajjitthā’’ti. Te ‘‘sādhū’’ti sampaṭicchiṁsu.",
  "atk-s0502a23:42": "Satthā punadivase piṇḍāya caranto jeṭṭhaputtassa gharadvāraṁ agamāsi. So satthāraṁ disvā pattamādāya gharaṁ pavesetvā mahārahe pallaṅke nisīdāpetvā paṇītabhojanamadāsi. Satthā punadivase itarassa itarassāti paṭipāṭiyā sabbesaṁ gharāni agamāsi. Sabbe te tatheva sakkāraṁ akaṁsu. Ekadivasaṁ jeṭṭhaputto maṅgale paccupaṭṭhite pitaraṁ āha – ‘‘tāta, kassa maṅgalaṁ demā’’ti? ‘‘Nāhaṁ aññe jānāmi, samaṇo gotamo mayhaṁ sahāyo’’ti. ‘‘Tena hi taṁ svātanāya pañcahi bhikkhusatehi saddhiṁ nimantethā’’ti. Brāhmaṇo tathā akāsi. Satthā punadivase saparivāro tassa gehaṁ agamāsi. So haritupalitte sabbālaṅkārapaṭimaṇḍite gehe buddhappamukhaṁ bhikkhusaṅghaṁ nisīdāpetvā appodakamadhupāyasena ceva paṇītena khādanīyena ca parivisi. Antarābhattasmiṁyeva brāhmaṇassa cattāro puttā satthu santike nisīditvā āhaṁsu – ‘‘bho gotama, mayaṁ amhākaṁ pitaraṁ paṭijaggāma na pamajjāma , passathimassa attabhāva’’nti.",
  "atk-s0502a23:43": "Satthā ‘‘kalyāṇaṁ vo kataṁ, mātāpituposanaṁ nāma porāṇakapaṇḍitānaṁ āciṇṇamevā’’ti vatvā ‘‘tassa nāgassa vippavāsena, virūḷhā sallakī ca kuṭajā cā’’ti imaṁ ekādasanipāte mātuposakanāgarājajātakaṁ (cariyā. 2.1 ādayo; jā. 1.11.1 ādayo) vitthārena kathetvā imaṁ gāthaṁ abhāsi –",
  "atk-s0502a23:44": "324.",
  "atk-s0502a23:45": " ‘‘Dhanapālo nāma kuñjaro,",
  "atk-s0502a23:46": "Kaṭukabhedano dunnivārayo;",
  "atk-s0502a23:47": "Baddho kabaḷaṁ na bhuñjati,",
  "atk-s0502a23:48": "Sumarati nāgavanassa kuñjaro’’ti.",
  "atk-s0502a23:49": "Tattha dhanapālo nāmāti tadā kāsikaraññā hatthācariyaṁ pesetvā ramaṇīye nāgavane gāhāpitassa hatthino etaṁ nāmaṁ. Kaṭukabhedanoti tikhiṇamado. Hatthīnañhi madakāle kaṇṇacūḷikā pabhijjanti, pakatiyāpi hatthino tasmiṁ kāle aṅkuse vā kuntatomare vā na gaṇenti, caṇḍā bhavanti. So pana aticaṇḍoyeva. Tena vuttaṁ – kaṭukabhedano dunnivārayoti. Baddho kabaḷaṁ na bhuñjatīti so baddho hatthisālaṁ pana netvā vicitrasāṇiyā parikkhipāpetvā katagandhaparibhaṇḍāya upari baddhavicitravitānāya bhūmiyā ṭhapito raññā rājārahena nānaggarasena bhojanena upaṭṭhāpitopi kiñci bhuñjituṁ na icchi, tamatthaṁ sandhāya ‘‘baddho kabaḷaṁ na bhuñjatī’’ti vuttaṁ. Sumarati nāgavanassāti so ramaṇīyaṁ me vasanaṭṭhānanti nāgavanaṁ sarati. ‘‘Mātā pana me araññe puttaviyogena dukkhappattā ahosi, mātāpituupaṭṭhānadhammo na me pūrati, kiṁ me iminā bhojanenā’’ti dhammikaṁ mātāpituupaṭṭhānadhammameva sari. Taṁ pana yasmā tasmiṁ nāgavaneyeva ṭhito sakkā pūretuṁ, tena vuttaṁ – sumarati nāgavanassa kuñjaroti. Satthari imaṁ attano pubbacariyaṁ ānetvā kathente kathenteyeva sabbepi te assudhārā pavattetvā muduhadayā ohitasotā bhaviṁsu. Atha nesaṁ bhagavā sappāyaṁ viditvā saccāni pakāsetvā dhammaṁ desesi.",
  "atk-s0502a23:50": "Desanāvasāne saddhiṁ puttehi ceva suṇisāhi ca brāhmaṇo sotāpattiphale patiṭṭhahīti.",
  "atk-s0502a23:51": "Parijiṇṇabrāhmaṇaputtavatthu tatiyaṁ.",
  "atk-s0502a23:52": "4. Pasenadikosalavatthu",
  "atk-s0502a23:53": "Middhī yadā hotīti imaṁ dhammadesanaṁ satthā jetavane viharanto rājānaṁ pasenadikosalaṁ ārabbha kathesi.",
  "atk-s0502a23:54": "Ekasmiñhi samaye rājā taṇḍuladoṇassa odanaṁ tadupiyena sūpabyañjanena bhuñjati. So ekadivasaṁ bhuttapātarāso bhattasammadaṁ avinodetvāva satthu santikaṁ gantvā kilantarūpo ito cito ca samparivattati, niddāya abhibhuyyamānopi ujukaṁ nipajjituṁ asakkonto ekamantaṁ nisīdi. Atha naṁ satthā āha – ‘‘kiṁ, mahārāja, avissamitvāva āgatosī’’ti? ‘‘Āma, bhante, bhuttakālato paṭṭhāya me mahādukkhaṁ hotī’’ti. Atha naṁ satthā, ‘‘mahārāja, atibahubhojanaṁ evaṁ dukkhaṁ hotī’’ti vatvā imaṁ gāthamāha –",
  "atk-s0502a23:55": "325.",
  "atk-s0502a23:56": " ‘‘Middhī yadā hoti mahagghaso ca,",
  "atk-s0502a23:57": "Niddāyitā samparivattasāyī;",
  "atk-s0502a23:58": "Mahāvarāhova nivāpapuṭṭho,",
  "atk-s0502a23:59": "Punappunaṁ gabbhamupeti mando’’ti.",
  "atk-s0502a23:60": "Tattha middhīti thinamiddhābhibhūto. Mahagghaso cāti mahābhojano āharahatthakaalaṁsāṭakatatravaṭṭakakākamāsakabhuttavamitakānaṁ aññataro viya. Nivāpapuṭṭhoti kuṇḍakādinā sūkarabhattena puṭṭho. Gharasūkaro hi daharakālato paṭṭhāya posiyamāno thūlasarīrakāle gehā bahi nikkhamituṁ alabhanto heṭṭhāmañcādīsu samparivattitvā assasanto passasanto sayateva. Idaṁ vuttaṁ hoti – yadā puriso middhī ca hoti mahagghaso ca, nivāpapuṭṭho mahāvarāho viya ca aññena iriyāpathena yāpetuṁ asakkonto niddāyanasīlo samparivattasāyī, tadā so ‘‘aniccaṁ dukkhaṁ anattā’’ti tīṇi lakkhaṇāni manasikātuṁ na sakkoti. Tesaṁ amanasikārā mandapañño punappunaṁ gabbhamupeti, gabbhavāsato na parimuccatīti. Desanāvasāne satthā rañño upakāravasena –",
  "atk-s0502a23:61": "‘‘Manujassa sadā satīmato, mattaṁ jānato laddhabhojane;",
  "atk-s0502a23:62": "Tanukassa bhavanti vedanā, saṇikaṁ jīrati āyu pālaya’’nti. (saṁ. ni. 1.124);",
  "atk-s0502a23:63": "Imaṁ gāthaṁ vatvā uttaramāṇavaṁ uggaṇhāpetvā ‘‘imaṁ gāthaṁ rañño bhojanavelāya pavedeyyāsi, iminā upāyena bhojanaṁ parihāpeyyāsī’’ti upāyaṁ ācikkhi, so tathā akāsi. Rājā aparena samayena nāḷikodanaparamatāya saṇṭhito susallahukasarīro sukhappatto satthari uppannavissāso sattāhaṁ asadisadānaṁ pavattesi. Dānānumodanāya mahājano mahantaṁ visesaṁ pāpuṇīti.",
  "atk-s0502a23:64": "Pasenadikosalavatthu catutthaṁ.",
  "atk-s0502a23:65": "5. Sānusāmaṇeravatthu",
  "atk-s0502a23:66": "Idaṁpureti imaṁ dhammadesanaṁ satthā jetavane viharanto sānuṁ nāma sāmaṇeraṁ ārabbha kathesi.",
  "atk-s0502a23:67": "So kira ekissā upāsikāya ekaputtako ahosi. Atha naṁ sā daharakāleyeva pabbājesi. So pabbajitakālato paṭṭhāya sīlavā ahosi vattasampanno, ācariyupajjhāyaāgantukānaṁ vattaṁ katameva hoti. Māsassa aṭṭhame divase pātova uṭṭhāya udakamāḷake udakaṁ upaṭṭhāpetvā dhammassavanaggaṁ sammajjitvā āsanaṁ paññāpetvā dīpaṁ jāletvā madhurassarena dhammassavanaṁ ghoseti. Bhikkhū tassa thāmaṁ ñatvā ‘‘sarabhaññaṁ bhaṇa sāmaṇerā’’ti ajjhesanti. So ‘‘mayhaṁ hadayavāto rujati, kāyo vā bādhatī’’ti kiñci paccāhāraṁ akatvā dhammāsanaṁ abhirūhitvā ākāsagaṅgaṁ otārento viya sarabhaññaṁ vatvā otaranto ‘‘mayhaṁ mātāpitūnaṁ imasmiṁ sarabhaññe pattiṁ dammī’’ti vadati. Tassa manussā mātāpitaro pattiyā dinnabhāvaṁ na jānanti. Anantarattabhāve panassa mātā yakkhinī hutvā nibbattā, sā devatāhi saddhiṁ āgantvā dhammaṁ sutvā ‘‘sāmaṇerena dinnapattiṁ anumodāmi, tātā’’ti vadati. ‘‘Sīlasampanno ca nāma bhikkhu sadevakassa lokassa piyo hotī’’ti tasmiṁ sāmaṇere devatā salajjā sagāravā mahābrahmānaṁ viya aggikkhandhaṁ viya ca naṁ maññanti. Sāmaṇere gāravena tañca yakkhiniṁ garukaṁ katvā passanti. Tā dhammassavanayakkhasamāgamādīsu ‘‘sānumātā sānumātā’’ti yakkhiniyā aggāsanaṁ aggodakaṁ aggapiṇḍaṁ denti. Mahesakkhāpi yakkhā taṁ disvā maggā okkamanti, āsanā vuṭṭhahanti.",
  "atk-s0502a23:68": "Atha kho sāmaṇero vuḍḍhimanvāya paripakkindriyo anabhiratiyā pīḷito anabhiratiṁ vinodetuṁ asakkonto paruḷhakesanakho kiliṭṭhanivāsanapārupano kassaci anārocetvā pattacīvaramādāya ekakova mātugharaṁ agamāsi. Upāsikā puttaṁ disvā vanditvā āha – ‘‘kiṁ, tāta, tvaṁ pubbe ācariyupajjhāyehi vā daharasāmaṇerehi vā saddhiṁ idhāgacchasi, kasmā ekakova ajja āgatosī’’ti? So ukkaṇṭhitabhāvaṁ ārocesi. Sā upāsikā nānappakārena gharāvāse ādīnavaṁ dassetvā puttaṁ ovadamānāpi saññāpetuṁ asakkontī ‘‘appeva nāma attano dhammatāyapi sallakkheyyā’’ti anuyyojetvā ‘‘tiṭṭha, tāta, yāva te yāgubhattaṁ sampādemi, yāguṁ pivitvā katabhattakiccassa te manāpāni vatthāni nīharitvā dassāmī’’ti vatvā āsanaṁ paññāpetvā adāsi. Nisīdi sāmaṇero. Upāsikā muhutteneva yāgukhajjakaṁ sampādetvā adāsi. Atha ‘‘bhattaṁ sampādessāmī’’ti avidūre nisinnā taṇḍule dhovati. Tasmiṁ samaye sā yakkhinī ‘‘kahaṁ nu kho sāmaṇero, kacci bhikkhāhāraṁ labhati, no’’ti āvajjamānā tassa vibbhamitukāmatāya nisinnabhāvaṁ ñatvā ‘‘sāmaṇero me mahesakkhānaṁ devatānaṁ antare lajjaṁ uppādeyya, gacchāmissa vibbhamane antarāyaṁ karissāmī’’ti āgantvā tassa sarīre adhimuccitvā gīvaṁ parivattetvā kheḷena paggharantena bhūmiyaṁ nipati. Upāsikā puttassa taṁ vippakāraṁ disvā vegena gantvā puttaṁ āliṅgetvā ūrūsu nipajjāpesi. Sakalagāmavāsino āgantvā balikammādīni kariṁsu. Upāsikā pana paridevamānā imā gāthā abhāsi –",
  "atk-s0502a23:69": "‘‘Cātuddasiṁ pañcadasiṁ, yā ca pakkhassa aṭṭhamī;",
  "atk-s0502a23:70": "Pāṭihāriyapakkhañca, aṭṭhaṅgasusamāgataṁ.",
  "atk-s0502a23:71": "‘‘Uposathaṁ upavasanti, brahmacariyaṁ caranti ye;",
  "atk-s0502a23:72": "Na tehi yakkhā kīḷanti, iti me arahataṁ sutaṁ;",
  "atk-s0502a23:73": "Sā dāni ajja passāmi, yakkhā kīḷanti sānunā’’ti. (saṁ. ni. 1.239);",
  "atk-s0502a23:74": "Upāsikāya vacanaṁ sutvā –",
  "atk-s0502a23:75": "‘‘Cātuddasiṁ pañcadasiṁ, yā ca pakkhassa aṭṭhamī;",
  "atk-s0502a23:76": "Pāṭihāriyapakkhañca, aṭṭhaṅgasusamāgataṁ.",
  "atk-s0502a23:77": "‘‘Uposathaṁ upavasanti, brahmacariyaṁ caranti ye;",
  "atk-s0502a23:78": "Na tehi yakkhā kīḷanti, sāhu te arahataṁ suta’’nti. (saṁ. ni. 1.239) –",
  "atk-s0502a23:79": "Vatvā āha –",
  "atk-s0502a23:80": "‘‘Sānuṁ pabuddhaṁ vajjāsi, yakkhānaṁ vacanaṁ idaṁ;",
  "atk-s0502a23:81": "Mākāsi pāpakaṁ kammaṁ, āvi vā yadi vā raho.",
  "atk-s0502a23:82": "‘‘Sace ca pāpakaṁ kammaṁ, karissasi karosi vā;",
  "atk-s0502a23:83": "Na te dukkhā pamutyatthi, uppaccāpi palāyato’’ti. (saṁ. ni. 1.239);",
  "atk-s0502a23:84": "Evaṁ pāpakaṁ kammaṁ katvā sakuṇassa viya uppatitvā palāyatopi te mokkho natthīti vatvā sā yakkhinī sāmaṇeraṁ muñci. So akkhīni ummīletvā mātaraṁ kese vikiriya assasantiṁ passasantiṁ rodamānaṁ sakalagāmavāsino ca sannipatite disvā attano yakkhena gahitabhāvaṁ ajānanto ‘‘ahaṁ pubbe pīṭhe nisinno, mātā me avidūre nisīditvā taṇḍule dhovi, idāni panamhi bhūmiyaṁ nipanno, kiṁ nu kho eta’’nti nipannakova mātaraṁ āha –",
  "atk-s0502a23:85": "‘‘Mataṁ vā amma rodanti, yo vā jīvaṁ na dissati;",
  "atk-s0502a23:86": "Jīvantaṁ amma passantī, kasmā maṁ amma rodasī’’ti. (theragā. 44; saṁ. ni. 1.239);",
  "atk-s0502a23:87": "Athassa mātā vatthukāmakilesakāme pahāya pabbajitassa puna vibbhamanatthaṁ āgamane ādīnavaṁ dassentī āha –",
  "atk-s0502a23:88": "‘‘Mataṁ vā putta rodanti, yo vā jīvaṁ na dissati;",
  "atk-s0502a23:89": "Yo ca kāme cajitvāna, punarāgacchate idha;",
  "atk-s0502a23:90": "Taṁ vāpi putta rodanti, puna jīvaṁ mato hi so’’ti. (saṁ. ni. 1.239);",
  "atk-s0502a23:91": "Evañca pana vatvā gharāvāsaṁ kukkuḷasadisañceva narakasadisañca katvā gharāvāse ādīnavaṁ dassentī puna āha –",
  "atk-s0502a23:92": "‘‘Kukkuḷā ubbhato tāta, kukkuḷaṁ patitumicchasi;",
  "atk-s0502a23:93": "Narakā ubbhato tāta, narakaṁ patitumicchasī’’ti. (saṁ. ni. 1.239);",
  "atk-s0502a23:94": "Atha naṁ, ‘‘putta, bhaddaṁ tava hotu, mayā pana ‘ayaṁ no puttako ḍayhamāno’ti gehā bhaṇḍaṁ viya nīharitvā buddhasāsane pabbājito, gharāvāse puna ḍayhituṁ icchasi. Abhidhāvatha parittāyatha noti imamatthaṁ kassa ujjhāpayāma kaṁ nijjhāpayāmā’’ti dīpetuṁ imaṁ gāthamāha –",
  "atk-s0502a23:95": "‘‘Abhidhāvatha bhaddante, kassa ujjhāpayāmase;",
  "atk-s0502a23:96": "Ādittā nīhataṁ bhaṇḍaṁ, puna ḍayhitumicchasī’’ti. (saṁ. ni. 1.239);",
  "atk-s0502a23:97": "So mātari kathentiyā kathentiyā sallakkhetvā ‘‘natthi mayhaṁ gihibhāvena attho’’ti āha. Athassa mātā ‘‘sādhu, tātā’’ti tuṭṭhā paṇītabhojanaṁ bhojetvā ‘‘kativassosi, tātā’’ti pucchitvā paripuṇṇavassabhāvaṁ ñatvā ticīvaraṁ paṭiyādesi. So paripuṇṇapattacīvaro upasampadaṁ labhi. Athassa acirūpasampannassa satthā cittaniggahe ussāhaṁ janento ‘‘cittaṁ nāmetaṁ nānārammaṇesu dīgharattaṁ cārikaṁ carantaṁ aniggaṇhantassa sotthibhāvo nāma natthi, tasmā aṅkusena mattahatthino viya cittassa niggaṇhane yogo karaṇīyo’’ti vatvā imaṁ gāthamāha –",
  "atk-s0502a23:98": "326.",
  "atk-s0502a23:99": " ‘‘Idaṁ pure cittamacāri cārikaṁ,",
  "atk-s0502a23:100": "Yenicchakaṁ yatthakāmaṁ yathāsukhaṁ;",
  "atk-s0502a23:101": "Tadajjahaṁ niggahessāmi yoniso,",
  "atk-s0502a23:102": "Hatthippabhinnaṁ viya aṅkusaggaho’’ti.",
  "atk-s0502a23:103": "Tassattho – idaṁ cittaṁ nāma ito pubbe rūpādīsu ca ārammaṇesu rāgādīnaṁ yena kāraṇena icchati, yatthevassa kāmo uppajjati, tassa vasena yattha kāmaṁ yathāruci carantassa sukhaṁ hoti, tatheva vicaraṇato yathāsukhaṁ dīgharattaṁ cārikaṁ cari, taṁ ajja ahaṁ pabhinnaṁ mattahatthiṁ hatthācariyasaṅkhāto cheko aṅkusaggaho aṅkusena viya yonisomanasikārena niggahessāmi, nāssa vītikkamituṁ dassāmīti.",
  "atk-s0502a23:104": "Desanāvasāne sānunā saddhiṁ dhammassavanāya upasaṅkamantānaṁ bahūnaṁ devatānaṁ dhammābhisamayo ahosi. Sopāyasmā tepiṭakaṁ buddhavacanaṁ uggaṇhitvā mahādhammakathiko hutvā vīsavassasataṁ ṭhatvā sakalajambudīpaṁ saṅkhobhetvā parinibbāyīti.",
  "atk-s0502a23:105": "Sānusāmaṇeravatthu pañcamaṁ.",
  "atk-s0502a23:106": "6. Pāveyyakahatthivatthu",
  "atk-s0502a23:107": "Appamādaratāti imaṁ dhammadesanaṁ satthā jetavane viharanto kosalarañño pāveyyakaṁ nāma hatthiṁ ārabbha kathesi.",
  "atk-s0502a23:108": "So kira hatthī taruṇakāle mahābalo hutvā aparena samayena jarāvātavegabbhāhato hutvā ekaṁ mahantaṁ saraṁ oruyha kalale laggitvā uttarituṁ nāsakkhi. Mahājano taṁ disvā ‘‘evarūpopi nāma hatthī imaṁ dubbalabhāvaṁ patto’’ti kathaṁ samuṭṭhāpesi. Rājā taṁ pavattiṁ sutvā hatthācariyaṁ āṇāpesi – ‘‘gaccha, ācariya, taṁ hatthiṁ kalalato uddharāhī’’ti. So gantvā tasmiṁ ṭhāne saṅgāmasīsaṁ dassetvā saṅgāmabheriṁ ākoṭāpesi. Mānajātiko hatthī vegenuṭṭhāya thale patiṭṭhahi. Bhikkhū taṁ kāraṇaṁ disvā satthu ārocesuṁ. Satthā ‘‘tena, bhikkhave , hatthinā pakatipaṅkaduggato attā uddhaṭo, tumhe pana kilesadugge pakkhandā. Tasmā yoniso padahitvā tumhepi tato attānaṁ uddharathā’’ti vatvā imaṁ gāthamāha –",
  "atk-s0502a23:109": "327.",
  "atk-s0502a23:110": " ‘‘Appamādaratā hotha, sacittamanurakkhatha;",
  "atk-s0502a23:111": "Duggā uddharathattānaṁ, paṅke sannova kuñjaro’’ti.",
  "atk-s0502a23:112": "Tattha appamādaratāti satiyā avippavāse abhiratā hotha. Sacittanti rūpādīsu ārammaṇesu attano cittaṁ yathā vītikkamaṁ na karoti, evaṁ rakkhatha. Duggāti yathā so paṅke sanno kuñjaro hatthehi ca pādehi ca vāyāmaṁ katvā paṅkaduggato attānaṁ uddharitvā thale patiṭṭhito, evaṁ tumhepi kilesaduggato attānaṁ uddharatha, nibbānathale patiṭṭhāpethāti attho.",
  "atk-s0502a23:113": "Desanāvasāne te bhikkhū arahatte patiṭṭhahiṁsūti.",
  "atk-s0502a23:114": "Pāveyyakahatthivatthu chaṭṭhaṁ.",
  "atk-s0502a23:115": "7. Sambahulabhikkhuvatthu",
  "atk-s0502a23:116": "Sace labhethāti imaṁ dhammadesanaṁ satthā pālileyyakaṁ nissāya rakkhitavanasaṇḍe viharanto sambahule bhikkhū ārabbha kathesi. Vatthu yamakavagge ‘‘pare ca na vijānantī’’ti gāthāvaṇṇanāya āgatameva. Vuttañhetaṁ (dha. pa. aṭṭha. 1.5 kosambakavatthu) –",
  "atk-s0502a23:117": "Tathāgatassa tattha hatthināgena upaṭṭhiyamānassa vasanabhāvo sakalajambudīpe pākaṭo ahosi. Sāvatthinagarato ‘‘anāthapiṇḍiko visākhā mahāupāsikā’’ti evamādīni mahākulāni ānandattherassa sāsanaṁ pahiṇiṁsu ‘‘satthāraṁ no, bhante, dassethā’’ti. Disāvāsinopi pañcasatā bhikkhū vuṭṭhavassā ānandattheraṁ upasaṅkamitvā ‘‘cirassutā no, āvuso ānanda, bhagavato sammukhā dhammī kathā, sādhu mayaṁ, āvuso ānanda, labheyyāma bhagavato sammukhā dhammiṁ kathaṁ savanāyā’’ti yāciṁsu. Thero te bhikkhū ādāya tattha gantvā ‘‘temāsaṁ ekavihārino tathāgatassa santikaṁ ettakehi bhikkhūhi saddhiṁ upasaṅkamanaṁ ayutta’’nti cintetvā te bhikkhū bahi ṭhapetvā ekakova satthāraṁ upasaṅkami. Pālileyyako taṁ disvā daṇḍamādāya pakkhandi. Taṁ satthā oloketvā ‘‘apehi, apehi, pālileyyaka, mā vārayi, buddhupaṭṭhāko eso’’ti āha. So tattheva daṇḍaṁ chaḍḍetvā pattacīvarapaṭiggahaṇaṁ āpucchi. Thero nādāsi. Nāgo ‘‘sace uggahitavatto bhavissati, satthu nisīdanapāsāṇaphalake attano parikkhāraṁ na ṭhapessatī’’ti cintesi. Thero pattacīvaraṁ bhūmiyaṁ ṭhapesi. Vattasampannā hi garūnaṁ āsane vā sayane vā attano parikkhāraṁ na ṭhapenti.",
  "atk-s0502a23:118": "Thero satthāraṁ vanditvā ekamantaṁ nisīdi. Satthā ‘‘ekakova āgatosī’’ti pucchitvā pañcahi bhikkhusatehi āgatabhāvaṁ sutvā ‘‘kahaṁ pana te’’ti pucchitvā ‘‘tumhākaṁ cittaṁ ajānanto bahi ṭhapetvā āgatomhī’’ti vutte ‘‘pakkosāhi ne’’ti āha. Thero tathā akāsi. Satthā tehi bhikkhūhi saddhiṁ paṭisanthāraṁ katvā tehi bhikkhūhi, ‘‘bhante, bhagavā buddhasukhumālo ceva khattiyasukhumālo ca, tumhehi temāsaṁ ekakehi tiṭṭhantehi nisīdantehi ca dukkaraṁ kataṁ, vattapaṭivattakārakopi mukhodakādidāyakopi nāhosi maññe’’ti vutte, ‘‘bhikkhave, pālileyyakahatthinā mama sabbakiccāni katāni. Evarūpañhi sahāyaṁ labhantena ekakova vasituṁ yuttaṁ, alabhantassa ekacārikabhāvova seyyo’’ti vatvā nāgavagge imā gāthā abhāsi –",
  "atk-s0502a23:119": "328.",
  "atk-s0502a23:120": " ‘‘Sace labhetha nipakaṁ sahāyaṁ,",
  "atk-s0502a23:121": "Saddhiṁcaraṁ sādhuvihāri dhīraṁ;",
  "atk-s0502a23:122": "Abhibhuyya sabbāni parissayāni,",
  "atk-s0502a23:123": "Careyya tenattamano satīmā.",
  "atk-s0502a23:124": "329.",
  "atk-s0502a23:125": " ‘‘No ce labhetha nipakaṁ sahāyaṁ,",
  "atk-s0502a23:126": "Saddhiṁcaraṁ sādhuvihāri dhīraṁ;",
  "atk-s0502a23:127": "Rājāva raṭṭhaṁ vijitaṁ pahāya,",
  "atk-s0502a23:128": "Eko care mātaṅgaraññeva nāgo.",
  "atk-s0502a23:129": "330.",
  "atk-s0502a23:130": " ‘‘Ekassa caritaṁ seyyo,",
  "atk-s0502a23:131": "Natthi bāle sahāyatā;",
  "atk-s0502a23:132": "Eko care na ca pāpāni kayirā,",
  "atk-s0502a23:133": "Appossukko mātaṅgaraññeva nāgo’’ti.",
  "atk-s0502a23:134": "Tattha nipakanti nepakkapaññāya samannāgataṁ. Sādhuvihāri dhīranti bhaddakavihāriṁ paṇḍitaṁ. Parissayānīti tādisaṁ mettāvihāriṁ sahāyaṁ labhanto sīhabyagghādayo pākaṭaparissaye ca rāgabhayadosabhayamohabhayādayo paṭicchannaparissaye cāti sabbeva parissaye abhibhavitvā tena saddhiṁ attamano upaṭṭhitasatī hutvā careyya, vihareyyāti attho.",
  "atk-s0502a23:135": "Rājāva raṭṭhanti raṭṭhaṁ hitvā gato mahājanakarājā viya. Idaṁ vuttaṁ hoti – yathā vijitabhūmipadeso rājā ‘‘idaṁ rajjaṁ nāma mahantaṁ pamādaṭṭhānaṁ, kiṁ me rajjena kāritenā’’ti vijitaṁ raṭṭhaṁ pahāya ekakova mahāraññaṁ pavisitvā tāpasapabbajjaṁ pabbajitvā catūsu iriyāpathesu ekakova carati, evaṁ ekakova careyyāti. Mātaṅgaraññeva nāgoti yathā ca ‘‘ahaṁ kho ākiṇṇo viharāmi hatthīhi hatthinīhi hatthikaḷabhehi hatthicchāpehi, chinnaggāni ceva tiṇāni khādāmi, obhaggobhaggañca me sākhābhaṅgaṁ khādanti, āvilāni ca pānīyāni pivāmi, ogāhā ca me uttiṇṇassa hatthiniyo kāyaṁ upanighaṁsantiyo gacchanti, yaṁnūnāhaṁ ekakova gaṇamhā vūpakaṭṭho vihareyya’’nti (mahāva. 467; udā. 35) evaṁ paṭisañcikkhitvā gamanato mātaṅgoti laddhanāmo imasmiṁ araññe ayaṁ hatthināgo yūthaṁ pahāya sabbiriyāpathesu ekakova sukhaṁ carati, evampi ekova careyyāti attho.",
  "atk-s0502a23:136": "Ekassāti pabbajitassa hi pabbajitakālato paṭṭhāya ekībhāvābhiratassa ekakasseva caritaṁ seyyo. Natthi bāle sahāyatāti cūḷasīlaṁ majjhimasīlaṁ mahāsīlaṁ dasa kathāvatthūni terasa dhutaṅgaguṇāni vipassanāñāṇaṁ cattāro maggā cattāri phalāni tisso vijjā cha abhiññā amatamahānibbānanti ayañhi sahāyatā nāma. Sā bāle nissāya adhigantuṁ na sakkāti natthi bāle sahāyatā. Ekoti iminā kāraṇena sabbiriyāpathesu ekakova careyya, appamattakānipi na ca pāpāni kayirā. Yathā so appossukko nirālayo imasmiṁ araññe mātaṅganāgo icchiticchitaṭṭhāne sukhaṁ carati, evaṁ ekakova hutvā careyya, appamattakānipi na ca pāpāni kareyyāti attho. Tasmā tumhehi patirūpaṁ sahāyaṁ alabhantehi ekacārīheva bhavitabbanti imamatthaṁ dassento satthā tesaṁ bhikkhūnaṁ imaṁ dhammadesanaṁ desesi.",
  "atk-s0502a23:137": "Desanāvasāne pañcasatāpi te bhikkhū arahatte patiṭṭhahiṁsūti.",
  "atk-s0502a23:138": "Sambahulabhikkhuvatthu sattamaṁ.",
  "atk-s0502a23:139": "8. Māravatthu",
  "atk-s0502a23:140": "Atthamhīti imaṁ dhammadesanaṁ satthā himavantapadese araññakuṭikāyaṁ viharanto māraṁ ārabbha kathesi.",
  "atk-s0502a23:141": "Tasmiṁ kira kāle rājāno manusse pīḷetvā rajjaṁ kārenti. Atha bhagavā adhammikarājūnaṁ rajje daṇḍakaraṇapīḷite manusse disvā kāruññena evaṁ cintesi – ‘‘sakkā nu kho rajjaṁ kāretuṁ ahanaṁ aghātayaṁ, ajinaṁ ajāpayaṁ, asocaṁ asocāpayaṁ dhammenā’’ti, māro pāpimā taṁ bhagavato parivitakkaṁ ñatvā ‘‘samaṇo gotamo ‘sakkā nu kho rajjaṁ kāretu’nti cintesi, idāni rajjaṁ kāretukāmo bhavissati, rajjañca nāmetaṁ pamādaṭṭhānaṁ, taṁ kārente sakkā okāsaṁ labhituṁ, gacchāmi ussāhamassa janessāmī’’ti cintetvā satthāraṁ upasaṅkamitvā āha – ‘‘kāretu, bhante, bhagavā rajjaṁ, kāretu sugato rajjaṁ ahanaṁ aghātayaṁ, ajinaṁ ajāpayaṁ, asocaṁ asocāpayaṁ dhammenā’’ti. Atha naṁ satthā ‘‘kiṁ pana me tvaṁ, pāpima, passasi, yaṁ maṁ tvaṁ evaṁ vadesī’’ti vatvā ‘‘bhagavatā kho, bhante, cattāro iddhipādā subhāvitā. Ākaṅkhamāno hi bhagavā himavantaṁ pabbatarājaṁ ‘suvaṇṇa’nti adhimucceyya, tañca suvaṇṇameva assa, ahampi kho dhanena dhanakaraṇīyaṁ karissāmi, tumhe dhammena rajjaṁ kāressathā’’ti tena vutte –",
  "atk-s0502a23:142": "‘‘Pabbatassa suvaṇṇassa, jātarūpassa kevalo;",
  "atk-s0502a23:143": "Dvittāva nālamekassa, iti vidvā samañcare.",
  "atk-s0502a23:144": "‘‘Yo dukkhamadakkhi yatonidānaṁ,",
  "atk-s0502a23:145": "Kāmesu so jantu kathaṁ nameyya;",
  "atk-s0502a23:146": "Upadhiṁ viditvā saṅgoti loke,",
  "atk-s0502a23:147": "Tasseva jantu vinayāya sikkhe’’ti. (saṁ. ni. 1.156) –",
  "atk-s0502a23:148": "Imāhi gāthāhi saṁvejetvā ‘‘añño eva kho, pāpima, tava ovādo, añño mama, tayā saddhiṁ dhammasaṁsandanā nāma natthi, ahañhi evaṁ ovadāmī’’ti vatvā imā gāthā abhāsi –",
  "atk-s0502a23:149": "331.",
  "atk-s0502a23:150": " ‘‘Atthamhi jātamhi sukhā sahāyā,",
  "atk-s0502a23:151": "Tuṭṭhī sukhā yā itarītarena;",
  "atk-s0502a23:152": "Puññaṁ sukhaṁ jīvitasaṅkhayamhi,",
  "atk-s0502a23:153": "Sabbassa dukkhassa sukhaṁ pahānaṁ.",
  "atk-s0502a23:154": "332.",
  "atk-s0502a23:155": " ‘‘Sukhā matteyyatā loke,",
  "atk-s0502a23:156": "Atho petteyyatā sukhā;",
  "atk-s0502a23:157": "Sukhā sāmaññatā loke,",
  "atk-s0502a23:158": "Atho brahmaññatā sukhā.",
  "atk-s0502a23:159": "333.",
  "atk-s0502a23:160": " ‘‘Sukhaṁ yāva jarāsīlaṁ, sukhā saddhā patiṭṭhitā;",
  "atk-s0502a23:161": "Sukho paññāya paṭilābho, pāpānaṁ akaraṇaṁ sukha’’nti.",
  "atk-s0502a23:162": "Tattha atthamhīti pabbajitassāpi hi cīvarakaraṇādike vā adhikaraṇavūpasamādike vā gihinopi kasikammādike vā balavapakkhasannissitehi abhibhavanādike vā kicce uppanne ye taṁ kiccaṁ nipphādetuṁ vā vūpasametuṁ vā sakkonti, evarūpā sukhā sahāyāti attho. Tuṭṭhī sukhāti yasmā pana gihinopi sakena asantuṭṭhā sandhicchedādīni ārabhanti, pabbajitāpi nānappakāraṁ anesanaṁ. Iti te sukhaṁ na vindantiyeva. Tasmā yā itarītarena parittena vā vipulena vā attano santakena santuṭṭhi, ayameva sukhāti attho. Puññanti maraṇakāle pana yathājjhāsayena pattharitvā katapuññakammameva sukhaṁ. Sabbassāti sakalassapi pana vaṭṭadukkhassa pahānasaṅkhātaṁ arahattameva imasmiṁ loke sukhaṁ nāma.",
  "atk-s0502a23:163": "Matteyyatāti mātari sammā paṭipatti. Petteyyatāti pitari sammā paṭipatti. Ubhayenapi mātāpitūnaṁ upaṭṭhānameva kathitaṁ. Mātāpitaro hi puttānaṁ anupaṭṭhahanabhāvaṁ ñatvā attano santakaṁ bhūmiyaṁ vā nidahanti, paresaṁ vā vissajjenti, ‘‘mātāpitaro na upaṭṭhahantī’’ti nesaṁ nindāpi vaḍḍhati, kāyassa bhedā gūthanirayepi nibbattanti. Ye pana mātāpitaro sakkaccaṁ upaṭṭhahanti, te tesaṁ santakaṁ dhanampi pāpuṇanti, pasaṁsampi labhanti, kāyassa bhedā sagge nibbattanti. Tasmā ubhayampetaṁ sukhanti vuttaṁ. Sāmaññatāti pabbajitesu sammā paṭipatti. Brahmaññatāti bāhitapāpesu buddhapaccekabuddhasāvakesu sammā paṭipattiyeva. Ubhayenapi tesaṁ catūhi paccayehi paṭijagganabhāvo kathito, idampi loke sukhaṁ nāma kathikaṁ.",
  "atk-s0502a23:164": "Sīlanti maṇikuṇḍalarattavatthādayo hi alaṅkārā tasmiṁ tasmiṁ vaye ṭhitānaṁyeva sobhanti. Na daharānaṁ alaṅkāro mahallakakāle, mahallakānaṁ vā alaṅkāro daharakāle sobhati, ‘‘ummattako esa maññe’’ti garahuppādanena pana dosameva janeti. Pañcasīladasasīlādibhedaṁ pana sīlaṁ daharassāpi mahallakassāpi sabbavayesu sobhatiyeva, ‘‘aho vatāyaṁ sīlavā’’ti pasaṁsuppādanena somanassameva āvahati. Tena vuttaṁ – sukhaṁ yāva jarā sīlanti. Saddhā patiṭṭhitāti lokiyalokuttarato duvidhāpi saddhā niccalā hutvā patiṭṭhitā. Sukho paññāya paṭilābhoti lokiyalokuttarapaññāya paṭilābho sukho. Pāpānaṁakaraṇanti setughātavasena pana pāpānaṁ akaraṇaṁ imasmiṁ loke sukhanti attho.",
  "atk-s0502a23:165": "Desanāvasāne bahūnaṁ devatānaṁ dhammābhisamayo ahosīti.",
  "atk-s0502a23:166": "Māravatthu aṭṭhamaṁ.",
  "atk-s0502a23:167": "Nāgavaggavaṇṇanā niṭṭhitā.",
  "atk-s0502a23:168": "Tevīsatimo vaggo."
}