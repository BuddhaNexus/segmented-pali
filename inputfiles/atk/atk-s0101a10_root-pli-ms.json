{
  "atk-s0101a10:0": "10. Subhasuttavaṇṇanā",
  "atk-s0101a10:1": "Subhamāṇavakavatthuvaṇṇanā",
  "atk-s0101a10:2": "444.Evaṁme sutaṁ…pe… sāvatthiyanti subhasuttaṁ. Tatrāyaṁ anuttānapadavaṇṇanā. Aciraparinibbute bhagavatīti aciraṁ parinibbute bhagavati, parinibbānato uddhaṁ māsamatte kāle. Nidānavaṇṇanāyaṁ vuttanayeneva bhagavato pattacīvaraṁ ādāya āgantvā khīravirecanaṁ pivitvā vihāre nisinnadivasaṁ sandhāyetaṁ vuttaṁ. Todeyyaputtoti todeyyabrāhmaṇassa putto, so kira sāvatthiyā avidūre tudigāmo nāma atthi, tassa adhipatittā todeyyoti saṅkhyaṁ gato. Mahaddhano pana hoti pañcacattālīsakoṭivibhavo, paramamaccharī – ‘‘dadato bhogānaṁ aparikkhayo nāma natthī’’ti cintetvā kassaci kiñci na deti, puttampi āha –",
  "atk-s0101a10:3": "‘‘Añjanānaṁ khayaṁ disvā, vammikānañca sañcayaṁ;",
  "atk-s0101a10:4": "Madhūnañca samāhāraṁ, paṇḍito gharamāvase’’ti.",
  "atk-s0101a10:5": "Evaṁ adānameva sikkhāpetvā kāyassa bhedā tasmiṁyeva ghare sunakho hutvā nibbatto. Subho taṁ sunakhaṁ ativiya piyāyati. Attano bhuñjanakabhattaṁyeva bhojeti, ukkhipitvā varasayane sayāpeti. Atha bhagavā ekadivasaṁ nikkhante māṇave taṁ gharaṁ piṇḍāya pāvisi. Sunakho bhagavantaṁ disvā bhukkāraṁ karonto bhagavato samīpaṁ gato. Tato naṁ bhagavā avoca ‘‘todeyya tvaṁ pubbepi maṁ ‘bho, bho’ti paribhavitvā sunakho jāto, idānipi bhukkāraṁ katvā avīciṁ gamissasī’’ti. Sunakho taṁ kathaṁ sutvā vippaṭisārī hutvā uddhanantare chārikāya nipanno, manussā naṁ ukkhipitvā sayane sayāpetuṁ nāsakkhiṁsu .",
  "atk-s0101a10:6": "Subho āgantvā ‘‘kenāyaṁ sunakho sayanā oropito’’ti āha. Manussā ‘‘na kenacī’’ti vatvā taṁ pavattiṁ ārocesuṁ. Māṇavo sutvā ‘‘mama pitā brahmaloke nibbatto, samaṇo pana gotamo me pitaraṁ sunakhaṁ karoti yaṁ kiñci esa mukhārūḷhaṁ bhāsatī’’ti kujjhitvā bhagavantaṁ musāvādena codetukāmo vihāraṁ gantvā taṁ pavattiṁ pucchi. Bhagavā tassa tatheva vatvā avisaṁvādanatthaṁ āha – ‘‘atthi pana te, māṇava, pitarā na akkhātaṁ dhana’’nti. Atthi, bho gotama, satasahassagghanikā suvaṇṇamālā, satasahassagghanikā suvaṇṇapādukā, satasahassagghanikā suvaṇṇapāti, satasahassañca kahāpaṇanti. Gaccha taṁ sunakhaṁ appodakaṁ madhupāyāsaṁ bhojetvā sayanaṁ āropetvā īsakaṁ niddaṁ okkantakāle puccha, sabbaṁ te ācikkhissati, atha naṁ jāneyyāsi – ‘‘pitā me eso’’ti. So tathā akāsi. Sunakho sabbaṁ ācikkhi, tadā naṁ – ‘‘pitā me’’ti ñatvā bhagavati pasannacitto gantvā bhagavantaṁcuddasa pañhe pucchitvā vissajjanapariyosāne bhagavantaṁ saraṇaṁ gato, taṁ sandhāya vuttaṁ ‘‘subho māṇavo todeyyaputto’’ti. Sāvatthiyaṁ paṭivasatīti attano bhogagāmato āgantvā vasati.",
  "atk-s0101a10:7": "445-446.Aññataraṁ māṇavakaṁ āmantesīti satthari parinibbute ‘‘ānandatthero kirassa pattacīvaraṁ gahetvā āgato, mahājano taṁ dassanatthāya upasaṅkamatī’’ti sutvā ‘‘vihāraṁ kho pana gantvā mahājanamajjhe na sakkā sukhena paṭisanthāraṁ vā kātuṁ, dhammakathaṁ vā sotuṁ gehaṁ āgataṁyeva naṁ disvā sukhena paṭisanthāraṁ karissāmi, ekā ca me kaṅkhā atthi, tampi naṁ pucchissāmī’’ti cintetvā aññataraṁ māṇavakaṁ āmantesi. Appābādhantiādīsu ābādhoti visabhāgavedanā vuccati, yā ekadese uppajjitvā cattāro iriyāpathe ayapaṭṭena ābandhitvā viya gaṇhati, tassā abhāvaṁ pucchāti vadati. Appātaṅkoti kicchajīvitakaro rogo vuccati, tassāpi abhāvaṁ pucchāti vadati. Gilānasseva ca uṭṭhānaṁ nāma garukaṁ hoti, kāye balaṁ na hoti, tasmā niggelaññabhāvañca balañca pucchāti vadati. Phāsuvihāranti gamanaṭhānanisajjasayanesu catūsu iriyāpathesu sukhavihāraṁ pucchāti vadati. Athassa pucchitabbākāraṁ dassento ‘‘subho’’tiādimāha.",
  "atk-s0101a10:8": "447.Kālañca samayañca upādāyāti kālañca samayañca paññāya gahetvā upadhāretvāti attho. Sace amhākaṁ sve gamanakālo bhavissati, kāye balamattā ceva pharissati, gamanapaccayā ca añño aphāsuvihāro na bhavissati, athetaṁ kālañca gamanakāraṇasamavāyasaṅkhātaṁ samayañca upadhāretvā – ‘‘api eva nāma sve āgaccheyyāmā’’ti vuttaṁ hoti.",
  "atk-s0101a10:9": "448.Cetakenabhikkhunāti cetiraṭṭhe jātattā cetakoti evaṁ laddhanāmena. Sammodanīyaṁ kathaṁ sāraṇīyanti bho, ānanda, dasabalassa ko nāma ābādho ahosi, kiṁ bhagavā paribhuñji. Api ca satthu parinibbānena tumhākaṁ soko udapādi, satthā nāma na kevalaṁ tumhākaṁyeva parinibbuto, sadevakassa lokassa mahājāni, ko dāni añño maraṇā muccissati, yatra so sadevakassa lokassa aggapuggalo parinibbuto, idāni kaṁ aññaṁ disvā maccurājā lajjissatīti evamādinā nayena maraṇapaṭisaṁyuttaṁ sammodanīyaṁ kathaṁ sāraṇīyaṁ vītisāretvā therassa hiyyo pītabhesajjānurūpaṁ āhāraṁ datvā bhattakiccāvasāne ekamantaṁ nisīdi.",
  "atk-s0101a10:10": "Upaṭṭhāko santikāvacaroti upaṭṭhāko hutvā santikāvacaro, na randhagavesī. Na vīmaṁsanādhippāyo. Samīpacārīti idaṁ purimapadasseva vevacanaṁ. Yesaṁ so bhavaṁ gotamoti kasmā pucchati? Tassa kira evaṁ ahosi ‘‘yesu dhammesu bhavaṁ gotamo imaṁ lokaṁ patiṭṭhapesi, te tassa accayena naṭṭhā nu kho, dharanti nu kho, sace dharanti, ānando jānissati, handa naṁ pucchāmī’’ti, tasmā pucchi.",
  "atk-s0101a10:11": "449. Athassa thero tīṇi piṭakāni tīhi khandhehi saṅgahetvā dassento ‘‘tiṇṇaṁ kho’’tiādimāha. Māṇavo saṅkhittena kathitaṁ asallakkhento – ‘‘vitthārato pucchissāmī’’ti cintetvā ‘‘katamesaṁ tiṇṇa’’ntiādimāha.",
  "atk-s0101a10:12": "Sīlakkhandhavaṇṇanā",
  "atk-s0101a10:13": "450-453. Tato therena ‘‘ariyassa sīlakkhandhassā’’ti tesu dassitesu puna ‘‘katamo pana so, bho ānanda, ariyo sīlakkhandho’’ti ekekaṁ pucchi. Theropissa buddhuppādaṁ dassetvā tantidhammaṁ desento anukkamena bhagavatā vuttanayeneva sabbaṁ vissajjesi. Tattha atthicevettha uttarikaraṇīyanti ettha bhagavato sāsane na sīlameva sāro, kevalañhetaṁ patiṭṭhāmattameva hoti. Ito uttari pana aññampi kattabbaṁ atthi yevāti dassesi. Ito bahiddhāti buddhasāsanato bahiddhā.",
  "atk-s0101a10:14": "Samādhikkhandhavaṇṇanā",
  "atk-s0101a10:15": "454.Kathañca, māṇava, bhikkhu indriyesu guttadvāro hotīti idamāyasmā ānando ‘‘katamo pana so, bho ānanda, ariyo samādhikkhandho’’ti evaṁ samādhikkhandhaṁ puṭṭhopi ye te ‘‘sīlasampanno indriyesu guttadvāro satisampajaññena samannāgato santuṭṭho’’ti evaṁ sīlānantaraṁ indriyasaṁvarādayo sīlasamādhīnaṁ antare ubhinnampi upakārakadhammā uddiṭṭhā, te niddisitvā samādhikkhandhaṁ dassetukāmo ārabhi. Ettha ca rūpajjhānāneva āgatāni, na arūpajjhānāni, ānetvā pana dīpetabbāni. Catutthajjhānena hi asaṅgahitā arūpasamāpatti nāma natthiyeva.",
  "atk-s0101a10:16": "471-480.Atthi cevettha uttarikaraṇīyanti ettha bhagavato sāsane na cittekaggatāmattakeneva pariyosānappatti nāma atthi, itopi uttari pana aññaṁ kattabbaṁ atthi yevāti dasseti. Natthi cevettha uttarikaraṇīyanti ettha bhagavato sāsane ito uttari kātabbaṁ nāma natthiyeva, arahattapariyosānañhi bhagavato sāsananti dasseti. Sesaṁ sabbattha uttānatthamevāti.",
  "atk-s0101a10:17": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a10:18": "Subhasuttavaṇṇanā niṭṭhitā."
}