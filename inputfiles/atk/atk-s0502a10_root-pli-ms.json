{
  "atk-s0502a10:0": "10. Daṇḍavaggo",
  "atk-s0502a10:1": "1. Chabbaggiyabhikkhuvatthu",
  "atk-s0502a10:2": "Sabbetasantīti imaṁ dhammadesanaṁ satthā jetavane viharanto chabbaggiye bhikkhū ārabbha kathesi.",
  "atk-s0502a10:3": "Ekasmiñhi samaye sattarasavaggiyehi senāsane paṭijaggite chabbaggiyā bhikkhū ‘‘nikkhamatha, mayaṁ mahallakatarā, amhākaṁ etaṁ pāpuṇātī’’ti vatvā tehi ‘‘na mayaṁ dassāma, amhehi paṭhamaṁ paṭijaggita’’nti vutte te bhikkhū pahariṁsu. Sattarasavaggiyā maraṇabhayatajjitā mahāviravaṁ viraviṁsu. Satthā tesaṁ saddaṁ sutvā ‘‘kiṁ ida’’nti pucchitvā ‘‘idaṁ nāmā’’ti ārocite ‘‘na, bhikkhave, ito paṭṭhāya bhikkhunā nāma evaṁ kattabbaṁ, yo karoti, so imaṁ nāma āpattiṁ āpajjatī’’ti pahāradānasikkhāpadaṁ (pāci. 449 ādayo) paññāpetvā, ‘‘bhikkhave, bhikkhunā nāma ‘yathā ahaṁ, tatheva aññepi daṇḍassa tasanti, maccuno bhāyantī’ti ñatvā paro na paharitabbo, na ghātetabbo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:4": "129.",
  "atk-s0502a10:5": " ‘‘Sabbe tasanti daṇḍassa, sabbe bhāyanti maccuno;",
  "atk-s0502a10:6": "Attānaṁ upamaṁ katvā, na haneyya na ghātaye’’ti.",
  "atk-s0502a10:7": "Tattha sabbe tasantīti sabbepi sattā attani daṇḍe patante tassa daṇḍassa tasanti. Maccunoti maraṇassāpi bhāyantiyeva. Imissā ca desanāya byañjanaṁ niravasesaṁ, attho pana sāvaseso. Yathā hi raññā ‘‘sabbe sannipatantū’’ti bheriyā carāpitāyapi rājamahāmatte ṭhapetvā sesā sannipatanti, evamidha ‘‘sabbe tasantī’’ti vuttepi hatthājāneyyo assājāneyyo usabhājāneyyo khīṇāsavoti ime cattāro ṭhapetvā avasesāva tasantīti veditabbā. Imesu hi khīṇāsavo sakkāyadiṭṭhiyā pahīnattā maraṇakasattaṁ apassanto na bhāyati, itare tayo sakkāyadiṭṭhiyā balavattā attano paṭipakkhabhūtaṁ sattaṁ apassantā na bhāyantīti. Na haneyya na ghātayeti yathā ahaṁ , evaṁ aññepi sattāti neva paraṁ pahareyya na paharāpeyyāti attho.",
  "atk-s0502a10:8": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:9": "Chabbaggiyabhikkhuvatthu paṭhamaṁ.",
  "atk-s0502a10:10": "2. Chabbaggiyabhikkhuvatthu",
  "atk-s0502a10:11": "Sabbe tasantīti imaṁ dhammadesanaṁ satthā jetavane viharanto chabbaggiye bhikkhū ārabbha kathesi.",
  "atk-s0502a10:12": "Teyeva ekasmiñhi samaye teneva kāraṇena purimasikkhāpade sattarasavaggiye pahariṁsu. Teneva kāraṇena tesaṁ talasattikaṁ uggiriṁsu. Idhāpi satthā tesaṁ saddaṁ sutvā ‘‘kiṁ ida’’nti pucchitvā ‘‘idaṁ nāmā’’ti ārocite ‘‘na, bhikkhave, ito paṭṭhāya bhikkhunā nāma evaṁ kattabbaṁ, yo karoti, so imaṁ nāma āpattiṁ āpajjatī’’ti talasattikasikkhāpadaṁ (pāci. 454 ādayo) paññāpetvā, ‘‘bhikkhave, bhikkhunā nāma ‘yathā ahaṁ, tatheva aññepi daṇḍassa tasanti, yathā ca mayhaṁ, tatheva nesaṁ jīvitaṁ piya’nti ñatvā paro na paharitabbo na ghāṭetabbo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:13": "130.",
  "atk-s0502a10:14": " ‘‘Sabbe tasanti daṇḍassa, sabbesaṁ jīvitaṁ piyaṁ;",
  "atk-s0502a10:15": "Attānaṁ upamaṁ katvā, na haneyya na ghātaye’’ti.",
  "atk-s0502a10:16": "Tattha sabbesaṁ jīvitaṁ piyanti khīṇāsavaṁ ṭhapetvā sesasattānaṁ jīvitaṁ piyaṁ madhuraṁ, khīṇāsavo pana jīvite vā maraṇe vā upekkhakova hoti. Sesaṁ purimasadisamevāti.",
  "atk-s0502a10:17": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:18": "Chabbaggiyabhikkhuvatthu dutiyaṁ.",
  "atk-s0502a10:19": "3. Sabbahulakumārakavatthu",
  "atk-s0502a10:20": "Sukhakāmānibhūtānīti imaṁ dhammadesanaṁ satthā jetavane viharanto sambahule kumārake ārabbha kathesi.",
  "atk-s0502a10:21": "Ekasmiñhi samaye satthā sāvatthiyaṁ piṇḍāya pavisanto antarāmagge sambahule kumārake ekaṁ gharasappajātikaṁ ahiṁ daṇḍakena paharante disvā ‘‘kumārakā kiṁ karothā’’ti pucchitvā ‘‘ahiṁ, bhante, daṇḍakena paharāmā’’ti vutte ‘‘kiṁ kāraṇā’’ti puna pucchitvā ‘‘ḍaṁsanabhayena, bhante’’ti vutte ‘‘tumhe ‘attano sukhaṁ karissāmā’ti imaṁ paharantā nibbattanibbattaṭṭhāne sukhalābhino na bhavissatha. Attano sukhaṁ patthentena hi paraṁ paharituṁ na vaṭṭatī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a10:22": "131.",
  "atk-s0502a10:23": " ‘‘Sukhakāmāni bhūtāni, yo daṇḍena vihiṁsati;",
  "atk-s0502a10:24": "Attano sukhamesāno, pecca so na labhate sukhaṁ.",
  "atk-s0502a10:25": "132.",
  "atk-s0502a10:26": " ‘‘Sukhakāmāni bhūtāni, yo daṇḍena na hiṁsati;",
  "atk-s0502a10:27": "Attano sukhamesāno, pecca so labhate sukha’’nti.",
  "atk-s0502a10:28": "Tattha yo daṇḍenāti yo puggalo daṇḍena vā leḍḍuādīhi vā viheṭheti. Pecca so na labhate sukhanti so puggalo paraloke manussasukhaṁ vā dibbasukhaṁ vā paramatthabhūtaṁ vā nibbānasukhaṁ na labhati. Dutiyagāthāya pecca so labhateti so puggalo paraloke vuttappakāraṁ tividhampi sukhaṁ labhatīti attho.",
  "atk-s0502a10:29": "Desanāvasāne pañcasatāpi te kumārakā sotāpattiphale patiṭṭhahiṁsūti.",
  "atk-s0502a10:30": "Sambahulakumārakavatthu tatiyaṁ.",
  "atk-s0502a10:31": "4. Koṇḍadhānattheravatthu",
  "atk-s0502a10:32": "Māvocapharusaṁ kañcīti imaṁ dhammadesanaṁ satthā jetavane viharanto koṇḍadhānattheraṁ ārabbha kathesi.",
  "atk-s0502a10:33": "Tassa kira pabbajitadivasato paṭṭhāya ekaṁ itthirūpaṁ therena saddhiṁyeva vicarati. Taṁ thero na passati, mahājano pana passati. Antogāmaṁ piṇḍāya caratopissa manussā ekaṁ bhikkhaṁ datvā, ‘‘bhante, ayaṁ tumhākaṁ hotu, ayaṁ pana tumhākaṁ sahāyikāyā’’ti vatvā dutiyampi dadanti.",
  "atk-s0502a10:34": "Kiṁ tassa pubbakammanti? Kassapasammāsambuddhakāle kira dve sahāyakā bhikkhū ekamātukucchito nikkhantasadisā ativiya samaggā ahesuṁ. Dīghāyukabuddhakāle ca anusaṁvaccharaṁ vā anuchamāsaṁ vā bhikkhū uposathatthāya sannipatanti. Tasmā tepi ‘‘uposathaggaṁ gamissāmā’’ti vasanaṭṭhānā nikkhamiṁsu. Te ekā tāvatiṁsabhavane nibbattadevatā disvā ‘‘ime bhikkhū ativiya samaggā, sakkā nu kho ime bhinditu’’nti cintetvā attano bālatāya cintitasamanantarameva āgantvā tesu ekena, ‘‘āvuso, muhuttaṁ āgamehi, sarīrakiccenamhi atthiko’’ti vutte sā devatā ekaṁ manussitthivaṇṇaṁ māpetvā therassa gacchantaraṁ pavisitvā nikkhamanakāle ekena hatthena kesakalāpaṁ, ekena nivāsanaṁ saṇṭhāpayamānā tassa piṭṭhito nikkhami. So taṁ na passati, tamāgamayamāno pana purato ṭhitabhikkhu nivattitvā olokayamāno taṁ tathā katvā nikkhamantaṁ passi. Sā tena diṭṭhabhāvaṁ ñatvā antaradhāyi. Itaro taṁ bhikkhuṁ attano santikaṁ āgatakāle āha – ‘‘āvuso, sīlaṁ te bhinna’’nti. ‘‘Natthāvuso, mayhaṁ evarūpa’’nti. Idāneva te mayā pacchato nikkhamamānā taruṇaitthī idaṁ nāma karontī diṭṭhā, tvaṁ ‘‘natthi mayhaṁ evarūpa’’nti kiṁ vadesīti. So asaniyā matthake avatthaṭo viya mā maṁ, āvuso, nāsehi, natthi mayhaṁ evarūpanti. Itaro ‘‘mayā sāmaṁ akkhīhi diṭṭhaṁ, kiṁ tava saddahissāmī’’ti daṇḍako viya bhijjitvā pakkāmi, uposathaggepi ‘‘nāhaṁ iminā saddhiṁ uposathaṁ karissāmī’’ti nisīdi. Itaro ‘‘mayhaṁ, bhante, sīle aṇumattampi kāḷaṁ natthī’’ti bhikkhūnaṁ kathesi. Sopi ‘‘mayā sāmaṁ diṭṭha’’nti āha. Devatā taṁ tena saddhiṁ uposathaṁ kātuṁ anicchantaṁ disvā ‘‘bhāriyaṁ mayā kammaṁ kata’’nti cintetvā – ‘‘bhante, mayhaṁ ayyassa sīlabhedo natthi, mayā pana vīmaṁsanavasenetaṁ kataṁ, karotha tena saddhiṁ uposatha’’nti āha. So tassā ākāse ṭhatvā kathentiyā saddahitvā uposathaṁ akāsi , na pana there pubbe viya muducitto ahosi. Ettakaṁ devatāya pubbakammaṁ.",
  "atk-s0502a10:35": "Āyupariyosāne pana te therā yathāsukhaṁ devaloke nibbattiṁsu. Devatā apīcimhi nibbattitvā ekaṁ buddhantaraṁ tattha paccitvā imasmiṁ buddhuppāde sāvatthiyaṁ nibbattitvā vuddhimanvāya sāsane pabbajitvā upasampadaṁ labhi. Tassa pabbajitadivasato paṭṭhāya taṁ itthirūpaṁ tatheva paññāyi. Tenevassa koṇḍadhānattheroti nāmaṁ kariṁsu. Taṁ tathāvicarantaṁ disvā bhikkhū anāthapiṇḍikaṁ āhaṁsu – ‘‘mahāseṭṭhi, imaṁ dussīlaṁ tava vihārā nīhara. Imañhi nissāya sesabhikkhūnaṁ ayaso uppajjissatī’’ti. Kiṁ pana, bhante, satthā vihāre natthīti? Atthi upāsakāti. Tena hi, bhante, satthāva jānissatīti. Bhikkhū gantvā visākhāyapi tatheva kathesuṁ. Sāpi nesaṁ tatheva paṭivacanaṁ adāsi.",
  "atk-s0502a10:36": "Bhikkhūpi tehi asampaṭicchitavacanā rañño ārocesuṁ – ‘‘mahārāja, koṇḍadhānatthero ekaṁ itthiṁ gahetvā vicaranto sabbesaṁ ayasaṁ uppādesi, taṁ tumhākaṁ vijitā nīharathā’’ti. ‘‘Kahaṁ pana so, bhante’’ti? ‘‘Vihāre, mahārājā’’ti. ‘‘Katarasmiṁ senāsane viharatī’’ti? ‘‘Asukasmiṁ nāmā’’ti. ‘‘Tena hi gacchatha, ahaṁ taṁ gaṇhissāmī’’ti so sāyanhasamaye vihāraṁ gantvā taṁ senāsanaṁ purisehi parikkhipāpetvā therassa vasanaṭṭhānābhimukho agamāsi. Thero mahāsaddaṁ sutvā vihārā nikkhamitvā pamukhe aṭṭhāsi. Tampissa itthirūpaṁ piṭṭhipasse ṭhitaṁ rājā addasa. Thero rañño āgamanaṁ ñatvā vihāraṁ abhiruhitvā nisīdi. Rājā theraṁ na vandi, tampi itthiṁ nāddasa. So dvārantarepi heṭṭhāmañcepi olokento adisvāva theraṁ āha – ‘‘bhante, imasmiṁ ṭhāne ekaṁ itthiṁ addasaṁ, kahaṁ sā’’ti? ‘‘Na passāmi, mahārājā’’ti. ‘‘Idāni mayā tumhākaṁ piṭṭhipasse ṭhitā diṭṭhā’’ti vuttepi ‘‘ahaṁ na passāmi’’ccevāha. Rājā ‘‘kiṁ nu kho eta’’nti cintetvā, ‘‘bhante, ito tāva nikkhamathā’’ti āha. There nikkhamitvā pamukhe ṭhite puna sā therassa piṭṭhipasse aṭṭhāsi. Rājā taṁ disvā puna uparitalaṁ abhiruhi, tassa āgatabhāvaṁ ñatvā thero nisīdi. Puna rājā taṁ sabbaṭṭhānesu olokentopi adisvā, ‘‘bhante, kahaṁ sā itthī’’ti puna theraṁ pucchi. Nāhaṁ passāmi mahārājāti. ‘‘Kiṁ kathetha, bhante, mayā idāneva tumhākaṁ piṭṭhipasse ṭhitā diṭṭhā’’ti āha. Āma, mahārāja, mahājanopi ‘‘me pacchato pacchato itthī vicaratī’’ti vadati, ahaṁ pana na passāmīti . Rājā ‘‘paṭirūpakena bhavitabba’’nti sallakkhetvā puna theraṁ, ‘‘bhante, ito tāva otarathā’’ti vatvā there otaritvā pamukhe ṭhite puna taṁ tassa piṭṭhipasse ṭhitaṁ disvā uparitalaṁ abhiruhi. Puna nāddasa. So puna theraṁ pucchitvā tena ‘‘na passāmi’’cceva vutte ‘‘paṭirūpakameveta’’nti niṭṭhaṁ gantvā theraṁ āha – ‘‘bhante, evarūpe saṁkilese tumhākaṁ piṭṭhito vicarante añño koci tumhākaṁ bhikkhaṁ na dassati, nibaddhaṁ mama gehaṁ pavisatha, ahameva catūhi paccayehi upaṭṭhahissāmī’’ti theraṁ nimantetvā pakkāmi.",
  "atk-s0502a10:37": "Bhikkhū ‘‘passathāvuso, rañño pāpakiriyaṁ, ‘etaṁ vihārato nīharā’ti vutte āgantvā catūhi paccayehi nimantetvā gato’’ti ujjhāyiṁsu. Tampi theraṁ āhaṁsu – ‘‘ambho, dussīla, idānisi rājakoṇḍo jāto’’ti. Sopi pubbe bhikkhū kiñci vattuṁ asakkonto ‘‘tumhe dussīlā, tumhe koṇḍā, tumhe itthiṁ gahetvā vicarathā’’ti āha. Te gantvā satthu ārocesuṁ – ‘‘bhante, koṇḍadhānatthero amhehi vutto amhe ‘dussīlā’tiādīni vatvā akkosatī’’ti. Satthā taṁ pakkosāpetvā pucchi – ‘‘saccaṁ kira tvaṁ, bhikkhu, evaṁ vadesī’’ti? ‘‘Saccaṁ, bhante’’ti. ‘‘Kiṁ kāraṇā’’ti? ‘‘Mayā saddhiṁ kathitakāraṇā’’ti. ‘‘Tumhe, bhikkhave, iminā saddhiṁ kasmā kathethā’’ti. ‘‘Imassa pacchato itthiṁ vicarantiṁ disvā, bhante’’ti. ‘‘Ime kira tayā saddhiṁ itthiṁ vicarantiṁ disvā vadanti, tvaṁ kasmā kathesi , ete tāva disvā kathenti. Tvaṁ adisvāva imehi saddhiṁ kasmā kathesi, nanu pubbe taveva pāpikaṁ diṭṭhiṁ nissāya idaṁ jātaṁ, idāni kasmā puna pāpikaṁ diṭṭhiṁ gaṇhāsī’’ti. Bhikkhū ‘‘kiṁ pana, bhante, iminā pubbe kata’’nti pucchiṁsu. Atha nesaṁ satthā tassa pubbakammaṁ kathetvā ‘‘bhikkhu idaṁ pāpakammaṁ nissāya tvaṁ imaṁ vippakāraṁ patto, idāni te puna tathārūpaṁ pāpikaṁ diṭṭhiṁ gahetuṁ na yuttaṁ, mā puna bhikkhūhi saddhiṁ kiñci kathehi, nissaddo mukhavaṭṭiyaṁ chinnakaṁsathālasadiso hohi, evaṁ karonto nibbānappatto nāma bhavissatī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a10:38": "133.",
  "atk-s0502a10:39": " ‘‘Māvoca pharusaṁ kañci, vuttā paṭivadeyyu taṁ;",
  "atk-s0502a10:40": "Dukkhā hi sārambhakathā, paṭidaṇḍā phuseyyu taṁ.",
  "atk-s0502a10:41": "134.",
  "atk-s0502a10:42": " ‘‘Sace neresi attānaṁ, kaṁso upahato yathā;",
  "atk-s0502a10:43": "Esa pattosi nibbānaṁ, sārambho te na vijjatī’’ti.",
  "atk-s0502a10:44": "Tattha māvoca pharusaṁ kañcīti kañci ekapuggalampi pharusaṁ mā avaca. Vuttāti tayā pare ‘‘dussīlā’’ti vuttā, tampi tatheva paṭivadeyyuṁ. Sārambhakathāti esā karaṇuttarā yugaggāhakathā nāma dukkhā. Paṭidaṇḍāti kāyadaṇḍādīhi paraṁ paharantassa tādisā paṭidaṇḍā ca tava matthake pateyyuṁ. Sace neresīti sace attānaṁ niccalaṁ kātuṁ sakkhissasi. Kaṁso upahato yathāti mukhavaṭṭiyaṁ chinditvā talamattaṁ katvā ṭhapitakaṁsathālaṁ viya. Tañhi hatthapādehi vā daṇḍakena vā pahaṭampi saddaṁ na karoti, esa pattosīti sace evarūpo bhavituṁ sakkhissasi, imaṁ paṭipadaṁ pūrayamāno idāni appattopi eso nibbānappatto nāma. Sārambho te na vijjatīti evaṁ sante ca pana ‘‘tvaṁ dussīlo, tumhe dussīlā’’tievamādiko uttarakaraṇavācālakkhaṇo sārambhopi te na vijjati, na bhavissatiyevāti attho.",
  "atk-s0502a10:45": "Desanāvasāne bahū sotāpattiphalādīni pāpuṇiṁsu, koṇḍadhānattheropi satthārā dinnaovāde ṭhatvā arahattaṁ pāpuṇi, na cirasseva ākāse uppatitvā paṭhamaṁ salākaṁ gaṇhīti.",
  "atk-s0502a10:46": "Koṇḍadhānattheravatthu catutthaṁ.",
  "atk-s0502a10:47": "5. Uposathikaitthīnaṁ vatthu",
  "atk-s0502a10:48": "Yathā daṇḍenāti imaṁ dhammadesanaṁ satthā pubbārāme viharanto visākhādīnaṁ upāsikānaṁ uposathakammaṁ ārabbha kathesi.",
  "atk-s0502a10:49": "Sāvatthiyaṁ kira ekasmiṁ mahāuposathadivase pañcasatamattā itthiyo uposathikā hutvā vihāraṁ agamiṁsu. Visākhā tāsu mahallakitthiyo upasaṅkamitvā pucchi, ‘‘ammā, kimatthaṁ uposathikā jātatthā’’ti. Tāhi ‘‘dibbasampattiṁ patthetvā’’ti vutte majjhimitthiyo pucchi, tāhi ‘‘sapattivāsā muccanatthāyā’’ti vutte taruṇitthiyo pucchi, tāhi ‘‘paṭhamagabbhe puttapaṭilābhatthāyā’’ti vutte kumārikāyo pucchi, tāhi ‘‘taruṇabhāveyeva patikulagamanatthāyā’’ti vutte taṁ sabbampi tāsaṁ kathaṁ sutvā tā ādāya satthu santikaṁ gantvā paṭipāṭiyā ārocesi. Taṁ sutvā satthā ‘‘visākhe imesaṁ sattānaṁ jātiādayo nāma daṇḍahatthakagopālakasadisā, jāti jarāya santikaṁ, jarā byādhino santikaṁ, byādhi maraṇassa santikaṁ pesetvā maraṇaṁ kuṭhāriyā chindantā viya jīvitaṁ chindati, evaṁ santepi vivaṭṭaṁ patthentā nāma natthi, vaṭṭameva pana patthentī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:50": "135.",
  "atk-s0502a10:51": " ‘‘Yathā daṇḍena gopālo, gāvo pājeti gocaraṁ;",
  "atk-s0502a10:52": "Evaṁ jarā ca maccu ca, āyuṁ pājenti pāṇina’’nti.",
  "atk-s0502a10:53": "Tattha pājetīti cheko gopālo kedārantaraṁ pavisantiyo gāvo daṇḍena nivāretvā teneva pothento sulabhatiṇodakaṁ gocaraṁ neti. Āyuṁ pājentīti jīvitindriyaṁ chindanti khepenti. Gopālako viya hi jarā ca maccu ca, gogaṇo viya jīvitindriyaṁ, gocarabhūmi viya maraṇaṁ. Tattha jāti tāva sattānaṁ jīvitindriyaṁ jarāya santikaṁ pesesi, jarā byādhino santikaṁ , byādhi maraṇassa santikaṁ. Tameva maraṇaṁ kuṭhāriyā chedaṁ viya chinditvā gacchatīti idamettha opammasampaṭipādanaṁ.",
  "atk-s0502a10:54": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:55": "Uposathikaitthīnaṁ vatthu pañcamaṁ.",
  "atk-s0502a10:56": "6. Ajagarapetavatthu",
  "atk-s0502a10:57": "Athapāpāni kammānīti imaṁ dhammadesanaṁ satthā veḷuvane viharanto ajagarapetaṁ ārabbha kathesi.",
  "atk-s0502a10:58": "Ekasmiñhi samaye mahāmoggallānatthero lakkhaṇattherena saddhiṁ gijjhakūṭato otaranto dibbena cakkhunā pañcavīsatiyojanikaṁ ajagarapetaṁ nāma addasa. Tassa sīsato aggijālā uṭṭhahitvā pariyantaṁ gacchanti, pariyantato uṭṭhahitvā sīsaṁ gacchanti, ubhayato uṭṭhahitvā majjhe otaranti. Thero taṁ disvā sitaṁ pātvākāsi. Lakkhaṇattherena sitakāraṇaṁ puṭṭho ‘‘akālo, āvuso, imassa pañhassa veyyākaraṇāya, satthu santike maṁ puccheyyāsī’’ti vatvā rājagahe piṇḍāya caritvā satthu santikaṁ gatakāle lakkhaṇattherena puṭṭho āha – ‘‘tatrāhaṁ, āvuso, ekaṁ petaṁ addasaṁ, tassa evarūpo nāma attabhāvo, ahaṁ taṁ disvā ‘na vata me evarūpo attabhāvo diṭṭhapubbo’ti sitaṁ pātvākāsi’’nti. Satthā ‘‘cakkhubhūtā vata, bhikkhave, sāvakā viharantī’’tiādīni (pārā. 228; saṁ. ni. 2.202) vadanto therassa kathaṁ patiṭṭhāpetvā ‘‘mayāpi eso, bhikkhave, peto bodhimaṇḍeyeva diṭṭho, ‘ye ca pana me vacanaṁ na saddaheyyuṁ, tesaṁ taṁ ahitāya assā’ti na kathesiṁ, idāni moggallānaṁ sakkhiṁ labhitvā kathemī’’ti vatvā bhikkhūhi tassa pubbakammaṁ puṭṭho byākāsi –",
  "atk-s0502a10:59": "Kassapabuddhakāle kira sumaṅgalaseṭṭhi nāma suvaṇṇiṭṭhakāhi bhūmiṁ santharitvā vīsatiusabhaṭṭhāne tattakeneva dhanena vihāraṁ kāretvā tāvattakeneva vihāramahaṁ kāresi. So ekadivasaṁ pātova satthu santikaṁ gacchanto nagaradvāre ekissā sālāya kāsāvaṁ sasīsaṁ pārupitvā kalalamakkhitehi pādehi nipannaṁ ekaṁ coraṁ disvā ‘‘ayaṁ kalalamakkhitapādo rattiṁ vicaritvā divā nipannamanusso bhavissatī’’ti āha. Coro mukhaṁ vivaritvā seṭṭhiṁ disvā ‘‘hotu, jānissāmi te kattabba’’nti āghātaṁ bandhitvā sattakkhattuṁ khettaṁ jhāpesi, sattakkhattuṁ vaje gunnaṁ pāde chindi, sattakkhattuṁ gehaṁ jhāpesi, so ettakenāpi kopaṁ nibbāpetuṁ asakkonto tassa cūḷūpaṭṭhākena saddhiṁ mittasanthavaṁ katvā ‘‘kiṁ te seṭṭhino piya’’nti puṭṭho ‘‘gandhakuṭito aññaṁ tassa piyataraṁ natthī’’ti sutvā ‘‘hotu, gandhakuṭiṁ jhāpetvā kopaṁ nibbāpessāmī’’ti satthari piṇḍāya paviṭṭhe pānīyaparibhojanīyaghaṭe bhinditvā gandhakuṭiyaṁ aggiṁ adāsi. Seṭṭhi ‘‘gandhakuṭi kira jhāyatī’’ti sutvā āgacchanto jhāmakāle āgantvā gandhakuṭiṁ jhāmaṁ olokento vālaggamattampi domanassaṁ akatvā vāmabāhuṁ samañjitvā dakkhiṇena hatthena mahāapphoṭanaṁ apphoṭesi. Atha naṁ samīpe ṭhitā pucchiṁsu – ‘‘kasmā, sāmi, ettakaṁ dhanaṁ vissajjetvā katagandhakuṭiyā jhāmakāle apphoṭesī’’ti? So āha – ‘‘ettakaṁ me, tātā, aggiādīhi asādhāraṇe buddhassa sāsane dhanaṁ nidahituṁ laddhaṁ, ‘punapi ettakaṁ dhanaṁ vissajjetvā satthu gandhakuṭiṁ kātuṁ labhissāmī’ti tuṭṭhamānaso apphoṭesi’’nti. So puna tattakaṁ dhanaṁ vissajjetvā gandhakuṭiṁ kāretvā vīsatisahassabhikkhuparivārassa satthuno dānaṁ adāsi. Taṁ disvā coro cintesi – ‘‘ahaṁ imaṁ amāretvā maṅkukātuṁ na sakkhissāmi, hotu, māressāmi na’’nti nivāsanantare churikaṁ bandhitvā sattāhaṁ vihāre vicarantopi okāsaṁ na labhi. Mahāseṭṭhipi satta divasāni buddhappamukhassa bhikkhusaṅghassa dānaṁ datvā satthāraṁ vanditvā āha – ‘‘bhante, mama ekena purisena sattakkhattuṁ khettaṁ jhāpitaṁ, sattakkhattuṁ vaje gunnaṁ pādā chinnā, sattakkhattuṁ gehaṁ jhāpitaṁ, idāni gandhakuṭipi teneva jhāpitā bhavissati, ahaṁ imasmiṁ dāne paṭhamaṁ pattiṁ tassa dammī’’ti.",
  "atk-s0502a10:60": "Taṁ sutvā coro ‘‘bhāriyaṁ vata me kammaṁ kataṁ, evaṁ aparādhakārake mayi imassa kopamattampi natthi, imasmimpi dāne mayhameva paṭhamaṁ pattiṁ deti, ahaṁ imasmiṁ dubbhāmi, evarūpaṁ me purisaṁ akhamāpentassa devadaṇḍopi me matthake pateyyā’’ti gantvā seṭṭhissa pādamūle nipajjitvā ‘‘khamāhi me, sāmī’’ti vatvā ‘‘kiṁ ida’’nti vutte, ‘‘sāmi, evaṁ ayuttakaṁ kammaṁ mayā kataṁ, tassa me khamāhī’’ti āha. Atha naṁ seṭṭhi ‘‘tayā me idañcidañca kata’’nti sabbaṁ pucchitvā ‘‘āma, mayā kata’’nti vutte, ‘‘tvaṁ mayā na diṭṭhapubbo, kasmā me kujjhitvā evamakāsī’’ti pucchi. So ekadivasaṁ nagarā nikkhantena tena vuttavacanaṁ sāretvā ‘‘iminā me kāraṇena kopo uppādito’’ti āha. Seṭṭhi attanā vuttaṁ saritvā ‘‘āma, tāta, vuttaṁ mayā , taṁ me khamāhī’’ti coraṁ khamāpetvā ‘‘uṭṭhehi, tāta, khamāmi te, gaccha, tātā’’ti āha. Sace me, sāmi, khamasi, saputtadāraṁ maṁ gehe dāsaṁ karohīti. Tāta, tvaṁ mayā ettake kathite evarūpaṁ chedanaṁ akāsi, gehe vasantena pana saddhiṁ na sakkā kiñci kathetuṁ, na me tayā gehe vasantena kiccaṁ atthi, khamāmi te, gaccha, tātāti. Coro taṁ kammaṁ katvā āyupariyosāne avīcimhi nibbatto dīgharattaṁ tattha paccitvā vipākāvasesena idāni gijjhakūṭe pabbate paccatīti.",
  "atk-s0502a10:61": "Evaṁ satthā tassa pubbakammaṁ kathetvā, ‘‘bhikkhave, bālā nāma pāpāni kammāni karontā na bujjhanti, pacchā pana attanā katakammehi ḍayhamānā attanāva attano dāvaggisadisāva hontī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:62": "136.",
  "atk-s0502a10:63": " ‘‘Atha pāpāni kammāni, karaṁ bālo na bujjhati;",
  "atk-s0502a10:64": "Sehi kammehi dummedho, aggiḍaḍḍhova tappatī’’ti.",
  "atk-s0502a10:65": "Tattha atha pāpānīti na kevalaṁ bālo kodhavasena pāpāni karoti, karontopi pana na bujjhatīti attho. Pāpaṁ karonto ca ‘‘pāpaṁ karomī’’ti abujjhanako nāma natthi. ‘‘Imassa kammassa evarūpo nāma vipāko’’ti ajānanatāya ‘‘na bujjhatī’’ti vuttaṁ. Sehīti so tehi attano santakehi kammehi dummedho nippañño puggalo niraye nibbattitvā aggiḍaḍḍhova tappatīti attho.",
  "atk-s0502a10:66": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:67": "Ajagarapetavatthu chaṭṭhaṁ.",
  "atk-s0502a10:68": "7. Mahāmoggallānattheravatthu",
  "atk-s0502a10:69": "Yodaṇḍenāti imaṁ dhammadesanaṁ satthā veḷuvane viharanto mahāmoggallānattheraṁ ārabbha kathesi.",
  "atk-s0502a10:70": "Ekasmiñhi samaye titthiyā sannipatitvā mantesuṁ – ‘‘jānāthāvuso, ‘kena kāraṇena samaṇassa gotamassa lābhasakkāro mahā hutvā nibbatto’ti . Mayaṁ na jānāma, tumhe pana jānāthāti. Āma, jānāma, mahāmoggallānaṁ nāma ekaṁ nissāya uppanno. So hi devalokaṁ gantvā devatāhi katakammaṁ pucchitvā āgantvā manussānaṁ katheti ‘idaṁ nāma katvā evarūpaṁ sampattiṁ labhantī’ti. Niraye nibbattānampi kammaṁ pucchitvā āgantvā manussānaṁ katheti ‘idaṁ nāma katvā evarūpaṁ dukkhaṁ anubhavantī’ti. Manussā tassa kathaṁ sutvā mahantaṁ lābhasakkāraṁ abhiharanti, sace taṁ māretuṁ sakkhissāma, so lābhasakkāro amhākaṁ nibbattissatī’’ti. Te ‘‘attheko upāyo’’ti sabbe ekacchandā hutvā ‘‘yaṁkiñci katvā taṁ mārāpessāmā’’ti attano upaṭṭhāke samādapetvā kahāpaṇasahassaṁ labhitvā purisaghātakammaṁ katvā carante core pakkosāpetvā ‘‘mahāmoggallānatthero nāma kāḷasilāyaṁ vasati, tattha gantvā taṁ mārethā’’ti tesaṁ kahāpaṇe adaṁsu. Corā dhanalobhena sampaṭicchitvā ‘‘theraṁ māressāmā’’ti gantvā tassa vasanaṭṭhānaṁ parivāresuṁ. Thero tehi parikkhittabhāvaṁ ñatvā kuñcikacchiddena nikkhamitvā pakkāmi. Te corā taṁ divasaṁ theraṁ adisvā punekadivasaṁ gantvā parikkhipiṁsu. Thero ñatvā kaṇṇikāmaṇḍalaṁ bhinditvā ākāsaṁ pakkhandi. Evaṁ te paṭhamamāsepi majjhimamāsepi theraṁ gahetuṁ nāsakkhiṁsu. Pacchimamāse pana sampatte thero attanā katakammassa ākaḍḍhanabhāvaṁ ñatvā na apagacchi. Corā gantvā theraṁ gahetvā taṇḍulakaṇamattānissa aṭṭhīni karontā bhindiṁsu. Atha naṁ ‘‘mato’’ti saññāya ekasmiṁ gumbapiṭṭhe khipitvā pakkamiṁsu.",
  "atk-s0502a10:71": "Thero ‘‘satthāraṁ passitvāva parinibbāyissāmī’’ti attabhāvaṁ jhānaveṭhanena veṭhetvā thiraṁ katvā ākāsena satthu santikaṁ gantvā satthāraṁ vanditvā, ‘‘bhante, parinibbāyissāmī’’ti āha. ‘‘Parinibbāyissasi, moggallānā’’ti? ‘‘Āma, bhante’’ti. ‘‘Kattha gantvā’’ti? ‘‘Kāḷasilāpadesaṁ, bhante’’ti. Tena hi, moggallāna, mayhaṁ dhammaṁ kathetvā yāhi. Tādisassa hi me sāvakassa idāni dassanaṁ natthīti. So ‘‘evaṁ karissāmi, bhante’’ti satthāraṁ vanditvā ākāsaṁ uppatitvā parinibbānadivase sāriputtatthero viya nānappakārā iddhiyo katvā dhammaṁ kathetvā satthāraṁ vanditvā kāḷasilāṭaviṁ gantvā parinibbāyi. ‘‘Theraṁ kira corā māresu’’nti ayampi kathā sakalajambudīpe patthari. Rājā ajātasattu core pariyesanatthāya carapurise payojesi. Tesupi coresu surāpāne suraṁ pivantesu eko ekassa piṭṭhiṁ paharitvā pātesi. So taṁ santejjetvā ‘‘ambho dubbinīta, tvaṁ kasmā me piṭṭhiṁ pātesī’’ti āha. Kiṁ pana hare duṭṭhacora, tayā mahāmoggallānatthero paṭhamaṁ pahaṭoti? Kiṁ pana mayā pahaṭabhāvaṁ tvaṁ na jānāsīti? Iti nesaṁ ‘‘mayā pahaṭo, mayā pahaṭo’’ti vadantānaṁ vacanaṁ sutvā te carapurisā te sabbe core gahetvā rañño ārocesuṁ. Rājā core pakkosāpetvā pucchi – ‘‘tumhehi thero mārito’’ti? ‘‘Āma, devā’’ti. ‘‘Kena tumhe uyyojitā’’ti? ‘‘Naggasamaṇakehi, devā’’ti. Rājā pañcasate naggasamaṇake gāhāpetvā pañcasatehi corehi saddhiṁ rājaṅgaṇe nābhippamāṇesu āvāṭesu nikhaṇāpetvā palālehi paṭicchādāpetvā aggiṁ dāpesi . Atha nesaṁ jhāmabhāvaṁ ñatvā ayanaṅgalehi kasāpetvā sabbe khaṇḍākhaṇḍikaṁ kārāpesi.",
  "atk-s0502a10:72": "Bhikkhū dhammasabhāyaṁ kathaṁ samuṭṭhāpesuṁ – ‘‘mahāmoggallānatthero attano ananurūpameva maraṇaṁ patto’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, moggallāno imasseva attabhāvassa ananurūpaṁ maraṇaṁ patto, pubbe pana tena katassa kammassa anurūpameva maraṇaṁ patto’’ti vatvā ‘‘kiṁ panassa, bhante, pubbakamma’’nti puṭṭho vitthāretvā kathesi –",
  "atk-s0502a10:73": "Atīte kira bārāṇasivāsī eko kulaputto sayameva koṭṭanapacanādīni kammāni karonto mātāpitaro paṭijaggi. Athassa mātāpitaro naṁ, ‘‘tāta, tvaṁ ekakova gehe ca araññe ca kammaṁ karonto kilamasi, ekaṁ te kumārikaṁ ānessāmā’’ti vatvā, ‘‘ammatātā, na mayhaṁ evarūpāyattho, ahaṁ yāva tumhe jīvatha, tāva vo sahatthā upaṭṭhahissāmī’’ti tena paṭikkhittā punappunaṁ taṁ yācitvā kumārikaṁ ānayiṁsu. Sā katipāhameva te upaṭṭhahitvā pacchā tesaṁ dassanampi anicchantī ‘‘na sakkā tava mātāpitūhi saddhiṁ ekaṭṭhāne vasitu’’nti ujjhāyitvā tasmiṁ attano kathaṁ aggaṇhante tassa bahigatakāle makacivākakhaṇḍāni ca yāgupheṇañca gahetvā tattha tattha ākiritvā tenāgantvā ‘‘kiṁ ida’’nti puṭṭhā āha – ‘‘imesaṁ andhamahallakānaṁ etaṁ kammaṁ, sabbaṁ gehaṁ kiliṭṭhaṁ karontā vicaranti, na sakkā etehi saddhiṁ ekaṭṭhāne vasitu’’nti. Evaṁ tāya naṁ punappunaṁ kathayamānāya evarūpopi pūritapāramī satto mātāpitūhi saddhiṁ bhijji. So ‘‘hotu, jānissāmi nesaṁ kattabba’’nti te bhojetvā, ‘‘ammatātā, asukaṭṭhāne nāma tumhākaṁ ñātakā āgamanaṁ paccāsīsanti, tattha gamissāmā’’ti te yānakaṁ āropetvā ādāya gacchanto aṭavimajjhaṁ pattakāle, ‘‘tāta, rasmiyo gaṇhātha, gāvo patodasaññāya gamissanti, imasmiṁ ṭhāne corā vasanti, ahaṁ otarāmī’’ti pitu hatthe rasmiyo datvā otaritvā gacchanto saddaṁ parivattetvā corānaṁ uṭṭhitasaddamakāsi. Mātāpitaro saddaṁ sutvā ‘‘corā uṭṭhitā’’ti saññāya, ‘‘tāta, mayaṁ mahallakā, tvaṁ attānameva rakkhāhī’’ti āhaṁsu. So mātāpitaro tathāviravantepi corasaddaṁ karonto koṭṭetvā māretvā aṭaviyaṁ khipitvā paccāgami.",
  "atk-s0502a10:74": "Satthā idaṁ tassa pubbakammaṁ kathetvā, ‘‘bhikkhave, moggallāno ettakaṁ kammaṁ katvā anekavassasatasahassāni niraye paccitvā vipākāvasesena attabhāvasate evameva koṭṭetvā saṁcuṇṇito maraṇaṁ patto. Evaṁ moggallānena attano kammānurūpameva maraṇaṁ laddhaṁ, pañcahi corasatehi saddhiṁ labhiṁsu. Appaduṭṭhesu hi padussanto dasahi kāraṇehi anayabyasanaṁ pāpuṇātiyevā’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a10:75": "137.",
  "atk-s0502a10:76": " ‘‘Yo daṇḍena adaṇḍesu, appaduṭṭhesu dussati;",
  "atk-s0502a10:77": "Dasannamaññataraṁ ṭhānaṁ, khippameva nigacchati.",
  "atk-s0502a10:78": "138.",
  "atk-s0502a10:79": " ‘‘Vedanaṁ pharusaṁ jāniṁ, sarīrassa va bhedanaṁ;",
  "atk-s0502a10:80": "Garukaṁ vāpi ābādhaṁ, cittakkhepaṁ va pāpuṇe.",
  "atk-s0502a10:81": "139.",
  "atk-s0502a10:82": " ‘‘Rājato vā upasaggaṁ, abbhakkhānaṁ va dāruṇaṁ;",
  "atk-s0502a10:83": "Parikkhayaṁ va ñātīnaṁ, bhogānaṁ va pabhaṅguraṁ.",
  "atk-s0502a10:84": "140.",
  "atk-s0502a10:85": " ‘‘Atha vāssa agārāni, aggi ḍahati pāvako;",
  "atk-s0502a10:86": "Kāyassa bhedā duppañño, nirayaṁ sopapajjatī’’ti.",
  "atk-s0502a10:87": "Tattha adaṇḍesūti kāyadaṇḍādirahitesu khīṇāsavesu. Appaduṭṭhesūti paresu vā attani vā niraparādhesu. Dasannamaññataraṁ ṭhānanti dasasu dukkhakāraṇesu aññataraṁ kāraṇaṁ. Vedananti sīsarogādibhedaṁ pharusaṁ vedanaṁ. Jāninti kicchādhigatassa dhanassa jāniṁ. Bhedananti hatthacchedādikaṁ sarīrabhedanaṁ. Garukanti pakkhahataekacakkhukapīṭhasappikuṇībhāvakuṭṭharogādibhedaṁ garukābādhaṁ vā. Cittakkhepanti ummādaṁ. Upasagganti yasavilopasenāpatiṭṭhānādiacchindanādikaṁ rājato upasaggaṁ vā. Abbhakkhānanti adiṭṭhaasutaacintitapubbaṁ ‘‘idaṁ sandhicchedādikammaṁ, idaṁ vā rājāparādhitakammaṁ tayā kata’’nti evarūpaṁ dāruṇaṁ abbhakkhānaṁ vā. Parikkhayaṁ va ñātīnanti attano avassayo bhavituṁ samatthānaṁ ñātīnaṁ parikkhayaṁ vā. Pabhaṅguranti pabhaṅgubhāvaṁ pūtibhāvaṁ. Yaṁ hissa gehe dhaññaṁ, taṁ pūtibhāvaṁ āpajjati, suvaṇṇaṁ aṅgārabhāvaṁ, muttā kappāsaṭṭhibhāvaṁ, kahāpaṇaṁ kapālakhaṇḍādibhāvaṁ, dvipadacatuppadā kāṇakuṇādibhāvanti attho. Aggi ḍahatīti ekasaṁvacchare dvattikkhattuṁ aññasmiṁ ḍāhake avijjamānepi asaniaggi vā patitvā ḍahati, attanova dhammatāya uṭṭhito pāvako vā ḍahatiyeva. Nirayanti diṭṭheva dhamme imesaṁ dasannaṁ ṭhānānaṁ aññataraṁ patvāpi ekaṁsena samparāye pattabbaṁ dassetuṁ ‘‘nirayaṁ sopapajjatī’’ti vuttaṁ.",
  "atk-s0502a10:88": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:89": "Mahāmoggallānattheravatthu sattamaṁ.",
  "atk-s0502a10:90": "8. Bahubhaṇḍikabhikkhuvatthu",
  "atk-s0502a10:91": "Nanaggacariyāti imaṁ dhammadesanaṁ satthā jetavane viharanto bahubhaṇḍikaṁ bhikkhuṁ ārabbha kathesi.",
  "atk-s0502a10:92": "Sāvatthivāsī kireko kuṭumbiko bhariyāya kālakatāya pabbaji. So pabbajanto attano pariveṇañca aggisālañca bhaṇḍagabbhañca kāretvā sabbampi bhaṇḍagabbhaṁ sappimadhutelādīhi pūretvā pabbaji, pabbajitvā ca pana attano dāse pakkosāpetvā yathārucikaṁ āhāraṁ pacāpetvā bhuñjati. Bahubhaṇḍo ca bahuparikkhāro ca ahosi. Rattiṁ aññaṁ nivāsanapārupanaṁ hoti, divā aññaṁ nivāsanapārupanaṁ hoti, divā aññaṁ vihārapaccante vasati. Tassekadivasaṁ cīvarapaccattharaṇāni sukkhāpentassa senāsanacārikaṁ āhiṇḍantā bhikkhū passitvā ‘‘kassimāni, āvuso’’ti pucchitvā ‘‘mayha’’nti vutte, ‘‘āvuso, bhagavatā ticīvarāni anuññātāni, tvañca pana evaṁ appicchassa buddhassa sāsane pabbajitvā evaṁ bahuparikkhāro jāto’’ti taṁ satthu santikaṁ netvā, ‘‘bhante , ayaṁ bhikkhu atibahubhaṇḍo’’ti ārocesuṁ. Satthā ‘‘saccaṁ kira taṁ bhikkhū’’ti pucchitvā ‘‘saccaṁ, bhante’’ti vutte āha – ‘‘kasmā pana tvaṁ, bhikkhu, mayā appicchatāya dhamme desite evaṁ bahubhaṇḍo jāto’’ti. So tāvattakeneva kupito ‘‘iminā dāni nīhārena carissāmī’’ti pārupanaṁ chaḍḍetvā parisamajjhe ekacīvaro aṭṭhāsi. Atha naṁ satthā upatthambhayamāno nanu tvaṁ bhikkhu pubbe hirottappagavesako dakarakkhasakālepi hirottappaṁ gavesamāno dvādasa vassāni vihāsi, kasmā idāni evaṁ garuke buddhasāsane pabbajitvā catuparisamajjhe pārupanaṁ chaḍḍetvā hirottappaṁ pahāya ṭhitosīti. So satthu vacanaṁ sutvā hirottappaṁ paccupaṭṭhāpetvā taṁ cīvaraṁ pārupitvā satthāraṁ vanditvā ekamantaṁ nisīdi. Bhikkhū tassa atthassa āvibhāvatthaṁ bhagavantaṁ yāciṁsu. Bhagavā atītaṁ āharitvā kathesi –",
  "atk-s0502a10:93": "Atīte kira bārāṇasirañño aggamahesiyā kucchismiṁ bodhisatto paṭisandhiṁ gaṇhi. Tassa nāmaggahaṇadivase mahiṁsakumāroti nāmaṁ kariṁsu. Tassa kaniṭṭhabhātā candakumāro nāma ahosi. Tesaṁ mātari kālakatāya rājā aññaṁ aggamahesiṭṭhāne ṭhapesi. Sāpi puttaṁ vijāyi, sūriyakumārotissa nāmaṁ kariṁsu. Taṁ disvā rājā tuṭṭho ‘‘puttassa te varaṁ dammī’’ti āha. Sāpi kho, ‘‘deva, icchitakāle gaṇhissāmī’’ti vatvā puttassa vayappattakāle rājānaṁ āha – ‘‘devena mayhaṁ puttassa jātakāle varo dinno, idāni me puttassa rajjaṁ dehī’’ti . Rājā ‘‘mama dve puttā aggikkhandhā viya jalantā vicaranti, na sakkā tassa rajjaṁ dātu’’nti paṭikkhipitvāpi taṁ punappunaṁ yācamānameva disvā ‘‘ayaṁ me puttānaṁ anatthampi kareyyā’’ti putte pakkosāpetvā, ‘‘tātā, ahaṁ sūriyakumārassa jātakāle varaṁ adāsiṁ, idānissa mātā rajjaṁ yācati, ahaṁ tassa na dātukāmo, tassa mātā tumhākaṁ anatthampi kareyya, gacchatha tumhe, araññe vasitvā mamaccayenāgantvā rajjaṁ gaṇhathā’’ti uyyojesi. Te pitaraṁ vanditvā pāsādā otarante rājaṅgaṇe kīḷamāno sūriyakumāro disvā taṁ kāraṇaṁ ñatvā tehi saddhiṁ nikkhami. Tesaṁ himavantaṁ paviṭṭhakāle bodhisatto maggā okkamma aññatarasmiṁ rukkhamūle nisīditvā sūriyakumāraṁ āha – ‘‘tāta, etaṁ saraṁ gantvā nhatvā ca pivitvā ca amhākampi paduminipaṇṇehi udakaṁ āharā’’ti. So pana saro vessavaṇṇassa santikā ekena dakarakkhasena laddho hoti. Vessavaṇṇo ca taṁ āha – ‘‘ṭhapetvā devadhammajānanake ye ca aññe imaṁ saraṁ otaranti, te khādituṁ labhasī’’ti. Tato paṭṭhāya so taṁ saraṁ otiṇṇotiṇṇe devadhamme pucchitvā ajānante khādati, sūriyakumāropi taṁ saraṁ avīmaṁsitvāva otari, tena ca ‘‘devadhamme jānāsī’’ti pucchito ‘‘devadhammā nāma candimasūriyā’’ti āha. Atha naṁ ‘‘tvaṁ devadhamme na jānāsī’’ti udakaṁ pavesetvā attano bhavane ṭhapesi. Bodhisattopi taṁ cirāyantaṁ disvā candakumāraṁ pesesi. Sopi tena ‘‘devadhamme jānāsī’’ti pucchito ‘‘devadhammā nāma catasso disā’’ti āha. Dakarakkhaso tampi udakaṁ pavesetvā tattheva ṭhapesi.",
  "atk-s0502a10:94": "Bodhisatto tasmimpi cirāyante ‘‘antarāyena bhavitabba’’nti sayaṁ gantvā dvinnampi otaraṇapadaṁyeva disvā ‘‘ayaṁ saro rakkhasapariggahito’’ti ñatvā khaggaṁ sannayhitvā dhanuṁ gahetvā aṭṭhāsi. Rakkhaso taṁ anotarantaṁ disvā vanakammikapurisavesenāgantvā āha – ‘‘bho purisa, tvaṁ maggakilanto, kasmā imaṁ saraṁ otaritvā nhatvā ca pivitvā ca bhisamulālaṁ khāditvā pupphāni pilandhitvā na gacchasī’’ti. Bodhisatto taṁ disvāva ‘‘esa so yakkho’’ti ñatvā ‘‘tayā me bhātaro gahitā’’ti āha. Āma, mayā gahitāti. Kiṁ kāraṇāti? Ahaṁ imaṁ saraṁ otiṇṇotiṇṇe labhāmīti . Kiṁ pana sabbeva labhasīti? Devadhammajānanake ṭhapetvā avasese labhāmīti. Atthi pana te devadhammehi atthoti? Āma, atthīti. Ahaṁ kathessāmīti. Tena hi kathehīti. Na sakkā kiliṭṭhena gattena kathetunti. Yakkho bodhisattaṁ nhāpetvā pānīyaṁ pāyetvā alaṅkaritvā alaṅkatamaṇḍapamajjhe pallaṅkaṁ āropetvā sayamassa pādamūle nisīdi. Atha naṁ bodhisatto ‘‘sakkaccaṁ suṇāhī’’ti vatvā imaṁ gāthamāha –",
  "atk-s0502a10:95": "‘‘Hiriottappasampannā, sukkadhammasamāhitā;",
  "atk-s0502a10:96": "Santo sappurisā loke, devadhammāti vuccare’’ti. (jā. 1.1.6);",
  "atk-s0502a10:97": "Yakkho imaṁ dhammadesanaṁ sutvā pasanno bodhisattaṁ āha – ‘‘paṇḍita, ahaṁ te pasanno, ekaṁ bhātaraṁ dammi, kataraṁ ānemī’’ti? ‘‘Kaniṭṭhaṁ ānehī’’ti. Paṇḍita, tvaṁ kevalaṁ devadhamme jānāsiyeva, na pana tesu vattasīti. Kiṁ kāraṇāti? Yasmā jeṭṭhaṁ ṭhapetvā kaniṭṭhaṁ āharāpento jeṭṭhāpacāyikakammaṁ na karosīti, devadhamme cāhaṁ yakkha jānāmi, tesu ca vattāmi. Mayañhi etaṁ nissāya imaṁ araññaṁ paviṭṭhā. Etassa hi atthāya amhākaṁ pitaraṁ etassa mātā rajjaṁ yāci, amhākaṁ pana pitā taṁ varaṁ adatvā amhākaṁ anurakkhaṇatthāya araññe vāsaṁ anujāni, so kumāro anivattitvā amhehi saddhiṁ āgato. ‘‘Taṁ araññe eko yakkho khādī’’ti vuttepi na koci saddahissati. Tenāhaṁ garahabhayabhīto tamevāharāpemīti. Yakkho bodhisattassa pasīditvā ‘‘sādhu paṇḍita, tvameva devadhamme jānāsi, devadhammesu ca vattasī’’ti dve bhātaro ānetvā adāsi. Atha naṁ bodhisatto yakkhabhāve ādīnavaṁ kathetvā pañcasu sīlesu patiṭṭhāpesi. So tena susaṁvihitārakkho tasmiṁ araññe vasitvā pitari kālakate yakkhaṁ ādāya bārāṇasiṁ gantvā rajjaṁ gahetvā candakumārassa uparajjaṁ, sūriyakumārassa senāpatiṭṭhānaṁ datvā yakkhassa ramaṇīye ṭhāne āyatanaṁ kārāpetvā yathā so lābhaggappatto hoti, tathā akāsi.",
  "atk-s0502a10:98": "Satthā imaṁ dhammadesanaṁ āharitvā jātakaṁ samodhānesi ‘‘tadā rakkhaso bahubhaṇḍikabhikkhu ahosi, sūriyakumāro ānando, candakumāro sāriputto, mahiṁsakumāro pana ahamevā’’ti. Evaṁ satthā jātakaṁ kathetvā ‘‘evaṁ tvaṁ, bhikkhu, pubbe devadhamme gavesamāno hiriottappasampanno vicaritvā idāni catuparisamajjhe iminā nīhārena ṭhatvā mama purato ‘appicchomhī’ti vadanto ayuttaṁ akāsi. Na hi sāṭakapaṭikkhepādimattena samaṇo nāma hotī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a10:99": "141.",
  "atk-s0502a10:100": " ‘‘Na naggacariyā na jaṭā na paṅkā, nānāsakā thaṇḍilasāyikā vā;",
  "atk-s0502a10:101": "Rajojallaṁ ukkuṭikappadhānaṁ, sodhenti maccaṁ avitiṇṇakaṅkha’’nti.",
  "atk-s0502a10:102": "Tattha nānāsakāti na anasakā, bhattapaṭikkhepakāti attho. Thaṇḍilasāyikāti bhūmisayanā. Rajojallanti kaddamalepanākārena sarīre sannihitarajo . Ukkuṭikappadhānanti ukkuṭikabhāvena āraddhavīriyaṁ. Idaṁ vuttaṁ hoti – yo hi macco ‘‘evaṁ ahaṁ lokanissaraṇasaṅkhātaṁ suddhiṁ pāpuṇissāmī’’ti imesu naggacariyādīsu yaṁ kiñci samādāya vatteyya, so kevalaṁ micchādassanañceva vaḍḍheyya, kilamathassa ca bhāgī assa. Na hi etāni susamādinnānipi aṭṭhavatthukāya kaṅkhāya avitiṇṇabhāvena avitiṇṇakaṅkhaṁ maccaṁ sodhentīti.",
  "atk-s0502a10:103": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:104": "Bahubhaṇḍikabhikkhuvatthu aṭṭhamaṁ.",
  "atk-s0502a10:105": "9. Santatimahāmattavatthu",
  "atk-s0502a10:106": "Alaṅkato cepīti imaṁ dhammadesanaṁ satthā jetavane viharanto santatimahāmattaṁ ārabbha kathesi.",
  "atk-s0502a10:107": "So hi ekasmiṁ kāle rañño pasenadikosalassa paccantaṁ kupitaṁ vūpasametvā āgato. Athassa rājā tuṭṭho satta divasāni rajjaṁ datvā ekaṁ naccagītakusalaṁ itthiṁ adāsi. So satta divasāni surāmadamatto hutvā sattame divase sabbālaṅkārapaṭimaṇḍito hatthikkhandhavaragato nhānatitthaṁ gacchanto satthāraṁ piṇḍāya pavisantaṁ dvārantare disvā hatthikkhandhavaragatova sīsaṁ cāletvā vanditvā pakkāmi. Satthā sitaṁ katvā ‘‘ko nu kho, bhante, sitapātukaraṇe hetū’’ti ānandattherena puṭṭho sitakāraṇaṁ ācikkhanto āha – ‘‘passānanda, santatimahāmattaṁ, ajja sabbābharaṇapaṭimaṇḍitova mama santikaṁ āgantvā catuppadikagāthāvasāne arahattaṁ patvā sattatālamatte ākāse nisīditvā parinibbāyissatī’’ti. Mahājano therena saddhiṁ kathentassa satthu vacanaṁ assosi. Tattha micchādiṭṭhikā cintayiṁsu – ‘‘passatha samaṇassa gotamassa kiriyaṁ, mukhappattameva bhāsati, ajja kira esa evaṁ surāmadamatto yathālaṅkatova etassa santike dhammaṁ sutvā parinibbāyissati, ajjeva taṁ musāvādena niggaṇhissāmā’’ti. Sammādiṭṭhikā cintesuṁ – ‘‘aho buddhānaṁ mahānubhāvatā, ajja buddhalīḷañceva santatimahāmattalīḷañca daṭṭhuṁ labhissāmā’’ti.",
  "atk-s0502a10:108": "Santatimahāmattopi nhānatitthe divasabhāgaṁ udakakīḷaṁ kīḷitvā uyyānaṁ gantvā āpānabhūmiyaṁ nisīdi. Sāpi itthī raṅgamajjhaṁ otaritvā naccagītaṁ dassetuṁ ārabhi. Tassā sarīralīḷāya dassanatthaṁ sattāhaṁ appāhāratāya taṁ divasaṁ naccagītaṁ dassayamānāya antokucchiyaṁ satthakavātā samuṭṭhāya hadayamaṁsaṁ kantitvā agamaṁsu. Sā taṅkhaṇaññeva mukhena ceva akkhīhi ca vivaṭehi kālamakāsi. Santatimahāmatto ‘‘upadhāretha na’’nti vatvā ‘‘niruddhā, sāmī’’ti ca vuttamatteyeva balavasokena abhibhūto taṅkhaṇaññevassa sattāhaṁ pītasurā tattakapāle udakabindu viya parikkhayaṁ agamāsi. So ‘‘na me imaṁ sokaṁ aññe nibbāpetuṁ sakkhissanti aññatra tathāgatenā’’ti balakāyaparivuto sāyanhasamaye satthu santikaṁ gantvā vanditvā evamāha – ‘‘bhante, ‘evarūpo me soko uppanno, taṁ me tumhe nibbāpetuṁ sakkhissathā’ti āgatomhi, paṭisaraṇaṁ me hothā’’ti. Atha naṁ satthā ‘‘sokaṁ nibbāpetuṁ samatthasseva santikaṁ āgatosi. Imissā hi itthiyā imināva ākārena matakāle tava rodantassa paggharitaassūni catunnaṁ mahāsamuddānaṁ udakato atirekatarānī’’ti vatvā imaṁ gāthamāha –",
  "atk-s0502a10:109": "‘‘Yaṁ pubbe taṁ visosehi, pacchā te māhu kiñcanaṁ;",
  "atk-s0502a10:110": "Majjhe ce no gahessasi, upasanto carissasī’’ti. (su. ni. 955, 1105; cūḷani. jatukaṇṇimāṇavapucchāniddesa 68);",
  "atk-s0502a10:111": "Gāthāpariyosāne santatimahāmatto arahattaṁ patvā attano āyusaṅkhāraṁ olokento tassa appavattanabhāvaṁ ñatvā satthāraṁ āha – ‘‘bhante, parinibbānaṁ me anujānāthā’’ti. Satthā tena katakammaṁ jānantopi ‘‘musāvādena niggaṇhanatthaṁ sannipatitā micchādiṭṭhikā okāsaṁ na labhissanti, ‘buddhalīḷañceva santatimahāmattalīḷañca passissāmā’ti sannipatitā sammādiṭṭhikā iminā katakammaṁ sutvā puññesu ādaraṁ karissantī’’ti sallakkhetvā ‘‘tena hi tayā katakammaṁ mayhaṁ kathehi, kathento ca bhūmiyaṁ ṭhito akathetvā sattatālamatte ākāse ṭhito kathehī’’ti āha. So ‘‘sādhu, bhante’’ti satthāraṁ vanditvā ekatālappamāṇaṁ uggamma orohitvā puna satthāraṁ vanditvā uggacchanto paṭipāṭiyā sattatālappamāṇe ākāse pallaṅkena nisīditvā ‘‘suṇātha me, bhante, pubbakamma’’nti vatvā āha –",
  "atk-s0502a10:112": "Ito ekanavutikappe vipassīsammāsambuddhakāle ahaṁ bandhumatinagare ekasmiṁ kule nibbattitvā cintesiṁ – ‘‘kiṁ nu kho paresaṁ chedaṁ vā pīḷaṁ vā akaraṇakamma’’nti upadhārento dhammaghosakakammaṁ disvā tato paṭṭhāya taṁ kammaṁ karonto mahājanaṁ samādapetvā ‘‘puññāni karotha, uposathadivasesu uposathaṁ samādiyatha, dānaṁ detha, dhammaṁ suṇātha, buddharatanādīhi sadisaṁ aññaṁ nāma natthi, tiṇṇaṁ ratanānaṁ sakkāraṁ karothā’’ti ugghosento vicarāmi. Tassa mayhaṁ saddaṁ sutvā buddhapitā bandhumatimahārājā maṁ pakkosāpetvā, ‘‘tāta, kiṁ karonto vicarasī’’ti pucchitvā, ‘‘deva, tiṇṇaṁ ratanānaṁ guṇaṁ pakāsetvā mahājanaṁ puññakammesu samādapento vicarāmī’’ti vutte, ‘‘kattha nisinno vicarasī’’ti maṁ pucchitvā ‘‘padasāva, devā’’ti mayā vutte, ‘‘tāta, na tvaṁ evaṁ vicarituṁ arahasi, imaṁ pupphadāmaṁ pilandhitvā assapiṭṭhe nisinnova vicarā’’ti mayhaṁ muttādāmasadisaṁ pupphadāmaṁ datvā dantaṁ assaṁ adāsi. Atha maṁ raññā dinnaparihārena tatheva ugghosetvā vicarantaṁ puna rājā pakkosāpetvā, ‘‘tāta, kiṁ karonto vicarasī’’ti pucchitvā ‘‘tadeva, devā’’ti vutte, ‘‘tāta, assopi te nānucchaviko, idha nisīditvā vicarā’’ti catusindhavayuttarathaṁ adāsi. Tatiyavārepi me rājā saddaṁ sutvā pakkosāpetvā, ‘‘tāta, kiṁ karonto vicarasī’’ti pucchitvā ‘‘tadeva, devā’’ti vutte, ‘‘tāta, rathopi te nānucchaviko’’ti mayhaṁ mahantaṁ bhogakkhandhaṁ mahāpasādhanañca datvā ekañca hatthiṁ adāsi. Svāhaṁ sabbābharaṇapaṭimaṇḍito hatthikkhandhe nisinno asīti vassasahassāni dhammaghosakakammaṁ akāsiṁ, tassa me ettakaṁ kālaṁ kāyato candanagandho vāyati, mukhato uppalagandho vāyati. Idaṁ mayā katakammanti.",
  "atk-s0502a10:113": "Evaṁ so attano pubbakammaṁ kathetvā ākāse nisinnova tejodhātuṁ samāpajjitvā parinibbāyi. Sarīre aggijālā uṭṭhahitvā maṁsalohitaṁ jhāpesi, sumanapupphāni viya dhātuyo avasissiṁsu. Satthā suddhavatthaṁ pasāresi, dhātuyo tattha patiṁsu. Tā patte pakkhipitvā catumahāpathe thūpaṁ kāresi ‘‘mahājano vanditvā puññabhāgī bhavissatī’’ti. Bhikkhū dhammasabhāyaṁ kathaṁ samuṭṭhāpesuṁ, ‘‘āvuso, santatimahāmatto gāthāvasāne arahattaṁ patvā alaṅkatapaṭiyattoyeva ākāse nisīditvā parinibbuto, kiṁ nu kho etaṁ ‘samaṇo’ti vattuṁ vaṭṭati udāhu brāhmaṇo’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, mama puttaṁ ‘samaṇo’tipi vattuṁ vaṭṭati, ‘brāhmaṇo’tipi vattuṁ vaṭṭatiyevā’’ti vatvā dhammaṁ desento imaṁ gāthamāha –",
  "atk-s0502a10:114": "142.",
  "atk-s0502a10:115": " Alaṅkato cepi samaṁ careyya,",
  "atk-s0502a10:116": "Santo danto niyato brahmacārī;",
  "atk-s0502a10:117": "Sabbesu bhūtesu nidhāya daṇḍaṁ,",
  "atk-s0502a10:118": "So brāhmaṇo so samaṇo sa bhikkhū’’ti.",
  "atk-s0502a10:119": "Tattha alaṅkatoti vatthābharaṇehi paṭimaṇḍito. Tassattho – vatthālaṅkārādīhi alaṅkato cepi puggalo kāyādīhi samaṁ careyya, rāgādivūpasamena santo indriyadamanena danto catumagganiyamena niyato seṭṭhacariyāya brahmacārī kāyadaṇḍādīnaṁ oropitatāya sabbesu bhūtesu nidhāya daṇḍaṁ. So evarūpo bāhitapāpattā brāhmaṇotipi samitapāpattā samaṇotipi bhinnakilesattā bhikkhūtipi vattabboyevāti.",
  "atk-s0502a10:120": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:121": "Santatimahāmattavatthu navamaṁ.",
  "atk-s0502a10:122": "10. Pilotikatissattheravatthu",
  "atk-s0502a10:123": "Hirīnisedhoti imaṁ dhammadesanaṁ satthā jetavane viharanto pilotikattheraṁ ārabbha kathesi.",
  "atk-s0502a10:124": "Ekasmiñhi samaye ānandatthero ekaṁ pilotikakhaṇḍanivatthaṁ kapālaṁ ādāya bhikkhāya carantaṁ dārakaṁ disvā ‘‘kiṁ te evaṁ vicaritvā jīvanato pabbajjā na uttaritarā’’ti vatvā, ‘‘bhante, ko maṁ pabbājessatī’’ti vutte ‘‘ahaṁ pabbājessāmī’’ti taṁ ādāya gantvā sahatthā nhāpetvā kammaṭṭhānaṁ datvā pabbājesi. Tañca pana nivatthapilotikakhaṇḍaṁ pasāretvā olokento parissāvanakaraṇamattampi gayhūpagaṁ kañci padesaṁ adisvā kapālena saddhiṁ ekissā rukkhasākhāya ṭhapesi. So pabbajitvā laddhūpasampado buddhānaṁ uppannalābhasakkāraṁ paribhuñjamāno mahagghāni cīvarāni acchādetvā vicaranto thūlasarīro hutvā ukkaṇṭhitvā ‘‘kiṁ me janassa saddhādeyyaṁ nivāsetvā vicaraṇena, attano pilotikameva nivāsessāmī’’ti taṁ ṭhānaṁ gantvā pilotikaṁ gahetvā ‘‘ahirika nillajja evarūpānaṁ vatthānaṁ acchādanaṭṭhānaṁ pahāya imaṁ pilotikakhaṇḍaṁ nivāsetvā kapālahattho bhikkhāya carituṁ gacchasī’’ti taṁ ārammaṇaṁ katvā attanāva attānaṁ ovadi, ovadantasseva panassa cittaṁ sannisīdi. So taṁ pilotikaṁ tattheva paṭisāmetvā nivattitvā vihārameva gato. So katipāhaccayena punapi ukkaṇṭhitvā tatheva vatvā nivatti, punapi tathevāti. Taṁ evaṁ aparāparaṁ vicarantaṁ disvā bhikkhū ‘‘kahaṁ , āvuso, gacchasī’’ti pucchanti. So ‘‘ācariyassa santikaṁ gacchāmāvuso’’ti vatvā eteneva nīhārena attano pilotikakhaṇḍameva ārammaṇaṁ katvā attānaṁ nisedhetvā katipāheneva arahattaṁ pāpuṇi. Bhikkhū āhaṁsu – ‘‘kiṁ, āvuso, na dāni ācariyassa santikaṁ gacchasi, nanu ayaṁ te vicaraṇamaggo’’ti. Āvuso, ācariyena saddhiṁ saṁsagge sati gatomhi, idāni pana me chinno saṁsaggo, tenassa santikaṁ na gacchāmīti. Bhikkhū tathāgatassa ārocesuṁ – ‘‘bhante, pilotikatthero aññaṁ byākarotī’’ti. Kimāha, bhikkhaveti? Idaṁ nāma, bhanteti. Taṁ sutvā satthā ‘‘āma, bhikkhave, mama putto saṁsagge sati ācariyassa santikaṁ gato, idāni panassa saṁsaggo chinno, attanāva attānaṁ nisedhetvā arahattaṁ patto’’ti vatvā imā gāthā abhāsi –",
  "atk-s0502a10:125": "143.",
  "atk-s0502a10:126": " ‘‘Hirīnisedho puriso, koci lokasmiṁ vijjati;",
  "atk-s0502a10:127": "Yo niddaṁ apabodheti, asso bhadro kasāmiva.",
  "atk-s0502a10:128": "144.",
  "atk-s0502a10:129": " ‘‘Asso yathā bhadro kasāniviṭṭho,",
  "atk-s0502a10:130": "Ātāpino saṁvegino bhavātha;",
  "atk-s0502a10:131": "Saddhāya sīlena ca vīriyena ca,",
  "atk-s0502a10:132": "Samādhinā dhammavinicchayena ca;",
  "atk-s0502a10:133": "Sampannavijjācaraṇā patissatā,",
  "atk-s0502a10:134": "Jahissatha dukkhamidaṁ anappaka’’nti.",
  "atk-s0502a10:135": "Tattha anto uppannaṁ akusalavitakkaṁ hiriyā nisedhetīti hirīnisedho. Koci lokasminti evarūpo puggalo dullabho, kocideva lokasmiṁ vijjati. Yo niddanti appamatto samaṇadhammaṁ karonto attano uppannaṁ niddaṁ apaharanto bujjhatīti apabodheti. Kasāmivāti yathā bhadro asso attani patamānaṁ kasaṁ apaharati, attani patituṁ na deti. Yo evaṁ niddaṁ apabodheti, so dullabhoti attho.",
  "atk-s0502a10:136": "Dutiyagāthāya ayaṁ saṅkhepattho – ‘‘bhikkhave, yathā bhadro asso pamādamāgamma kasāya niviṭṭho, ahampi nāma kasāya pahaṭo’’ti aparabhāge ātappaṁ karoti, evaṁ tumhepi ātāpino saṁvegino bhavatha, evaṁbhūtā lokiyalokuttarāya duvidhāya saddhāya ca catupārisuddhisīlena ca kāyikacetasikavīriyena ca aṭṭhasamāpattisamādhinā ca kāraṇākāraṇajānanalakkhaṇena dhammavinicchayena ca samannāgatā hutvā tissannaṁ vā aṭṭhannaṁ vā vijjānaṁ, pañcadasannañca caraṇānaṁ sampattiyā sampannavijjācaraṇā. Upaṭṭhitasatitāya patissatā hutvā idaṁ anappakaṁ vaṭṭadukkhaṁ pajahissathāti.",
  "atk-s0502a10:137": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:138": "Pilotikatissattheravatthu dasamaṁ.",
  "atk-s0502a10:139": "11. Sukhasāmaṇeravatthu",
  "atk-s0502a10:140": "Udakañhi nayantīti imaṁ dhammadesanaṁ satthā jetavane viharanto sukhasāmaṇeraṁ ārabbha kathesi.",
  "atk-s0502a10:141": "Atītasmiñhi bārāṇasiseṭṭhino gandhakumāro nāma putto ahosi. Rājā tassa pitari kālakate taṁ pakkosāpetvā samassāsetvā mahantena sakkārena tasseva seṭṭhiṭṭhānaṁ adāsi. So tato paṭṭhāya gandhaseṭṭhīti paññāyi. Athassa bhaṇḍāgāriko dhanagabbhadvāraṁ vivaritvā, ‘‘sāmi, idaṁ te ettakaṁ pitu dhanaṁ, ettakaṁ pitāmahādīna’’nti nīharitvā dassesi. So taṁ dhanarāsiṁ oloketvā āha – ‘‘kiṁ pana te imaṁ dhanaṁ gahetvā na gamiṁsū’’ti. ‘‘Sāmi, dhanaṁ gahetvā gatā nāma natthi. Attanā kataṁ kusalākusalameva hi ādāya sattā gacchantī’’ti. So cintesi – ‘‘te bālatāya dhanaṁ saṇṭhāpetvā pahāya gatā, ahaṁ panetaṁ gahetvāva gamissāmī’’ti. Evaṁ pana cintento ‘‘dānaṁ vā dassāmi, pūjaṁ vā karissāmī’’ti acintetvā ‘‘idaṁ sabbaṁ khāditvāva gamissāmī’’ti cintesi. So satasahassaṁ vissajjetvā phalikamayaṁ nhānakoṭṭhakaṁ kāresi, satasahassaṁ datvā phalikamayameva nhānaphalakaṁ, satasahassaṁ datvā nisīdanapallaṅkaṁ, satasahassaṁ datvā bhojanapātiṁ, satasahassameva datvā bhojanaṭṭhāne maṇḍapaṁ kārāpesi, satasahassaṁ datvā bhojanapātiyā āsittakūpadhānaṁ kāresi, satasahasseneva gehe sīhapañjaraṁ saṇṭhāpesi, attano pātarāsatthāya sahassaṁ adāsi, sāyamāsatthāyapi sahassameva. Puṇṇamadivase pana bhojanatthāya satasahassaṁ dāpesi, taṁ bhattaṁ bhuñjanadivase satasahassaṁ vissajjetvā nagaraṁ alaṅkaritvā bheriṁ carāpesi – ‘‘gandhaseṭṭhissa kira bhattabhuñjanākāraṁ olokentū’’ti.",
  "atk-s0502a10:142": "Mahājano mañcātimañce bandhitvā sannipati. Sopi satasahassagghanake nhānakoṭṭhake satasahassagghanake phalake nisīditvā soḷasahi gandhodakaghaṭehi nhatvā taṁ sīhapañjaraṁ vivaritvā tasmiṁ pallaṅke nisīdi. Athassa tasmiṁ āsittakūpadhāne taṁ pātiṁ ṭhapetvā satasahassagghanakaṁ bhojanaṁ vaḍḍhesuṁ. So nāṭakaparivuto evarūpāya sampattiyā taṁ bhojanaṁ bhuñjati. Aparena samayena eko gāmikamanusso attano paribbayāharaṇatthaṁ dāruādīni yānake pakkhipitvā nagaraṁ gantvā sahāyakassa gehe nivāsaṁ gaṇhi. Tadā pana puṇṇamadivaso hoti. ‘‘Gandhaseṭṭhino bhuñjanalīḷaṁ olokentū’’ti nagare bheriṁ carāpesi. Atha naṁ sahāyako āha – ‘‘samma, gandhaseṭṭhino te bhuñjanalīḷaṁ diṭṭhapubba’’nti. ‘‘Na diṭṭhapubbaṁ, sammā’’ti. ‘‘Tena hi ehi, gacchāma, ayaṁ nagare bherī carati, etassa mahāsampattiṁ passāmā’’ti nagaravāsī janapadavāsiṁ gahetvā agamāsi. Mahājanopi mañcātimañce abhiruhitvā passati. Gāmavāsī bhattagandhaṁ ghāyitvāva nagaravāsiṁ āha – ‘‘mayhaṁ etāya pātiyā bhattapiṇḍe pipāsā jātā’’ti. Samma, mā etaṁ patthayi, na sakkā laddhunti. Samma, alabhanto na jīvissāmīti. So taṁ paṭibāhituṁ asakkonto parisapariyante ṭhatvā ‘‘paṇamāmi te, sāmī’’ti tikkhattuṁ mahāsaddaṁ nicchāretvā ‘‘ko eso’’ti vutte ahaṁ, sāmīti. ‘‘Kimeta’’nti. ‘‘Ayaṁ eko gāmavāsī tumhākaṁ pātiyaṁ bhattapiṇḍe pipāsaṁ upādesi, ekaṁ bhattapiṇḍaṁ dāpethā’’ti. ‘‘Na sakkā laddhu’’nti. ‘‘Kiṁ, samma, sutaṁ te’’ti? ‘‘Sutaṁ me, apica labhanto jīvissāmi, alabhantassa me maraṇaṁ bhavissatī’’ti. So punapi viravi – ‘‘ayaṁ kira, sāmi, alabhanto marissati, jīvitamassa dethā’’ti. Ambho bhattapiṇḍo nāma satampi agghati, satadvayampi agghati. Yo yo yācati, tassa tassa dadamāno ahaṁ kiṁ bhuñjissāmīti? Sāmi, ayaṁ alabhanto marissati, jīvitamassa dethāti. Na sakkāva mudhā laddhuṁ, yadi pana alabhanto na jīvati, tīṇi saṁvaccharāni mama gehe bhatiṁ karotu, evamassa bhattapātiṁ dāpessāmīti. Gāmavāsī taṁ sutvā ‘‘evaṁ hotu, sammā’’ti sahāyakaṁ vatvā puttadāraṁ pahāya ‘‘bhattapātiatthāya tīṇi saṁvaccharāni bhatiṁ karissāmī’’ti seṭṭhissa gehaṁ pāvisi. So bhatiṁ karonto sabbakiccāni sakkaccaṁ akāsi. Gehe vā araññe vā rattiṁ vā divā vā sabbāni kattabbakammāni katāneva paññāyiṁsu. ‘‘Bhattabhatiko’’ti ca vutte sakalanagarepi paññāyi. Athassa divase paripuṇṇe bhattaveyyāvaṭiko ‘‘bhattabhatikassa, sāmi, divaso puṇṇo, dukkaraṁ tena kataṁ tīṇi saṁvaccharāni bhatiṁ karontena, ekampi kammaṁ na kopitapubba’’nti āha.",
  "atk-s0502a10:143": "Athassa seṭṭhi attano sāyapātarāsatthāya dve sahassāni, tassa pātarāsatthāya sahassanti tīṇi sahassāni dāpetvā āha – ‘‘ajja mayhaṁ kattabbaṁ parihāraṁ tasseva karothā’’ti. Vatvā ca pana ṭhapetvā ekaṁ cintāmaṇiṁ nāma piyabhariyaṁ avasesajanampi ‘‘ajja tameva parivārethā’’ti vatvā sabbasampattiṁ tassa niyyādesi. So seṭṭhino nhānodakena tasseva koṭṭhake tasmiṁ phalake nisinno nhatvā tasseva nivāsanasāṭake nivāsetvā tasseva pallaṅke nisīdi. Seṭṭhipi nagare bheriṁ carāpesi – ‘‘bhattabhatiko gandhaseṭṭhissa gehe tīṇi saṁvaccharāni bhatiṁ katvā pātiṁ labhi, tassa bhuñjanasampattiṁ olokentū’’ti. Mahājano mañcātimañce abhiruhitvā passati, gāmavāsissa olokitolokitaṭṭhānaṁ kampanākārappattaṁ ahosi. Nāṭakā parivāretvā aṭṭhasuṁ, tassa purato bhattapātiṁ vaḍḍhetvā ṭhapayiṁsu. Athassa hatthadhovanavelāya gandhamādane eko paccekabuddho sattame divase samāpattito vuṭṭhāya ‘‘kattha nu kho ajja bhikkhācāratthāya gacchāmī’’ti upadhārento bhattabhatikaṁ addasa. Atha so ‘‘ayaṁ tīṇi saṁvaccharāni bhatiṁ katvā bhattapātiṁ labhi, atthi nu kho etassa saddhā, natthī’’ti upadhārento ‘‘atthī’’ti ñatvā ‘‘saddhāpi ekacce saṅgahaṁ kātuṁ na sakkonti, sakkhissati nu kho me saṅgahaṁ kātu’’nti cintetvā ‘‘sakkhissati ceva mama ca saṅgahakaraṇaṁ nissāya mahāsampattiṁ labhissatī’’ti ñatvā cīvaraṁ pārupitvā pattamādāya vehāsaṁ abbhuggantvā parisantarena gantvā tassa purato ṭhitameva attānaṁ dassesi.",
  "atk-s0502a10:144": "So paccekabuddhaṁ disvā cintesi – ‘‘ahaṁ pubbe adinnabhāvena ekissā bhattapātiyā atthāya tīṇi saṁvaccharāni paragehe bhatiṁ akāsiṁ, idāni me idaṁ bhattaṁ ekaṁ rattindivaṁ rakkheyya, sace pana naṁ ayyassa dassāmi, anekānipi kappakoṭisahassāni rakkhissati , ayyasseva naṁ dassāmī’’ti. So tīṇi saṁvaccharāni bhatiṁ katvā laddhabhattapātito ekapiṇḍampi mukhe aṭṭhapetvā taṇhaṁ vinodetvā sayameva pātiṁ ukkhipitvā paccekabuddhassa santikaṁ gantvā pātiṁ aññassa hatthe datvā pañcapatiṭṭhitena vanditvā pātiṁ vāmahatthena gahetvā dakkhiṇahatthena tassa patte bhattaṁ ākiri. Paccekabuddho bhattassa upaḍḍhasesakāle pattaṁ hatthena pidahi. Atha naṁ so āha – ‘‘bhante, ekova paṭiviso na sakkā dvidhā kātuṁ, mā maṁ idhalokena saṅgaṇhatha, paralokena saṅgahameva karotha, sāvasesaṁ akatvā niravasesameva dassāmī’’ti. Attano hi thokampi anavasesetvā dinnaṁ niravasesadānaṁ nāma, taṁ mahapphalaṁ hoti. So tathā karonto sabbaṁ datvā puna vanditvā āha – ‘‘bhante, ekaṁ bhattapātiṁ nissāya tīṇi saṁvaccharāni me paragehe bhatiṁ karontena dukkhaṁ anubhūtaṁ, idāni me nibbattanibbattaṭṭhāne sukhameva hotu, tumhehi diṭṭhadhammasseva bhāgī assa’’nti. Paccekabuddho ‘‘evaṁ hotu, cintāmaṇi viya te sabbakāmadado manosaṅkappā puṇṇacando viya pūrentū’’ti anumodanaṁ karonto –",
  "atk-s0502a10:145": "‘‘Icchitaṁ patthitaṁ tuyhaṁ, sabbameva samijjhatu;",
  "atk-s0502a10:146": "Sabbe pūrentu saṅkappā, cando pannaraso yathā.",
  "atk-s0502a10:147": "‘‘Icchitaṁ patthikaṁ tuyhaṁ, khippameva samijjhatu;",
  "atk-s0502a10:148": "Sabbe pūrentu saṅkappā, maṇi jotiraso yathā’’ti. –",
  "atk-s0502a10:149": "Vatvā ‘‘ayaṁ mahājano yāva gandhamādanapabbatagamanā maṁ passanto tiṭṭhatū’’ti adhiṭṭhāya ākāsena gandhamādanaṁ agamāsi.",
  "atk-s0502a10:150": "Mahājanopi naṁ passantova aṭṭhāsi. So tattha gantvā taṁ piṇḍapātaṁ pañcasatānaṁ paccekabuddhānaṁ vibhajitvā adāsi. Sabbe attano pahonakaṁ gaṇhiṁsu. ‘‘Appo piṇḍapāto kathaṁ pahosī’’ti na cintetabbaṁ. Cattāri hi acinteyyāni (a. ni. 4.77) vuttāni, tatrāyaṁ paccekabuddhavisayoti. Mahājano paccekabuddhānaṁ piṇḍapātaṁ vibhajitvā diyyamānaṁ disvā sādhukārasahassāni pavattesi, asanisatanipākasaddo viya ahosi. Taṁ sutvā gandhaseṭṭhi cintesi – ‘‘bhattabhatiko mayā dinnasampattiṁ dhāretuṁ nāsakkhi maññe, tenāyaṁ mahājano parihāsaṁ karonto sannipatito nadatī’’ti. So tappavattijānanatthaṁ manusse pesesi. Te āgantvā ‘‘sampattidhārakā nāma, sāmi, evaṁ hontū’’ti vatvā taṁ pavattiṁ ārocesuṁ. Seṭṭhi taṁ sutvāva pañcavaṇṇāya pītiyā phuṭṭhasarīro hutvā ‘‘aho dukkaraṁ tena kataṁ, ahaṁ ettakaṁ kālaṁ evarūpāya sampattiyā ṭhito kiñci dātuṁ nāsakkhi’’nti taṁ pakkosāpetvā ‘‘saccaṁ kira tayā idaṁ nāma kata’’nti pucchitvā ‘‘āma, sāmī’’ti vutte, ‘‘handa, sahassaṁ gahetvā tava dāne mayhampi pattiṁ dehī’’ti āha. So tathā akāsi. Seṭṭhipissa sabbaṁ attano santakaṁ majjhe bhinditvā adāsi.",
  "atk-s0502a10:151": "Catasso hi sampadā nāma – vatthusampadā, paccayasampadā, cetanāsampadā, guṇātirekasampadāti. Tattha nirodhasamāpattiraho arahā vā anāgāmī vā dakkhiṇeyyo vatthusampadā nāma. Paccayānaṁ dhammena samena uppatti paccayasampadā nāma. Dānato pubbe dānakāle pacchā bhāgeti tīsu kālesu cetanāya somanassasahagatañāṇasampayuttabhāvo cetanāsampadā nāma. Dakkhiṇeyyassa samāpattito vuṭṭhitabhāvo guṇātirekasampadā nāmāti. Imassa ca khīṇāsavo paccekabuddho dakkhiṇeyyā, bhatiṁ katvā laddhabhāvena paccayo dhammato uppanno, tīsu kālesu parisuddhā cetanā, samāpattito vuṭṭhitamatto paccekabuddho guṇātirekoti catassopi sampadā nipphannā. Etāsaṁ ānubhāvena diṭṭheva dhamme mahāsampattiṁ pāpuṇanti. Tasmā so seṭṭhino santikā sampattiṁ labhi. Aparabhāge ca rājāpi iminā katakammaṁ sutvā taṁ pakkosāpetvā sahassaṁ datvā pattiṁ gahetvā tuṭṭhamānaso mahantaṁ bhogakkhandhaṁ datvā seṭṭhiṭṭhānaṁ adāsi. Bhattabhatikaseṭṭhītissa nāmaṁ akāsi. So gandhaseṭṭhinā saddhiṁ sahāyo hutvā ekato khādanto pivanto yāvatāyukaṁ ṭhatvā tato cuto devaloke nibbattitvā ekaṁ buddhantaraṁ dibbasampattiṁ anubhavitvā imasmiṁ buddhuppāde sāvatthiyaṁ sāriputtattherassūpaṭṭhākakule paṭisandhiṁ gaṇhi. Athassa mātā laddhagabbhaparihārā katipāhaccayena ‘‘aho vatāhaṁ pañcasatehi bhikkhūhi saddhiṁ sāriputtattherassa satarasabhojanaṁ datvā kāsāyavatthanivatthā suvaṇṇasarakaṁ ādāya āsanapariyante nisinnā tesaṁ bhikkhūnaṁ ucchiṭṭhāvasesakaṁ paribhuñjeyya’’nti dohaḷinī hutvā tatheva katvā dohaḷaṁ paṭivinodesi. Sā sesamaṅgalesupi tathārūpameva dānaṁ datvā puttaṁ vijāyitvā nāmaggahaṇadivase ‘‘puttassa me, bhante, sikkhāpadāni dethā’’ti theraṁ āha. Thero ‘‘kimassa nāma’’nti pucchi. ‘‘Bhante, puttassa me paṭisandhiggahaṇato paṭṭhāya imasmiṁ gehe kassaci dukkhaṁ nāma na bhūtapubbaṁ, tenevassa sukhakumāroti nāmaṁ bhavissatī’’ti vutte tadevassa nāmaṁ gahetvā sikkhāpadāni adāsi.",
  "atk-s0502a10:152": "Tadā evañcassa mātu ‘‘nāhaṁ mama puttassa ajjhāsayaṁ bhindissāmī’’ti cittaṁ uppajji. Sā tassa kaṇṇavijjhanamaṅgalādīsupi tatheva dānaṁ adāsi. Kumāropi sattavassikakāle ‘‘icchāmahaṁ, amma, therassa santike pabbajitu’’nti āha. Sā ‘‘sādhu, tāta, nāhaṁ tava ajjhāsayaṁ bhindissāmī’’ti theraṁ nimantetvā bhojetvā, ‘‘bhante, putto me pabbajituṁ icchati, imāhaṁ sāyanhasamaye vihāraṁ ānessāmī’’ti theraṁ uyyojetvā ñātake sannipātetvā ‘‘puttassa me gihikāle kattabbaṁ kiccaṁ ajjeva karissāmā’’ti vatvā puttaṁ alaṅkaritvā mahantena sirisobhaggena vihāraṁ netvā therassa niyyādesi. Theropi taṁ, ‘‘tāta, pabbajjā nāma dukkarā , sakkhissasi abhiramitu’’nti vatvā ‘‘karissāmi vo, bhante, ovāda’’nti vutte kammaṭṭhānaṁ datvā pabbājesi. Mātāpitaropissa pabbajjāya sakkāraṁ karontā antovihāreyeva sattāhaṁ buddhappamukhassa bhikkhusaṅghassa satarasabhojanaṁ datvā sāyaṁ attano gehaṁ agamaṁsu. Aṭṭhame divase sāriputtatthero bhikkhusaṅghe gāmaṁ paviṭṭhe vihāre kattabbakiccaṁ katvā sāmaṇeraṁ pattacīvaraṁ gāhāpetvā gāmaṁ piṇḍāya pāvisi. Sāmaṇero antarāmagge mātikādīni disvā paṇḍitasāmaṇero viya pucchi. Theropi tassa tatheva byākāsi. Sāmaṇero tāni kāraṇāni sutvā ‘‘sace tumhe attano pattacīvaraṁ gaṇheyyātha, ahaṁ nivatteyya’’nti vatvā therena tassa ajjhāsayaṁ abhinditvā, ‘‘sāmaṇera, dehi mama pattacīvara’’nti pattacīvare gahite theraṁ vanditvā nivattamāno, ‘‘bhante, mayhaṁ āhāraṁ āharamāno satarasabhojanaṁ āhareyyāthā’’ti āha. Kuto taṁ labhissāmīti? Attano puññena alabhanto mama puññena labhissatha, bhanteti. Athassa thero kuñcikaṁ datvā gāmaṁ piṇḍāya pāvisi. Sopi vihāraṁ āgantvā therassa gabbhaṁ vivaritvā pavisitvā dvāraṁ pidhāya attano kāye ñāṇaṁ otāretvā nisīdi.",
  "atk-s0502a10:153": "Tassa guṇatejena sakkassa āsanaṁ uṇhākāraṁ dassesi. Sakko ‘‘kiṁ nu kho eta’’nti olokento sāmaṇeraṁ disvā ‘‘sukhasāmaṇero attano upajjhāyassa pattacīvaraṁ datvā ‘samaṇadhammaṁ karissāmī’ti nivatto, mayā tattha gantuṁ vaṭṭatī’’ti cintetvā cattāro mahārāje pakkosāpetvā ‘‘gacchatha, tātā, vihārassūpavane dussaddake sakuṇe palāpethā’’ti uyyojesi. Te tathā katvā sāmantā ārakkhaṁ gaṇhiṁsu. Candimasūriye ‘‘attano vimānāni gahetvā tiṭṭhathā’’ti āṇāpesi. Tepi tathā kariṁsu. Sayampi āviñchanaṭṭhāne ārakkhaṁ gaṇhi. Vihāro sannisinno niravo ahosi. Sāmaṇero ekaggacittena vipassanaṁ vaḍḍhetvā tīṇi maggaphalāni pāpuṇi. Thero ‘‘sāmaṇerena ‘satarasabhojanaṁ āhareyyāthā’ti vuttaṁ, kassa nu kho ghare sakkā laddhu’’nti olokento ekaṁ ajjhāsayasampannaṁ upaṭṭhākatulaṁ disvā tattha gantvā, ‘‘bhante, sādhu vo kataṁ ajja idhāgacchantehī’’ti tehi tuṭṭhamānasehi pattaṁ gahetvā nisīdāpetvā yāgukhajjakaṁ datvā yāva bhattakālaṁ dhammakathaṁ yācito tesaṁ sāraṇīyadhammakathaṁ kathetvā kālaṁ sallakkhetvā desanaṁ niṭṭhāpesi. Athassa satarasabhojanaṁ datvā taṁ ādāya gantukāmaṁ theraṁ disvā ‘‘bhuñjatha, bhante, aparampi te dassāmā’’ti theraṁ bhojetvā puna pattapūraṁ adaṁsu. Thero taṁ ādāya ‘‘sāmaṇero me chāto’’ti turitaturito vihāraṁ pāyāsi. Taṁ divasaṁ satthā pātova nikkhamitvā gandhakuṭiyaṁ nisinnova āvajjesi – ‘‘ajja sukhasāmaṇero upajjhāyassa pattacīvaraṁ datvā ‘samaṇadhammaṁ karissāmī’ti nivatto, nipphannaṁ nu kho tassa kicca’’nti. So tiṇṇaṁyeva maggaphalānaṁ pattabhāvaṁ disvā uttaripi upadhārento ‘‘sakkhissatāyaṁ ajja arahattaṁ pāpuṇituṁ , sāriputto pana ‘sāmaṇero me chāto’ti vegena bhattaṁ ādāya nikkhamati, sace imasmiṁ arahattaṁ appatte bhattaṁ āharissati, imassa antarāyo bhavissati, mayā gantvā dvārakoṭṭhake ārakkhaṁ gaṇhituṁ vaṭṭatī’’ti cintetvā gandhakuṭito nikkhamitvā dvārakoṭṭhake ṭhatvā ārakkhaṁ gaṇhi.",
  "atk-s0502a10:154": "Theropi bhattaṁ āhari. Atha naṁ heṭṭhā vuttanayeneva cattāro pañhe pucchi. Pañhavissajjanāvasāne sāmaṇero arahattaṁ pāpuṇi. Satthā theraṁ āmantetvā ‘‘gaccha, sāriputta, sāmaṇerassa te bhattaṁ dehī’’ti āha. Thero gantvā dvāraṁ ākoṭesi. Sāmaṇeropi nikkhamitvā upajjhāyassa vattaṁ katvā ‘‘bhattakiccaṁ karohī’’ti vutte therassa bhattena anatthikabhāvaṁ ñatvā sattavassikakumāro taṅkhaṇaññeva arahattaṁ patto nīcāsanaṭṭhānaṁ paccavekkhanto bhattakiccaṁ katvā pattaṁ dhovi. Tasmiṁ kāle cattāro mahārājāno ārakkhaṁ vissajjesuṁ. Candimasūriyāpi vimānāni muñciṁsu. Sakkopi āviñchanaṭṭhāne ārakkhaṁ vissajjesi. Sūriyo nabhamajjhaṁ atikkantoyeva paññāyi. Bhikkhū ‘‘sāyanho paññāyati, sāmaṇerena ca idāneva bhattakiccaṁ kataṁ, kiṁ nu kho ajja pubbaṇho balavā jāto, sāyanho mando’’ti vadiṁsu. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā, ‘‘bhante, ajja pubbaṇho balavā jāto, sāyanho mando, sāmaṇerena ca idāneva bhattakiccaṁ kataṁ, atha ca pana sūriyo nabhamajjhaṁ atikkantoyeva paññāyatī’’ti vutte, ‘‘bhikkhave, evamevaṁ hoti puññavantānaṁ samaṇadhammakaraṇakāle. Ajja hi cattāro mahārājāno sāmantā ārakkhaṁ gaṇhiṁsu, candimasūriyā vimānāni gahetvā aṭṭhaṁsu, sakko āviñchanake ārakkhaṁ gaṇhi, ahampi dvārakoṭṭhake ārakkhaṁ gaṇhiṁ, ajja sukhasāmaṇero mātikāya udakaṁ harante, usukāre usuṁ ujuṁ karonte , tacchake cakkādīni karonte disvā attānaṁ dametvā arahattaṁ patto’’ti vatvā imaṁ gāthamāha –",
  "atk-s0502a10:155": "145.",
  "atk-s0502a10:156": " ‘‘Udakañhi nayanti nettikā, usukārā namayanti tejanaṁ;",
  "atk-s0502a10:157": "Dāruṁ namayanti tacchakā, attānaṁ damayanti subbatā’’ti.",
  "atk-s0502a10:158": "Tattha subbatāti suvadā, sukhena ovaditabbā anusāsitabbāti attho. Sesaṁ heṭṭhā vuttanayameva.",
  "atk-s0502a10:159": "Desanāvasāne bahū sotāpattiphalādīni pāpuṇiṁsūti.",
  "atk-s0502a10:160": "Sukhasāmaṇeravatthu ekādasamaṁ.",
  "atk-s0502a10:161": "Daṇḍavaggavaṇṇanā niṭṭhitā.",
  "atk-s0502a10:162": "Dasamo vaggo."
}