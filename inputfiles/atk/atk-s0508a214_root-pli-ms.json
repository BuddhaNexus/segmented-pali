{
  "atk-s0508a214:0": "18. Cattālīsanipāto",
  "atk-s0508a214:1": "1. Mahākassapattheragāthāvaṇṇanā",
  "atk-s0508a214:2": "Cattālīsanipāte na gaṇena purakkhatotiādikā āyasmato mahākassapattherassa gāthā. Kā uppatti? Ayaṁ kira padumuttarassa bhagavato kāle haṁsavatīnagare vedeho nāma asītikoṭivibhavo kuṭumbiko ahosi. So buddhamāmako, dhammamāmako, saṅghamāmako upāsako hutvā viharanto ekasmiṁ uposathadivase pātova subhojanaṁ bhuñjitvā uposathaṅgāni adhiṭṭhāya gandhapupphādīni gahetvā vihāraṁ gantvā satthāraṁ pūjetvā vanditvā ekamantaṁ nisīdi.",
  "atk-s0508a214:3": "Tasmiñca khaṇe satthā mahānisabhattheraṁ nāma tatiyasāvakaṁ ‘‘etadaggaṁ, bhikkhave, mama sāvakānaṁ bhikkhūnaṁ dhutavādānaṁ, yadidaṁ nisabho’’ti etadagge ṭhapesi. Upāsako taṁ sutvā pasanno dhammakathāvasāne mahājane uṭṭhāya gate satthāraṁ vanditvā ‘‘sve mayhaṁ bhikkhaṁ adhivāsethā’’ti nimantesi. ‘‘Mahā kho, upāsaka , bhikkhusaṅgho’’ti. ‘‘Kittako, bhante’’ti? ‘‘Aṭṭhasaṭṭhibhikkhusatasahassa’’nti. ‘‘Bhante, ekaṁ sāmaṇerampi vihāre asesetvā mayhaṁ bhikkhaṁ adhivāsethā’’ti. Satthā adhivāsesi. Upāsako satthu adhivāsanaṁ viditvā gehaṁ gantvā mahādānaṁ sajjetvā punadivase satthu kālaṁ ārocāpesi. Satthā pattacīvaramādāya bhikkhusaṅghaparivuto upāsakassa gharaṁ gantvā paññattāsane nisinno dakkhiṇodakāvasāne yāguādīni sampaṭicchanto bhattavissaggaṁ akāsi. Upāsakopi satthu santike nisīdi.",
  "atk-s0508a214:4": "Tasmiṁ antare mahānisabhatthero piṇḍāya caranto tameva vīthiṁ paṭipajji. Upāsako disvā uṭṭhāya gantvā theraṁ vanditvā ‘‘pattaṁ, bhante, dethā’’ti āha. Thero pattaṁ adāsi. ‘‘Bhante, idheva pavisatha, satthāpi gehe nisinno’’ti. ‘‘Na vaṭṭissati, upāsakā’’ti. So therassa pattaṁ gahetvā piṇḍapātassa pūretvā adāsi. Tato theraṁ anugantvā nivatto satthu santike nisīditvā evamāha – ‘‘mahānisabhatthero, bhante, ‘satthāpi gehe nisinno’ti vuttepi pavisituṁ na icchi, atthi nu kho etassa tumhākaṁ guṇehi atirekaguṇo’’ti. Buddhānañca vaṇṇamaccheraṁ nāma natthi, tasmā satthā evamāha – ‘‘upāsaka, mayaṁ bhikkhaṁ āgamayamānā gehe nisīdāma, so pana bhikkhu na evaṁ nisīditvā bhikkhaṁ udikkhati, mayaṁ gāmantasenāsane vasāma, so araññasmiṁyeva vasati, mayaṁ channe vasāma, so abbhokāseyeva vasatī’’ti bhagavā ‘‘ayañca ayañcetassa guṇo’’ti mahāsamuddaṁ pūrayamāno viya tassa guṇaṁ kathesi.",
  "atk-s0508a214:5": "Upāsako pakatiyāpi jalamānapadīpo telena āsitto viya suṭṭhutaraṁ pasanno hutvā cintesi – ‘‘kiṁ mayhaṁ aññāya sampattiyā, anāgate ekassa buddhassa santike dhutavādānaṁ aggabhāvatthāya patthanaṁ karissāmī’’ti. So punapi satthāraṁ nimantetvā teneva niyāmena satta divase mahādānaṁ datvā sattame divase buddhappamukhassa mahābhikkhusaṅghassa ticīvarāni datvā satthu pādamūle nipajjitvā evamāha – ‘‘yaṁ me, bhante, satta divase dānaṁ dentassa mettaṁ kāyakammaṁ, mettaṁ vacīkammaṁ, mettaṁ manokammaṁ paccupaṭṭhitaṁ, imināhaṁ na aññaṁ devasampattiṁ vā sakkamārabrahmasampattiṁ vā patthemi, idaṁ pana me kammaṁ anāgate ekassa buddhassa santike mahānisabhattherena pattaṭṭhānantaraṁ pāpuṇanatthāya terasadhutaṅgadharānaṁ aggabhāvassa adhikāro hotū’’ti. Satthā ‘‘mahantaṁ ṭhānaṁ iminā patthitaṁ, samijjhissati nu kho, no’’ti olokento samijjhanabhāvaṁ disvā āha – ‘‘manāpaṁ te ṭhānaṁ patthitaṁ, anāgate satasahassakappāvasāne gotamo nāma buddho uppajjissati , tassa tvaṁ tatiyasāvako mahākassapatthero nāma bhavissasī’’ti byākāsi. Taṁ sutvā upāsako ‘‘buddhānaṁ dve kathā nāma natthī’’ti punadivase pattabbaṁ viya taṁ sampattiṁ amaññittha. So yāvatāyukaṁ dānaṁ datvā, sīlaṁ samādāya rakkhitvā, nānappakāraṁ kalyāṇakammaṁ katvā, kālaṁ katvā, sagge nibbatti.",
  "atk-s0508a214:6": "Tato paṭṭhāya devamanussesu sampattiṁ anubhavanto ito ekanavute kappe vipassisammāsambuddhe bandhumatīnagaraṁ upanissāya kheme migadāye viharante devalokā cavitvā aññatarasmiṁ parijiṇṇabrāhmaṇakule nibbatti. Tasmiñca kāle vipassī bhagavā sattame sattame saṁvacchare dhammaṁ kathesi, mahantaṁ kolāhalaṁ hoti. Sakalajambudīpe devatā ‘‘satthā dhammaṁ kathessatī’’ti ārocesuṁ. Brāhmaṇo taṁ sāsanaṁ assosi . Tassa ca nivāsanasāṭako ekoyeva hoti, tathā brāhmaṇiyā. Pārupanaṁ pana dvinnampi ekameva. So sakalanagare ‘‘ekasāṭakabrāhmaṇo’’ti paññāyi. So brāhmaṇānaṁ kenacideva kiccena sannipāte sati brāhmaṇiṁ gehe ṭhapetvā sayaṁ taṁ vatthaṁ pārupitvā gacchati. Brāhmaṇīnaṁ sannipāte sati sayaṁ gehe acchati, brāhmaṇī taṁ vatthaṁ pārupitvā gacchati. Tasmiṁ pana divase brāhmaṇo brāhmaṇiṁ āha – ‘‘bhoti, kiṁ rattiṁ dhammaṁ suṇissasi, divā’’ti? ‘‘Mayaṁ mātugāmajātikā nāma rattiṁ sotuṁ na sakkoma, divā sossāmā’’ti brāhmaṇaṁ gehe ṭhapetvā taṁ vatthaṁ pārupitvā upāsikāhi saddhiṁ divā gantvā satthāraṁ vanditvā ekamante nisinnā dhammaṁ sutvā upāsikāhiyeva saddhiṁ āgamāsi. Atha brāhmaṇo brāhmaṇiṁ gehe ṭhapetvā taṁ vatthaṁ pārupitvā vihāraṁ gato.",
  "atk-s0508a214:7": "Tasmiṁ samaye satthā parisamajjhe alaṅkatadhammāsane nisinno cittabījaniṁ ādāya ākāsagaṅgaṁ otārento viya, sineruṁ manthaṁ katvā sāgaraṁ nimmathento viya, dhammakathaṁ kathesi. Brāhmaṇassa parisapariyante nisinnassa dhammaṁ suṇantassa paṭhamayāmasmiṁyeva sakalasarīraṁ pūrayamānā pañcavaṇṇā pīti uppajji. So pārutavatthaṁ saṅgharitvā ‘‘dasabalassa dassāmī’’ti cintesi. Athassa ādīnavasahassaṁ dassayamānaṁ maccheraṁ uppajji. So ‘‘brāhmaṇiyā mayhañca ekameva vatthaṁ, aññaṁ kiñci pārupanaṁ natthi, apārupitvā ca nāma bahi vicarituṁ na sakkā’’ti sabbathāpi adātukāmo ahosi, athassa nikkhante paṭhamayāme majjhimayāmepi tatheva pīti uppajji. Tatheva cintetvā tatheva adātukāmo ahosi. Athassa majjhimayāme nikkhante pacchimayāmepi tatheva pīti uppajji. Tadā so ‘‘yaṁ vā hotu taṁ vā pacchāpi jānissāmī’’ti vatthaṁ saṅgharitvā satthu pādamūle ṭhapesi. Tato vāmahatthaṁ ābhujitvā dakkhiṇena hatthena tikkhattuṁ apphoṭetvā ‘‘jitaṁ me, jitaṁ me’’ti tayo vāre nadi.",
  "atk-s0508a214:8": "Tasmiñca samaye bandhumarājā dhammāsanassa pacchato antosāṇiyaṁ nisinno dhammaṁ suṇāti. Rañño ca nāma ‘‘jitaṁ me’’ti saddo amanāpo hoti . So purisaṁ pesesi – ‘‘gaccha, etaṁ puccha kiṁ vadasī’’ti. So tena gantvā pucchito ‘‘avasesā hatthiyānādīni āruyha asicammādīni gahetvā parasenaṁ jinanti, na taṁ acchariyaṁ. Ahaṁ pana pacchato āgacchantassa kūṭagoṇassa muggarena sīsaṁ bhinditvā taṁ palāpento viya maccheracittaṁ madditvā pārutavatthaṁ dasabalassa adāsiṁ, taṁ me macchariyaṁ jita’’nti āha. So puriso āgantvā taṁ pavattiṁ rañño ārocesi. Rājā āha – ‘‘amhe, bhaṇe, dasabalassa anurūpaṁ na jānimha, brāhmaṇo jānī’’ti vatthayugaṁ pesesi. Taṁ disvā brāhmaṇo cintesi – ‘‘ayaṁ mayhaṁ tuṇhīnisinnassa paṭhamaṁ kiñci adatvā satthu guṇe kathentassa adāsi. Satthu guṇe paṭicca uppannena pana mayhaṁ ko attho’’ti tampi vatthayugaṁ dasabalasseva adāsi. Rājāpi ‘‘kiṁ brāhmaṇena kata’’nti pucchitvā ‘‘tampi tena vatthayugaṁ tathāgatasseva dinna’’nti sutvā aññānipi dve vatthayugāni pesesi, so tānipi adāsi. Rājā aññānipi cattārīti evaṁ yāva dvattiṁsavatthayugāni pesesi. Atha brāhmaṇo ‘‘idaṁ vaḍḍhetvā vaḍḍhetvā gahaṇaṁ viya hotī’’ti attano atthāya ekaṁ, brāhmaṇiyā ekanti dve vatthayugāni gahetvā tiṁsayugāni tathāgatasseva adāsi. Tato paṭṭhāya ca so satthu vissāsiko jāto.",
  "atk-s0508a214:9": "Atha naṁ rājā ekadivasaṁ sītasamaye satthu santike dhammaṁ suṇantaṁ disvā satasahassagghanakaṁ attanā pārutarattakambalaṁ datvā āha – ‘‘ito paṭṭhāya imaṁ pārupitvā dhammaṁ suṇāhī’’ti. So ‘‘kiṁ me iminā kambalena imasmiṁ pūtikāye upanītenā’’ti cintetvā antogandhakuṭiyaṁ tathāgatassa mañcassa upari vitānaṁ katvā agamāsi. Athekadivasaṁ rājā pātova vihāraṁ gantvā antogandhakuṭiyaṁ satthu santike nisīdi. Tasmiñca samaye chabbaṇṇā buddharasmiyo kambale paṭihaññanti, kambalo ativiya virocati. Rājā ullokento sañjānitvā āha – ‘‘amhākaṁ, bhante, esa kambalo, amhehi ekasāṭakabrāhmaṇassa dinno’’ti. ‘‘Tumhehi, mahārāja, brāhmaṇo pūjito, brāhmaṇena mayaṁ pūjitā’’ti. Rājā ‘‘brāhmaṇo yuttaṁ aññāsi, na maya’’nti pasīditvā yaṁ manussānaṁ upakārabhūtaṁ, taṁ sabbaṁ aṭṭhaṭṭhakaṁ katvā sabbaṭṭhakaṁ nāma dānaṁ datvā purohitaṭṭhāne ṭhapesi. Sopi ‘‘aṭṭhaṭṭhakaṁ nāla catusaṭṭhi hotī’’ti catusaṭṭhi salākabhattāni upanibandhāpetvā yāvajīvaṁ dānaṁ datvā sīlaṁ rakkhitvā tato cuto sagge nibbatti.",
  "atk-s0508a214:10": "Puna tato cuto imasmiṁ kappe koṇāgamanassa ca bhagavato kassapadasabalassa cāti dvinnaṁ buddhānaṁ antare bārāṇasiyaṁ kuṭumbiyaghare nibbatto. So vuddhimanvāya gharāvāsaṁ vasanto ekadivasaṁ araññe jaṅghavihāraṁ carati. Tasmiñca samaye paccekabuddho nadītīre cīvarakammaṁ karonto anuvāte appahonte saṅgharitvā ṭhapetuṁ āraddho. So disvā ‘‘kasmā, bhante, saṅgharitvā ṭhapethā’’ti āha. ‘‘Anuvāto nappahotī’’ti. ‘‘Iminā, bhante, karothā’’ti uttarasāṭakaṁ datvā ‘‘nibbattanibbattaṭṭhāne me kenaci parihāni mā hotū’’ti patthanaṁ paṭṭhapesi.",
  "atk-s0508a214:11": "Gharepissa bhaginiyā saddhiṁ bhariyāya kalahaṁ karontiyā paccekabuddho piṇḍāya pāvisi. Athassa bhaginī paccekabuddhassa piṇḍapātaṁ datvā tassa bhariyaṁ sandhāya ‘‘evarūpaṁ bālaṁ yojanasatena parivajjeyya’’nti patthanaṁ paṭṭhapesi. Sā gehaṅgaṇe ṭhitā sutvā ‘‘imāya dinnabhattaṁ mā esa bhuñjatū’’ti pattaṁ gahetvā piṇḍapātaṁ chaḍḍetvā kalalassa pūretvā adāsi. Itarā disvā ‘‘bāle, tvaṁ maṁ tāva akkosa vā pahara vā, evarūpassa pana dve asaṅkhyeyyāni pūritapāramissa pattato bhattaṁ chaḍḍetvā kalalaṁ dātuṁ na yutta’’nti āha. Athassa bhariyāya paṭisaṅkhānaṁ uppajji. Sā ‘‘tiṭṭhatha, bhante’’ti kalalaṁ chaḍḍetvā pattaṁ dhovitvā gandhacuṇṇena . Ubbaṭṭetvā paṇītabhattassa catumadhurassa ca pūretvā upari āsittena padumagabbhavaṇṇena sappinā vijjotamānaṁ paccekabuddhassa hatthe ṭhapetvā ‘‘yathā ayaṁ piṇḍapāto obhāsajāto, evaṁ obhāsajātaṁ me sarīraṁ hotū’’ti patthanaṁ paṭṭhapesi. Paccekabuddho anumoditvā ākāsaṁ pakkhandi.",
  "atk-s0508a214:12": "Tepi jāyampatikā yāvatāyukaṁ kusalaṁ katvā sagge nibbattitvā puna tato cavitvā upāsako kassapasammāsambuddhakāle bārāṇasiyaṁ asītikoṭivibhavassa seṭṭhino putto hutvā nibbatti, itarāpi tādisasseva seṭṭhino dhītā hutvā nibbatti. Tassa vuddhippattassa tameva seṭṭhidhītaraṁ ānayiṁsu. Tassā pubbe aniṭṭhavipākassa pāpakammassa ānubhāvena patikulaṁ paviṭṭhamattāya ummārabbhantare sakalasarīraṁ ugghāṭitavaccakuṭi viya duggandhaṁ jātaṁ. Seṭṭhikumāro ‘‘kassāyaṁ gandho’’ti pucchitvā, ‘‘seṭṭhikaññāyā’’ti sutvā, ‘‘nīharatha, nīharathā’’ti ābhataniyāmeneva kulagharaṁ pesesi. Sā eteneva nīhārena sattasu ṭhānesu paṭinivattitā.",
  "atk-s0508a214:13": "Tena ca samayena kassapadasabalo parinibbāyi. Tassa ghanakoṭṭimāhi satasahassagghanikāhi rattasuvaṇṇiṭṭhakāhi yojanubbedhaṁ cetiyaṁ ārabhiṁsu. Tasmiṁ cetiye karīyamāne sā seṭṭhidhītā cintesi – ‘‘ahaṁ sattasu ṭhānesu paṭinivattitā, kiṁ me jīvitenā’’ti attano ābharaṇabhaṇḍaṁ bhañjāpetvā suvaṇṇiṭṭhakaṁ kāresi ratanāyataṁ vidatthivitthinnaṁ caturaṅgulubbedhaṁ. Tato haritālamanosilāpiṇḍaṁ gahetvā aṭṭha uppalahatthake ādāya cetiyakaraṇaṭṭhānaṁ gatā. Tasmiñca khaṇe ekā iṭṭhakāpanti parikkhipitvā āgacchamānā ghaṭaniṭṭhakāya ūnā hoti, seṭṭhidhītā vaḍḍhakiṁ āha – ‘‘imaṁ iṭṭhakaṁ ettha ṭhapethā’’ti. ‘‘Amma, bhaddake kāle āgatāsi, sayameva ṭhapehī’’ti. Sā āruyha telena haritālamanosilāpiṇḍaṁ yojetvā tena bandhanena iṭṭhakaṁ patiṭṭhapetvā upari aṭṭhahi uppalahatthakehi pūjaṁ katvā vanditvā ‘‘nibbattanibbattaṭṭhāne me kāyato candanagandho vāyatu, mukhato uppalagandho’’ti patthanaṁ katvā cetiyaṁ vanditvā padakkhiṇaṁ katvā agamāsi.",
  "atk-s0508a214:14": "Atha tasmiṁyeva khaṇe yassa seṭṭhiputtassa paṭhamaṁ gehaṁ nītā, tassa taṁ ārabbha sati udapādi. Nagarepi nakkhattaṁ saṅghuṭṭhaṁ hoti. So upaṭṭhāke āha – ‘‘tadā idha ānītā seṭṭhidhītā atthi, kahaṁ sā’’ti? ‘‘Kulagehe sāmī’’ti. ‘‘Ānetha naṁ, nakkhattaṁ kīḷissāmā’’ti. Te gantvā taṁ vanditvā ṭhitā ‘‘kiṁ, tātā, āgatatthā’’ti tāya puṭṭhā taṁ pavattiṁ ācikkhiṁsu. ‘‘Tātā, mayā ābharaṇabhaṇḍena cetiyaṁ pūjitaṁ, ābharaṇaṁ me natthī’’ti . Te gantvā seṭṭhiputtassa ārocesuṁ. Ānetha naṁ, piḷandhanaṁ labhissatīti. Te ānayiṁsu. Tassā saha gharapavesanena sakalagehaṁ candanagandho ceva nīluppalagandho ca vāyi. Seṭṭhiputto taṁ pucchi – ‘‘paṭhamaṁ tava sarīrato duggandho vāyi, idāni pana te sarīrato candanagandho, mukhato uppalagandho vāyati. Kiṁ eta’’nti? Sā ādito paṭṭhāya attanā katakammaṁ ārocesi. Seṭṭhiputto ‘‘niyyānikaṁ vata buddhasāsana’’nti pasīditvā yojanikaṁ suvaṇṇacetiyaṁ kambalakañcukena parikkhipitvā tattha tattha rathacakkappamāṇehi suvaṇṇapadumehi alaṅkari. Tesaṁ dvādasahatthā olambakā honti.",
  "atk-s0508a214:15": "So tattha yāvatāyukaṁ ṭhatvā sagge nibbattitvā tato cuto bārāṇasito yojanamatte ṭhāne aññatarasmiṁ amaccakule nibbatti, seṭṭhikaññāpi devalokato cavitvā rājakule jeṭṭhadhītā hutvā nibbatti. Tesu vayappattesu kumārassa vasanagāme nakkhattaṁ saṅghuṭṭhaṁ. So mātaraṁ āha – ‘‘sāṭakaṁ me, amma, dehi, nakkhattaṁ kīḷissāmī’’ti . Sā dhotavatthaṁ nīharitvā adāsi. ‘‘Amma, thūlaṁ ida’’nti āha. Sā aññaṁ nīharitvā adāsi, tampi paṭikkhipi. Atha naṁ mātā āha – ‘‘tāta, yādise gehe mayaṁ jātā, natthi no ito sukhumatarassa paṭilābhāya puñña’’nti. ‘‘Tena hi labhanaṭṭhānaṁ gacchāmi ammā’’ti. ‘‘Putta, ahaṁ ajjeva tuyhaṁ bārāṇasinagare rajjapaṭilābhampi icchāmī’’ti. So mātaraṁ vanditvā āha – ‘‘gacchāmi, ammā’’ti. ‘‘Gaccha, tātā’’ti. Evaṁ kirassā cittaṁ ahosi – ‘‘kahaṁ gamissati? Idha vā ettha vā gehe nisīdissatī’’ti. So pana puññaniyāmena nikkhamitvā bārāṇasiṁ gantvā uyyāne maṅgalasilāpaṭṭe sasīsaṁ pārupitvā nipajji. So ca bārāṇasirañño kālaṅkatassa sattamo divaso hoti.",
  "atk-s0508a214:16": "Amaccā rañño sarīrakiccaṁ katvā rājaṅgaṇe nisīditvā mantayiṁsu – ‘‘rañño ekā dhītāva atthi, putto natthi, arājakaṁ rajjaṁ nassati, ko rājā hotī’’ti? ‘‘Tvaṁ hohi, tvaṁ hohī’’ti āhaṁsu. Purohito āha – ‘‘bahuṁ oloketuṁ na vaṭṭati, phussarathaṁ vissajjemā’’ti. Te kumudavaṇṇe cattāro sindhave yojetvā pañcavidhaṁ rājakakudhabhaṇḍaṁ setacchattañca rathasmiṁyeva ṭhapetvā rathaṁ vissajjetvā pacchato tūriyāni paggaṇhāpesuṁ. Ratho pācīnadvārena nikkhamitvā uyyānābhimukho ahosi. ‘‘Paricayena uyyānābhimukho gacchati, nivattemā’’ti keci āhaṁsu. Purohito ‘‘mā nivattayitthā’’ti āha. Ratho kumāraṁ padakkhiṇaṁ katvā ārohanasajjo hutvā aṭṭhāsi, purohito pārupanakaṇṇaṁ apanetvā pādatalāni olokento, ‘‘tiṭṭhatu ayaṁ dīpo, dvisahassadīpaparivāresu catūsu mahādīpesu esa rajjaṁ kāretuṁ yutto’’ti vatvā ‘‘punapi tūriyāni paggaṇhatha, punapi paggaṇhathā’’ti tikkhattuṁ tūriyāni paggaṇhāpesi.",
  "atk-s0508a214:17": "Atha kumāro mukhaṁ vivaritvā oloketvā, ‘‘kena kammena āgatatthā’’ti āha. ‘‘Deva, tumhākaṁ rajjaṁ pāpuṇātī’’ti. ‘‘Rājā kaha’’nti? ‘‘Devattaṁ gato, sāmī’’ti. ‘‘Kati divasā atikkantā’’ti? ‘‘Ajja sattamo divaso’’ti. ‘‘Putto vā dhītā vā natthī’’ti? ‘‘Dhītā atthi deva, putto natthī’’ti. ‘‘Karissāmi rajja’’nti. Te tāvadeva abhisekamaṇḍapaṁ kāretvā rājadhītaraṁ sabbālaṅkārehi alaṅkaritvā, uyyānaṁ ānetvā kumārassa abhisekaṁ akaṁsu. Athassa katābhisekassa satasahassagghanakaṁ vatthaṁ upahariṁsu. So ‘‘kimidaṁ, tātā’’ti āha. ‘‘Nivāsanavatthaṁ devā’’ti. ‘‘Nanu, tātā, thūla’’nti? ‘‘Manussānaṁ paribhogavatthesu ito sukhumataraṁ natthi, devā’’ti. ‘‘Tumhākaṁ rājā evarūpaṁ nivāsesī’’ti? ‘‘Āma, devā’’ti. ‘‘Na maññe puññavā tumhākaṁ rājā, suvaṇṇabhiṅgāraṁ āharatha, labhissāma vattha’’nti. Suvaṇṇabhiṅgāraṁ āhariṁsu. So uṭṭhāya hatthe dhovitvā mukhaṁ vikkhāletvā hatthena udakaṁ ādāya puratthimadisāyaṁ abbhukkiri. Tāvadeva ghanapathaviṁ bhinditvā aṭṭha kapparukkhā uṭṭhahiṁsu. Puna udakaṁ gahetvā dakkhiṇāyaṁ pacchimāyaṁ uttarāyanti evaṁ catūsu disāsu abbhukkiri. Sabbadisāsu aṭṭhaṭṭhakaṁ katvā dvattiṁsa kapparukkhā uṭṭhahiṁsu. So ekaṁ dibbadussaṁ nivāsetvā ekaṁ pārupitvā ‘‘nandarañño vijite suttakantikā itthiyo mā suttaṁ kantiṁsūti evaṁ bheriṁ carāpethā’’ti vatvā chattaṁ ussāpetvā alaṅkatapaṭiyatto hatthikkhandhavaragato nagaraṁ pavisitvā pāsādaṁ āruyha mahāsampattiṁ anubhavi.",
  "atk-s0508a214:18": "Evaṁ kāle gacchante ekadivasaṁ devī rañño mahāsampattiṁ disvā, ‘‘aho tapassī’’ti kāruññākāraṁ dasseti. ‘‘Kimidaṁ, devī’’ti ca puṭṭhā ‘‘atimahatī te, deva, sampatti. Atīte buddhānaṁ saddahitvā kalyāṇaṁ akattha, idāni anāgatassa paccayaṁ kusalaṁ na karothā’’ti āha. ‘‘Kassa dassāma, sīlavanto natthī’’ti? ‘‘Asuñño, deva, jambudīpo arahantehi, tumhe dānameva sajjetha, ahaṁ arahante lacchāmī’’ti āha. Rājā punadivase pācīnadvāre dānaṁ sajjāpesi. Devī pātova uposathaṅgāni adhiṭṭhāya uparipāsāde puratthābhimukhā urena nipajjitvā ‘‘sace etissaṁ disāyaṁ arahanto atthi, sveva āgantvā amhākaṁ bhikkhaṁ gaṇhantū’’ti āha. Tassaṁ disāyaṁ arahanto nāhesuṁ, taṁ sakkāraṁ kapaṇayācakānaṁ adaṁsu. Punadivase dakkhiṇadvāre dānaṁ sajjetvā tatheva akāsi, punadivase pacchimadvāre. Uttaradvāre sajjitadivase pana deviyā tatheva nimantentiyā himavante vasantānaṁ padumavatiyā puttānaṁ pañcasatānaṁ paccekabuddhānaṁ jeṭṭhako mahāpadumapaccekabuddho bhātike āmantesi, ‘‘mārisā, nandarājā, tumhe nimanteti, adhivāsetha tassā’’ti. Te adhivāsetvā punadivase anotattadahe mukhaṁ dhovitvā, ākāsena āgantvā uttaradvāre otariṁsu. Manussā disvā gantvā ‘‘pañcasatā, deva, paccekabuddhā āgatā’’ti rañjo ārocesuṁ. Rājā saddhiṁ deviyā gantvā, vanditvā, pattaṁ gahetvā paccekabuddhe pāsādaṁ āropetvā, tatra nesaṁ dānaṁ datvā, bhattakiccāvasāne rājā saṅghattherassa, devī, saṅghanavakassa pādamūle nipajjitvā ‘‘ayyā paccayehi na kilamissanti, mayaṁ puññena na hāyissāma. Amhākaṁ yāvajīvaṁ idha nivāsāya paṭiññaṁ dethā’’ti paṭiññaṁ kāretvā uyyāne pañcapaṇṇasālāsatāni pañcacaṅkamanasatānīti sabbākārena nivāsanaṭṭhānāni sampādetvā tattha vasāpesuṁ.",
  "atk-s0508a214:19": "Evaṁ kāle gacchante rañño paccanto kupito. So ‘‘ahaṁ paccantaṁ vūpasametuṁ gacchāmi, tvaṁ paccekabuddhesu mā pamajjī’’ti deviṁ ovaditvā gato. Tasmiṁ anāgateyeva paccekabuddhānaṁ āyusaṅkhārā khīṇā. Mahāpadumapaccekabuddho tiyāmarattiṁ jhānakīḷaṁ kīḷitvā aruṇuggamane ālambanaphalakaṁ ālambitvā ṭhitakova anupādisesāya nibbānadhātuyā parinibbāyi. Etenupāyena sesāpīti sabbeva parinibbutā. Punadivase devī paccekabuddhānaṁ nisīdanaṭṭhānaṁ haritūpalittaṁ kāretvā pupphāni vikiritvā, dhūpaṁ datvā tesaṁ āgamanaṁ olokayantī nisinnā āgamanaṁ apassantī purisaṁ pesesi – ‘‘gaccha, tāta, jānāhi, kiṁ ayyānaṁ kiñci aphāsuka’’nti? So gantvā mahāpadumassa paṇṇasālāya dvāraṁ vivaritvā tattha apassanto caṅkamanaṁ gantvā ālambanaphalakaṁ nissāya ṭhitaṁ disvā vanditvā ‘‘kālo, bhante’’ti āha. ‘‘Parinibbutasarīraṁ kiṁ kathessati? So niddāyati maññe’’ti gantvā piṭṭhipāde hatthena parāmasitvā pādānaṁ sītalatāya ceva thaddhatāya ca parinibbutabhāvaṁ ñatvā, dutiyassa santikaṁ agamāsi. Evaṁ tatiyassāti sabbesaṁ parinibbutabhāvaṁ ñatvā rājakulaṁ gato. ‘‘Kahaṁ, tāta, paccekabuddhā’’ti puṭṭho ‘‘parinibbutā, devī’’ti āha. Devī kandantī rodantī nikkhamitvā nāgarehi saddhiṁ tattha gantvā sādhukīḷitaṁ kāretvā paccekabuddhānaṁ sarīrakiccaṁ kāretvā dhātuyo gahetvā cetiyaṁ patiṭṭhāpesi.",
  "atk-s0508a214:20": "Rājā paccantaṁ vūpasametvā āgato paccuggamanaṁ āgataṁ deviṁ pucchi – ‘‘kiṁ, bhadde, paccekabuddhesu nappamajji, nirogā ayyā’’ti? ‘‘Parinibbutā devā’’ti. Rājā cinteti ‘‘evarūpānampi paṇḍitānaṁ maraṇaṁ uppajjati, amhākaṁ kuto mokkho’’ti. So nagaraṁ agantvā, uyyānameva pavisitvā jeṭṭhaputtaṁ pakkosāpetvā, tassa rajjaṁ niyyātetvā, sayaṁ samaṇapabbajjaṁ pabbaji. Devīpi ‘‘imasmiṁ pabbajite ahaṁ kiṁ karissāmī’’ti tattheva uyyāne pabbajitvā dvepi jhānaṁ bhāvetvā tato cutā brahmaloke nibbattiṁsu.",
  "atk-s0508a214:21": "Tesu tattheva vasantesu amhākaṁ satthā loke uppajjitvā pavattitavaradhammacakko anupubbena rājagahaṁ pāvisi. Satthari tattha paṭivasante ayaṁ pippalimāṇavo magadharaṭṭhe mahātitthabrāhmaṇagāme kapilabrāhmaṇassa aggamahesiyā kucchimhi nibbatto. Ayaṁ bhaddā kāpilānī maddaraṭṭhe sāgalanagare kosiyagottabrāhmaṇassa aggamahesiyā kucchismiṁ nibbattā. Tesaṁ anukkamena vaḍḍhamānānaṁ pippalimāṇavassa vīsatime, bhaddāya soḷasame vasse sampatte mātāpitaro puttaṁ oloketvā ‘‘tāta, tvaṁ vayappatto, kulavaṁso nāma patiṭṭhapetabbo’’ti ativiya nippīḷayiṁsu. Māṇavo āha ‘‘mayhaṁ sotapathe evarūpaṁ kathaṁ mā kathetha. Ahaṁ yāva tumhe dharatha, tāva paṭijaggissāmi, tumhākaṁ accayena nikkhamitvā pabbajissāmī’’ti. Te katipāhaṁ atikkamitvā puna kathayiṁsu. Sopi tatheva paṭikkhipi. Tato paṭṭhāya nirantaraṁ kathetiyeva.",
  "atk-s0508a214:22": "Māṇavo ‘‘mama mātaraṁ saññāpessāmī’’ti rattasuvaṇṇassa nikkhasahassaṁ datvā sabbakāmehi santappetvā suvaṇṇakārehi ekaṁ itthirūpaṁ kārāpetvā tassa majjanaghaṭṭanādikammapariyosāne taṁ rattavatthaṁ nivāsāpetvā vaṇṇasampannehi pupphehi ceva nānāalaṅkārehi ca alaṅkārāpetvā mātaraṁ pakkosāpetvā āha ‘‘amma, evarūpaṁ ārammaṇaṁ labhanto gehe vasissāmi alabhanto na vasissāmī’’ti. Paṇḍitā brāhmaṇī cintesi – ‘‘mayhaṁ putto puññavā dinnadāno katābhinīhāro, puññaṁ karonto na ekakova akāsi, addhā etena sahakatapuññā suvaṇṇarūpapaṭibhāgāva bhavissatī’’ti aṭṭha brāhmaṇe pakkosāpetvā sabbakāmehi santappetvā suvaṇṇarūpakaṁ rathaṁ āropetvā ‘‘gacchatha, tātā, yattha amhākaṁ jātigottabhogehi samāne kule evarūpaṁ dārikaṁ passatha, imameva suvaṇṇarūpakaṁ paṇṇākāraṁ katvā ethā’’ti uyyojesi.",
  "atk-s0508a214:23": "Te ‘‘amhākaṁ nāma etaṁ kamma’’nti nikkhamitvā ‘‘kattha gamissāmā’’ti cintetvā ‘‘maddaraṭṭhaṁ nāma itthākaro, maddaraṭṭhaṁ gamissāmā’’ti maddaraṭṭhe sāgalanagaraṁ agamaṁsu. Tattha taṁ suvaṇṇarūpakaṁ nhānatitthe ṭhapetvā ekamante nisīdiṁsu. Atha bhaddāya dhātī bhaddaṁ nhāpetvā, alaṅkaritvā, sirigabbhe nisīdāpetvā sayaṁ nhāyituṁ udakatitthaṁ gatā tattha taṁ suvaṇṇarūpakaṁ disvā ‘‘kissāyaṁ avinītā idhāgantvā ṭhitā’’ti piṭṭhipasse paharitvā ‘‘suvaṇṇarūpaka’’nti ñatvā ‘‘ayyadhītā me’’ti saññaṁ uppādesiṁ, ‘‘ayaṁ pana me ayyadhītāya nivāsanapaṭiggāhikāyāpi asadisā’’ti āha. Atha naṁ te manussā parivāretvā ‘‘evarūpā te sāmidhītā’’ti pucchiṁsu. ‘‘Kiṁ esā, imāya suvaṇṇapaṭimāya sataguṇena sahassaguṇena mayhaṁ ayyadhītā abhirūpatarā, dvādasahatthe gabbhe nisinnāya padīpakiccaṁ natthi, sarīrobhāseneva tamaṁ vidhamatī’’ti. ‘‘Tena hi āgacchā’’ti taṁ khujjaṁ gahetvā suvaṇṇarūpakaṁ rathe āropetvā kosiyagottassa brāhmaṇassa gharadvāre ṭhatvā āgamanaṁ nivedayiṁsu.",
  "atk-s0508a214:24": "Brāhmaṇo paṭisanthāraṁ katvā ‘‘kuto āgatatthā’’ti pucchi. ‘‘Magadharaṭṭhe mahātitthagāme kapilabrāhmaṇassa gharato’’ti. ‘‘Kiṁ kāraṇā āgatā’’ti? ‘‘Iminā nāma kāraṇenā’’ti. ‘‘Kalyāṇaṁ, tātā, samajātigottavibhavo amhākaṁ brāhmaṇo, dassāmi dārika’’nti paṇṇākāraṁ gaṇhi. Te kapilabrāhmaṇassa sāsanaṁ pahiṇiṁsu ‘‘laddhā dārikā , kattabbaṁ karothā’’ti. Taṁ sāsanaṁ sutvā pippalimāṇavassa ārocayiṁsu ‘‘laddhā kira dārikā’’ti. Māṇavo ‘‘ahaṁ ‘na labhissantī’ti cintesiṁ, ime ‘laddhā’ti vadanti, anatthiko hutvā paṇṇaṁ pesessāmī’’ti rahogato paṇṇaṁ likhi ‘‘bhaddā, attano jātigottabhogānurūpaṁ gharāvāsaṁ labhatu, ahaṁ nikkhamitvā pabbajissāmi, mā pacchā vippaṭisārinī ahosī’’ti. Bhaddāpi ‘‘asukassa kira maṁ dātukāmo’’ti sutvā ‘‘paṇṇaṁ pesessāmī’’ti rahogatā paṇṇaṁ likhi ‘‘ayyaputto attano jātigottabhogānurūpaṁ gharāvāsaṁ labhatu, ahaṁ pabbajissāmi, mā pacchā vippaṭisārī ahosī’’ti. Dvepi paṇṇāni antarāmagge samāgacchiṁsu. ‘‘Idaṁ kassa paṇṇa’’nti? ‘‘Pippalimāṇavena bhaddāya pahita’’nti. ‘‘Idaṁ kassā’’ti? ‘‘Bhaddāya pippalimāṇavassa pahita’’nti ca vutte te dvepi vācetvā ‘‘passatha dārakānaṁ kamma’’nti phāletvā araññe chaḍḍetvā aññaṁ taṁsamānaṁ paṇṇaṁ likhitvā ito etto ca pesesuṁ. Iti kumārassa kumārikāya ca sadisaṁ paṇṇaṁ lokassādarahitamevāti anicchamānānaṁyeva dvinnaṁ samāgamo ahosi.",
  "atk-s0508a214:25": "Taṁ divasaṁyeva pippalimāṇavo ekaṁ pupphadāmaṁ ganthāpesi bhaddāpi. Tāni sayanamajjhe ṭhapesuṁ bhuttasāyamāsā ubhopi ‘‘sayanaṁ āruhissāmā’’ti māṇavo dakkhiṇapassena sayanaṁ āruhi. Bhaddā vāmapassena abhiruhitvā āha – ‘‘yassa passe pupphāni milāyanti, tassa rāgacittaṁ uppannanti vijānissāma, imaṁ pupphadāmaṁ na alliyitabba’’nti. Te pana aññamaññaṁ sarīrasamphassabhayena tiyāmarattiṁ niddaṁ anokkamantāva vītināmenti, divā pana hasitamattampi nāhosi. Te lokāmisena asaṁsaṭṭhā yāva mātāpitaro dharanti, tāva kuṭumbaṁ avicāretvā tesu kālaṅkatesu vicārayiṁsu. Mahatī māṇavassa sampatti – ekadivasaṁ sarīraṁ ubbaṭṭetvā chaḍḍetabbaṁ suvaṇṇacuṇṇaṁ eva magadhanāḷiyā dvādasanāḷimattaṁ laddhuṁ vaṭṭati. Yantabaddhāni saṭṭhimahātaḷākāni, kammanto dvādasayojaniko, anurādhapurapamāṇā cuddasa gāmā, cuddasa hatthānīkāni, cuddasa assānīkāni, cuddasa rathānīkāni.",
  "atk-s0508a214:26": "So ekadivasaṁ alaṅkataassaṁ āruyha mahājanaparivuto kammantaṁ gantvā khettakoṭiyaṁ ṭhito naṅgalehi bhinnaṭṭhānato kākādayo sakuṇe gaṇḍuppādādipāṇake uddharitvā khādante disvā, ‘‘tātā, ime kiṁ khādantī’’ti pucchi. ‘‘Gaṇḍuppāde, ayyā’’ti. ‘‘Etehi kataṁ pāpaṁ kassa hotī’’ti? ‘‘Tumhākaṁ, ayyā’’ti. So cintesi – ‘‘sace etehi kataṁ pāpaṁ mayhaṁ hoti, kiṁ me karissati sattaasītikoṭidhanaṁ, kiṁ dvādasayojano kammanto, kiṁ yantabaddhāni taḷākāni, kiṁ cuddasa gāmā, sabbametaṁ bhaddāya kāpilāniyā niyyātetvā nikkhamma pabbajissāmī’’ti.",
  "atk-s0508a214:27": "Bhaddāpi kāpilānī tasmiṁ khaṇe antaravatthumhi tayo tilakumbhe pattharāpetvā dhātīhi parivutā nisinnā kāke tilapāṇake khādamāne disvā, ‘‘ammā, kiṁ ime khādantī’’ti pucchi. ‘‘Pāṇake ayye’’ti. ‘‘Akusalaṁ kassa hotī’’ti? ‘‘Tumhākaṁ, ayye’’ti. Sā cintesi – ‘‘mayhaṁ catuhatthavatthaṁ nāḷikodanamattañca laddhuṁ vaṭṭati, yadi panetaṁ ettakena janena kataṁ akusalaṁ mayhaṁ hoti, bhavasahassenapi vaṭṭato sīsaṁ ukkhipituṁ na sakkā. Ayyaputte āgatamatteyeva sabbaṁ tassa niyyātetvā nikkhamma pabbajissāmī’’ti.",
  "atk-s0508a214:28": "Māṇavo āgantvā, nhatvā pāsādaṁ āruyha mahārahe pallaṅke nisīdi. Athassa cakkavattino anucchavikaṁ bhojanaṁ sajjayiṁsu. Dvepi bhuñjitvā parijane nikkhante rahogatā phāsukaṭṭhāne nisīdiṁsu. Tato māṇavo bhaddaṁ āha – ‘‘bhadde, imaṁ gharaṁ āgacchantī tvaṁ kittakaṁ dhanaṁ āharasī’’ti? ‘‘Pañcapaṇṇāsa sakaṭasahassāni, ayyā’’ti. ‘‘Taṁ sabbaṁ, yā ca imasmiṁ ghare sattaasītikoṭiyo yantabaddhasaṭṭhitaḷākādibhedā ca sampatti atthi, taṁ sabbañca tuyhaṁyeva niyyādemī’’ti. ‘‘Tumhe pana kahaṁ gacchatha, ayyā’’ti? ‘‘Ahaṁ pabbajissāmī’’ti. ‘‘Ayya, ahampi tumhākaṁyeva āgamanaṁ olokayamānā nisinnā. Ahampi pabbajissāmī’’ti. Tesaṁ ādittapaṇṇakuṭi viya tayo bhavā upaṭṭhahiṁsu. Te antarāpaṇato kasāyarasapītāni vatthāni mattikāpatte ca āharāpetvā aññamaññaṁ kese oropetvā ‘‘ye loke arahanto, te uddissa amhākaṁ pabbajjā’’ti pabbajitvā, thavikāsu patte pakkhipitvā aṁse laggetvā pāsādato otariṁsu. Gehe dāsesu vā kammakaresu vā na koci sañjāni.",
  "atk-s0508a214:29": "Atha ne brāhmaṇagāmato nikkhamma dāsagāmadvārena gacchante ākappakuttavasena dāsagāmavāsino sañjāniṁsu. Te rodantā pādesu nipatitvā ‘‘kiṁ, amhe, anāthe karotha ayyā’’ti āhaṁsu. ‘‘Mayaṁ, ‘bhaṇe, ādittapaṇṇasālā viya tayo bhavā’ti pabbajimhā. Sace tumhesu ekekaṁ bhujissaṁ karoma, vassasatampi nappahoti. Tumheva tumhākaṁ sīsaṁ dhovitvā bhujissā hutvā jīvathā’’ti vatvā tesaṁ rodantānaṁyeva pakkamiṁsu.",
  "atk-s0508a214:30": "Thero purato gacchanto nivattitvā olokento cintesi – ‘‘ayaṁ, bhaddā kāpilānī, sakalajambudīpagghanikā itthī mayhaṁ pacchato āgacchati, ṭhānaṁ kho panetaṁ vijjati, yaṁ kocideva evaṁ cinteyya ‘ime pabbajitāpi vinā bhavituṁ na sakkonti, ananucchavikaṁ karontī’ti, koci pāpena manaṁ padūsetvā apāyapūrako bhaveyya, imaṁ pahāya mayhaṁ gantuṁ vaṭṭatī’’ti cittaṁ uppādesi. So purato gacchanto dvedhāpathaṁ disvā tassa matthake aṭṭhāsi. Bhaddāpi āgantvā, vanditvā aṭṭhāsi. Atha naṁ āha – ‘‘bhadde, tādisiṁ itthiṁ mama pacchato āgacchantiṁ disvā ‘ime pabbajitāpi vinā bhavituṁ na sakkontī’ti cintetvā amhesu paduṭṭhacitto mahājano apāyapūrako bhaveyya. Imasmiṁ dvedhāpathe tvaṁ ekaṁ gaṇha, ahamekena gamissāmī’’ti. ‘‘Āma, ayya, pabbajitānaṁ mātugāmo palibodho, ‘pabbajitvāpi vinā na bhavantī’ti amhākaṁ dosaṁ dassessanti, tumhe ekaṁ maggaṁ gaṇhatha, vinā bhavissāmā’’ti tikkhattuṁ padakkhiṇaṁ katvā catūsu ṭhānesu pañcapatiṭṭhitena vanditvā dasanakhasamodhānasamujjalaṁ añjaliṁ paggayha ‘‘satasahassakappaparimāṇe addhāne kato mittasanthavo ajja bhijjatī’’ti vatvā ‘‘tumhe dakkhiṇajātikā nāma, tumhākaṁ dakkhiṇamaggo vaṭṭati, mayaṁ mātugāmā nāma vāmajātikā, amhākaṁ vāmamaggo vaṭṭatī’’ti vanditvā maggaṁ paṭipannā. Tesaṁ dvedhābhūtakāle ayaṁ mahāpathavī ‘‘ahaṁ cakkavāḷasinerupabbate dhāretuṁ sakkontīpi tumhākaṁ guṇe dhāretuṁ na sakkomī’’ti vadantī viya viravamānā kampi, ākāse asanisaddo viya pavatti, cakkavāḷasinerupabbato unnadi.",
  "atk-s0508a214:31": "Sammāsambuddho veḷuvanamahāvihāre gandhakuṭiyaṁ nisinno pathavīkampanasaddaṁ sutvā ‘‘kissa nu kho pathavī kampatī’’ti āvajjento ‘‘pippalimāṇavo ca bhaddā ca kāpilānī maṁ uddissa appameyyaṁ sampattiṁ pahāya pabbajitā. Tesaṁ viyogaṭṭhāne ubhinnaṁ guṇabalena ayaṁ pathavīkampo jāto. Mayāpi etesaṁ saṅgahaṁ kātuṁ vaṭṭatī’’ti gandhakuṭito nikkhamma sayameva pattacīvaramādāya asītimahātheresu kañcipi anāmantetvā tigāvutaṁ maggaṁ paccuggamanaṁ katvā rājagahassa ca nālandāya ca antare bahuputtakanigrodharukkhamūle pallaṅkaṁ ābhujitvā nisīdi. Nisīdanto pana aññatarapaṁsukūliko viya anisīditvā buddhavesaṁ gahetvā asītihatthaghanabuddharasmiyo vissajjento nisīdi. Iti tasmiṁ khaṇe paṇṇacchattasakaṭacakkakūṭāgārādippamāṇā buddharasmiyo ito cito ca vippharantiyo vidhāvantiyo candasahassasūriyasahassauggamanakālo viya kurumānā taṁ vanantaṁ ekobhāsaṁ akaṁsu. Dvattiṁsamahāpurisalakkhaṇasiriyā samujjalatārāgaṇena viya gaganaṁ, supupphitakamalakuvalayena viya salilaṁ, vanantaṁ virocittha. Nigrodharukkhassa nāma khandho seto hoti, pattāni nīlāni, pakkāni rattāni. Tasmiṁ pana divase satasākho nigrodho suvaṇṇavaṇṇova ahosi.",
  "atk-s0508a214:32": "Mahākassapatthero ‘‘ayaṁ amhākaṁ satthā bhavissati, imaṁ ahaṁ uddissa pabbajito’’ti diṭṭhaṭṭhānato paṭṭhāya oṇatoṇatova gantvā tīsu ṭhānesu vanditvā ‘‘satthā me, bhante, bhagavā, sāvakohamasmi, satthā me, bhante, bhagavā sāvakohamasmī’’ti (saṁ. ni. 2.154) āha. Atha naṁ bhagavā āha ‘‘kassapa, sace tvaṁ imaṁ nipaccakāraṁ mahāpathaviyā kareyyāsi, sāpi dhāretuṁ na sakkuṇeyya. Tathāgatassa evaṁ guṇamahantataṁ jānatā tayā kato nipaccakāro mayhaṁ, lomampi cāletuṁ na sakkoti. Nisīda, kassapa, dāyajjaṁ te dassāmī’’ti. Athassa bhagavā tīhi ovādehi upasampadamadāsi. Datvā bahuputtakanigrodhamūlato nikkhamitvā theraṁ pacchāsamaṇaṁ katvā maggaṁ paṭipajji. Satthu sarīraṁ dvattiṁsamahāpurisalakkhaṇavicittaṁ, mahākassapassa sarīraṁ sattamahāpurisalakkhaṇapaṭimaṇḍitaṁ, so kañcanamahānāvāya pacchābaddho viya satthu padānupadikaṁ anugacchi. Satthā thokaṁ maggaṁ gantvā maggā okkamma aññatarasmiṁ rukkhamūle nisajjākāraṁ dassesi. Thero ‘‘nisīditukāmo satthā’’ti ñatvā attano pārupitapaṭapilotikasaṅghāṭiṁ catugguṇaṁ katvā paññapesi.",
  "atk-s0508a214:33": "Satthā tattha nisīditvā hatthena cīvaraṁ parimajjanto ‘‘mudukā kho tyāyaṁ, kassapa, paṭapilotikasaṅghāṭī’’ti (saṁ. ni. 2.154) āha. Thero ‘‘satthā mama saṅghāṭiyā mudubhāvaṁ katheti, pārupitukāmo bhavissatī’’ti ñatvā ‘‘pārupatu, bhante, bhagavā saṅghāṭi’’nti āha. ‘‘Tvaṁ kiṁ pārupissasi, kassapā’’ti? ‘‘Tumhākaṁ nivāsanaṁ labhanto pārupissāmi, bhante’’ti. ‘‘Kiṁ pana tvaṁ, kassapa, imaṁ paribhogajiṇṇaṁ paṁsukūlaṁ dhāretuṁ sakkhissasi? Mayā hi imassa paṁsukūlassa gahitadivase udakapariyantaṁ katvā mahāpathavī kampi, imaṁ buddhānaṁ paribhogajiṇṇacīvaraṁ nāma na sakkā parittaguṇena dhāretuṁ, paṭibalenevidaṁ paṭipattipūraṇasamatthena jātipaṁsukūlikena dhāretuṁ vaṭṭatī’’ti vatvā therena saddhiṁ cīvaraṁ parivattesi.",
  "atk-s0508a214:34": "Evaṁ pana cīvaraparivattanaṁ katvā therassa pārutacīvaraṁ bhagavā pārupi, satthu cīvaraṁ thero. Tasmiṁ samaye acetanāpi ayaṁ mahāpathavī ‘‘dukkaraṁ, bhante, akattha, attanā pārutacīvaraṁ sāvakassa dinnapubbo nāma natthi, ahaṁ tumhākaṁ guṇaṁ dhāretuṁ na sakkomī’’ti vadantī viya udakapariyantaṁ katvā kampi. Theropi ‘‘laddhaṁ dāni mayā buddhānaṁ paribhogacīvaraṁ, kiṁ me idāni uttari kattabbaṁ atthī’’ti unnatiṁ akatvā buddhānaṁ santikeyeva terasa dhutaguṇe samādāya sattadivasamattaṁ puthujjano ahosi, aṭṭhame divase saha paṭisambhidāhi arahattaṁ pāpuṇi. Tena vuttaṁ apadāne (apa. thera 1.1.398-420) –",
  "atk-s0508a214:35": "‘‘Padumuttarassa bhagavato, lokajeṭṭhassa tādino;",
  "atk-s0508a214:36": "Nibbute lokanāthamhi, pūjaṁ kubbanti satthuno.",
  "atk-s0508a214:37": "‘‘Udaggacittā janatā, āmoditapamoditā;",
  "atk-s0508a214:38": "Tesu saṁvegajātesu, pīti se udapajjatha.",
  "atk-s0508a214:39": "‘‘Ñātimitte samānetvā, idaṁ vacanamabraviṁ;",
  "atk-s0508a214:40": "Parinibbuto mahāvīro, handa pūjaṁ karomase.",
  "atk-s0508a214:41": "‘‘Sādhūti te paṭissutvā, bhiyyo hāsaṁ janiṁsu me;",
  "atk-s0508a214:42": "Buddhasmiṁ lokanāthamhi, kāhāma puññasañcayaṁ.",
  "atk-s0508a214:43": "‘‘Agghiyaṁ sukataṁ katvā, satahatthasamuggataṁ;",
  "atk-s0508a214:44": "Diyaḍḍhahatthapatthaṭaṁ, vimānaṁ nabhamuggataṁ.",
  "atk-s0508a214:45": "‘‘Katvāna hammiyaṁ tattha, tālapantīhi cittitaṁ;",
  "atk-s0508a214:46": "Sakaṁ cittaṁ pasādetvā, cetiyaṁ pūjayuttamaṁ.",
  "atk-s0508a214:47": "‘‘Aggikkhandhova jalito, kiṁsuko iva phullito;",
  "atk-s0508a214:48": "Indalaṭṭhīva ākāse, obhāseti catuddisā.",
  "atk-s0508a214:49": "‘‘Tattha cittaṁ pasādetvā, katvāna kusalaṁ bahuṁ;",
  "atk-s0508a214:50": "Pubbakammaṁ saritvāna, tidasaṁ upapajjahaṁ.",
  "atk-s0508a214:51": "‘‘Sahassayuttaṁ hayavāhiṁ, dibbayānamadhiṭṭhito;",
  "atk-s0508a214:52": "Ubbiddhaṁ bhavanaṁ mayhaṁ, sattabhūmaṁ samuggataṁ.",
  "atk-s0508a214:53": "‘‘Kūṭāgārasahassāni, sabbasoṇṇamayā ahuṁ;",
  "atk-s0508a214:54": "Jalanti sakatejena, disā sabbā pabhāsayaṁ.",
  "atk-s0508a214:55": "‘‘Santi aññepi niyyūhā, lohitaṅgamayā tadā;",
  "atk-s0508a214:56": "Tepi jotanti ābhāya, samantā caturo disā.",
  "atk-s0508a214:57": "‘‘Puññakammābhinibbattā, kūṭāgārā sunimmitā;",
  "atk-s0508a214:58": "Maṇimayāpi jotanti, disā dasa samantato.",
  "atk-s0508a214:59": "‘‘Tesaṁ ujjotamānānaṁ, obhāso vipulo ahu;",
  "atk-s0508a214:60": "Sabbe deve abhibhomi, puññakammassidaṁ phalaṁ.",
  "atk-s0508a214:61": "‘‘Saṭṭhikappasahassamhi, ubbiddho nāma khattiyo;",
  "atk-s0508a214:62": "Cāturanto vijitāvī, pathaviṁ āvasiṁ ahaṁ.",
  "atk-s0508a214:63": "‘‘Tatheva bhaddake kappe, tiṁsakkhattuṁ ahosahaṁ;",
  "atk-s0508a214:64": "Sakakammābhiraddhomhi, cakkavattī mahabbalo.",
  "atk-s0508a214:65": "‘‘Sattaratanasampanno, catudīpamhi issaro;",
  "atk-s0508a214:66": "Tatthāpi bhavanaṁ mayhaṁ, indalaṭṭhīva uggataṁ.",
  "atk-s0508a214:67": "‘‘Āyāmato catubbīsaṁ, vitthārena ca dvādasa;",
  "atk-s0508a214:68": "Rammaṇaṁ nāma nagaraṁ, daḷhapākāratoraṇaṁ.",
  "atk-s0508a214:69": "‘‘Āyāmato pañcasataṁ, vitthārena tadaḍḍhakaṁ;",
  "atk-s0508a214:70": "Ākiṇṇaṁ janakāyehi, tidasānaṁ puraṁ viya.",
  "atk-s0508a214:71": "‘‘Yathā sūcighare sūcī, pakkhittā paṇṇavīsati;",
  "atk-s0508a214:72": "Aññamaññaṁ paghaṭṭenti, ākiṇṇaṁ hoti laṅkataṁ.",
  "atk-s0508a214:73": "‘‘Evampi nagaraṁ mayhaṁ, hatthissarathasaṁkulaṁ;",
  "atk-s0508a214:74": "Manussehi sadākiṇṇaṁ, rammaṇaṁ nagaruttamaṁ.",
  "atk-s0508a214:75": "‘‘Tattha bhutvā pivitvā ca, puna devattanaṁ gato;",
  "atk-s0508a214:76": "Bhave pacchimake mayhaṁ, ahosi kulasampadā.",
  "atk-s0508a214:77": "‘‘Brahmaññakulasambhūto, mahāratanasañcayo;",
  "atk-s0508a214:78": "Asītikoṭiyo hitvā, hiraññassāpi pabbajiṁ.",
  "atk-s0508a214:79": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a214:80": "Atha naṁ satthā ‘‘kassapo, bhikkhave, candūpamo kulāni upasaṅkamati apakasseva kāyaṁ, apakassa cittaṁ, niccanavako kulesu appagabbho’’ti evamādinā (saṁ. ni. 2.146) pasaṁsitvā aparabhāge ariyagaṇamajjhe nisinno ‘‘etadaggaṁ, bhikkhave, mama sāvakānaṁ bhikkhūnaṁ dhutavādānaṁ yadidaṁ mahākassapo’’ti (a. ni. 1.188, 191) dhutaṅgadharānaṁ aggaṭṭhāne ṭhapesi. So vivekābhiratikittanamukhena bhikkhūnaṁ ovādaṁ dento attano paṭipattiṁ pakāsento –",
  "atk-s0508a214:81": "1054.",
  "atk-s0508a214:82": " ‘‘Na gaṇena purakkhato care, vimano hoti samādhi dullabho;",
  "atk-s0508a214:83": "Nānājanasaṅgaho dukho, iti disvāna gaṇaṁ na rocaye.",
  "atk-s0508a214:84": "1055.",
  "atk-s0508a214:85": " ‘‘Na kulāni upabbaje muni, vimano hoti samādhi dullabho;",
  "atk-s0508a214:86": "So ussukko rasānugiddho, atthaṁ riñcati yo sukhāvaho.",
  "atk-s0508a214:87": "1056.",
  "atk-s0508a214:88": " ‘‘Paṅkoti hi naṁ avedayuṁ, yāyaṁ vandanapūjanā kulesu;",
  "atk-s0508a214:89": "Sukhumaṁ sallaṁ durubbahaṁ, sakkāro kāpurisena dujjaho.",
  "atk-s0508a214:90": "1057.",
  "atk-s0508a214:91": " ‘‘Senāsanamhā oruyha, nagaraṁ piṇḍāya pāvisiṁ;",
  "atk-s0508a214:92": "Bhuñjantaṁ purisaṁ kuṭṭhiṁ, sakkaccaṁ taṁ upaṭṭhahiṁ.",
  "atk-s0508a214:93": "1058.",
  "atk-s0508a214:94": " ‘‘So me pakkena hatthena, ālopaṁ upanāmayi;",
  "atk-s0508a214:95": "Ālopaṁ pakkhipantassa, aṅguli cettha chijjatha.",
  "atk-s0508a214:96": "1059.",
  "atk-s0508a214:97": " ‘‘Kuṭṭamūlañca nissāya, ālopaṁ taṁ abhuñjisaṁ;",
  "atk-s0508a214:98": "Bhuñjamāne vā bhutte vā, jegucchaṁ me na vijjati.",
  "atk-s0508a214:99": "1060.",
  "atk-s0508a214:100": " ‘‘Uttiṭṭhapiṇḍo āhāro, pūtimuttañca osadhaṁ;",
  "atk-s0508a214:101": "Senāsanaṁ rukkhamūlaṁ, paṁsukūlañca cīvaraṁ;",
  "atk-s0508a214:102": "Yassete abhisambhutvā, sa ve cātuddiso naro.",
  "atk-s0508a214:103": "1061.",
  "atk-s0508a214:104": " ‘‘Yattha eke vihaññanti, āruhantā siluccayaṁ;",
  "atk-s0508a214:105": "Tattha buddhassa dāyādo, sampajāno paṭissato;",
  "atk-s0508a214:106": "Iddhibalenupatthaddho, kassapo abhirūhati.",
  "atk-s0508a214:107": "1062.",
  "atk-s0508a214:108": " ‘‘Piṇḍapātapaṭikkanto, selamāruyha kassapo;",
  "atk-s0508a214:109": "Jhāyati anupādāno, pahīnabhayabheravo.",
  "atk-s0508a214:110": "1063.",
  "atk-s0508a214:111": " ‘‘Piṇḍapātapaṭikkanto, selamāruyha kassapo;",
  "atk-s0508a214:112": "Jhāyati anupādāno, ḍayhamānesu nibbuto.",
  "atk-s0508a214:113": "1064.",
  "atk-s0508a214:114": " ‘‘Piṇḍapātapaṭikkanto, selamāruyha kassapo;",
  "atk-s0508a214:115": "Jhāyati anupādāno, katakicco anāsavo.",
  "atk-s0508a214:116": "1065.",
  "atk-s0508a214:117": " ‘‘Karerimālāvitatā, bhūmibhāgā manoramā;",
  "atk-s0508a214:118": "Kuñjarābhirudā rammā, te selā ramayanti maṁ.",
  "atk-s0508a214:119": "1066.",
  "atk-s0508a214:120": " ‘‘Nīlabbhavaṇṇā rucirā, vārisītā sucindharā;",
  "atk-s0508a214:121": "Indagopakasañchannā, te selā ramayanti maṁ.",
  "atk-s0508a214:122": "1067.",
  "atk-s0508a214:123": " ‘‘Nīlabbhakūṭasadisā, kūṭāgāravarūpamā;",
  "atk-s0508a214:124": "Vāraṇābhirudā rammā, te selā ramayanti maṁ.",
  "atk-s0508a214:125": "1068.",
  "atk-s0508a214:126": " ‘‘Abhivuṭṭhā rammatalā, nagā isibhi sevitā;",
  "atk-s0508a214:127": "Abbhunnaditā sikhīhi, te selā ramayanti maṁ.",
  "atk-s0508a214:128": "1069.",
  "atk-s0508a214:129": " ‘‘Alaṁ jhāyitukāmassa, pahitattassa me sato;",
  "atk-s0508a214:130": "Alaṁ me atthakāmassa, pahitattassa bhikkhuno.",
  "atk-s0508a214:131": "1070.",
  "atk-s0508a214:132": " ‘‘Alaṁ me phāsukāmassa, pahitattassa bhikkhuno;",
  "atk-s0508a214:133": "Alaṁ me yogakāmassa, pahitattassa tādino.",
  "atk-s0508a214:134": "1071.",
  "atk-s0508a214:135": " ‘‘Umāpupphena samānā, gaganāvabbhachāditā;",
  "atk-s0508a214:136": "Nānādijagaṇākiṇṇā, te selā ramayanti maṁ.",
  "atk-s0508a214:137": "1072.",
  "atk-s0508a214:138": " ‘‘Anākiṇṇā gahaṭṭhehi, migasaṅghanisevitā;",
  "atk-s0508a214:139": "Nānādijagaṇākiṇṇā, te selā ramayanti maṁ.",
  "atk-s0508a214:140": "1073.",
  "atk-s0508a214:141": " ‘‘Acchodikā puthusilā, gonaṅgulamigāyutā;",
  "atk-s0508a214:142": "Ambusevālasañchannā, te selā ramayanti maṁ.",
  "atk-s0508a214:143": "1074.",
  "atk-s0508a214:144": " ‘‘Na pañcaṅgikena tūriyena, rati me hoti tādisī;",
  "atk-s0508a214:145": "Yathā ekaggacittassa, sammā dhammaṁ vipassato.",
  "atk-s0508a214:146": "1075.",
  "atk-s0508a214:147": " ‘‘Kammaṁ bahukaṁ na kāraye, parivajjeyya janaṁ na uyyame;",
  "atk-s0508a214:148": "Ussukko so rasānugiddho, atthaṁ riñcati yo sukhāvaho.",
  "atk-s0508a214:149": "1076.",
  "atk-s0508a214:150": " ‘‘Kammaṁ bahukaṁ na kāraye, parivajjeyya anattaneyyametaṁ;",
  "atk-s0508a214:151": "Kicchati kāyo kilamati, dukkhito so samathaṁ na vindati.",
  "atk-s0508a214:152": "1077.",
  "atk-s0508a214:153": " ‘‘Oṭṭhappahatamattena, attānampi na passati;",
  "atk-s0508a214:154": "Patthaddhagīvo carati, ahaṁ seyyoti maññati.",
  "atk-s0508a214:155": "1078.",
  "atk-s0508a214:156": " ‘‘Aseyyo seyyasamānaṁ, bālo maññati attānaṁ;",
  "atk-s0508a214:157": "Na taṁ viññū pasaṁsanti, patthaddhamānasaṁ naraṁ.",
  "atk-s0508a214:158": "1079.",
  "atk-s0508a214:159": " ‘‘Yo ca seyyohamasmīti, nāhaṁ seyyoti vā pana;",
  "atk-s0508a214:160": "Hīno taṁsadiso vāti, vidhāsu na vikampati.",
  "atk-s0508a214:161": "1080.",
  "atk-s0508a214:162": " ‘‘Paññavantaṁ tathā tādiṁ, sīlesu susamāhitaṁ;",
  "atk-s0508a214:163": "Cetosamathamanuyuttaṁ, tañce viññū pasaṁsare.",
  "atk-s0508a214:164": "1081.",
  "atk-s0508a214:165": " ‘‘Yassa sabrahmacārīsu, gāravo nūpalabbhati;",
  "atk-s0508a214:166": "Ārakā hoti saddhammā, nabhato puthavī yathā.",
  "atk-s0508a214:167": "1082.",
  "atk-s0508a214:168": " ‘‘Yesañca hiri ottappaṁ, sadā sammā upaṭṭhitaṁ;",
  "atk-s0508a214:169": "Virūḷhabrahmacariyā te, tesaṁ khīṇā punabbhavā.",
  "atk-s0508a214:170": "1083.",
  "atk-s0508a214:171": " ‘‘Uddhato capalo bhikkhu, paṁsukūlena pāruto;",
  "atk-s0508a214:172": "Kapīva sīhacammena, na so tenupasobhati.",
  "atk-s0508a214:173": "1084.",
  "atk-s0508a214:174": " ‘‘Anuddhato acapalo, nipako saṁvutindriyo;",
  "atk-s0508a214:175": "Sobhati paṁsukūlena, sīhova girigabbhare.",
  "atk-s0508a214:176": "1085.",
  "atk-s0508a214:177": " ‘‘Ete sambahulā devā, iddhimanto yasassino;",
  "atk-s0508a214:178": "Dasadevasahassāni, sabbe te brahmakāyikā.",
  "atk-s0508a214:179": "1086.",
  "atk-s0508a214:180": " ‘‘Dhammasenāpatiṁ vīraṁ, mahājhāyiṁ samāhitaṁ;",
  "atk-s0508a214:181": "Sāriputtaṁ namassantā, tiṭṭhanti pañjalīkatā.",
  "atk-s0508a214:182": "1087.",
  "atk-s0508a214:183": " ‘‘Namo te purisājañña, namo te purisuttama;",
  "atk-s0508a214:184": "Yassa te nābhijānāma, yampi nissāya jhāyati.",
  "atk-s0508a214:185": "1088.",
  "atk-s0508a214:186": " ‘‘Accheraṁ vata buddhānaṁ, gambhīro gocaro sako;",
  "atk-s0508a214:187": "Ye mayaṁ nābhijānāma, vālavedhisamāgatā.",
  "atk-s0508a214:188": "1089.",
  "atk-s0508a214:189": " ‘‘Taṁ tathā devakāyehi, pūjitaṁ pūjanārahaṁ;",
  "atk-s0508a214:190": "Sāriputtaṁ tadā disvā, kappinassa sitaṁ ahu.",
  "atk-s0508a214:191": "1090.",
  "atk-s0508a214:192": " ‘‘Yāvatā buddhakhettamhi, ṭhapayitvā mahāmuniṁ;",
  "atk-s0508a214:193": "Dhutaguṇe visiṭṭhohaṁ, sadiso me na vijjati.",
  "atk-s0508a214:194": "1091.",
  "atk-s0508a214:195": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a214:196": "Ohito garuko bhāro, natthi dāni punabbhavo.",
  "atk-s0508a214:197": "1092.",
  "atk-s0508a214:198": " ‘‘Na cīvare na sayane, bhojane nupalimpati;",
  "atk-s0508a214:199": "Gotamo anappameyyo, mūḷālapupphaṁ vimalaṁva;",
  "atk-s0508a214:200": "Ambunā nekkhammaninno, tibhavābhinissaṭo.",
  "atk-s0508a214:201": "1093.",
  "atk-s0508a214:202": " ‘‘Satipaṭṭhānagīvo so, saddhāhattho mahāmuni;",
  "atk-s0508a214:203": "Paññāsīso mahāñāṇī, sadā carati nibbuto’’ti. –",
  "atk-s0508a214:204": "Imā gāthā abhāsi. Tattha ādito tisso gāthā gaṇesu kulesu ca saṁsaṭṭhe bhikkhū disvā tesaṁ ovādadānavasena vuttā.",
  "atk-s0508a214:205": "Tattha na gaṇena purakkhato careti bhikkhugaṇehi purakkhato parivārito hutvā na careyya na vihareyya. Kasmā? Vimano hoti samādhi dullabho gaṇaṁ pariharantassa dukkhuppattiyā byākulamanatāya, uddesena ovādena anusāsaniyā anuggahaṁ karonto yathānusiṭṭhaṁ appaṭipattiyā ca vimano vikāribhūtacitto hoti, tato saṁsaggena ekaggataṁ alabhantassa samādhi dullabho hoti. Tathārūpassa hi upacārasamādhimattampi na ijjhati, pageva itaro. Nānājanasaṅgahoti nānajjhāsayassa nānārucikassa janassa peyyakhajjādinā saṅgaho. Dukhoti kiccho kasiro. Iti disvānāti evaṁ gaṇasaṅgahe bahuvidhaṁ ādīnavaṁ disvā ñāṇacakkhunā oloketvā. Gaṇaṁ gaṇavāsaṁ na rocaye na roceyya na iccheyya.",
  "atk-s0508a214:206": "Na kulāni upabbaje munīti imasmiṁ sāsane pabbajito khattiyādikulūpako hutvā na upagaccheyya. Kiṁkāraṇā? Vimano hoti samādhi dullabho. So ussukko kulūpasaṅkamane ussukkaṁ āpanno kulesu laddhabbesu madhurādirasesu anugiddho gedhaṁ āpanno tattha uppannesu kiccakaraṇīyesu attanāva yogaṁ āpajjanto. Atthaṁ riñcati yo sukhāvahoti yo attano maggaphalanibbānasukhāvaho taṁ sīlavisuddhiādisaṅkhātaṁ atthaṁ riñcati jahati, nānuyuñjatīti attho.",
  "atk-s0508a214:207": "Tatiyagāthā heṭṭhā vuttā eva.",
  "atk-s0508a214:208": "Senāsanamhā oruyhātiādikā catasso gāthā paccayesu attano santosadassanamukhena ‘‘bhikkhunā nāma evaṁ paṭipajjitabba’’nti bhikkhūnaṁ ovādadānavasena vuttā. Tattha senāsanamhā oruyhāti pabbatasenāsanattā vuttaṁ. Sakkaccaṁ taṁ upaṭṭhahinti taṁ kuṭṭhipurisaṁ uḷārasampattiṁ pāpetukāmatāya bhikkhāya atthiko hutvā paṇītabhikkhadāyakaṁ kulaṁ mahicchapuggalo viya ādarena upagantvā aṭṭhāsiṁ.",
  "atk-s0508a214:209": "Pakkenāti aṭṭhigatakuṭṭharogatāya upakkena kuthitena. Aṅguli cettha chijjathāti ettha patte tassa aṅguli chijjitvā āhārena saddhiṁ patatīti attho.",
  "atk-s0508a214:210": "Kuṭṭamūlaṁ nissāyāti tassa purisassa pasādajananatthaṁ tādise gharabhittisamīpe nisīditvā ālopaṁ taṁ abhuñjisaṁ paribhuñjiṁ. Ayaṁ pana therassa paṭipatti sikkhāpade apaññatteti daṭṭhabbaṁ. Paṭikkūle ca appaṭikkūle iva appaṭikkūlasaññitāya ariyiddhiyā ukkaṁsagatattā therassa taṁ ajjhoharantassa jigucchā na uppajji, puthujjanassa pana tādisaṁ bhuñjantassa antāni nikkhameyyuṁ. Tenāha ‘‘bhuñjamāne vā bhutte vā, jegucchaṁ me na vijjatī’’ti.",
  "atk-s0508a214:211": "Uttiṭṭhapiṇḍoti uttiṭṭhitvā paresaṁ gharadvāre ṭhatvā gahetabbapiṇḍo, jaṅghabalaṁ nissāya anugharaṁ gantvā laddhabbamissakabhikkhāti attho. Pūtimuttanti gomuttaparibhāvitaharīṭakādi ca. Yassete abhisambhutvāti, yo bhikkhu ete uttiṭṭhapiṇḍādayo cattāro paccaye antimantena abhiramitvā paribhuñjati. Sa ve cātuddiso naroti so puggalo ekaṁsena cātuddiso puratthimādicatudisāyogyo, katthaci appaṭigho yāya kāyaci disāya viharituṁ sakkotīti attho.",
  "atk-s0508a214:212": "Atha thero attano mahallakakāle manussehi ‘‘kathaṁ, bhante, tumhe evarūpāya jarāya vattamānāya dine dine pabbataṁ abhiruhathā’’ti vutte ‘‘yattha eke’’tiādikā catasso gāthā abhāsi. Tattha yatthāti yasmiṁ pacchimavaye. Eketi ekacce. Vihaññantīti sarīrakilamathena cittena vighātaṁ āpajjanti. Siluccayanti pabbataṁ. Tatthāti tasmiṁ jarājiṇṇakālepi. Sampajāno paṭissatoti iminā cittakhedābhāvaṁ dasseti, iddhibalenupatthaddhoti iminā sarīrakhedābhāvaṁ.",
  "atk-s0508a214:213": "Bhayahetūnaṁ kilesānaṁ samucchinnattā pahīnabhayabheravo.",
  "atk-s0508a214:214": "Ḍayhamānesūti rāgaggiādīhi ekādasahi aggīhi sattesu ḍayhamānesu. Saṁkilesapariḷāhābhāvena nibbuto sītibhūto.",
  "atk-s0508a214:215": "Puna manussehi ‘‘kiṁ, bhante, jiṇṇakālepi araññapabbateyeva viharatha, nanu ime veḷuvanādayo vihārā manoramā’’ti vutte araññapabbatā eva mayhaṁ manoramāti dassento ‘‘karerimālāvitatā’’tiādikā dvādasa gāthā abhāsi. Tattha karerimālāvitatāti varuṇarukkhapantīhi samāgatā. ‘‘Kālavaṇṇapupphehi otthaṭā’’tipi vadanti. Kuñjarābhirudāti paṭighosādiguṇībhūtehi hatthīnaṁ gocaresīnaṁ gajjitehi abhitthanitā.",
  "atk-s0508a214:216": "Abhivuṭṭhāti mahāmeghena abhippavuṭṭhā. Rammatalāti teneva rajojallapaṇṇeyyādīnaṁ apagamena ramaṇīyatalā. Nagāti desantaraṁ agamanato ‘‘nagā’’ti selamayatāya ‘‘selā’’ti ca laddhanāmā pabbatā. Abbhunnaditā sikhīhīti madhurassarena unnaditā.",
  "atk-s0508a214:217": "Alanti yuttaṁ samatthaṁ vā. Jhāyitukāmassa atthakāmassātiādīsupi iminā nayena yojetabbaṁ. Bhikkhunoti bhinnakilesabhikkhuno, meti sambandho.",
  "atk-s0508a214:218": "Umāpupphenasamānāti mecakanibhatāya umākusumasadisā. Gaganāvabbha chāditāti tato eva saradassa gaganaabbhā viya kāḷameghasañchāditā, nīlavaṇṇāti attho.",
  "atk-s0508a214:219": "Anākiṇṇāti asaṁkiṇṇā asambādhā. Pañcaṅgikenāti ātatādīhi pañcahi aṅgehi yuttena tūriyena parivāriyamānassa tādisīpi na hoti, yathā yādisī ekaggacittassa samāhitacittassa sammadeva rūpārūpadhammaṁ aniccādivasena vipassantassa rati hoti. Tenāha bhagavā –",
  "atk-s0508a214:220": "‘‘Yato yato sammasati, khandhānaṁ udayabbayaṁ;",
  "atk-s0508a214:221": "Labhatī pītipāmojjaṁ, amataṁ taṁ vijānata’’nti. (dha. pa. 374)",
  "atk-s0508a214:222": "Kammaṁ bahukantiādinā dve gāthā kammārāmānaṁ paccayagiddhānaṁ bhikkhūnaṁ ovādadānavasena vuttā. Tattha kammaṁ bahukaṁ na kārayeti kammārāmo hutvā bahuṁ nāma kammaṁ na kāraye na adhiṭṭhahe, khaṇḍaphullapaṭisaṅkharaṇaṁ pana satthārā anuññātameva. Parivajjeyya jananti akalyāṇamittabhūtaṁ janaṁ vajjeyya. Na uyyameti paccayuppādanagaṇabandhādivasena vāyāmaṁ na kareyya.",
  "atk-s0508a214:223": "Anattaneyyametanti etaṁ navakammādhiṭṭhānādikaṁ attano atthāvahaṁ na hotīti attho. Tattha kāraṇamāha ‘‘kicchati kāyo kilamatī’’ti. Navakammādipasutassa hi tahaṁ tahaṁ vicarato kāyasukhādialābhena kicchappatto hoti kilamati khedaṁ āpajjati, tena ca kāyakilamathena dukkhito. Vatthuvisadaattaneyyakiriyādīnaṁ abhāvena so puggalo samathaṁ na vindati cittasamādhānaṁ na labhatīti.",
  "atk-s0508a214:224": "Oṭṭhappahatamattenātiādinā dve gāthā sutaparamassa paṇḍitamānino garahavasena, tato parā dve paṇḍitassa pasaṁsāvasena vuttā. Tattha oṭṭhappahatamattenāti sajjhāyasīsena oṭṭhaparivattanamattena, buddhavacanaṁ sajjhāyakaraṇamattenāti attho. Attānampi na passatīti anatthaññutāya attano paccakkhabhūtampi atthaṁ na jānāti, yāthāvato attano pamāṇaṁ na paricchindatīti attho. Patthaddhagīvo caratīti ‘‘ahaṁ bahussuto, satimā, paññavā, na mayā sadiso añño atthī’’ti mānatthaddho hutvā garuṭṭhāniyānampi apacitiṁ adassento ayosalākaṁ gilitvā ṭhito viya thaddhagīvo carati. Ahaṁ seyyoti maññatīti ahameva seyyo uttamoti maññati.",
  "atk-s0508a214:225": "Aseyyo seyyasamānaṁ, bālo maññati attānanti ayaṁ aseyyo hīno samāno aññena seyyena uttamena samānaṁ sadisaṁ katvā attānaṁ bālo mandabuddhi bālabhāveneva maññatīti. Na taṁ viññū pasaṁsantīti taṁ tādisaṁ bālaṁ paggahitacittatāya patthaddhamānasaṁ thambhitattaṁ naraṁ viññū paṇḍitā na pasaṁsanti, aññadatthu garahantiyeva.",
  "atk-s0508a214:226": "Seyyohamasmīti yo pana paṇḍito puggalo ‘‘seyyohamasmī’’ti vā hīnasadisamānavasena ‘‘nāhaṁ seyyo’’ti vā kañcipi mānaṁ ajappento vidhāsu navasu mānakoṭṭhāsesu kassacipi vasena na vikampati.",
  "atk-s0508a214:227": "Paññavantanti aggaphalapaññāvasena paññavantaṁ iṭṭhādīsu tādibhāvappattiyā tādiṁ, asekkhaphalasīlesu suṭṭhu patiṭṭhitattā sīlesu susamāhitaṁ, arahattaphalasamāpattisamāpajjanena cetosamathamanuyuttanti tādisaṁ sabbaso pahīnamānaṁ khīṇāsavaṁ viññū buddhādayo paṇḍitā pasaṁsare vaṇṇenti thomentīti attho.",
  "atk-s0508a214:228": "Puna aññataraṁ dubbacaṁ bhikkhuṁ disvā dovacassatāya ādīnavaṁ, sovacassatāya ānisaṁsañca pakāsento ‘‘yassa sabrahmacārīsū’’tiādikā dve gāthā abhāsi. Tā vuttatthā eva.",
  "atk-s0508a214:229": "Puna uddhataṁ unnaḷaṁ ekaṁ bhikkhuṁ disvā uddhatādibhāve dosaṁ, anuddhatādibhāve ca guṇaṁ vibhāvento ‘‘uddhato capalo bhikkhū’’tiādikā dve gāthā abhāsi. Tattha kapīva sīhacammenāti sīhacammena pāruto makkaṭo viya. So uddhatādidosasaṁyutto bhikkhu tena paṁsukūlena ariyaddhajena na upasobhati ariyaguṇānaṁ abhāvato.",
  "atk-s0508a214:230": "Yo pana upasobhati, taṁ dassetuṁ ‘‘anuddhato’’tiādi vuttaṁ;",
  "atk-s0508a214:231": "Ete sambahulātiādikā pañca gāthā āyasmantaṁ sāriputtaṁ namassante brahmakāyike deve disvā āyasmato kappinassa sitapātukammanimittaṁ vuttā. Tattha eteti tesaṁ paccakkhatāya vuttaṁ . Sambahulāti bahubhāvato, taṁ pana bahubhāvaṁ ‘‘dasadevasahassānī’’ti paricchinditvā āha. Devāti upapattidevā. Taṁ tesaṁ devabhāvaṁ aññehi visesetvā dassento ‘‘sabbe te brahmakāyikā’’ti āha. Yasmā te attano upapattiddhiyā mahatiyā deviddhiyā samannāgatā parivārasampannā ca, tasmā āha ‘‘iddhimanto yasassino’’ti.",
  "atk-s0508a214:232": "‘‘Ko nu senāpati bhoto’’ti pucchāya vissajjanavasena ‘‘mayā pavattitaṁ dhammacakkaṁ anuttaraṁ sāriputto anuvattetī’’ti (ma. ni. 2.399) vadantena bhagavatā āyasmato sāriputtattherassa dhammasenāpatibhāvo anuññātoti āha – ‘‘dhammasenāpatiṁ vīraṁ mahājhāyiṁ samāhitaṁ sāriputta’’nti. Tattha vīranti kilesamārādīnaṁ nimmathanena vīriyavantaṁ mahāvikkantaṁ. Mahājhāyinti dibbavihārādīnaṁ ukkaṁsagamanena mahantaṁ jhāyiṁ. Tato eva sabbaso vikkhepaviddhaṁsanavasena samāhitaṁ. Namassantāti sirasi añjaliṁ paggayha namassamānā tiṭṭhanti.",
  "atk-s0508a214:233": "Yampinissāyāti yaṁ nu kho ārammaṇaṁ nissāya ārabbha jhāyatīti nābhijānāmāti puthujjanabhāvena brahmāno evaṁ āhaṁsu.",
  "atk-s0508a214:234": "Accheraṁ vatāti acchariyaṁ vata. Buddhānanti catusaccabuddhānaṁ. Gambhīro gocaro sakoti paramagambhīro atiduddaso duranubodho puthujjanehi asādhāraṇo avisayo. Idāni tassa gambhīrabhāve kāraṇaṁ dassetuṁ ‘‘ye maya’’ntiādi vuttaṁ. Tattha vālavedhisamāgatāti ye mayaṁ vālavedhidhanuggahasadisā atisukhumampi visayaṁ paṭivijjhituṁ samatthā āgatā upaparikkhantā nābhijānāma, gambhīro vata buddhānaṁ visayoti attho. Taṁ tathā devakāyehīti taṁ tathārūpaṁ sāriputtaṁ sadevakassa lokassa pūjanārahaṁ tehi brahmakāyikehi tadā tathā pūjitaṁ disvā āyasmato mahākappinassa sitaṁ ahosi. Imesaṁ lokasammatānaṁ brahmūnampi avisayo, yattha sāvakānaṁ visayoti.",
  "atk-s0508a214:235": "Yāvatā buddhakhettamhīti gāthā therena attānaṁ ārabbha sīhanādaṁ nadantena bhāsitā. Tattha buddhakhettamhīti āṇākhettaṁ sandhāya vadati. Ṭhapayitvā mahāmuninti sammāsambuddhaṁ ṭhapetvā . Buddhā hi bhagavanto dhutaguṇehipi sabbasattehi paramukkaṁsagatā eva, kevalaṁ pana mahākaruṇāsañcoditamānasā sattānaṁ tādisaṁ mahantaṁ upakāraṁ oloketvā gāmantasenāsanavāsādiṁ anuvattantīti taṁ taṁ dhutadhammavirodhī hoti. Dhutaguṇeti kilesānaṁ dhutena guṇena āraññakādibhāvena apekkhitaguṇe. Karaṇatthe vā etaṁ bhummavacanaṁ. Sadiso me na vijjati, kuto pana uttarīti adhippāyo. Tathā hesa thero tattha aggaṭṭhāne ṭhapito.",
  "atk-s0508a214:236": "Na cīvareti gāthāya ‘‘ṭhapayitvā mahāmuni’’nti vuttamevatthaṁ pākaṭataraṁ karoti, cīvarādīsu taṇhāya anupalepo dhutaṅgaphalaṁ. Tattha na cīvare sampatte taṇhālepenāti yojanā. Sayaneti senāsane. Gotamoti bhagavantaṁ gottena kitteti. Anappameyyoti pamāṇakarakilesābhāvato aparimāṇaguṇatāya ca anappameyyo. Muḷālapupphaṁ vimalaṁva ambunāti yathā nimmalaṁ virajaṁ naḷinaṁ udakena na limpati, evaṁ gotamo bhagavā taṇhālepādinā na limpatīti attho. Nekkhammaninno abhinikkhammaninno tato eva tibhavābhinissaṭo bhavattayato vinissaṭo visaṁyutto.",
  "atk-s0508a214:237": "Yesaṁ satipaṭṭhānagīvādīnaṁ bhāvanāpāripūriyā yattha katthaci anupalitto nekkhammaninnova ahosi, te aṅgabhūte dassento ‘‘satipaṭṭhānagīvo’’ti osānagāthamāha. Tattha guṇarāsito uttamaṅgabhūtāya paññāya adhiṭṭhānabhāvato satipaṭṭhānaṁ gīvā etassāti satipaṭṭhānagīvo, anavajjadhammānaṁ ādāne saddhā hattho etassāti saddhāhattho. Guṇasarīrassa uttamaṅgabhāvato paññā sīsaṁ etassāti paññāsīso. Mahāsamudāgamanatāya mahāvisayatāya mahānubhāvatāya mahābalatāya ca mahantaṁ sabbaññutasaṅkhātaṁ ñāṇaṁ etassa atthīti mahāñāṇī. Sadā sabbakālaṁ nibbuto sītibhūto carati. ‘‘Susamāhito…pe… nāgo’’ti (a. ni. 6.43) suttapadañcettha nidassetabbaṁ. Yaṁ panettha atthato avibhattaṁ, taṁ heṭṭhā vuttanayameva.",
  "atk-s0508a214:238": "Mahākassapattheragāthāvaṇṇanā niṭṭhitā.",
  "atk-s0508a214:239": "Cattālīsanipātavaṇṇanā niṭṭhitā."
}