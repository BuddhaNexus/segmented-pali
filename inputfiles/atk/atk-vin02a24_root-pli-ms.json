{
  "atk-vin02a24:0": "5. Cammakkhandhakaṁ",
  "atk-vin02a24:1": "Soṇakoḷivisavatthukathā",
  "atk-vin02a24:2": "242. Cammakkhandhake – issariyādhipaccanti issarabhāvena ca adhipatibhāvena ca samannāgataṁ. Rajjanti rājabhāvaṁ, raññā kattabbakiccaṁ vā. Soṇo nāma koḷivisoti ettha soṇoti tassa nāmaṁ; koḷivisoti gottaṁ. Pādatalesu lomānīti rattesu pādatalesu sukhumāni añjanavaṇṇāni kammacittīkatāni lomāni jātāni honti. So kira pubbe asītisahassānaṁ purisānaṁ jeṭṭhapuriso hutvā tehi saddhiṁ paccekabuddhassa vasanaṭṭhāne paṇṇasālaṁ katvā attano sassirikaṁ uṇṇapāvārakaṁ paccekabuddhassa pādehi akkamanaṭṭhāne pādapuñchanikaṁ katvā ṭhapesi. Temāsaṁ pana sabbeva paccekabuddhaṁ upaṭṭhahiṁsu. Ayaṁ tassa ca tesañca asītiyā gāmikasahassānaṁ pubbayogo.",
  "atk-vin02a24:3": "Asītigāmikasahassānīti tesu gāmesu vasantānaṁ kulaputtānaṁ asītisahassāni. Kenacideva karaṇīyenāti kenaci karaṇīyena viya; na panassa kiñci karaṇīyaṁ atthi aññatra tassa dassanā. Rājā kira tānipi asītikulaputtasahassāni sannipātāpento ‘‘evaṁ aparisaṅkanto soṇo āgamissatī’’ti sannipātāpesi. Diṭṭhadhammike attheti ‘‘kasivaṇijjādīni dhammena kattabbāni, mātāpitaro dhammena positabbā’’ti evamādinā nayena idhalokahite atthe anusāsitvā. So no bhagavāti so amhākaṁ bhagavā tumhe samparāyike atthe anusāsissatīti attho.",
  "atk-vin02a24:4": "Bhagavantaṁ paṭivedemīti bhagavantaṁ jānāpemi. Pāṭikāya nimujjitvāti sopānassa heṭṭhā aḍḍhacandapāsāṇe nimujjitvā. Yassa dāni bhante bhagavā kālaṁ maññatīti yassa tesaṁ hitakiriyatthassa bhagavā kālaṁ jānāti. Vihārapacchāyāyanti vihārapaccante chāyāyaṁ. Samannāharantīti pasādavasena punappunaṁ manasi karonti. Bhiyyosomattāyāti bhiyyosomattāya puna visiṭṭhataraṁ dassehīti attho. Antaradhāyatīti adassanaṁ hoti.",
  "atk-vin02a24:5": "Soṇassa pabbajjākathā",
  "atk-vin02a24:6": "243.Lohitenaphuṭo hotīti lohitena makkhito hoti. Gavāghātananti yattha gāvo haññanti, tādisoti attho. Kusalo nāma vīṇāya vādanakusalo. Vīṇāya tantissareti vīṇāya tantiyā sare. Accāyatāti atiāyatā kharamucchitā. Saravatīti sarasampannā. Kammaññāti kammakkhamā. Atisithilāti mandamucchanā. Same guṇe patiṭṭhitāti majjhime sare ṭhapetvā mucchitā. Vīriyasamataṁ adhiṭṭhahāti vīriyasampayuttasamataṁ adhiṭṭhāhi, vīriyaṁ samathena yojehīti attho. Indriyānañca samataṁ paṭivijjhāti saddhādīnaṁ indriyānaṁ samataṁ samabhāvaṁ. Tattha saddhaṁ paññāya, paññañca saddhāya, vīriyaṁ samādhinā, samādhiñca vīriyena yojayamāno indriyānaṁ samataṁ paṭivijjha. Tattha ca nimittaṁ gaṇhāhīti tasmiṁ samathe sati, yena ādāse mukhabimbeneva nimittena uppajjitabbaṁ , taṁ samathanimittaṁ vipassanānimittaṁ magganimittaṁ phalanimittañca gaṇhāhi, nibbattehīti attho.",
  "atk-vin02a24:7": "244.Aññaṁ byākareyyanti arahā ahanti jānāpeyyaṁ. Cha ṭhānānīti cha kāraṇāni. Adhimutto hotīti paṭivijjhitvā paccakkhaṁ katvā ṭhito hoti. Nekkhammādhimuttotiādi sabbaṁ arahattavasena vuttaṁ. Arahattañhi sabbakilesehi nikkhantattā nekkhammaṁ, teheva pavivittattā paviveko, byāpajjābhāvato abyāpajjaṁ, upādānassa khayante uppannattā upādānakkhayo, taṇhākkhayante uppannattā taṇhakkhayo, sammohābhāvato asammohoti ca vuccati.",
  "atk-vin02a24:8": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissaṁ saddhāmattakaṁ. Paṭicayanti punappunaṁ karaṇena vuḍḍhiṁ. Vītarāgattāti maggappaṭivedhena rāgassa vigatattāyeva nekkhammasaṅkhātaṁ arahattaṁ paṭivijjhitvā ṭhito hoti. Phalasamāpattivihāreneva viharati, tanninnamānasoyeva hotīti attho. Sesapadesupi eseva nayo.",
  "atk-vin02a24:9": "Lābhasakkārasilokanti catupaccayalābhañca tesaṁyeva sukatabhāvañca vaṇṇabhaṇanañca. Nikāmayamānoti icchamāno patthayamāno. Pavivekādhimuttoti viveke adhimutto ahanti evaṁ arahattaṁ byākarotīti attho.",
  "atk-vin02a24:10": "Sīlabbataparāmāsanti sīlañca vatañca parāmasitvā gahitagahaṇamattaṁ. Sārato paccāgacchantoti sārabhāvena jānanto. Abyāpajjādhimuttoti abyāpajjaṁ arahattaṁ byākarotīti attho. Imināva nayena sabbavāresu attho veditabbo.",
  "atk-vin02a24:11": "Bhusāti balavanto. Nevassa cittaṁ pariyādiyantīti etassa khīṇāsavassa cittaṁ gahetvā ṭhātuṁ na sakkonti. Amissīkatanti amissakataṁ. Kilesāhi ārammaṇena saddhiṁ cittaṁ missaṁ karonti, tesaṁ abhāvā amissīkataṁ. Ṭhitanti patiṭṭhitaṁ. Āneñjappattanti acalanappattaṁ. Vayañcassānupassatīti tassa cittassa uppādampi vayampi passati.",
  "atk-vin02a24:12": "Nekkhammaṁ adhimuttassāti arahattaṁ paṭivijjhitvā ṭhitassa. Sesapadehipi arahattameva kathitaṁ. Upādānakkhayassāti upayogatthe sāmivacanaṁ. Asammohañca cetasoti cittassa ca asammohaṁ adhimuttassa. Disvā āyatanuppādanti āyatanānaṁ uppādañca vayañca disvā. Sammā cittaṁ vimuccatīti sammā hetunā nayena imāya vipassanāya paṭipattiyā phalasamāpattivasena cittaṁ vimuccati, nibbānārammaṇe adhimuccati. Santacittassāti nibbutacittassa. Tādinoti iṭṭhāniṭṭhe anunayapaṭighehi akampiyattā tādī, tassa tādino.",
  "atk-vin02a24:13": "Diguṇādiupāhanapaṭikkhepakathā",
  "atk-vin02a24:14": "245.Aññaṁ byākarontīti arahattaṁ byākaronti. Attho ca vuttoti yena arahāti ñāyati, so attho vutto. Suttattho pana suttavaṇṇanatoyeva gahetabbo. Attā ca anupanītoti ahaṁ arahāti evaṁ byañjanavasena attā na upanīto. Atha ca panidhekacce moghapurisāti aññe pana tucchapurisā hasamānā viya asantameva aññaṁ vacanamattena santaṁ katvā byākaronti. Ekapalāsikanti ekapaṭalaṁ . Asītisakaṭavāheti ettha dve sakaṭabhārā eko vāhoti veditabbo. Sattahatthikañca anīkanti ettha cha hatthiniyo eko ca hatthīti idamekaṁ anīkaṁ. Īdisāni satta anīkāni sattahatthikaṁ anīkaṁ nāma. Diguṇāti dvipaṭalā. Tiguṇāti tipaṭalā. Gaṇaṅguṇūpāhanāti catupaṭalato paṭṭhāya vuccati.",
  "atk-vin02a24:15": "Sabbanīlikādipaṭikkhepakathā",
  "atk-vin02a24:16": "246.Sabbanīlikāti sabbāva nīlikā. Esa nayo sabbapītikādīsupi. Tattha ca nīlikā umāpupphavaṇṇā hoti, pītikā kaṇikārapupphavaṇṇā, lohitikā jayasumanapupphavaṇṇā , mañjiṭṭhikā mañjiṭṭhavaṇṇā eva, kaṇhā addāriṭṭhakavaṇṇā, mahāraṅgarattā satapadipiṭṭhivaṇṇā, mahānāmarattā sambhinnavaṇṇā hoti paṇḍupalāsavaṇṇā. Kurundiyaṁ pana ‘‘padumapupphavaṇṇā’’ti vuttā. Etāsu yaṁkiñci labhitvā rajanaṁ coḷakena puñchitvā vaṇṇaṁ bhinditvā dhāretuṁ vaṭṭati. Appamattakepi bhinne vaṭṭatiyeva.",
  "atk-vin02a24:17": "Nīlakavaddhikāti yāsaṁ vaddhāyeva nīlā. Eseva nayo sabbattha. Etāpi vaṇṇabhedaṁ katvā dhāretabbā. Khallakabaddhāti paṇhipidhānatthaṁ tale khallakaṁ bandhitvā katā. Puṭabaddhāti yonakaupāhanā vuccati, yā yāvajaṅghato sabbapādaṁ paṭicchādeti. Pāliguṇṭhimāti paliguṇṭhitvā katā; yā upari pādamattameva paṭicchādeti, na jaṅghaṁ. Tūlapuṇṇikāti tūlapicunā pūretvā katā. Tittirapattikāti tittirapattasadisā vicittabaddhā. Meṇḍavisāṇavaddhikāti kaṇṇikaṭṭhāne meṇḍakasiṅgasaṇṭhāne vaddhe yojetvā katā. Ajavisāṇavaddhikādīsupi eseva nayo. Vicchikāḷikāpi tattheva vicchikanaṅguṭṭhasaṇṭhāne vaddhe yojetvā katā. Morapiñchaparisibbitāti talesu vā vaddhesu vā morapiñchehi suttakasadisehi parisibbitā. Citrāti vicitrā; etāsu yaṁkiñci labhitvā, sace tāni khallakādīni apanetvā sakkā honti vaḷañjituṁ, vaḷañjetabbā. Tesu pana sati vaḷañjantassa dukkaṭaṁ. Sīhacammaparikkhaṭā nāma pariyantesu cīvare anuvātaṁ viya sīhacammaṁ yojetvā katā. Lūvakacammaparikkhaṭāti pakkhibiḷālacammaparikkhaṭā . Etāsupi yā kāci labhitvā taṁ cammaṁ apanetvā dhāretabbā.",
  "atk-vin02a24:18": "247.Omukkanti paṭimuñcitvā apanītaṁ. Navāti aparibhuttā.",
  "atk-vin02a24:19": "Ajjhārāmeupāhanapaṭikkhepakathā",
  "atk-vin02a24:20": "248.Abhijīvanikassāti yena sippena abhijīvanti, jīvikaṁ kappenti, tassa kāraṇāti attho. Idha kho taṁ bhikkhaveti ettha tanti nipātamattaṁ, idha kho bhikkhave sobheyyāthāti attho. Yaṁ tumheti ye tumhe. Atha vā yadi tumheti vuttaṁ hoti. Yadisaddassa hi atthe ayaṁ nipāto. Ācariyesūtiādimhi pabbajjācariyo, upasampadācariyo, nissayācāriyo, uddesācariyoti ime cattāropi idha ācariyā eva. Avassikassa chabbasso ācariyamatto. So hi catuvassakāle taṁ nissāya vacchati; evaṁ ekavassassa sattavasso, duvassassa aṭṭhavasso, tivassassa navavasso, catuvassassa dasavasso. Imepi ācariyamattā eva . Upajjhāyassa sandiṭṭhasambhattā pana sahāyabhikkhū, ye vā pana keci dasahi vassehi mahantatarā te sabbepi upajjhāyamattā nāma. Ettakesu bhikkhūsu anupāhanesu caṅkamantesu saupāhanassa caṅkamato āpatti.",
  "atk-vin02a24:21": "249.Pādakhīlābādho nāma pādato khīlasadisaṁ maṁsaṁ nikkhantaṁ hoti.",
  "atk-vin02a24:22": "251.Tiṇapādukāti yena kenaci tiṇena katapādukā. Hintālapādukāti khajjūrīpattehi katapādukā; hintālapattehipi na vaṭṭatiyeva. Kamalapādukāti kamalatiṇaṁ nāma atthi, tena katapādukā; usīrapādukātipi vadanti. Kambalapādukāti uṇṇāhi katapādukā. Asaṅkamanīyāti bhūmiyaṁ suppatiṭṭhitā niccalā asaṁhāriyā.",
  "atk-vin02a24:23": "252.Aṅgajātaṁ chupantīti aṅgajāteneva aṅgajātaṁ chupanti. Ogāhetvā mārentīti anto udake daḷhaṁ gahetvā mārenti.",
  "atk-vin02a24:24": "Yānādipaṭikkhepakathā",
  "atk-vin02a24:25": "253.Itthiyuttenāti dhenuyuttena. Purisantarenāti purisasārathinā. Purisayuttenāti goṇayuttena. Itthantarenāti itthisārathinā. Gaṅgāmahiyāyāti gaṅgāmahakīḷikāya. Purisayuttaṁ hatthavaṭṭakanti ettha purisayuttaṁ itthisārathi vā hotu, purisasārathi vā vaṭṭati. Hatthavaṭṭakaṁ pana itthiyo vā vaṭṭentu purisā vā, vaṭṭatiyeva. Yānugghātenāti yānaṁ abhiruhantassa sabbo kāyo calati tappaccayā. Sivikanti pīṭhakasivikaṁ. Pāṭaṅkinti vaṁse laggetvā kataṁ paṭapotalikaṁ.",
  "atk-vin02a24:26": "254.Uccāsayanamahāsayananānīti ettha uccāsayananti pamāṇātikkantaṁ mañcaṁ. Mahāsayananti akappiyattharaṇaṁ, āsandīādīsu āsandīti pamāṇātikkantāsanaṁ. Pallaṅkoti pādesu vāḷarūpāni ṭhapetvā kato. Gonakoti dīghalomako mahākojavo; caturaṅgulādhikāni kira tassa lomāni. Cittakāti vānacitro uṇṇāmayattharaṇo. Paṭikāti uṇṇāmayo setattharaṇo. Paṭalikāti ghanapupphako uṇṇāmayalohitattharaṇo; yo āmalakapaṭṭotipi vuccati. Tūlikāti pakatitūlikāyeva. Vikatikāti sīhabyagghādirūpavicitro uṇṇāmayattharaṇo. Uddalomīti ekato uggatalomaṁ uṇṇāmayattharaṇaṁ; ‘‘uddhalomī’’tipi pāṭho. Ekantalomīti ubhato uggatalomaṁ uṇṇāmayattharaṇaṁ. Kaṭṭissanti ratanaparisibbitaṁ koseyyakaṭṭissamayaṁ paccattharaṇaṁ . Koseyyanti ratanaparisibbitaṁ kosiyasuttamayaṁ paccattharaṇaṁ; suddhakoseyyaṁ pana vaṭṭati.",
  "atk-vin02a24:27": "Kuttakanti soḷasannaṁ nāṭakitthīnaṁ ṭhatvā naccanayoggaṁ uṇṇāmayaattharaṇaṁ. Hatthattharaassattharāti hatthiassapiṭṭhīsu attharaṇakaattharaṇā eva. Rathattharepi eseva nayo. Ajinappaveṇīti ajinacammehi mañcappamāṇena sibbitvā katā paveṇī. Kadalīmigapavarapaccattharaṇanti kadalīmigacammaṁ nāma atthi, tena kataṁ pavarapaccattharaṇaṁ, uttamapaccattharaṇanti attho. Taṁ kira setavatthassa upari kadalīmigacammaṁ pattharitvā sibbitvā karonti. Sauttaracchadanti saha uttaracchadanena; uparibaddhena rattavitānena saddhinti attho . Setavitānampi heṭṭhā akappiyapaccattharaṇe sati na vaṭṭati, asati pana vaṭṭati. Ubhatolohitakūpadhānanti sīsūpadhānañca pādūpadhānañcāti mañcassa ubhatolohitakūpadhānaṁ, etaṁ na kappati. Yaṁ pana ekameva upadhānaṁ ubhosu passesu rattaṁ vā hoti, padumavaṇṇaṁ vā citraṁ vā, sace pamāṇayuttaṁ, vaṭṭati. Mahāupadhānaṁ pana paṭikkhittaṁ.",
  "atk-vin02a24:28": "Sabbacammapaṭikkhepādikathā",
  "atk-vin02a24:29": "255.Dīpicchāpoti dīpipotako. Ogumphiyantīti bhittidaṇḍakādīsu veṭhetvā bandhanti.",
  "atk-vin02a24:30": "256.Abhinisīditunti abhinissāya nisīdituṁ; apassayaṁ katvā nisīditunti attho. Gilānena bhikkhunā saupāhanenāti ettha gilāno nāma yo na sakkoti anupāhano gāmaṁ pavisituṁ.",
  "atk-vin02a24:31": "257.Kuraraghareti evaṁnāmake nagare; etenassa gocaragāmo vutto. Papatake pabbateti papatanāmake pabbate; etenassa nivāsanaṭṭhānaṁ vuttaṁ. Soṇoti tassa nāmaṁ. Koṭiagghanakaṁ pana kaṇṇapiḷandhanakaṁ dhāreti, tasmā ‘‘kuṭikaṇṇo’’ti vuccati; koṭikaṇṇoti attho. Pāsādikanti pasādajanakaṁ. Pasādanīyanti idaṁ tasseva atthavevacanaṁ. Uttamadamathasamathanti uttamaṁ damathañca samathañca paññañca samādhiñca kāyūpasamañca cittūpasamañcātipi attho. Dantanti sabbesaṁ visūkāyikavipphanditānaṁ upacchinnattā dantaṁ; khīṇakilesanti attho. Guttanti saṁvaraguttiyā guttaṁ. Santindriyanti yatindriyaṁ. Nāganti āguvirahitaṁ. Tiṇṇaṁ me vassānaṁ accayenāti mama pabbajjādivasato paṭṭhāya tiṇṇaṁ vassānaṁ accayena. Upasampadaṁ alatthanti ahaṁ upasampadaṁ alabhiṁ . Kaṇhuttarāti kaṇhamattikuttarā; upari vaḍḍhitakaṇhamattikāti attho. Gokaṇṭakahatāti gunnaṁ khurehi akkantabhūmito samuṭṭhitehi gokaṇṭakehi upahatā. Te kira gokaṇṭake ekapaṭalikā upāhanā rakkhituṁ na sakkonti; evaṁ kharā honti. Eragū, moragū, majjārū, jantūti imā catassopi tiṇajātiyo; etehi kaṭasārake ca taṭṭikāyo ca karonti. Ettha eragūti erakatiṇaṁ; taṁ oḷārikaṁ. Moragūtiṇaṁ tambasīsaṁ mudukaṁ sukhasamphassaṁ, tena katataṭṭikā nipajjitvā vuṭṭhitamatte puna uddhumātā hutvā tiṭṭhati. Majjārunā sāṭakepi karonti. Jantussa maṇisadiso vaṇṇo hoti. Senāsanaṁ paññapesīti bhisiṁ vā kaṭasārakaṁ vā paññapesi; paññapetvā ca pana soṇassa āroceti – ‘‘āvuso satthā tayā saddhiṁ ekāvāse vasitukāmo, gandhakuṭiyaṁyeva te senāsanaṁ paññatta’’nti.",
  "atk-vin02a24:32": "258.Ayaṁ khvassa kāloti ayaṁ kho kālo bhaveyya. Paridassīti paridassesi. ‘‘Idañcidañca vadeyyāsīti yaṁ me upajjhāyo jānāpesi, tassa ayaṁ kālo bhaveyya, handa dāni ārocemi taṁ sāsana’’nti ayamettha adhippāyo.",
  "atk-vin02a24:33": "259.Vinayadharapañcamenāti anussāvanācariyapañcamena. Anujānāmi bhikkhave sabbapaccantimesu janapadesu guṇaṅguṇūpāhananti ettha manussacammaṁ ṭhapetvā yena kenaci cammena upāhanā vaṭṭati. Upāhanakosakasatthakosakakuñcikakosakesupi eseva nayo. Cammāni attharaṇānīti ettha pana yaṁkiñci eḷakacammaṁ ajacammañca attharitvā nipajjituṁ vā nisīdituṁ vā vaṭṭati. Migacamme eṇīmigo vātamigo pasadamigo kuraṅgamigo migamātuko rohitamigoti etesaṁyeva cammāni vaṭṭanti. Aññesaṁ pana –",
  "atk-vin02a24:34": "Makkaṭo kāḷasīho ca, sarabho kadalīmigo;",
  "atk-vin02a24:35": "Ye ca vāḷamigā keci, tesaṁ cammaṁ na vaṭṭati.",
  "atk-vin02a24:36": "Tattha vāḷamigāti sīhabyagghaacchataracchā; na kevalañca etesaṁyeva, yesaṁ pana cammaṁ vaṭṭatīti vuttaṁ, te ṭhapetvā avasesā antamaso gomahiṁsasasabiḷārādayopi sabbe imasmiṁ atthe vāḷamigātveva veditabbā. Etesañhi sabbesaṁ cammaṁ na vaṭṭati. Na tāva taṁ gaṇanūpagaṁ yāva na hatthaṁ gacchatīti yāva āharitvā vā na dinnaṁ, tumhākaṁ bhante cīvaraṁ uppannanti pahiṇitvā vā nārocitaṁ, tāva gaṇanaṁ na upeti. Sace anadhiṭṭhitaṁ, vaṭṭati; adhiṭṭhitañca gaṇanaṁ na upetīti attho. Yadā pana ānetvā vā dinnaṁ hoti, uppannanti vā sutaṁ, tato paṭṭhāya dasāhameva parihāraṁ labhatīti.",
  "atk-vin02a24:37": "Cammakkhandhakavaṇṇanā niṭṭhitā."
}