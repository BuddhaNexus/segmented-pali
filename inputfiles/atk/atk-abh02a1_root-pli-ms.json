{
  "atk-abh02a1:0": "2. Āyatanavibhaṅgo",
  "atk-abh02a1:1": "1. Suttantabhājanīyavaṇṇanā",
  "atk-abh02a1:2": "154. Idāni tadanantare āyatanavibhaṅganiddese suttantabhājanīyaṁ tāva dassento dvādasāyatanāni cakkhāyatanaṁ rūpāyatanantiādimāha. Tattha pāḷimuttakena tāva nayena –",
  "atk-abh02a1:3": "Atthalakkhaṇatāvatva, kamasaṅkhepavitthārā;",
  "atk-abh02a1:4": "Tathā daṭṭhabbato ceva, viññātabbo vinicchayo.",
  "atk-abh02a1:5": "Tattha visesato tāva cakkhatīti cakkhu; rūpaṁ assādeti, vibhāveti cāti attho. Rūpayatīti rūpaṁ; vaṇṇavikāraṁ āpajjamānaṁ hadayaṅgatabhāvaṁ pakāsetīti attho. Suṇātīti sotaṁ. Sappatīti saddo; udāhariyatīti attho. Ghāyatīti ghānaṁ. Gandhayatīti gandho; attano vatthuṁ sūcayatīti attho. Jīvitaṁ avhāyatīti jivhā. Rasanti taṁ sattāti raso; assādentīti attho. Kucchitānaṁ sāsavadhammānaṁ āyoti kāyo. Āyoti uppattideso. Phusīyatīti phoṭṭhabbaṁ. Manatīti mano. Attano lakkhaṇaṁ dhārayantīti dhammā.",
  "atk-abh02a1:6": "Avisesato pana āyatanato, āyānaṁ tananato, āyatassa ca nayanato āyatananti veditabbaṁ. Cakkhurūpādīsu hi taṁtaṁdvārārammaṇā cittacetasikā dhammā sena sena anubhavanādinā kiccena āyatanti uṭṭhahanti ghaṭṭenti vāyamantīti vuttaṁ hoti. Te ca pana āyabhūte dhamme etāni tanonti vitthārentīti vuttaṁ hoti. Idañca anamatagge saṁsāre pavattaṁ atīva āyataṁ saṁsāradukkhaṁ yāva na nivattati tāva nayanteva, pavattayantīti vuttaṁ hoti. Iti sabbepi me dhammā āyatanato āyānaṁ tananato āyatassa ca nayanato ‘āyatanaṁ āyatana’nti vuccanti.",
  "atk-abh02a1:7": "Apica nivāsaṭṭhānaṭṭhena, ākaraṭṭhena, samosaraṇaṭṭhānaṭṭhena , sañjātidesaṭṭhena, kāraṇaṭṭhena ca āyatanaṁ veditabbaṁ. Tathā hi loke ‘‘issarāyatanaṁ vāsudevāyatana’’ntiādīsu nivāsaṭṭhānaṁ āyatananti vuccati . ‘‘Suvaṇṇāyatanaṁ rajatāyatana’’ntiādīsu ākaro. Sāsane pana ‘‘manorame āyatane sevanti naṁ vihaṅgamā’’tiādīsu (a. ni. 5.38) samosaraṇaṭṭhānaṁ. ‘‘Dakkhiṇāpatho gunnaṁ āyatana’’ntiādīsu sañjātideso. ‘‘Tatra tatreva sakkhibhabbataṁ pāpuṇāti sati satiāyatane’’tiādīsu (a. ni. 5.23) kāraṇaṁ.",
  "atk-abh02a1:8": "Cakkhurūpādīsu cāpi te te cittacetasikā dhammā nivasanti tadāyattavuttitāyāti cakkhādayo nesaṁ nivāsanaṭṭhānaṁ. Cakkhādīsu ca te ākiṇṇā taṁ nissitattā tadārammaṇattā cāti cakkhādayo nesaṁ ākaro. Cakkhādayo ca nesaṁ samosaraṇaṭṭhānaṁ, tattha tattha vatthudvārārammaṇavasena samosaraṇato. Cakkhādayo ca nesaṁ sañjātideso; taṁ nissayārammaṇabhāvena tattheva uppattito. Cakkhādayo ca nesaṁ kāraṇaṁ, tesaṁ abhāve abhāvatoti. Iti nivāsaṭṭhānaṭṭhena, ākaraṭṭhena, samosaraṇaṭṭhānaṭṭhena, sañjātidesaṭṭhena, kāraṇaṭṭhenāti imehi kāraṇehi ete dhammā ‘āyatanaṁ āyatana’nti vuccanti. Tasmā yathāvuttenatthena cakkhu ca taṁ āyatanañcāti cakkhāyatanaṁ…pe… dhammā ca te āyatanañcāti dhammāyatananti evaṁ tāvettha ‘atthato’ viññātabbo vinicchayo.",
  "atk-abh02a1:9": "‘Lakkhaṇato’ti cakkhādīnaṁ lakkhaṇatopettha viññātabbo vinicchayo. Tāni ca pana nesaṁ lakkhaṇāni heṭṭhā rūpakaṇḍaniddese vuttanayeneva veditabbāni.",
  "atk-abh02a1:10": "‘Tāvatvato’ti tāvabhāvato. Idaṁ vuttaṁ hoti – cakkhādayopi hi dhammā eva. Evaṁ sati dhammāyatanamicceva avatvā kasmā dvādasāyatanāni vuttānīti ce? Cha viññāṇakāyuppattidvārārammaṇavavatthānato. Idha channaṁ viññāṇakāyānaṁ dvārabhāvena ārammaṇabhāvena ca vavatthānato ayameva tesaṁ bhedo hotīti dvādasa vuttāni. Cakkhuviññāṇavīthipariyāpannassa hi viññāṇakāyassa cakkhāyatanameva uppattidvāraṁ, rūpāyatanameva cārammaṇaṁ . Tathā itarāni itaresaṁ. Chaṭṭhassa pana bhavaṅgamanasaṅkhāto manāyatanekadesova uppattidvāraṁ, asādhāraṇañca dhammāyatanaṁ ārammaṇanti . Iti channaṁ viññāṇakāyānaṁ uppattidvārārammaṇavavatthānato dvādasa vuttānīti. Evamettha ‘tāvatvato’ viññātabbo vinicchayo.",
  "atk-abh02a1:11": "‘Kamato’ti idhāpi pubbe vuttesu uppattikkamādīsu desanākkamova yujjati. Ajjhattikesu hi āyatanesu sanidassanasappaṭighavisayattā cakkhāyatanaṁ pākaṭanti paṭhamaṁ desitaṁ. Tato anidassanasappaṭighavisayāni sotāyatanādīni. Atha vā dassanānuttariyasavanānuttariyahetubhāvena bahūpakārattā ajjhattikesu cakkhāyatanasotāyatanāni paṭhamaṁ desitāni. Tato ghānāyatanādīni tīṇi. Pañcannampi gocaravisayattā ante manāyatanaṁ. Cakkhādīnaṁ pana gocarattā tassa tassa anantarāni bāhiresu rūpāyatanādīni. Apica viññāṇuppattikāraṇavavatthānatopi ayameva tesaṁ kamo veditabbo. Vuttañhetaṁ ‘‘cakkhuñca paṭicca rūpe ca uppajjati cakkhuviññāṇaṁ…pe… manañca paṭicca dhamme ca uppajjati manoviññāṇa’’nti (ma. ni. 3.421) evaṁ ‘kamato’pettha viññātabbo vinicchayo.",
  "atk-abh02a1:12": "‘Saṅkhepavitthārā’ti saṅkhepato hi manāyatanassa ceva dhammāyatanekadesassa ca nāmena, tadavasesānañca āyatanānaṁ rūpena saṅgahitattā dvādasāpi āyatanāni nāmarūpamattameva honti.",
  "atk-abh02a1:13": "Vitthārato pana ajjhattikesu tāva cakkhāyatanaṁ jātivasena cakkhupasādamattameva, paccayagatinikāyapuggalabhedato pana anantappabhedaṁ. Tathā sotāyatanādīni cattāri. Manāyatanaṁ tebhūmakakusalākusalavipākakiriyaviññāṇabhedena ekāsītippabhedaṁ, vatthupaṭipadādibhedato pana anantappabhedaṁ. Rūpagandharasāyatanāni samuṭṭhānabhedato catuppabhedāni, saddāyatanaṁ dvippabhedaṁ. Sabhāgavisabhāgabhedato pana sabbānipi anantappabhedāni. Phoṭṭhabbāyatanaṁ pathavīdhātutejodhātuvāyodhātuvasena tippabhedaṁ, samuṭṭhānato catuppabhedaṁ, sabhāgavisabhāgato anekappabhedaṁ. Dhammāyatanaṁ tebhūmakadhammārammaṇavasena anekappabhedanti. Evaṁ saṅkhepavitthārā viññātabbo vinicchayo.",
  "atk-abh02a1:14": "‘Daṭṭhabbato’ti ettha pana sabbānevetāni āyatanāni anāgamanato aniggamanato ca daṭṭhabbāni. Na hi tāni pubbe udayā kutoci āgacchanti, nāpi uddhaṁ vayā kuhiñci gacchanti; atha kho pubbe udayā appaṭiladdhasabhāvāni, uddhaṁ vayā paribhinnasabhāvāni, pubbantāparantavemajjhe paccayāyattavuttitāya avasāni pavattanti. Tasmā anāgamanato aniggamanato ca daṭṭhabbāni. Tathā nirīhato abyāpārato ca. Na hi cakkhurūpādīnaṁ evaṁ hoti – ‘aho vata amhākaṁ sāmaggiyā viññāṇaṁ nāma uppajjeyyā’ti, na ca tāni viññāṇuppādanatthaṁ dvārabhāvena vatthubhāvena ārammaṇabhāvena vā īhanti, na byāpāramāpajjanti; atha kho dhammatāvesā yaṁ cakkhurūpādīnaṁ sāmaggiyaṁ cakkhuviññāṇādīni sambhavanti. Tasmā nirīhato abyāpārato ca daṭṭhabbāni. Apica ajjhattikāni suññagāmo viya daṭṭhabbāni dhuvasubhasukhattabhāvavirahitattā, bāhirāni gāmaghātakacorā viya ajjhattikānaṁ abhighātakattā. Vuttañhetaṁ – ‘‘cakkhu, bhikkhave, haññati manāpāmanāpehi rūpehīti vitthāro. Apica ajjhattikāni cha pāṇakā viya daṭṭhabbāni, bāhirāni tesaṁ gocarā viyāti. Evampettha ‘daṭṭhabbato’ viññātabbo vinicchayoti.",
  "atk-abh02a1:15": "Idāni tesaṁ vipassitabbākāraṁ dassetuṁ cakkhuṁ aniccantiādi āraddhaṁ. Tattha cakkhu tāva hutvā abhāvaṭṭhena aniccanti veditabbaṁ. Aparehipi catūhi kāraṇehi aniccaṁ – uppādavayavantato, vipariṇāmato, tāvakālikato, niccapaṭikkhepatoti.",
  "atk-abh02a1:16": "Tadeva paṭipīḷanaṭṭhena dukkhaṁ. Yasmā vā etaṁ uppannaṁ ṭhitiṁ pāpuṇāti, ṭhitiyaṁ jarāya kilamati, jaraṁ patvā avassaṁ bhijjati; tasmā abhiṇhasampaṭipīḷanato, dukkhamato, dukkhavatthuto, sukhapaṭikkhepatoti imehi catūhi kāraṇehi dukkhaṁ.",
  "atk-abh02a1:17": "Avasavattanaṭṭhena pana anattā. Yasmā vā etaṁ uppannaṁ ṭhitiṁ mā pāpuṇātu, ṭhānappattaṁ mā jiratu, jarappataṁ mā bhijjatūti imesu tīsu ṭhānesu kassaci vasavattibhāvo natthi, suññaṁ tena vasavattanākārena; tasmā suññato, assāmikato, akāmakāriyato, attapaṭikkhepatoti imehi catūhi kāraṇehi anattā.",
  "atk-abh02a1:18": "Vibhavagatikato , pubbāparavasena bhavasaṅkantigamanato, pakatibhāvavijahanato ca vipariṇāmadhammaṁ. Idaṁ aniccavevacanameva. Rūpā aniccātiādīsupi eseva nayo. Apicettha ṭhapetvā cakkhuṁ tebhūmakadhammā aniccā, no cakkhu. Cakkhu pana cakkhu ceva aniccañca. Tathā sesadhammā dukkhā, no cakkhu. Cakkhu pana cakkhu ceva dukkhañca. Sesadhammā anattā, no cakkhu. Cakkhu pana cakkhu ceva anattā cāti. Rūpādīsupi eseva nayo.",
  "atk-abh02a1:19": "Imasmiṁ pana suttantabhājanīye tathāgatena kiṁ dassitanti? Dvādasannaṁ āyatanānaṁ anattalakkhaṇaṁ. Sammāsambuddho hi anattalakkhaṇaṁ dassento aniccena vā dasseti, dukkhena vā, aniccadukkhehi vā. Tattha ‘‘cakkhu, attāti yo vadeyya, taṁ na upapajjati. Cakkhussa uppādopi vayopi paññāyati. Yassa kho pana uppādopi vayopi paññāyati ‘attā me uppajjati ca veti cā’ti iccassa evamāgataṁ hoti. Tasmā taṁ na upapajjati – cakkhu attāti yo vadeyya iti cakkhu anattā’’ti (ma. ni. 3.422). Imasmiṁ sutte aniccena anattalakkhaṇaṁ dassesi. ‘‘Rūpaṁ, bhikkhave, anattā. Rūpañca hidaṁ, bhikkhave, attā abhavissa, na yidaṁ rūpaṁ ābādhāya saṁvatteyya; labbhetha ca rūpe – evaṁ me rūpaṁ hotu, evaṁ me rūpaṁ mā ahosīti. Yasmā ca kho, bhikkhave, rūpaṁ anattā tasmā rūpaṁ ābādhāya saṁvattati; na ca labbhati rūpe – evaṁ me rūpaṁ hotu, evaṁ me rūpaṁ mā ahosī’’ti (saṁ. ni. 3.59; mahāva. 20) imasmiṁ sutte dukkhena anattalakkhaṇaṁ dassesi. ‘‘Rūpaṁ, bhikkhave, aniccaṁ, yadaniccaṁ taṁ dukkhaṁ, yaṁ dukkhaṁ tadanattā, yadanattā taṁ netaṁ mama, nesohamasmi, na meso attā’’tiādīsu (saṁ. ni. 3.15) aniccadukkhehi anattalakkhaṇaṁ dassesi. Kasmā? Aniccadukkhānaṁ pākaṭattā.",
  "atk-abh02a1:20": "Hatthato hi taṭṭake vā sarake vā kismiñcideva vā patitvā bhinne ‘aho anicca’nti vadanti. Evaṁ aniccaṁ pākaṭaṁ nāma. Attabhāvasmiṁ pana gaṇḍapiḷakādīsu vā uṭṭhitāsu khāṇukaṇṭakādīhi vā viddhāsu ‘aho dukkha’nti vadanti. Evaṁ dukkhaṁ pākaṭaṁ nāma. Anattalakkhaṇaṁ apākaṭaṁ andhakāraṁ avibhūtaṁ duppaṭivijjhaṁ duddīpanaṁ duppaññāpanaṁ . Aniccadukkhalakkhaṇāni uppādā vā tathāgatānaṁ anuppādā vā paññāyanti. Anattalakkhaṇaṁ vinā buddhuppādā na paññāyati, buddhuppādeyeva paññāyati. Mahiddhikā hi mahānubhāvā tāpasaparibbājakā sarabhaṅgasatthārādayopi ‘aniccaṁ dukkha’nti vattuṁ sakkonti, ‘anattā’ti vattuṁ na sakkonti. Sace hi te sampattaparisāya anattāti vattuṁ sakkuṇeyyuṁ, sampattaparisāya maggaphalapaṭivedho bhaveyya. Anattalakkhaṇapaññāpanañhi aññassa kassaci avisayo, sabbaññubuddhānameva visayo. Evametaṁ anattalakkhaṇaṁ apākaṭaṁ. Tasmā satthā anattalakkhaṇaṁ dassento aniccena vā dassesi, dukkhena vā, aniccadukkhehi vā. Idha pana taṁ aniccadukkhehi dassesīti veditabbaṁ.",
  "atk-abh02a1:21": "Imāni pana lakkhaṇāni kissa amanasikārā appaṭivedhā, kena paṭicchannattā, na upaṭṭhahanti? Aniccalakkhaṇaṁ tāva udayabbayānaṁ amanasikārā appaṭivedhā, santatiyā paṭicchannattā, na upaṭṭhāti. Dukkhalakkhaṇaṁ abhiṇhasampaṭipīḷanassa amanasikārā appaṭivedhā, iriyāpathehi paṭicchannattā, na upaṭṭhāti. Anattalakkhaṇaṁ nānādhātuvinibbhogassa amanasikārā appaṭivedhā, ghanena paṭicchannattā, na upaṭṭhāti. Udayabbayaṁ pana pariggahetvā santatiyā vikopitāya aniccalakkhaṇaṁ yāthāvasarasato upaṭṭhāti. Abhiṇhasampaṭipīḷanaṁ manasikatvā iriyāpathe ugghāṭite dukkhalakkhaṇaṁ yāthāvasarasato upaṭṭhāti. Nānādhātuyo vinibbhujitvā ghanavinibbhoge kate anattalakkhaṇaṁ yāthāvasarasato upaṭṭhāti.",
  "atk-abh02a1:22": "Ettha ca aniccaṁ aniccalakkhaṇaṁ, dukkhaṁ dukkhalakkhaṇaṁ, anattā anattalakkhaṇanti ayaṁ vibhāgo veditabbo. Tattha aniccanti khandhapañcakaṁ. Kasmā? Uppādavayaññathattabhāvā, hutvā abhāvato vā; uppādavayaññathattaṁ aniccalakkhaṇaṁ, hutvā abhāvasaṅkhāto ākāravikāro vā. ‘‘Yadaniccaṁ taṁ dukkha’’nti vacanato pana tadeva khandhapañcakaṁ dukkhaṁ. Kasmā? Abhiṇhasampaṭipīḷanato; abhiṇhasampaṭipīḷanākāro dukkhalakkhaṇaṁ. ‘‘Yaṁ dukkhaṁ taṁ anattā’’ti pana vacanato tadeva khandhapañcakaṁ anattā. Kasmā? Avasavattanato; avasavattanākāro anattalakkhaṇaṁ. Iti aññadeva aniccaṁ dukkhaṁ anattā, aññāni aniccadukkhānattalakkhaṇāni. Pañcakkhandhā, dvādasāyatanāni, aṭṭhārasa dhātuyoti idañhi sabbampi aniccaṁ dukkhaṁ anattā nāma. Vuttappakārākāravikārā aniccadukkhānattalakkhaṇānīti.",
  "atk-abh02a1:23": "Saṅkhepato panettha dasāyatanāni kāmāvacarāni, dve tebhūmakāni. Sabbesupi sammasanacāro kathitoti veditabbo.",
  "atk-abh02a1:24": "Suttantabhājanīyavaṇṇanā.",
  "atk-abh02a1:25": "2. Abhidhammabhājanīyavaṇṇanā",
  "atk-abh02a1:26": "155. Abhidhammabhājanīye yathā heṭṭhā vipassakānaṁ upakāratthāya ‘‘cakkhāyatanaṁ rūpāyatana’’nti yugalato āyatanāni vuttāni, tathā avatvā ajjhattikabāhirānaṁ sabbākārato sabhāvadassanatthaṁ ‘‘cakkhāyatanaṁ sotāyatana’’nti evaṁ ajjhattikabāhiravavatthānanayena vuttāni.",
  "atk-abh02a1:27": "156. Tesaṁ niddesavāre tattha katamaṁ cakkhāyatanantiādīni heṭṭhā vuttanayeneva veditabbāni.",
  "atk-abh02a1:28": "167. Yaṁ panetaṁ dhammāyatananiddese ‘‘tattha katamā asaṅkhatā dhātu? Rāgakkhayo dosakkhayo mohakkhayo’’ti vuttaṁ, tatrāyamattho – asaṅkhatā dhātūti asaṅkhatasabhāvaṁ nibbānaṁ. Yasmā panetaṁ āgamma rāgādayo khīyanti, tasmā rāgakkhayo dosakkhayo mohakkhayoti vuttaṁ. Ayamettha ācariyānaṁ samānatthakathā.",
  "atk-abh02a1:29": "Vitaṇḍavādī panāha – ‘pāṭiyekkaṁ nibbānaṁ nāma natthi, kilesakkhayova nibbāna’nti. ‘Suttaṁ āharā’ti ca vutte ‘‘nibbānaṁ nibbānanti kho, āvuso sāriputta, vuccati; katamaṁ nu kho, āvuso, nibbānanti? Yo kho, āvuso, rāgakkhayo dosakkhayo mohakkhayo – idaṁ vuccati nibbāna’’nti etaṁ jambukhādakasuttaṁ āharitvā ‘iminā suttena veditabbaṁ pāṭiyekkaṁ nibbānaṁ nāma natthi, kilesakkhayova nibbāna’nti āha. So vattabbo – ‘kiṁ pana yathā cetaṁ suttaṁ tathā attho’ti? Addhā vakkhati – ‘āma , natthi suttato muñcitvā attho’ti. Tato vattabbo – ‘idaṁ tāva te suttaṁ ābhataṁ; anantarasuttaṁ āharā’ti. Anantarasuttaṁ nāma – ‘‘arahattaṁ arahattanti, āvuso sāriputta, vuccati; katamaṁ nu kho, āvuso, arahattanti? Yo kho, āvuso, rāgakkhayo dosakkhayo mohakkhayo – idaṁ vuccati arahatta’’nti (saṁ. ni. 4.315) idaṁ tassevānantaraṁ ābhatasuttaṁ.",
  "atk-abh02a1:30": "Imasmiṁ pana naṁ ābhate āhaṁsu – ‘nibbānaṁ nāma dhammāyatanapariyāpanno dhammo, arahattaṁ cattāro khandhā. Nibbānaṁ sacchikatvā viharanto dhammasenāpati nibbānaṁ pucchitopi arahattaṁ pucchitopi kilesakkhayameva āha. Kiṁ pana nibbānañca arahattañca ekaṁ udāhu nāna’nti? ‘Ekaṁ vā hotu nānaṁ vā. Ko ettha tayā atibahuṁ cuṇṇīkaraṇaṁ karontena attho’? ‘Na tvaṁ ekaṁ nānaṁ jānāsīti. Nanu ñāte sādhu hotī’ti evaṁ punappunaṁ pucchito vañcetuṁ asakkonto āha – ‘rāgādīnaṁ khīṇante uppannattā arahattaṁ rāgakkhayo dosakkhayo mohakkhayo’ti vuccatīti. Tato naṁ āhaṁsu – ‘mahākammaṁ te kataṁ. Lañjaṁ datvāpi taṁ vadāpento etadeva vadāpeyya. Yatheva ca te etaṁ vibhajitvā kathitaṁ, evaṁ idampi sallakkhehi – nibbānañhi āgamma rāgādayo khīṇāti nibbānaṁ rāgakkhayo dosakkhayo mohakkhayoti vuttaṁ. Tīṇipi hi etāni nibbānasseva adhivacanānī’ti.",
  "atk-abh02a1:31": "Sace evaṁ vutte saññattiṁ gacchati iccetaṁ kusalaṁ; no ce, bahunibbānatāya kāretabbo. Kathaṁ? Evaṁ tāva pucchitabbo – ‘rāgakkhayo nāma rāgasseva khayo udāhu dosamohānampi? Dosakkhayo nāma dosasseva khayo udāhu rāgamohānampi? Mohakkhayo nāma mohasseva khayo udāhu rāgadosānampī’ti? Addhā vakkhati – ‘rāgakkhayo nāma rāgasseva khayo, dosakkhayo nāma dosasseva khayo, mohakkhayo nāma mohasseva khayo’ti.",
  "atk-abh02a1:32": "Tato vattabbo – ‘tava vāde rāgakkhayo ekaṁ nibbānaṁ hoti, dosakkhayo ekaṁ, mohakkhayo ekaṁ; tiṇṇaṁ akusalamūlānaṁ khaye tīṇi nibbānāni honti, catunnaṁ upādānānaṁ khaye cattāri, pañcannaṁ nīvaraṇānaṁ khaye pañca, channaṁ taṇhākāyānaṁ khaye cha, sattannaṁ anusayānaṁ khaye satta, aṭṭhannaṁ micchattānaṁ khaye aṭṭha, navannaṁ taṇhāmūlakadhammānaṁ khaye nava, dasannaṁ saṁyojanānaṁ khaye dasa, diyaḍḍhakilesasahassassa khaye pāṭiyekkaṁ pāṭiyekkaṁ nibbānanti bahūni nibbānāni honti. Natthi pana te nibbānānaṁ pamāṇanti. Evaṁ pana aggahetvā nibbānaṁ āgamma rāgādayo khīṇāti ekameva nibbānaṁ rāgakkhayo dosakkhayo mohakkhayoti vuccati. Tīṇipi hetāni nibbānasseva adhivacanānīti gaṇha’.",
  "atk-abh02a1:33": "Sace pana evaṁ vuttepi na sallakkheti, oḷārikatāya kāretabbo. Kathaṁ? ‘Andhabālā hi acchadīpimigamakkaṭādayopi kilesapariyuṭṭhitā vatthuṁ paṭisevanti. Atha nesaṁ paṭisevanapariyante kileso vūpasammati. Tava vāde acchadīpimigamakkaṭādayo nibbānappattā nāma honti. Oḷārikaṁ vata te nibbānaṁ thūlaṁ, kaṇṇehi piḷandhituṁ na sakkāti. Evaṁ pana aggahetvā nibbānaṁ āgamma rāgādayo khīṇāti ekameva nibbānaṁ rāgakkhayo dosakkhayo mohakkhayoti vuccati. Tīṇipi hetāni nibbānasseva adhivacanānīti gaṇha’.",
  "atk-abh02a1:34": "Sace pana evaṁ vuttepi na sallakkheti, gotrabhunāpi kāretabbo. Kathaṁ? Evaṁ tāva pucchitabbo – ‘tvaṁ gotrabhu nāma atthīti vadesī’ti? ‘Āma vadāmī’ti. ‘Gotrabhukkhaṇe kilesā khīṇā, khīyanti, khīyissantī’ti? Na khīṇā, na khīyanti; apica kho khīyissantīti. ‘Gotrabhu pana kiṁ ārammaṇaṁ karotī’ti? ‘Nibbānaṁ’. ‘Tava gotrabhukkhaṇe kilesā na khīṇā, na khīyanti; atha kho khīyissanti. Tvaṁ akhīṇesuyeva kilesesu kilesakkhayaṁ nibbānaṁ paññapesi, appahīnesu anusayesu anusayappahānaṁ nibbānaṁ paññapesi. Taṁ te na sameti. Evaṁ pana aggahetvā nibbānaṁ āgamma rāgādayo khīṇāti ekameva nibbānaṁ rāgakkhayo dosakkhayo mohakkhayoti vuccati. Tīṇipi hetāni nibbānasseva adhivacanānīti gaṇha’.",
  "atk-abh02a1:35": "Sace pana evaṁ vuttepi na sallakkheti, maggena kāretabbo. Kathaṁ? Evaṁ tāva pucchitabbo – ‘tvaṁ maggaṁ nāma vadesī’ti? ‘Āma vademī’ti. ‘Maggakkhaṇe kilesā khīṇā, khīyanti, khiyissantī’ti? Jānamāno vakkhati – ‘khīṇāti vā khīyissantīti vā vattuṁ na vaṭṭati, khīyantīti vattuṁ vaṭṭatī’ti. ‘Yadi evaṁ, maggassa kilesakkhayaṁ nibbānaṁ katamaṁ? Maggena khīyanakakilesā katame? Maggo katamaṁ kilesakkhayaṁ nibbānaṁ ārammaṇaṁ katvā katame kilese khepeti? Tasmā mā evaṁ gaṇha. Nibbānaṁ pana āgamma rāgādayo khīṇāti ekameva nibbānaṁ rāgakkhayo dosakkhayo mohakkhayoti vuccati. Tīṇipi hetāni nibbānasseva adhivacanānī’ti.",
  "atk-abh02a1:36": "Evaṁ vutte evamāha – ‘tvaṁ āgamma āgammāti vadesī’ti? ‘Āma vademī’ti. ‘Āgamma nāmāti idaṁ te kuto laddha’nti? ‘Suttato laddha’nti . ‘Āhara sutta’nti. ‘‘Evaṁ avijjā ca taṇhā ca taṁ āgamma, tamhi khīṇā, tamhi bhaggā, na ca kiñci kadācī’’ti. Evaṁ vutte paravādī tuṇhībhāvaṁ āpannoti.",
  "atk-abh02a1:37": "Idhāpi dasāyatanāni kāmāvacarāni, dve pana catubhūmakāni lokiyalokuttaramissakānīti veditabbāni.",
  "atk-abh02a1:38": "Abhidhammabhājanīyavaṇṇanā.",
  "atk-abh02a1:39": "3. Pañhāpucchakavaṇṇanā",
  "atk-abh02a1:40": "168. Idhāpi pañhāpucchake yaṁ labbhati yañca na labbhati, taṁ sabbaṁ pucchitvā labbhamānavaseneva vissajjanaṁ vuttaṁ; na kevalañca idha, sabbesupi pañhāpucchakesu eseva nayo. Idha pana dasannaṁ āyatanānaṁ rūpabhāvena abyākatatā veditabbā. Dvinnaṁ āyatanānaṁ khandhavibhaṅge catunnaṁ khandhānaṁ viya kusalādibhāvo veditabbo. Kevalañhi cattāro khandhā sappaccayāva saṅkhatāva dhammāyatanaṁ pana ‘‘siyā appaccayaṁ, siyā asaṅkhata’’nti āgataṁ. Ārammaṇattikesu ca anārammaṇaṁ sukhumarūpasaṅkhātaṁ dhammāyatanaṁ na-vattabbakoṭṭhāsaṁ bhajati. Tañca kho anārammaṇattā na parittādibhāvena navattabbadhammārammaṇattāti ayamettha viseso. Sesaṁ tādisameva. Idhāpi hi cattāro khandhā viya dvāyatanā pañcapaṇṇāsa kāmāvacaradhamme ārabbha rajjantassa dussantassa muyhantassa saṁvarantassa sammasantassa paccavekkhantassa ca parittārammaṇāti sabbaṁ khandhesu vuttasadisamevāti.",
  "atk-abh02a1:41": "Sammohavinodaniyā vibhaṅgaṭṭhakathāya",
  "atk-abh02a1:42": "Āyatanavibhaṅgavaṇṇanā niṭṭhitā."
}