{
  "atk-s0502a12:0": "12. Attavaggo",
  "atk-s0502a12:1": "1. Bodhirājakumāravatthu",
  "atk-s0502a12:2": "Attānañceti imaṁ dhammadesanaṁ satthā bhesakaḷāvane viharanto bodhirājakumāraṁ ārabbha kathesi.",
  "atk-s0502a12:3": "So kira pathavītale aññehi pāsādehi asadisarūpaṁ ākāse uppatamānaṁ viya kokanudaṁ nāma pāsādaṁ kāretvā vaḍḍhakiṁ pucchi – ‘‘kiṁ tayā aññatthāpi evarūpo pāsādo katapubbo, udāhu paṭhamasippameva te ida’’nti. ‘‘Paṭhamasippameva, devā’’ti ca vutte cintesi – ‘‘sace ayaṁ aññassapi evarūpaṁ pāsādaṁ karissati, ayaṁ pāsādo anacchariyo bhavissati. Imaṁ mayā māretuṁ vā hatthapāde vāssa chindituṁ akkhīni vā uppāṭetuṁ vaṭṭati, evaṁ aññassa pāsādaṁ na karissatī’’ti. So tamatthaṁ attano piyasahāyakassa sañjīvakaputtassa nāma māṇavakassa kathesi. So cintesi – ‘‘nissaṁsayaṁ esa vaḍḍhakiṁ nāsessati, anaggho sippī, so mayi passante mā nassatu, saññamassa dassāmī’’ti. So taṁ upasaṅkamitvā ‘‘pāsāde te kammaṁ niṭṭhitaṁ, no’’ti pucchitvā ‘‘niṭṭhita’’nti vutte ‘‘rājakumāro taṁ nāsetukāmo attānaṁ rakkheyyāsī’’ti āha . Vaḍḍhakīpi ‘‘bhaddakaṁ te, sāmi, kataṁ mama ārocentena, ahamettha kattabbaṁ jānissāmī’’ti vatvā ‘‘kiṁ, samma, amhākaṁ pāsāde kammaṁ niṭṭhita’’nti rājakumārena puṭṭho ‘‘na tāva, deva, niṭṭhitaṁ, bahu avasiṭṭha’’nti āha. Kiṁ kammaṁ nāma avasiṭṭhanti? Pacchā, deva, ācikkhissāmi, dārūni tāva āharāpethāti. Kiṁ dārūni nāmāti? Nissārāni sukkhadārūni, devāti. So āharāpetvā adāsi. Atha naṁ āha – ‘‘deva, te ito paṭṭhāya mama santikaṁ nāgantabbaṁ. Kiṁ kāraṇā? Sukhumakammaṁ karontassa hi aññehi saddhiṁ sallapantassa me kammavikkhepo hoti, āhāravelāyaṁ pana me bhariyāva āhāraṁ āharissatī’’ti. Rājakumāropi ‘‘sādhū’’ti paṭissuṇi. Sopi ekasmiṁ gabbhe nisīditvā tāni dārūni tacchetvā attano puttadārassa anto nisīdanayoggaṁ garuḷasakuṇaṁ katvā āhāravelāya pana bhariyaṁ āha – ‘‘gehe vijjamānakaṁ sabbaṁ vikkiṇitvā hiraññasuvaṇṇaṁ gaṇhāhī’’ti. Rājakumāropi vaḍḍhakissa anikkhamanatthāya gehaṁ parikkhipitvā ārakkhaṁ ṭhapesi. Vaḍḍhakīpi sakuṇassa niṭṭhitakāle ‘‘ajja sabbepi dārake gahetvā āgaccheyyāsī’’ti bhariyaṁ vatvā bhuttapātarāso puttadāraṁ sakuṇassa kucchiyaṁ nisīdāpetvā vātapānena nikkhamitvā palāyi. So tesaṁ, ‘‘deva, vaḍḍhakī palāyatī’’ti kandantānaṁyeva gantvā himavante otaritvā ekaṁ nagaraṁ māpetvā kaṭṭhavāhanarājā nāma jāto.",
  "atk-s0502a12:4": "Rājakumāropi ‘‘pāsādamahaṁ karissāmī’’ti satthāraṁ nimantetvā pāsāde catujjātiyagandhehi paribhaṇḍikaṁ katvā paṭhamaummārato paṭṭhāya celapaṭikaṁ patthari. So kira aputtako, tasmā ‘‘sacāhaṁ puttaṁ vā dhītaraṁ vā lacchāmi, satthā imaṁ akkamissatī’’ti cintetvā patthari. So satthari āgate satthāraṁ pañcapatiṭṭhitena vanditvā pattaṁ gahetvā ‘‘pavisatha, bhante’’ti āha. Satthā na pāvisi, so dutiyampi tatiyampi yāci. Satthā apavisitvāva ānandattheraṁ olokesi. Thero olokitasaññāyeva vatthānaṁ anakkamanabhāvaṁ ñatvā taṁ ‘‘saṁharatu, rājakumāra, dussāni, na bhagavā celapaṭikaṁ akkamissati, pacchimajanataṁ tathāgato oloketī’’ti dussāni saṁharāpesi. So dussāni saṁharitvā satthāraṁ antonivesanaṁ pavesatvā yāgukhajjakena sammānetvā ekamantaṁ nisinno vanditvā āha – ‘‘bhante, ahaṁ tumhākaṁ upakārako tikkhattuṁ saraṇaṁ gato, kucchigato ca kiramhi ekavāraṁ saraṇaṁ gato, dutiyaṁ taruṇadārakakāle, tatiyaṁ viññubhāvaṁ pattakāle. Tassa me kasmā celapaṭikaṁ na akkamitthā’’ti? ‘‘Kiṁ pana tvaṁ, kumāra, cintetvā celāni attharī’’ti? ‘‘Sace puttaṁ vā dhītaraṁ vā lacchāmi, satthā me celapaṭikaṁ akkamissatī’’ti idaṁ cintetvā, bhanteti. Tenevāhaṁ taṁ na akkaminti. ‘‘Kiṁ panāhaṁ, bhante, puttaṁ vā dhītaraṁ vā neva lacchāmī’’ti? ‘‘Āma, kumārā’’ti. ‘‘Kiṁ kāraṇā’’ti? ‘‘Purimakaattabhāve jāyāya saddhiṁ pamādaṁ āpannattā’’ti. ‘‘Kasmiṁ kāle, bhante’’ti? Athassa satthā atītaṁ āharitvā dassesi –",
  "atk-s0502a12:5": "Atīte kira anekasatā manussā mahatiyā nāvāya samuddaṁ pakkhandiṁsu. Nāvā samuddamajjhe bhijji. Dve jayampatikā ekaṁ phalakaṁ gahetvā antaradīpakaṁ pavisiṁsu, sesā sabbe tattheva mariṁsu. Tasmiṁ kho pana dīpake mahāsakuṇasaṅgho vasati. Te aññaṁ khāditabbakaṁ adisvā chātajjhattā sakuṇaaṇḍāni aṅgāresu pacitvā khādiṁsu, tesu appahontesu sakuṇacchāpe gahetvā khādiṁsu. Evaṁ paṭhamavayepi majjhimavayepi pacchimavayepi khādiṁsuyeva. Ekasmimpi vaye appamādaṁ nāpajjiṁsu, ekopi ca nesaṁ appamādaṁ nāpajji.",
  "atk-s0502a12:6": "Satthā idaṁ tassa pubbakammaṁ dassetvā ‘‘sace hi tvaṁ, kumāra, tadā ekasmimpi vaye bhariyāya saddhiṁ appamādaṁ āpajjissa, ekasmimpi vaye putto vā dhītā vā uppajjeyya. Sace pana vo ekopi appamatto abhavissa, taṁ paṭicca putto vā dhītā vā uppajjissa. Kumāra, attānañhi piyaṁ maññamānena tīsupi vayesu appamattena attā rakkhitabbo, evaṁ asakkontena ekavayepi rakkhitabboyevā’’ti vatvā imaṁ gāthamāha –",
  "atk-s0502a12:7": "157.",
  "atk-s0502a12:8": " ‘‘Attānañce piyaṁ jaññā, rakkheyya naṁ surakkhitaṁ;",
  "atk-s0502a12:9": "Tiṇṇaṁ aññataraṁ yāmaṁ, paṭijaggeyya paṇḍito’’ti.",
  "atk-s0502a12:10": "Tattha yāmanti satthā attano dhammissaratāya desanākusalatāya ca idha tiṇṇaṁ vayānaṁ aññataraṁ vayaṁ yāmanti katvā desesi, tasmā evamettha attho veditabbo. Sace attānaṁ piyaṁ jāneyya, rakkheyya naṁ surakkhitanti yathā so surakkhito hoti, evaṁ naṁ rakkheyya. Tattha sace gīhī samāno ‘‘attānaṁ rakkhissāmī’’ti uparipāsādatale susaṁvutaṁ gabbhaṁ pavisitvā sampannārakkho hutvā vasantopi, pabbajito hutvā susaṁvute pihitadvāravātapāne leṇe viharantopi attānaṁ na rakkhatiyeva. Gihī pana samāno yathābalaṁ dānasīlādīni puññāni karonto, pabbajito vā pana vattapaṭivattapariyattimanasikāresu ussukkaṁ āpajjanto attānaṁ rakkhati nāma. Evaṁ tīsu vayesu asakkonto aññatarasmimpi vaye paṇḍitapuriso attānaṁ paṭijaggatiyeva. Sace hi gihibhūto paṭhamavaye khiḍḍāpasutatāya kusalaṁ kātuṁ na sakkoti, majjhimavaye appamattena hutvā kusalaṁ kātabbaṁ. Sace majjhimavaye puttadāraṁ posento kusalaṁ kātuṁ na sakkoti, pacchimavaye kātabbameva. Evampi karontena attā paṭijaggitova hoti. Evaṁ akarontassa pana attā piyo nāma na hoti, apāyaparāyaṇameva naṁ karoti. Sace pana pabbajito paṭhamavaye sajjhāyaṁ karonto dhārento vācento vattapaṭivattaṁ karonto pamādaṁ āpajjati, majjhimavaye appamattena samaṇadhammo kātabbo. Sace paṭhamavaye uggahitapariyattiyā aṭṭhakathaṁ vinicchayaṁ kāraṇākāraṇañca pucchanto majjhimavaye pamādaṁ āpajjati, pacchimavaye appamattena samaṇadhammo kātabboyeva. Evampi karontena attā paṭijaggitova hoti. Evaṁ akarontassa pana attā piyo nāma na hoti, pacchānutāpeneva naṁ tāpetīti.",
  "atk-s0502a12:11": "Desanāvasāne bodhirājakumāro sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a12:12": "Bodhirājakumāravatthu paṭhamaṁ.",
  "atk-s0502a12:13": "2. Upanandasakyaputtattheravatthu",
  "atk-s0502a12:14": "Attānamevapaṭhamanti imaṁ dhammadesanaṁ satthā jetavane viharanto upanandaṁ sakyaputtaṁ ārabbha kathesi.",
  "atk-s0502a12:15": "So kira thero dhammakathaṁ kathetuṁ cheko. Tassa appicchatādipaṭisaṁyuttaṁ dhammakathaṁ sutvā bahū bhikkhu taṁ ticīvarehi pūjetvā dhutaṅgāni samādiyiṁsu. Tehi vissaṭṭhaparikkhāre soyeva gaṇhi. So ekasmiṁ antovasse upakaṭṭhe janapadaṁ agamāsi. Atha naṁ ekasmiṁ vihāre daharasāmaṇerā dhammakathikapemena, ‘‘bhante, idha vassaṁ upethā’’ti vadiṁsu. ‘‘Idha kittakaṁ vassāvāsikaṁ labbhatī’’ti pucchitvā tehi ‘‘ekeko sāṭako’’ti vutte tattha upāhanā ṭhapetvā aññaṁ vihāraṁ agamāsi . Dutiyaṁ vihāraṁ gantvā ‘‘idha kiṁ labbhatī’’ti pucchitvā ‘‘dve sāṭakā’’ti vutte kattarayaṭṭhiṁ ṭhapesi. Tatiyaṁ vihāraṁ gantvā ‘‘idha kiṁ labbhatī’’ti pucchitvā ‘‘tayo sāṭakā’’ti vutte tattha udakatumbaṁ ṭhapesi. Catutthaṁ vihāraṁ gantvā ‘‘idha kiṁ labbhatī’’ti pucchitvā ‘‘cattāro sāṭakā’’ti vutte ‘‘sādhu idha vasissāmī’’ti tattha vassaṁ upagantvā gahaṭṭhānañceva bhikkhūnañca dhammakathaṁ kathesi. Te naṁ bahūhi vatthehi ceva cīvarehi ca pūjesuṁ. So vuṭṭhavasso itaresupi vihāresu sāsanaṁ pesetvā ‘‘mayā parikkhārassa ṭhapitattā vassāvāsikaṁ laddhabbaṁ, taṁ me pahiṇantū’’ti sabbaṁ āharāpetvā yānakaṁ pūretvā pāyāsi.",
  "atk-s0502a12:16": "Athekasmiṁ vihāre dve daharabhikkhū dve sāṭake ekañca kambalaṁ labhitvā ‘‘tuyhaṁ sāṭakā hontu, mayhaṁ kambalo’’ti bhājetuṁ asakkontā maggasamīpe nisīditvā vivadanti. Te taṁ theraṁ āgacchantaṁ disvā, ‘‘bhante, tumhe no bhājetvā dethā’’ti vadiṁsu. Tumheyeva bhājethāti. Na sakkoma, bhante, tumheyeva no bhājetvā dethāti. Tena hi mama vacane ṭhassathāti. Āma, ṭhassāmāti. ‘‘Tena hi sādhū’’ti tesaṁ dve sāṭake datvā ‘‘ayaṁ dhammakathaṁ kathentānaṁ amhākaṁ pārupanāraho’’ti mahagghaṁ kambalaṁ ādāya pakkāmi. Daharabhikkhū vippaṭisārino hutvā satthu santikaṁ gantvā tamatthaṁ ārocesuṁ. Satthā ‘‘na, bhikkhave, idāneva tumhākaṁ santakaṁ gahetvā tumhe vippaṭisārino karoti, pubbepi akāsiyevā’’ti vatvā atītaṁ āhari –",
  "atk-s0502a12:17": "Atītasmiṁ anutīracārī ca gambhīracārī cāti dve uddā mahantaṁ rohitamacchaṁ labhitvā ‘‘mayhaṁ sīsaṁ hotu, tava naṅguṭṭha’’nti vivādāpannā bhājetuṁ asakkontā ekaṁ siṅgālaṁ disvā āhaṁsu – ‘‘mātula, imaṁ no bhājetvā dehī’’ti. Ahaṁ raññā vinicchayaṭṭhāne ṭhapito, tattha ciraṁ nisīditvā jaṅghavihāratthāya āgatomhi, idāni me okāso natthīti. Mātula, mā evaṁ karotha, bhājetvā eva no dethāti. Mama vacane ṭhassathāti. Ṭhassāma, mātulāti. ‘‘Tena hi sādhū’’ti so sīsaṁ chinditvā ekamante akāsi, naṅguṭṭhaṁ ekamante. Katvā ca pana, ‘‘tātā, yena vo anutīre caritaṁ, so naṅguṭṭhaṁ gaṇhātu. Yena gambhīre caritaṁ, tassa sīsaṁ hotu. Ayaṁ pana majjhimo khaṇḍo mama vinicchayadhamme ṭhitassa bhavissatī’’ti te saññāpento –",
  "atk-s0502a12:18": "‘‘Anutīracāri naṅguṭṭhaṁ, sīsaṁ gambhīracārino;",
  "atk-s0502a12:19": "Accāyaṁ majjhimo khaṇḍo, dhammaṭṭhassa bhavissatī’’ti. (jā. 1.7.33) –",
  "atk-s0502a12:20": "Imaṁ gāthaṁ vatvā majjhimakhaṇḍaṁ ādāya pakkāmi. Tepi vippaṭisārino taṁ oloketvā aṭṭhaṁsu.",
  "atk-s0502a12:21": "Satthā imaṁ atītaṁ dassetvā ‘‘evamesa atītepi tumhe vippaṭisārino akāsiyevā’’ti te bhikkhū saññāpetvā upanandaṁ garahanto, ‘‘bhikkhave , paraṁ ovadantena nāma paṭhamameva attā patirūpe patiṭṭhāpetabbo’’ti vatvā imaṁ gāthamāha –",
  "atk-s0502a12:22": "158.",
  "atk-s0502a12:23": " ‘‘Attānameva paṭhamaṁ, patirūpe nivesaye;",
  "atk-s0502a12:24": "Athaññamanusāseyya, na kilisseyya paṇḍito’’ti.",
  "atk-s0502a12:25": "Tattha patirūpe nivesayeti anucchavike guṇe patiṭṭhāpeyya. Idaṁ vuttaṁ hoti – yo appicchatādiguṇehi vā ariyavaṁsapaṭipadādīhi vā paraṁ anusāsitukāmo, so attānameva paṭhamaṁ tasmiṁ guṇe patiṭṭhāpeyya. Evaṁ patiṭṭhāpetvā athaññaṁ tehi guṇehi anusāseyya. Attānañhi tattha anivesetvā kevalaṁ parameva anusāsamāno parato nindaṁ labhitvā kilissati nāma, tattha attānaṁ nivesetvā anusāsamāno parato pasaṁsaṁ labhati, tasmā na kilissati nāma. Evaṁ karonto paṇḍito na kilisseyyāti.",
  "atk-s0502a12:26": "Desanāvasāne te bhikkhū sotāpattiphale patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a12:27": "Upanandasakyaputtattheravatthu dutiyaṁ.",
  "atk-s0502a12:28": "3. Padhānikatissattheravatthu",
  "atk-s0502a12:29": "Attānañceti imaṁ dhammadesanaṁ satthā jetavane viharanto padhānikatissattheraṁ ārabbha kathesi.",
  "atk-s0502a12:30": "So kira satthu santike kammaṭṭhānaṁ gahetvā pañcasate bhikkhū ādāya araññe vassaṁ upagantvā, ‘‘āvuso, dharamānakassa buddhassa santike vo kammaṭṭhānaṁ gahitaṁ, appamattāva samaṇadhammaṁ karothā’’ti ovaditvā sayaṁ gantvā nipajjitvā supati. Te bhikkhū paṭhamayāme caṅkamitvā majjhimayāme vihāraṁ pavisanti. So niddāyitvā pabuddhakāle tesaṁ santikaṁ gantvā ‘‘kiṁ tumhe ‘nipajjitvā niddāyissāmā’ti āgatā, sīghaṁ nikkhamitvā samaṇadhammaṁ karothā’’ti vatvā sayaṁ gantvā tatheva supati. Itare majjhimayāme bahi caṅkamitvā pacchimayāme vihāraṁ pavisanti. So punapi pabujjhitvā tesaṁ santikaṁ gantvā te vihārā nīharitvā sayaṁ puna gantvā tatheva supati. Tasmiṁ niccakālaṁ evaṁ karonte te bhikkhū sajjhāyaṁ vā kammaṭṭhānaṁ vā manasikātuṁ nāsakkhiṁsu, cittaṁ aññathattaṁ agamāsi. Te ‘‘amhākaṁ ācariyo ativiya āraddhavīriyo, pariggaṇhissāma na’’nti pariggaṇhantā tassa kiriyaṁ disvā ‘‘naṭṭhamhā, āvuso, ācariyo no tuccharavaṁ ravatī’’ti vadiṁsu. Tesaṁ ativiya niddāya kilamantānaṁ ekabhikkhupi visesaṁ nibbattetuṁ nāsakkhi. Te vuṭṭhavassā satthu santikaṁ gantvā satthārā katapaṭisanthārā ‘‘kiṁ, bhikkhave, appamattā hutvā samaṇadhammaṁ karitthā’’ti pucchitā tamatthaṁ ārocesuṁ. Satthā ‘‘na, bhikkhave, idāneva, pubbepesa tumhākaṁ antarāyamakāsiyevā’’ti vatvā tehi yācito –",
  "atk-s0502a12:31": "‘‘Amātāpitarasaṁvaḍḍho, anācerakule vasaṁ;",
  "atk-s0502a12:32": "Nāyaṁ kālaṁ akālaṁ vā, abhijānāti kukkuṭo’’ti. (jā. 1.1.119) –",
  "atk-s0502a12:33": "Imaṁ akālarāvikukkuṭajātakaṁ vitthāretvā kathesi. ‘‘Tadā hi so kukkuṭo ayaṁ padhānikatissatthero ahosi, ime pañca satā bhikkhū te māṇavā ahesuṁ, disāpāmokkho ācariyo ahamevā’’ti satthā imaṁ jātakaṁ vitthāretvā, ‘‘bhikkhave, paraṁ ovadantena nāma attā sudanto kātabbo. Evaṁ ovadanto hi sudanto hutvā dameti nāmā’’ti vatvā imaṁ gāthamāha –",
  "atk-s0502a12:34": "159.",
  "atk-s0502a12:35": " ‘‘Attānañce tathā kayirā, yathāññamanusāsati;",
  "atk-s0502a12:36": "Sudanto vata dametha, attā hi kira duddamo’’ti.",
  "atk-s0502a12:37": "Tassattho – yo hi bhikkhu ‘‘paṭhamayāmādīsu caṅkamitabba’’nti vatvā paraṁ ovadati, sayaṁ caṅkamanādīni adhiṭṭhahanto attānañce tathā kayirā, yathāññamanusāsati, evaṁ sante sudanto vata damethāti yena guṇena paraṁ anusāsati, tena attanā sudanto hutvā dameyya. Attā hi kira duddamoti ayañhi attā nāma duddamo. Tasmā yathā so sudanto hoti, tathā dametabboti.",
  "atk-s0502a12:38": "Desanāvasāne pañca satāpi te bhikkhū arahattaṁ pāpuṇiṁsūti.",
  "atk-s0502a12:39": "Padhānikatissattheravatthu tatiyaṁ.",
  "atk-s0502a12:40": "4. Kumārakassapamātutherīvatthu",
  "atk-s0502a12:41": "Attāhi attano nāthoti imaṁ dhammadesanaṁ satthā jetavane viharanto kumārakassapattherassa mātaraṁ ārabbha kathesi.",
  "atk-s0502a12:42": "Sā kira rājagahanagare seṭṭhidhītā viññutaṁ pattakālato paṭṭhāya pabbajjaṁ yāci. Atha sā punappunaṁ yācamānāpi mātāpitūnaṁ santikā pabbajjaṁ alabhitvā vayappattā patikulaṁ gantvā patidevatā hutvā agāraṁ ajjhāvasi. Athassā na cirasseva kucchismiṁ gabbho patiṭṭhahi. Sā gabbhassa patiṭṭhitabhāvaṁ ajānitvāva sāmikaṁ ārādhetvā pabbajjaṁ yāci. Atha naṁ so mahantena sakkārena bhikkhunupassayaṁ netvā ajānanto devadattapakkhikānaṁ bhikkhunīnaṁ santike pabbājesi. Aparena samayena bhikkhuniyo tassā gabbhinibhāvaṁ ñatvā tāhi ‘‘kiṁ ida’’nti vuttā nāhaṁ, ayye, jānāmi ‘‘kimetaṁ’’, sīlaṁ vata me arogamevāti. Bhikkhuniyo taṁ devadattassa santikaṁ netvā ‘‘ayaṁ bhikkhunī saddhāpabbajitā, imissā mayaṁ gabbhassa patiṭṭhitabhāvaṁ jānāma, kālaṁ na jānāma, kiṁ dāni karomā’’ti pucchiṁsu. Devadatto ‘‘mā mayhaṁ ovādakārikānaṁ bhikkhunīnaṁ ayaso uppajjatū’’ti ettakameva cintetvā ‘‘uppabbājetha na’’nti āha. Taṁ sutvā sā daharā mā maṁ, ayye, nāsetha, nāhaṁ devadattaṁ uddissa pabbajitā, etha, maṁ satthu santikaṁ jetavanaṁ nethāti. Tā taṁ ādāya jetavanaṁ gantvā satthu ārocesuṁ. Satthā ‘‘tassā gihikāle gabbho patiṭṭhito’’ti jānantopi paravādamocanatthaṁ rājānaṁ pasenadikosalaṁ mahāanāthapiṇḍikaṁ cūḷaanāthapiṇḍikaṁ visākhāupāsikaṁ aññāni ca mahākulāni pakkosāpetvā upālittheraṁ āṇāpesi – ‘‘gaccha, imissā daharāya bhikkhuniyā catuparisamajjhe kammaṁ parisodhehī’’ti. Thero rañño purato visākhaṁ pakkosāpetvā taṁ adhikaraṇaṁ paṭicchāpesi. Sā sāṇipākāraṁ parikkhipāpetvā antosāṇiyaṁ tassā hatthapādanābhiudarapariyosānāni oloketvā māsadivase samānetvā ‘‘gihibhāve imāya gabbho laddho’’ti ñatvā therassa tamatthaṁ ārocesi. Athassā thero parisamajjhe parisuddhabhāvaṁ patiṭṭhāpesi. Sā aparena samayena padumuttarabuddhassa pādamūle patthitapatthanaṁ mahānubhāvaṁ puttaṁ vijāyi.",
  "atk-s0502a12:43": "Athekadivasaṁ rājā bhikkhunupassayasamīpena gacchanto dārakasaddaṁ sutvā ‘‘kiṁ ida’’nti pucchitvā, ‘‘deva, ekissā bhikkhuniyā putto jāto, tassesa saddo’’ti vutte taṁ kumāraṁ attano gharaṁ netvā dhātīnaṁ adāsi. Nāmaggahaṇadivase cassa kassapoti nāmaṁ katvā kumāraparihārena vaḍḍhitattā kumārakassapoti sañjāniṁsu. So kīḷāmaṇḍale dārake paharitvā ‘‘nimmātāpitikenamhā pahaṭā’’ti vutte rājānaṁ upasaṅkamitvā, ‘‘deva, maṁ ‘nimmātāpitiko’ti vadanti, mātaraṁ me ācikkhathā’’ti pucchitvā raññā dhātiyo dassetvā ‘‘imā te mātaro’’ti vutte ‘‘na ettikā me mātaro, ekāya me mātarā bhavitabbaṁ, taṁ me ācikkhathā’’ti āha. Rājā ‘‘na sakkā imaṁ vañcetu’’nti cintetvā, tāta, tava mātā bhikkhunī, tvaṁ mayā bhikkhunupassayā ānītoti. So tāvatakeneva samuppannasaṁvego hutvā, ‘‘tāta, pabbājetha ma’’nti āha. Rājā ‘‘sādhu, tātā’’ti taṁ mahantena sakkārena satthu santike pabbājesi. So laddhūpasampado kumārakassapattheroti paññāyi. So satthu santike kammaṭṭhānaṁ gahetvā araññaṁ pavisitvā vāyamitvā visesaṁ nibbattetuṁ asakkonto ‘‘puna kammaṭṭhānaṁ visesetvā gahessāmī’’ti satthu santikaṁ gantvā andhavane vihāsi.",
  "atk-s0502a12:44": "Atha naṁ kassapabuddhakāle ekato samaṇadhammaṁ katvā anāgāmiphalaṁ patvā brahmaloke nibbattabhikkhu brahmalokato āgantvā pannarasa pañhe pucchitvā ‘‘ime pañhe ṭhapetvā satthāraṁ añño byākātuṁ samattho nāma natthi, gaccha, satthu santike imesaṁ atthaṁ uggaṇhā’’ti uyyojesi. So tathā katvā pañhavissajjanāvasāne arahattaṁ pāpuṇi. Tassa pana nikkhantadivasato paṭṭhāya dvādasa vassāni mātubhikkhuniyā akkhīhi assūni pavattiṁsu. Sā puttaviyogadukkhitā assutinteneva mukhena bhikkhāya caramānā antaravīthiyaṁ theraṁ disvāva, ‘‘putta , puttā’’ti viravantī taṁ gaṇhituṁ upadhāvamānā parivattitvā pati. Sā thanehi khīraṁ muñcantehi uṭṭhahitvā allacīvarā gantvā theraṁ gaṇhi. So cintesi – ‘‘sacāyaṁ mama santikā madhuravacanaṁ labhissati, vinassissati. Thaddhameva katvā imāya saddhiṁ sallapissāmī’’ti. Atha naṁ āha – ‘‘kiṁ karontī vicarasi, sinehamattampi chindituṁ na sakkosī’’ti. Sā ‘‘aho kakkhaḷā therassa kathā’’ti cintetvā ‘‘kiṁ vadesi, tātā’’ti vatvā punapi tena tatheva vuttā cintesi – ‘‘ahaṁ imassa kāraṇā dvādasa vassāni assūni sandhāretuṁ na sakkomi, ayaṁ panevaṁ thaddhahadayo, kiṁ me iminā’’ti puttasinehaṁ chinditvā taṁdivasameva arahattaṁ pāpuṇi.",
  "atk-s0502a12:45": "Aparena samayena dhammasabhāyaṁ kathaṁ samuṭṭhāpesuṁ – ‘‘āvuso, devadattena evaṁ upanissayasampanno kumārakassapo ca therī ca nāsitā, satthā pana tesaṁ patiṭṭhā jāto, aho buddhā nāma lokānukampakā’’ti . Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva ahaṁ imesaṁ paccayo patiṭṭhā jāto, pubbepi nesaṁ ahaṁ patiṭṭhā ahosiṁyevā’’ti vatvā –",
  "atk-s0502a12:46": "‘‘Nigrodhameva seveyya, na sākhamupasaṁvase;",
  "atk-s0502a12:47": "Nigrodhasmiṁ mataṁ seyyo, yañce sākhasmi jīvita’’nti. (jā. 1.1.12; 1.10.81) –",
  "atk-s0502a12:48": "Imaṁ nigrodhajātakaṁ vitthārena kathetvā ‘‘tadā sākhamigo devadatto ahosi, parisāpissa devadattaparisā, vārappattā migadhenu therī ahosi, putto kumārakassapo, gabbhinīmigiyā jīvitaṁ pariccajitvā gato nigrodhamigarājā pana ahamevā’’ti jātakaṁ samodhānetvā puttasinehaṁ chinditvā theriyā attanāva attano patiṭṭhānakatabhāvaṁ pakāsento, ‘‘bhikkhave, yasmā parassa attani ṭhitena saggaparāyaṇena vā maggaparāyaṇena vā bhavituṁ na sakkā, tasmā attāva attano nātho, paro kiṁ karissatī’’ti vatvā imaṁ gāthamāha –",
  "atk-s0502a12:49": "160.",
  "atk-s0502a12:50": " ‘‘Attā hi attano nātho, ko hi nātho paro siyā;",
  "atk-s0502a12:51": "Attanā hi sudantena, nāthaṁ labhati dullabha’’nti.",
  "atk-s0502a12:52": "Tattha nāthoti patiṭṭhā. Idaṁ vuttaṁ hoti – yasmā attani ṭhitena attasampannena kusalaṁ katvā saggaṁ vā pāpuṇituṁ, maggaṁ vā bhāvetuṁ, phalaṁ vā sacchikātuṁ sakkā . Tasmā hi attāva attano patiṭṭhā hoti, paro ko nāma kassa patiṭṭhā siyā. Attanā eva hi sudantena nibbisevanena arahattaphalasaṅkhātaṁ dullabhaṁ nāthaṁ labhati. Arahattañhi sandhāya idha ‘‘nāthaṁ labhati dullabha’’nti vuttaṁ.",
  "atk-s0502a12:53": "Desanāvasāne bahū sotāpattiphalādīni pāpuṇiṁsūti.",
  "atk-s0502a12:54": "Kumārakassapamātutherīvatthu catutthaṁ.",
  "atk-s0502a12:55": "5. Mahākālaupāsakavatthu",
  "atk-s0502a12:56": "Attanā hi kataṁ pāpanti imaṁ dhammadesanaṁ satthā jetavane viharanto ekaṁ mahākālaṁ nāma sotāpannaupāsakaṁ ārabbha kathesi.",
  "atk-s0502a12:57": "So kira māsassa aṭṭhadivasesu uposathiko hutvā vihāre sabbarattiṁ dhammakathaṁ suṇāti. Atha rattiṁ corā ekasmiṁ gehe sandhiṁ chinditvā bhaṇḍakaṁ gahetvā lohabhājanasaddena pabuddhehi sāmikehi anubaddhā gahitabhaṇḍaṁ chaḍḍetvā palāyiṁsu. Sāmikāpi te anubandhiṁsuyeva, te disā pakkhandiṁsu. Eko pana vihāramaggaṁ gahetvā mahākālassa rattiṁ dhammakathaṁ sutvā pātova pokkharaṇitīre mukhaṁ dhovantassa purato bhaṇḍikaṁ chaḍḍetvā palāyi. Core anubandhitvā āgatamanussā bhaṇḍikaṁ disvā ‘‘tvaṁ no gehasandhiṁ chinditvā bhaṇḍikaṁ haritvā dhammaṁ suṇanto viya vicarasī’’ti taṁ gahetvā pothetvā māretvā chaḍḍetvā agamiṁsu. Atha naṁ pātova pānīyaghaṭaṁ ādāya gatā daharasāmaṇerā disvā ‘‘vihāre dhammakathaṁ sutvā sayitaupāsako ayuttaṁ maraṇaṁ labhatī’’ti vatvā satthu ārocesuṁ. Satthā ‘‘āma, bhikkhave, imasmiṁ attabhāve kālena appatirūpaṁ maraṇaṁ laddhaṁ, pubbe katakammassa pana tena yuttameva laddha’’nti vatvā tehi yācito tassa pubbakammaṁ kathesi –",
  "atk-s0502a12:58": "Atīte kira bārāṇasirañño vijite ekassa paccantagāmassa aṭavimukhe corā paharanti. Rājā aṭavimukhe ekaṁ rājabhaṭaṁ ṭhapesi, so bhatiṁ gahetvā manusse orato pāraṁ neti, pārato oraṁ āneti. Atheko manusso abhirūpaṁ attano bhariyaṁ cūḷayānakaṁ āropetvā taṁ ṭhānaṁ agamāsi. Rājabhaṭo taṁ itthiṁ disvāva sañjātasineho tena ‘‘aṭaviṁ no , sāmi, atikkāmehī’’ti vuttepi ‘‘idāni vikālo, pātova atikkāmessāmī’’ti āha. So sakālo, sāmi, idāneva no nehīti. Nivatta, bho, amhākaṁyeva gehe āhāro ca nivāso ca bhavissatīti. So neva nivattituṁ icchi. Itaro purisānaṁ saññaṁ datvā yānakaṁ nivattāpetvā anicchantasseva dvārakoṭṭhake nivāsaṁ datvā āhāraṁ paṭiyādāpesi. Tassa pana gehe ekaṁ maṇiratanaṁ atthi. So taṁ tassa yānakantare pakkhipāpetvā paccūsakāle corānaṁ paviṭṭhasaddaṁ kāresi. Athassa purisā ‘‘maṇiratanaṁ, sāmi, corehi haṭa’’nti ārocesuṁ. So gāmadvāresu ārakkhaṁ ṭhapetvā ‘‘antogāmato nikkhamante vicinathā’’ti āha. Itaropi pātova yānakaṁ yojetvā pāyāsi. Athassa yānakaṁ sodhentā attanā ṭhapitaṁ maṇiratanaṁ disvā santajjetvā ‘‘tvaṁ maṇiṁ gahetvā palāyasī’’ti pothetvā ‘‘gahito no, sāmi, coro’’ti gāmabhojakassa dassesuṁ. So ‘‘bhatakassa vata me gehe nivāsaṁ datvā bhattaṁ dinnaṁ, maṇiṁ gahetvā gato, gaṇhatha naṁ pāpapurisa’’nti pothāpetvā māretvā chaḍḍāpesi. Idaṁ tassa pubbakammaṁ. So tato cuto avīcimhi nibbattitvā tattha dīgharattaṁ paccitvā vipākāvasesena attabhāvasate tatheva pothito maraṇaṁ pāpuṇi.",
  "atk-s0502a12:59": "Evaṁ satthā mahākālassa pubbakammaṁ dassetvā, ‘‘bhikkhave, evaṁ ime satte attanā katapāpakammameva catūsu apāyesu abhimatthatī’’ti vatvā imaṁ gāthamāha –",
  "atk-s0502a12:60": "161.",
  "atk-s0502a12:61": " ‘‘Attanā hi kataṁ pāpaṁ, attajaṁ attasambhavaṁ;",
  "atk-s0502a12:62": "Abhimatthati dummedhaṁ, vajiraṁvasmamayaṁ maṇi’’nti.",
  "atk-s0502a12:63": "Tattha vajiraṁvasmamayaṁ maṇinti vajiraṁva asmamayaṁ maṇiṁ. Idaṁ vuttaṁ hoti – yathā pāsāṇamayaṁ pāsāṇasambhavaṁ vajiraṁ tameva asmamayaṁ maṇiṁ attano uṭṭhānaṭṭhānasaṅkhātaṁ pāsāṇamaṇiṁ khāditvā chiddaṁ chiddaṁ khaṇḍaṁ khaṇḍaṁ katvā aparibhogaṁ karoti, evameva attanā kataṁ attani jātaṁ attasambhavaṁ pāpaṁ dummedhaṁ nippaññaṁ puggalaṁ catūsu apāyesu abhimatthati kantati viddhaṁsetīti.",
  "atk-s0502a12:64": "Desanāvasāne sampattabhikkhū sotāpattiphalādīni pāpuṇiṁsūti.",
  "atk-s0502a12:65": "Mahākālaupāsakavatthu pañcamaṁ.",
  "atk-s0502a12:66": "6. Devadattavatthu",
  "atk-s0502a12:67": "Yassaaccantadussīlyanti imaṁ dhammadesanaṁ satthā veḷuvane viharanto devadattaṁ ārabbha kathesi.",
  "atk-s0502a12:68": "Ekasmiñhi divase bhikkhū dhammasabhāyaṁ kathaṁ samuṭṭhāpesuṁ – ‘‘āvuso, devadatto dussīlo pāpadhammo dussīlyakāraṇena vaḍḍhitāya taṇhāya ajātasattuṁ saṅgaṇhitvā mahantaṁ lābhasakkāraṁ nibbattetvā ajātasattuṁ pituvadhe samādapetvā tena saddhiṁ ekato hutvā nānappakārena tathāgatassa vadhāya parisakkatī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi devadatto nānappakārena mayhaṁ vadhāya parisakkatī’’ti vatvā kuruṅgamigajātakādīni (jā. 1.2.111-2) kathetvā, ‘‘bhikkhave, accantadussīlapuggalaṁ nāma dussīlyakāraṇā uppannā taṇhā māluvā viya sālaṁ pariyonandhitvā sambhañjamānā nirayādīsu pakkhipatī’’ti vatvā imaṁ gāthāmāha –",
  "atk-s0502a12:69": "162.",
  "atk-s0502a12:70": " ‘‘Yassa accantadussīlyaṁ, māluvā sālamivotthataṁ;",
  "atk-s0502a12:71": "Karoti so tathattānaṁ, yathā naṁ icchatī diso’’ti.",
  "atk-s0502a12:72": "Tattha accantadussīlyanti ekantadussīlabhāvo. Gihī vā jātito paṭṭhāya dasa akusalakammapathe karonto, pabbajito vā upasampannadivasato paṭṭhāya garukāpattiṁ āpajjamāno accantadussīlo nāma. Idha pana yo dvīsu tīsu attabhāvesu dussīlo, etassa gatiyā āgataṁ dussīlabhāvaṁ sandhāyetaṁ vuttaṁ. Dussīlabhāvoti cettha dussīlassa cha dvārāni nissāya uppannā taṇhā veditabbā. Māluvā sālamivotthatanti yassa puggalassa taṁ taṇhāsaṅkhātaṁ dussīlyaṁ yathā nāma māluvā sālaṁ ottharantī deve vassante pattehi udakaṁ sampaṭicchitvā sambhañjanavasena sabbatthakameva pariyonandhati, evaṁ attabhāvaṁ otthataṁ pariyonandhitvā ṭhitaṁ. So māluvāya sambhañjitvā bhūmiyaṁ pātiyamāno rukkho viya tāya dussīlyasaṅkhātāya taṇhāya sambhañjitvā apāyesu pātiyamāno, yathā naṁ anatthakāmo diso icchati, tathā attānaṁ karoti nāmāti attho.",
  "atk-s0502a12:73": "Desanāvasāne bahū sotāpattiphalādīni pāpuṇiṁsūti.",
  "atk-s0502a12:74": "Devadattavatthu chaṭṭhaṁ.",
  "atk-s0502a12:75": "7. Saṅghabhedaparisakkanavatthu",
  "atk-s0502a12:76": "Sukarānīti imaṁ dhammadesanaṁ satthā veḷuvane viharanto saṅghabhedaparisakkanaṁ ārabbha kathesi.",
  "atk-s0502a12:77": "Ekadivasañhi devadatto saṅghabhedāya parisakkanto āyasmantaṁ ānandaṁ piṇḍāya carantaṁ disvā attano adhippāyaṁ ārocesi. Taṁ sutvā thero satthu santikaṁ gantvā bhagavantaṁ etadavoca – ‘‘idhāhaṁ, bhante, pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁ. Addasā kho maṁ, bhante, devadatto rājagahe piṇḍāya carantaṁ. Disvā yenāhaṁ tenupasaṅkami, upasaṅkamitvā maṁ etadavoca – ‘ajjatagge dānāhaṁ, āvuso ānanda, aññatreva bhagavatā aññatra bhikkhusaṅghena uposathaṁ karissāmi saṅghakammañcā’ti. Ajja bhagavā devadatto saṅghaṁ bhindissati, uposathañca karissati saṅghakammāni cā’’ti. Evaṁ vutte satthā –",
  "atk-s0502a12:78": "‘‘Sukaraṁ sādhunā sādhu, sādhu pāpena dukkaraṁ;",
  "atk-s0502a12:79": "Pāpaṁ pāpena sukaraṁ, pāpamariyehi dukkara’’nti. (udā. 48) –",
  "atk-s0502a12:80": "Imaṁ udānaṁ udānetvā, ‘‘ānanda, attano ahitakammaṁ nāma sukaraṁ, hitakammameva dukkara’’nti vatvā imaṁ gāthamāha –",
  "atk-s0502a12:81": "163.",
  "atk-s0502a12:82": " ‘‘Sukarāni asādhūni, attano ahitāni ca;",
  "atk-s0502a12:83": "Yaṁ ve hitañca sādhuñca, taṁ ve paramadukkara’’nti.",
  "atk-s0502a12:84": "Tassattho – yāni kammāni asādhūni sāvajjāni apāyasaṁvattanikattāyeva attano ahitāni ca honti, tāni sukarāni. Yaṁ pana sugatisaṁvattanikattā attano hitañca anavajjatthena sādhuñca sugatisaṁvattanikañceva nibbānasaṁvattanikañca kammaṁ, taṁ pācīnaninnāya gaṅgāya ubbattetvā pacchāmukhakaraṇaṁ viya atidukkaranti.",
  "atk-s0502a12:85": "Desanāvasāne bahū sotāpattiphalādīni pāpuṇiṁsūti.",
  "atk-s0502a12:86": "Saṅghabhedaparisakkanavatthu sattamaṁ.",
  "atk-s0502a12:87": "8. Kālattheravatthu",
  "atk-s0502a12:88": "Yosāsananti imaṁ dhammadesanaṁ satthā jetavane viharanto kālattheraṁ ārabbha kathesi.",
  "atk-s0502a12:89": "Sāvatthiyaṁ kirekā itthī mātuṭṭhāne ṭhatvā taṁ theraṁ upaṭṭhahi. Tassā paṭivissakagehe manussā satthu santike dhammaṁ sutvā āgantvā ‘‘aho buddhā nāma acchariyā, aho dhammadesanā madhurā’’ti pasaṁsanti. Sā itthī tesaṁ kathaṁ sutvā, ‘‘bhante, ahampi satthu dhammadesanaṁ sotukāmā’’ti tassa ārocesi. So ‘‘tattha mā gamī’’ti taṁ nivāresi. Sā punadivase punadivasepīti yāvatatiyaṁ tena nivāriyamānāpi sotukāmāva ahosi. Kasmā so panetaṁ nivāresīti? Evaṁ kirassa ahosi – ‘‘satthu santike dhammaṁ sutvā mayi bhijjissatī’’ti. Sā ekadivasaṁ pātova bhuttapātarāsā uposathaṁ samādiyitvā, ‘‘amma, sādhukaṁ ayyaṁ pariviseyyāsī’’ti dhītaraṁ āṇāpetvā vihāraṁ agamāsi. Dhītāpissā taṁ bhikkhuṁ āgatakāle parivisitvā ‘‘kuhiṁ mahāupāsikā’’ti vuttā ‘‘dhammassavanāya vihāraṁ gatā’’ti āha. So taṁ sutvāva kucchiyaṁ uṭṭhitena ḍāhena santappamāno ‘‘idāni sā mayi bhinnā’’ti vegena gantvā satthu santike dhammaṁ suṇamānaṁ disvā satthāraṁ āha, ‘‘bhante, ayaṁ itthī dandhā sukhumaṁ dhammakathaṁ na jānāti, imissā khandhādipaṭisaṁyuttaṁ sukhumaṁ dhammakathaṁ akathetvā dānakathaṁ vā sīlakathaṁ vā kathetuṁ vaṭṭatī’’ti. Satthā tassajjhāsayaṁ viditvā ‘‘tvaṁ duppañño pāpikaṁ diṭṭhiṁ nissāya buddhānaṁ sāsanaṁ paṭikkosasi. Attaghātāyeva vāyamasī’’ti vatvā imaṁ gāthamāha –",
  "atk-s0502a12:90": "164.",
  "atk-s0502a12:91": " ‘‘Yo sāsanaṁ arahataṁ, ariyānaṁ dhammajīvinaṁ;",
  "atk-s0502a12:92": "Paṭikkosati dummedho, diṭṭhiṁ nissāya pāpikaṁ;",
  "atk-s0502a12:93": "Phalāni kaṭṭhakasseva, attaghātāya phallatī’’ti.",
  "atk-s0502a12:94": "Tassattho – yo dummedho puggalo attano sakkārahānibhayena pāpikaṁ diṭṭhiṁ nissāya ‘‘dhammaṁ vā sossāma, dānaṁ vā dassāmā’’ti vadante paṭikkosanto arahataṁ ariyānaṁ dhammajīvinaṁ buddhānaṁ sāsanaṁ paṭikkosati, tassa taṁ paṭikkosanaṁ sā ca pāpikā diṭṭhi veḷusaṅkhātassa kaṭṭhakassa phalāni viya hoti. Tasmā yathā kaṭṭhako phalāni gaṇhanto attaghātāya phallati, attano ghātatthameva phalati, evaṁ sopi attaghātāya phallatīti. Vuttampi cetaṁ –",
  "atk-s0502a12:95": "‘‘Phalaṁ ve kadaliṁ hanti, phalaṁ veḷuṁ phalaṁ naḷaṁ;",
  "atk-s0502a12:96": "Sakkāro kāpurisaṁ hanti, gabbho assatariṁ yathā’’ti. (cūḷava. 335; a. ni. 4.68);",
  "atk-s0502a12:97": "Desanāvasāne upāsikā sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a12:98": "Kālattheravatthu aṭṭhamaṁ.",
  "atk-s0502a12:99": "9. Cūḷakālaupāsakavatthu",
  "atk-s0502a12:100": "Attanāhi katanti imaṁ dhammadesanaṁ satthā jetavane viharanto cūḷakālaṁ upāsakaṁ ārabbha kathesi.",
  "atk-s0502a12:101": "Ekadivasañhi mahākālavatthusmiṁ vuttanayeneva umaṅgacorā sāmikehi anubaddhā rattiṁ vihāre dhammakathaṁ sutvā pātova vihārā nikkhamitvā sāvatthiṁ āgacchantassa tassa upāsakassa purato bhaṇḍikaṁ chaḍḍetvā palāyiṁsu. Manussā taṁ disvā ‘‘ayaṁ rattiṁ corakammaṁ katvā dhammaṁ suṇanto viya carati, gaṇhatha na’’nti taṁ pothayiṁsu. Kumbhadāsiyo udakatitthaṁ gacchamānā taṁ disvā ‘‘apetha, sāmi, nāyaṁ evarūpaṁ karotī’’ti taṁ mocesuṁ. So vihāraṁ gantvā, ‘‘bhante, ahamhi manussehi nāsito, kumbhadāsiyo me nissāya jīvitaṁ laddha’’nti bhikkhūnaṁ ārocesi. Bhikkhū tathāgatassa tamatthaṁ ārocesuṁ. Satthā tesaṁ kathaṁ sutvā, ‘‘bhikkhave, cūḷakālaupāsako kumbhadāsiyo ceva nissāya, attano ca akaraṇabhāvena jīvitaṁ labhi. Ime hi nāma sattā attanā pāpakammaṁ katvā nirayādīsu attanāva kilissanti, kusalaṁ katvā pana sugatiñceva nibbānañca gacchantā attanāva visujjhantī’’ti vatvā imaṁ gāthamāha –",
  "atk-s0502a12:102": "165.",
  "atk-s0502a12:103": " ‘‘Attanā hi kataṁ pāpaṁ, attanā saṁkilissati;",
  "atk-s0502a12:104": "Attanā akataṁ pāpaṁ, attanāva visujjhati;",
  "atk-s0502a12:105": "Suddhī asuddhi paccattaṁ, nāñño aññaṁ visodhaye’’ti.",
  "atk-s0502a12:106": "Tassattho – yena attanā akusalakammaṁ kataṁ hoti, so catūsu apāyesu dukkhaṁ anubhavanto attanāva saṁkilissati. Yena pana attanā akataṁ pāpaṁ, so sugatiñceva nibbānañca gacchanto attanāva visujjhati. Kusalakammasaṅkhātā suddhi akusalakammasaṅkhātā ca asuddhi paccattaṁ kārakasattānaṁ attaniyeva vipaccati. Añño puggalo aññaṁ puggalaṁ na visodhaye neva visodheti, na kilesetīti vuttaṁ hoti.",
  "atk-s0502a12:107": "Desanāvasāne cūḷakālo sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a12:108": "Cūḷakālaupāsakavatthu navamaṁ.",
  "atk-s0502a12:109": "10. Attadatthattheravatthu",
  "atk-s0502a12:110": "Attadatthanti imaṁ dhammadesanaṁ satthā jetavane viharanto attadatthattheraṁ ārabbha kathesi.",
  "atk-s0502a12:111": "Satthārā hi parinibbānakāle, ‘‘bhikkhave, ahaṁ ito catumāsaccayena parinibbāyissāmī’’ti vutte uppannasaṁvegā sattasatā puthujjanā bhikkhū satthu santikaṁ avijahitvā ‘‘kiṁ nu kho, āvuso, karissāmā’’ti sammantayamānā vicaranti. Attadatthatthero pana cintesi – ‘‘satthā kira catumāsaccayena parinibbāyissati, ahañcamhi avītarāgo, satthari dharamāneyeva arahattatthāya vāyamissāmī’’ti. So bhikkhūnaṁ santikaṁ na gacchati. Atha naṁ bhikkhū ‘‘kasmā, āvuso, tvaṁ neva amhākaṁ santikaṁ āgacchasi, na kiñci mantesī’’ti vatvā satthu santikaṁ netvā ‘‘ayaṁ, bhante, evaṁ nāma karotī’’ti ārocayiṁsu. So satthārāpi ‘‘kasmā evaṁ karosī’’ti vutte ‘‘tumhe kira, bhante, catumāsaccayena parinibbāyissatha, ahaṁ tumhesu dharantesuyeva arahattappattiyā vāyamissāmī’’ti. Satthā tassa sādhukāraṁ datvā, ‘‘bhikkhave, yassa mayi sineho atthi, tena attadatthena viya bhavituṁ vaṭṭati. Na hi gandhādīhi pūjentā maṁ pūjenti, dhammānudhammapaṭipattiyā pana maṁ pūjenti. Tasmā aññenapi attadatthasadiseneva bhavitabba’’nti vatvā imaṁ gāthamāha –",
  "atk-s0502a12:112": "166.",
  "atk-s0502a12:113": " ‘‘Attadatthaṁ paratthena, bahunāpi na hāpaye;",
  "atk-s0502a12:114": "Attadatthamabhiññāya, sadatthapasuto siyā’’ti.",
  "atk-s0502a12:115": "Tassattho – gihibhūtā tāva kākaṇikamattampi attano atthaṁ sahassamattenāpi parassa atthena na hāpaye. Kākaṇikamattenāpi hissa attadatthova khādanīyaṁ vā bhojanīyaṁ vā nipphādeyya, na parattho. Idaṁ pana evaṁ akathetvā kammaṭṭhānasīsena kathitaṁ, tasmā ‘‘attadatthaṁ na hāpemī’’ti bhikkhunā nāma saṅghassa uppannaṁ cetiyapaṭisaṅkharaṇādikiccaṁ vā upajjhāyādivattaṁ vā na hāpetabbaṁ. Ābhisamācārikavattañhi pūrentoyeva ariyaphalādīni sacchikaroti, tasmā ayampi attadatthova. Yo pana accāraddhavipassako ‘‘ajja vā suve vā’’ti paṭivedhaṁ patthayamāno vicarati, tena upajjhāyavattādīnipi hāpetvā attano kiccameva kātabbaṁ. Evarūpañhi attadatthamabhiññāya ‘‘ayaṁ me attano attho’’ti sallakkhetvā , sadatthapasuto siyāti tasmiṁ sake atthe uyyuttapayutto bhaveyyāti.",
  "atk-s0502a12:116": "Desanāvasāne so thero arahatte patiṭṭhahi, sampattabhikkhūnampi sātthikā dhammadesanā ahosīti.",
  "atk-s0502a12:117": "Attadatthattheravatthu dasamaṁ.",
  "atk-s0502a12:118": "Attavaggavaṇṇanā niṭṭhitā.",
  "atk-s0502a12:119": "Dvādasamo vaggo."
}