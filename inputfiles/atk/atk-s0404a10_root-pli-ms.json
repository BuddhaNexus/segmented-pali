{
  "atk-s0404a10:0": "1. Sambodhivaggo",
  "atk-s0404a10:1": "1. Sambodhisuttavaṇṇanā",
  "atk-s0404a10:2": "1. Navakanipātassa paṭhame sambodhipakkhikānanti catumaggasaṅkhātassa sambodhissa pakkhe bhavānaṁ, upakārakānanti attho. Pāḷiyaṁ āgate nava dhamme sandhāyevaṁ pucchati. Kā upanisāti ko upanissayapaccayo. Abhisallekhantīti abhisallekhikā. Samathavipassanācittassa vivaraṇe sappāyā upakārakāti cetovivaraṇasappāyā. Appicchataṁ ārabbha pavattā kathā appicchakathā. Sesesupi eseva nayo.",
  "atk-s0404a10:3": "Asubhābhāvetabbā rāgassa pahānāyāti ayamattho sālilāyakopamāya vibhāvetabbo – eko hi puriso asitaṁ gahetvā koṭito paṭṭhāya sālikkhette sāliyo lāyati. Athassa vatiṁ bhinditvā gāvo pavisiṁsu. So asitaṁ ṭhapetvā yaṭṭhiṁ ādāya teneva maggena gāvo nīharitvā vatiṁ pākatikaṁ katvā punapi asitaṁ ādāya sāliyo lāyi. Ettha sālikkhettaṁ viya buddhasāsanaṁ daṭṭhabbaṁ, sālilāyako viya yogāvacaro, asitaṁ viya paññā, lāyanakālo viya vipassanāya kammakaraṇakālo, yaṭṭhi viya asubhakammaṭṭhānaṁ, vati viya saṁvaro, vatiṁ bhinditvā gāvīnaṁ pavisanaṁ viya sahasā appaṭisaṅkhāya pamādaṁ ārabbha rāgassa uppajjanaṁ, asitaṁ ṭhapetvā yaṭṭhiṁ ādāya paviṭṭhamaggeneva gāvo nīharitvā vatiṁ paṭipākatikaṁ katvā puna koṭito paṭṭhāya sālilāyanaṁ viya asubhakammaṭṭhānena rāgaṁ vikkhambhetvā puna vipassanāya kammaṁ ārabhanakālo. Imamatthaṁ sandhāya vuttaṁ – ‘‘asubhā bhāvetabbā rāgassa pahānāyā’’ti.",
  "atk-s0404a10:4": "Tattha rāgassāti pañcakāmaguṇikarāgassa. Mettāti mettākammaṭṭhānaṁ. Byāpādassa pahānāyāti vuttanayeneva uppannassa kopassa pajahanatthāya. Ānāpānassatīti soḷasavatthukā ānāpānassati. Vitakkupacchedāyāti vuttanayeneva uppannānaṁ vitakkānaṁ upacchedanatthāya. Asmimānasamugghātāyāti asmīti uppajjanakassa mānassa samugghātatthāya. Anattasaññā saṇṭhātīti aniccalakkhaṇe diṭṭhe anattalakkhaṇaṁ diṭṭhameva hoti. Etesu hi tīsu lakkhaṇesu ekasmiṁ diṭṭhe itaradvayaṁ diṭṭhameva hoti. Tena vuttaṁ – ‘‘aniccasaññino, bhikkhave, anattasaññā saṇṭhātī’’ti. Diṭṭheva dhamme nibbānanti diṭṭheyeva dhamme apaccayaparinibbānañca pāpuṇātīti imasmiṁ sutte vaṭṭavivaṭṭaṁ kathitaṁ.",
  "atk-s0404a10:5": "2. Nissayasuttavaṇṇanā",
  "atk-s0404a10:6": "2. Dutiye nissayasampannoti patiṭṭhāsampanno. Saddhanti okappanasaddhaṁ. Vīriyanti kāyikacetasikavīriyaṁ. Yaṁsāti yaṁ assa. Ariyāyapaññāyāti sahavipassanāya maggapaññāya. Saṅkhāyāti jānitvā. Ekaṁ paṭisevatīti sevitabbayuttakaṁ sevati. Adhivāsetīti adhivāsetabbayuttakaṁ adhivāseti. Parivajjetīti parivajjetabbayuttakaṁ parivajjeti. Vinodetīti nīharitabbayuttakaṁ nīharati. Evaṁ kho bhikkhūti evaṁ kho bhikkhu uggahaparipucchāvasena ceva dhammavavatthānavasena ca paṭisevitabbādīni suppaṭividdhāni supaccakkhāni katvā paṭisevanto adhivāsento parivajjento vinodento ca bhikkhu nissayasampanno nāma hotīti.",
  "atk-s0404a10:7": "3. Meghiyasuttavaṇṇanā",
  "atk-s0404a10:8": "3. Tatiye cālikāyanti evaṁnāmake nagare. Taṁ kira calamaggaṁ nissāya katattā olokentānaṁ calamānaṁ viya upaṭṭhāti, tasmā cālikāti saṅkhaṁ gataṁ. Cāliyapabbateti sopi pabbato sabbasetattā kāḷapakkhuposathe olokentānaṁ calamāno viya upaṭṭhāti, tasmā cāliyapabbatoti vutto. Tattha mahantaṁ vihāraṁ kārayiṁsu. Iti bhagavā taṁ nagaraṁ nissāya cālikāpabbatamahāvihāre viharati. Jantugāmanti evaṁnāmakaṁ aparampi tasseva vihārassa gocaragāmaṁ. Jattugāmantipi paṭhanti. Padhānatthikassāti padhānakammikassa. Padhānāyāti samaṇadhammakaraṇatthāya. Āgamehi tāvāti satthā therassa vacanaṁ sutvā upadhārento ‘‘na tāvassa ñāṇaṁ paripakka’’nti ñatvā paṭibāhanto evamāha. Ekakamhi tāvāti idaṁ panassa ‘‘evamayaṁ gantvāpi kamme anipphajjamāne nirāsaṅko hutvā pemavasena puna āgacchissatī’’ti cittamaddavajananatthaṁ āha. Natthi kiñci uttari karaṇīyanti catūsu saccesu catunnaṁ kiccānaṁ katattā aññaṁ uttari karaṇīyaṁ nāma natthi. Katassa vā paṭicayoti adhigatassa vā puna paṭicayopi natthi. Na hi bhāvitamaggo puna bhāvīyati, na pahīnakilesānaṁ puna pahānaṁ atthi. Padhānanti kho, meghiya, vadamānaṁ kinti vadeyyāmāti ‘‘samaṇadhammaṁ karomī’’ti taṁ vadamānaṁ mayaṁ aññaṁ kiṁ nāma vadeyyāma.",
  "atk-s0404a10:9": "Divāvihāraṁ nisīdīti divāvihāratthāya nisīdi. Nisīdanto ca yasmiṁ maṅgalasilāpaṭṭe pubbe anupaṭipāṭiyā pañca jātisatāni rājā hutvā uyyānakīḷikaṁ kīḷanto tividhanāṭakaparivāro nisīdi, tasmiṁyeva nisīdi. Athassa nisinnakālato paṭṭhāya samaṇabhāvo jahito viya ahosi, rājavesaṁ gahetvā nāṭakavaraparivuto setacchattassa heṭṭhā mahārahe pallaṅke nisinno viya jāto. Athassa taṁ sampattiṁ assādayato kāmavitakko udapādi. So tasmiṁyeva khaṇe mahāyodhehi gahite dve core ānetvā purato ṭhapite viya addasa. Tesu ekassa vadhaṁ āṇāpanavasenassa byāpādavitakko uppajji, ekassa bandhanaṁ āṇāpanavasena vihiṁsāvitakko. Evaṁ so latājālena rukkho viya madhumakkhikāhi madhughātako viya akusalavitakkehi parikkhitto ahosi. Taṁ sandhāya – atha kho āyasmato meghiyassātiādi vuttaṁ. Anvāsattāti anubaddhā samparivāritā. Yena bhagavā tenupasaṅkamīti evaṁ pāpavitakkehi samparikiṇṇo kammaṭṭhānaṁ sappāyaṁ kātuṁ asakkonto ‘‘idaṁ vata disvā dīghadassī bhagavā paṭisedhesī’’ti sallakkhetvā ‘‘idaṁ kāraṇaṁ dasabalassa ārocessāmī’’ti nisinnāsanato vuṭṭhāya yena bhagavā tenupasaṅkami.",
  "atk-s0404a10:10": "4. Nandakasuttavaṇṇanā",
  "atk-s0404a10:11": "4. Catutthe upaṭṭhānasālāyanti bhojanasālāyaṁ. Yenupaṭṭhānasālāti satthā nandakattherena madhurassarena āraddhāya dhammadesanāya saddaṁ sutvā, ‘‘ānanda, ko eso upaṭṭhānasālāya madhurassarena dhammaṁ desetī’’ti pucchitvā ‘‘dhammakathikanandakattherassa ajja, bhante, vāro’’ti sutvā ‘‘atimadhuraṁ katvā, ānanda, eso bhikkhu dhammaṁ katheti, mayampi gantvā suṇissāmā’’ti vatvā yenupaṭṭhānasālā tenupasaṅkami. Bahidvārakoṭṭhake aṭṭhāsīti chabbaṇṇarasmiyo cīvaragabbhe paṭicchādetvā aññātakavesena aṭṭhāsi. Kathāpariyosānaṁ āgamayamānoti ‘‘idamavocā’’ti idaṁ kathāvasānaṁ udikkhamāno dhammakathaṁ suṇanto aṭṭhāsiyeva. Athāyasmā ānando nikkhante paṭhame yāme satthu saññaṁ adāsi – ‘‘paṭhamayāmo atikkanto, bhante, thokaṁ vissamathā’’ti. Satthā tattheva aṭṭhāsi. Athāyasmā ānando majjhimayāmepi nikkhante, ‘‘bhante, tumhe pakatiyā khattiyasukhumālā, puna buddhasukhumālāti paramasukhumālā, majjhimayāmopi atikkanto, muhuttaṁ vissamathā’’ti āha. Satthā tattheva aṭṭhāsi. Tattha ṭhitakassevassa aruṇaggaṁ paññāyittha. Aruṇuggamanañca therassa ‘‘idamavocā’’ti pāpetvā kathāpariyosānañca dasabalassa chabbaṇṇasarīrasmivissajjanañca ekappahāreneva ahosi. Aggaḷaṁ ākoṭesīti agganakhena dvārakavāṭaṁ ākoṭesi.",
  "atk-s0404a10:12": "Sārajjamānarūpoti harāyamāno ottappamāno. Domanassasārajjaṁ panassa natthi. Ettakampi no nappaṭibhāseyyāti paṭisambhidāppattassa appaṭibhānaṁ nāma natthi. Ettakampi na katheyyanti dasseti. Sādhu sādhūti therassa dhammadesanaṁ sampahaṁsanto āha. Ayañhettha attho ‘‘sugahitā ca te dhammadesanā sukathitā cā’’ti. Kulaputtānanti ācārakulaputtānañceva jātikulaputtānañca. Ariyo ca tuṇhibhāvoti dutiyajjhānasamāpattiṁ sandhāyevamāha. Adhipaññādhammavipassanāyāti saṅkhārapariggahavipassanāñāṇassa . Catuppādakoti assagoṇagadrabhādiko. Idaṁ vatvāti imaṁ catūhaṅgehi samannāgataṁ dhammaṁ kathayitvā. Vihāraṁ pāvisīti gandhakuṭiṁ paviṭṭho.",
  "atk-s0404a10:13": "Kālena dhammassavaneti kāle kāle dhammassavanasmiṁ. Dhammasākacchāyāti pañhakathāya. Gambhīraṁ atthapadanti gambhīraṁ guḷhaṁ rahassaṁ atthaṁ. Paññāyāti sahavipassanāya maggapaññāya. Sammasanapaṭivedhapaññāpi uggahaparipucchāpaññāpi vaṭṭatiyeva. Patto vā pajjati vāti arahattaṁ patto vā pāpuṇissati vāti evaṁ guṇasambhāvanāya sambhāveti. Appattamānasāti appattaarahattā, arahattaṁ vā appattaṁ mānasaṁ etesantipi appattamānasā. Diṭṭhadhammasukhavihāranti ettha diṭṭhadhammasukhavihāro lokiyopi vaṭṭati lokuttaropi.",
  "atk-s0404a10:14": "5. Balasuttavaṇṇanā",
  "atk-s0404a10:15": "5. Pañcame avijjākosajjasāvajjaassaddhiyesu akampanato paññābalādīni daṭṭhabbāni. Akusalasaṅkhātāti akusalāti ñātā. Esa nayo sabbattha. Nālamariyāti ariyabhāvaṁ kātuṁ asamatthā, ariyānaṁ vā ananucchavikā. Vodiṭṭhāti suṭṭhu diṭṭhā. Vocaritāti manodvāre samudācārappattā. Atthikassāti dhammadesanāya atthikassa. Ājīvikābhayanti jīvitavuttibhayaṁ. Asilokabhayanti garahābhayaṁ. Parisāsārajjabhayanti parisaṁ patvā sārajjaṁ okkamanabhayaṁ. Imasmiṁ sutte vaṭṭavivaṭṭaṁ kathitaṁ.",
  "atk-s0404a10:16": "6. Sevanāsuttavaṇṇanā",
  "atk-s0404a10:17": "6. Chaṭṭhe jīvitaparikkhārāti jīvitasambhārā. Samudānetabbāti samāharitabbā. Kasirena samudāgacchantīti dukkhena uppajjanti. Rattibhāgaṁ vā divasabhāgaṁ vāti ettha rattibhāge ñatvā rattibhāgeyeva pakkamitabbaṁ, rattiṁ caṇḍavāḷādiparipanthe sati aruṇuggamanaṁ āgametabbaṁ. Divasabhāge ñatvā divā pakkamitabbaṁ, divā paripanthe sati sūriyatthaṅgamanaṁ āgametabbaṁ. Saṅkhāpīti sāmaññatthassa bhāvanāpāripūriāgamanaṁ jānitvā. So puggaloti padassa pana ‘‘nānubandhitabbo’’ti iminā sambandho. Anāpucchāti idha pana taṁ puggalaṁ anāpucchā pakkamitabbanti attho. Api panujjamānenāti api nikkaḍḍhiyamānena. Evarūpo hi puggalo sacepi dārukalāpasataṁ vā udakaghaṭasataṁ vā vālikāghaṭasataṁ vā daṇḍaṁ āropeti, mā idha vasīti nikkaḍḍhāpeti vā, taṁ khamāpetvāpi yāvajīvaṁ so anubandhitabbova, na vijahitabbo.",
  "atk-s0404a10:18": "7. Sutavāsuttavaṇṇanā",
  "atk-s0404a10:19": "7. Sattame pañca ṭhānāni ajjhācaritunti pañca kāraṇāni atikkamituṁ. Pāṇanti antamaso kunthakipillikaṁ. Adinnanti antamaso tiṇasalākampi parasantakaṁ. Theyyasaṅkhātanti theyyacittena. Sannidhikārakaṁ kāme paribhuñjitunti sannidhiṁ katvā ṭhapetvā vatthukāmakilesakāme paribhuñjituṁ abhabbo. Akappiyaṁ kāmaguṇaṁ sandhāyetaṁ vuttaṁ. Buddhaṁ paccakkhātunti ‘‘na buddho aya’’nti evaṁ paṭikkhipituṁ. Dhammādīsupi eseva nayo. Evaṁ tāva aṭṭhakathāya āgataṁ. Pāḷiyaṁ pana imasmiṁ sutte agatigamanāni kathitāni.",
  "atk-s0404a10:20": "8-10. Sajjhasuttādivaṇṇanā",
  "atk-s0404a10:21": "8-10. Aṭṭhame buddhādīnaṁ paccakkhānaṁ kathitaṁ. Navame puthujjanena saddhiṁ gahitattā ‘‘āhuneyyā’’ti vuttaṁ. Dasame gotrabhūti sotāpattimaggassa anantarapaccayena sikhāpattabalavavipassanācittena samannāgato. Sesaṁ sabbattha uttānatthamevāti.",
  "atk-s0404a10:22": "Sambodhavaggo paṭhamo."
}