{
  "atk-s0510a22:0": "24. Udakāsanavaggo",
  "atk-s0510a22:1": "1-10.Udakāsanadāyakattheraapadānādivaṇṇanā",
  "atk-s0510a22:2": "Catuvīsatime vagge paṭhamadutiyāpadānāni uttānāneva.",
  "atk-s0510a22:3": "9. Tatiyāpadāne aruṇavatiyā nagareti ā samantato ālokaṁ karonto uṇati uggacchatīti aruṇo, so tasmiṁ vijjatīti aruṇavatī, tasmiṁ nagare ālokaṁ karonto sūriyo uggacchatīti attho. Sesanagaresupi sūriyuggamane vijjamānepi visesavacanaṁ sabbacatuppadānaṁ mahiyaṁ sayanepi sati mahiyaṁ sayatīti mahiṁsoti vacanaṁ viya rūḷhivasena vuttanti veditabbaṁ. Atha vā pākārapāsādahammiyādīsu suvaṇṇarajatamaṇimuttādisattaratanapabhāhi aruṇuggamanaṁ viya pabhāvatī aruṇavatī nāma, tasmiṁ aruṇavatiyā nagare, pūpiko pūpavikkayena jīvikaṁ kappento ahosinti attho.",
  "atk-s0510a22:4": "14. Catutthāpadāne tivarāyaṁ pure rammeti tīhi pākārehi parivāritā parikkhittāti tivarā, khajjabhojjādiupabhogavatthābharaṇādinaccagītādīhi ramaṇīyanti rammaṁ, tasmiṁ tivarāyaṁ pure nagare ramme naḷakāro ahaṁ ahosinti sambandho.",
  "atk-s0510a22:5": "Pañcamāpadānaṁ uttānatthameva.",
  "atk-s0510a22:6": "23. Chaṭṭhāpadāne vaṇṇakāro ahaṁ tadāti nīlapītarattādivaṇṇavasena vatthāni karoti rañjetīti vaṇṇakāro. Vattharajako hutvā cetiye vatthehi acchādanasamaye nānāvaṇṇehi dussāni rañjesinti attho.",
  "atk-s0510a22:7": "27. Sattamāpadāne piyālaṁ pupphitaṁ disvāti supupphitaṁ piyālarukkhaṁ disvā. Gatamagge khipiṁahanti ahaṁ migaluddo nesādo hutvā piyālapupphaṁ ocinitvā buddhassa gatamagge khipiṁ pūjesinti attho.",
  "atk-s0510a22:8": "30. Aṭṭhamāpadāne sake sippe apatthaddhoti attano takkabyākaraṇādisippasmiṁ apatthaddho patiṭṭhito cheko ahaṁ kānanaṁ agamaṁ gato sambuddhaṁ yantaṁ disvānāti vanantare gacchantaṁ vipassiṁ sambuddhaṁ passitvā. Ambayāgaṁ adāsahanti ahaṁ ambadānaṁ adāsinti attho.",
  "atk-s0510a22:9": "33. Navamāpadāne jagatī kāritā mayhanti atthadassissa bhagavato sarīradhātunidhāpitacetiye jagati chinnabhinnaālindapupphādhānasaṅkhātā jagati mayā kāritā kārāpitāti attho.",
  "atk-s0510a22:10": "Dasamāpadānaṁ uttānatthamevāti.",
  "atk-s0510a22:11": "Catuvīsatimavaggavaṇṇanā samattā."
}