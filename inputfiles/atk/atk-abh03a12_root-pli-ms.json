{
  "atk-abh03a12:0": "5. Sabbamatthītikathā",
  "atk-abh03a12:1": "1. Vādayuttivaṇṇanā",
  "atk-abh03a12:2": "282. Idāni sabbamatthītivādakathā nāma hoti. Tattha yesaṁ ‘‘yaṁ kiñci rūpaṁ atītānāgatapaccuppannaṁ…pe… ayaṁ vuccati rūpakkhandho’’tiādivacanato (vibha. 2) ‘‘sabbepi atītādibhedā dhammā khandhasabhāvaṁ na vijahanti, tasmā sabbaṁ atthiyeva nāmā’’ti laddhi, seyyathāpi etarahi sabbamatthivādānaṁ, tesaṁ laddhivisodhanatthaṁ sabbamatthīti pucchā sakavādissa, vuttappakārāya laddhiyā ṭhatvā paṭiññā itarassa. Sabbathāti sabbasmiṁ sarīre sabbamatthīti pucchati. Sabbadāti sabbasmiṁ kāle sabbamatthīti pucchati. Sabbena sabbanti sabbenākārena sabbamatthīti pucchati. Sabbesūti sabbesu dhammesu sabbamatthīti pucchati. Ayoganti ayuttaṁ. Nānāsabhāvānañhi yogo hoti, na ekasabhāvassa. Iti imasmiṁ pañhe rūpaṁ vedanāya, vedanaṁ vā rūpena anānaṁ ekalakkhaṇameva katvā sabbamatthīti pucchati. Yampi natthi tampatthīti yampi chaṭṭhakhandhādikaṁ sasavisāṇādikaṁ vā kiñci natthīti siddhaṁ, tampi te atthīti pucchati. Sabbamatthīti yā diṭṭhi sā diṭṭhi micchādiṭṭhīti, yā diṭṭhi sā diṭṭhi sammādiṭṭhīti hevamatthīti iminā idaṁ pucchati – yā te esā sabbamatthīti diṭṭhi, sā diṭṭhi ayāthāvakattā micchādiṭṭhīti evaṁ yā amhākaṁ diṭṭhi, sā diṭṭhi yāthāvakattā sammādiṭṭhīti evaṁ tava samaye atthīti pucchati. Itaro sabbesupi etesu nayesu vuttappakārāya atthitāya abhāvato paṭikkhipati. Imesu pana sabbesupi nayesu ‘‘ājānāhi niggaha’’nti ādiṁ katvā sabbo kathāmaggabhedo vitthārato veditabboti ayaṁ tāvettha vādayutti.",
  "atk-abh03a12:3": "2. Kālasaṁsandanavaṇṇanā",
  "atk-abh03a12:4": "283-284. Idāni atītaṁ atthīti kālasaṁsandanaṁ hoti. Tattha atītaṁ atthītiādikaṁ suddhikasaṁsandanaṁ. Atītaṁ rūpaṁ atthītiādikaṁ khandhavasena kālasaṁsandanaṁ.",
  "atk-abh03a12:5": "285.Paccuppannaṁ rūpaṁ appiyaṁ karitvāti atītānāgataṁ pahāya paccuppannarūpameva appiyaṁ avibhajitabbaṁ karitvā. Rūpabhāvaṁ jahatītipañhe niruddhassāpi rūpassa rūpakkhandhasaṅgahitattā paṭikkhipati. Rūpabhāvaṁ na jahatīti paṭilomapañhepi rūpakkhandhena saṅgahitattāva paṭijānāti. Odātaṁ vatthaṁ appiyaṁ karitvāti ettha kiñcāpi na sabbaṁ vatthaṁ odātaṁ, iminā pana vatthanti avatvā ‘‘odātaṁ vatthaṁ appiyaṁ karitvā’’ti vutte sakavādinā ekatthatā anuññātā. Odātabhāvaṁ jahatīti pañhe vaṇṇavigamaṁ sandhāya paṭiññā sakavādissa. Vatthabhāvaṁ jahatīti ettha pana paññattiyā avigatattā paṭikkhepo tasseva. Paṭilomepi eseva nayo.",
  "atk-abh03a12:6": "286.Atītaṁ atītabhāvaṁ na jahatīti puṭṭho ‘‘yadi jaheyya, anāgataṁ vā paccuppannaṁ vā siyā’’ti maññamāno paṭijānāti. Anāgataṁ anāgatabhāvaṁ na jahatīti puṭṭho pana ‘‘yadi na jaheyya, anāgatamevassa , paccuppannabhāvaṁ na pāpuṇeyyā’’ti maññamāno paṭikkhipati. Paccuppannapañhepi atītabhāvaṁ anāpajjanadoso siyāti paṭikkhipati. Anulomapañhesupi imināva nayena attho veditabbo.",
  "atk-abh03a12:7": "287. Evaṁ suddhikanayaṁ vatvā puna khandhavasena dassetuṁ atītaṁ rūpantiādi vuttaṁ. Taṁ sabbaṁ pāḷianusāreneva sakkā jānituṁ.",
  "atk-abh03a12:8": "Vacanasodhanavaṇṇanā",
  "atk-abh03a12:9": "288. Idāni ‘‘atītaṁ nvatthī’’tiādi vacanasodhanā hoti. Tattha hañci atītaṁ nvatthīti yadi atītaṁ no atthīti attho. Atītaṁatthīti micchāti atītañca taṁ atthi cāti micchā eva. Taññeva anāgataṁ taṁ paccuppannanti puṭṭho anāgatakkhaṇeyevassa paccuppannatāya abhāvaṁ sandhāya kālanānattena paṭikkhipati.",
  "atk-abh03a12:10": "Dutiyaṁ puṭṭho yaṁ uppādato pubbe anāgataṁ ahosi, tassa uppannakāle paccuppannattā paṭijānāti. Hutvā hoti hutvā hotīti yadetaṁ tayā ‘‘anāgataṁ hutvā paccuppannaṁ hotī’’ti vadatā taññeva anāgataṁ taṁ paccuppannanti laddhivasena ‘‘anāgataṁ vā paccuppannaṁ vā hutvā hotī’’ti vuttaṁ. Kiṁ te tampi hutvā hotīti? Itaro hutvā bhūtassa puna hutvā abhāvato na hevanti paṭikkhipati.",
  "atk-abh03a12:11": "Dutiyaṁ puṭṭho yasmā taṁ anāgataṁ hutvā paccuppannaṁ hontaṁ ‘‘hutvā hotī’’ti saṅkhaṁ gataṁ, tasmā paṭijānāti. Atha naṁ sakavādī ‘‘yadi te taṁ anāgataṁ hutvā paccuppannaṁ hontaṁ ‘hutvā hotī’ti saṅkhaṁ gataṁ, puna hutvā hoti, yaṁ anāgataṁ na hutvā paccuppannaṁ na hontaṁ ‘na hutvā na hotī’ti saṅkhaṁ gataṁ sasavisāṇaṁ, kiṁ te tampi puna na hutvā na hotī’’tiadhippāyena na hutvā na hoti na hutvā na hotīti pañhaṁ pucchati. Itaro ‘‘yaṁ natthi, taṁ natthitāya, eva anāgataṁ na hutvā paccuppannaṁ na hotīti nahutvānahoti nāma tāva hotu, puna nahutvānahotibhāvo panassa kuto’’ti maññamāno paṭikkhipati. Taññeva paccuppannaṁ taṁ atītanti pañhepi paccuppannakkhaṇeyevassa atītatāya abhāvaṁ sandhāya kālanānattā paṭikkhipati.",
  "atk-abh03a12:12": "Dutiyapañhe puṭṭho yaṁ atītabhāvato pubbe paccuppannaṁ ahosi, tasseva atītattā paṭijānāti. Hutvā hoti hutvā hotīti yadetaṁ tayā ‘‘paccuppannaṁ hutvā atītaṁ hotī’’ti vadatā ‘‘taññeva paccuppannaṁ taṁ atīta’’nti laddhivasena ‘‘paccuppannaṁ vā atītaṁ vā hutvā hotī’’ti vuttaṁ, kiṁ te tampi hutvā hotīti? Itaro hutvā bhūtassa puna hutvā abhāvato na hevanti paṭikkhipati.",
  "atk-abh03a12:13": "Dutiyapañhe yasmā taṁ paccuppannaṁ hutvā atītaṁ hontaṁ ‘‘hutvā hotī’’ti saṅkhaṁ gataṁ, tasmā paṭijānāti . Atha naṁ sakavādī ‘‘yadi te taññeva paccuppannaṁ hutvā atītaṁ hontaṁ ‘hutvā hotī’ti saṅkhaṁ gataṁ, puna hutvā hoti, yaṁ paccuppannaṁ na hutvā atītaṁ na hontaṁ ‘na hutvā na hotī’ti saṅkhaṁ gataṁ sasavisāṇaṁ, kiṁ te tampi puna na hutvā na hotī’’ti adhippāyena na hutvā na hoti na hutvā na hotīti pañhaṁ pucchati. Itaro ‘‘yaṁ natthi, taṁ natthitāya eva paccuppannaṁ na hutvā atītaṁ na hotīti nahutvānahoti nāma tāva hotu. Puna nahutvānahotibhāvo panassa kuto’’ti maññamāno paṭikkhipati. Ubhayaṁ ekato katvā āgate tatiyapañhepi imināvupāyena yojanā kātabbā.",
  "atk-abh03a12:14": "Aparo nayo – yadi taññeva anāgataṁ taṁ paccuppannaṁ, anāgatassa paccuppanne vutto hotibhāvo, paccuppannassa ca anāgate vutto hutvābhāvo āpajjati. Evaṁ sante anāgatampi hutvāhoti nāma. Paccuppannampi hutvāhotiyeva nāma. Tena taṁ pucchāma – ‘‘kiṁ te etesu ekekaṁ hutvā hoti hutvā hotī’’ti? Itaro – ‘‘taññeva anāgataṁ taṁ paccuppanna’’nti pañhe paṭikkhittanayeneva paṭikkhipitvā puna puṭṭho dutiye pañhe paṭiññātanayeneva paṭijānāti. Atha naṁ sakavādī ‘‘taññeva anāgataṁ taṁ paccuppanna’’nti pañhāvasena tesu ekekaṁ hutvā hoti hutvā hotīti paṭijānantaṁ purimaṁ paṭikkhittapañhaṁ parivattitvā pucchanto na hutvā na hoti na hutvā na hotīti pucchati. Tassattho – nanu ‘‘tayā taññeva anāgataṁ taṁ paccuppanna’’nti vutte paṭhamapañhaṁ paṭikkhipantena anāgatassa hotibhāvo paccuppannassa ca hutvābhāvo paṭikkhittoti. Tena anāgataṁ na hoti nāma, paccuppannaṁ na hutvā nāma.",
  "atk-abh03a12:15": "Dutiyapañhe ca taññeva anāgataṁ taṁ paccuppannanti paṭiññātaṁ. Evaṁ sante anāgatampi na hutvā na hoti nāma. Paccuppannampi na hutvā na hotiyeva nāma. Tena taṁ pucchāma – ‘‘kiṁ te etesu ekekaṁ na hutvā na hoti na hutvā na hotī’’ti? Paravādī sabbato andhakārena pariyonaddho viya tesaṁ nahutvānahotibhāvaṁ apassanto na hevanti paṭikkhipati.",
  "atk-abh03a12:16": "Dutiyavārepi yadi taññeva paccuppannaṁ taṁ atītaṁ, paccuppannassa atīte vutto hotibhāvo, atītassa ca paccuppanne vutto hutvābhāvo āpajjati, evaṁ sante paccuppannampi hutvāhoti nāma, atītampi hutvāhotiyeva nāma. Tena taṁ pucchāma – ‘‘kiṁ te etesu ekekaṁ hutvā hoti hutvā hotī’’ti? Itaro taññeva paccuppannaṁ taṁ atītantipañhe paṭikkhittanayeneva paṭikkhipitvā puna puṭṭho dutiyapañhe paṭiññātanayeneva paṭijānāti. Atha naṁ sakavādī ‘‘taññeva paccuppannaṁ taṁ atīta’’nti pañhāvasena tesu ekekaṁ hutvā hoti hutvā hotīti paṭijānantaṁ purimaṁ paṭikkhittapañhaṁ parivattitvā pucchanto na hutvā na hoti na hutvā na hotīti pucchati. Tassattho – nanu tayā taññeva paccuppannaṁ taṁ atītanti vutte paṭhamapañhaṁ paṭikkhipantena paccuppannassa hotibhāvo, atītassa ca hutvābhāvo paṭikkhittoti. Tena paccuppannaṁ nahoti nāma. Atītaṁ nahutvā nāma.",
  "atk-abh03a12:17": "Dutiyapañhe ca te ‘‘taññeva paccuppannaṁ taṁ atīta’’nti paṭiññātaṁ. Evaṁ sante paccuppannampi na hutvā na hoti nāma, atītampi na hutvā na hotiyeva nāma. Tena taṁ pucchāma – ‘‘kiṁ te etesu ekekaṁ na hutvā na hoti, na hutvā na hotī’’ti. Paravādī sabbato andhakārena pariyonaddho viya tesaṁ nahutvānahotibhāvaṁ apassanto na hevanti paṭikkhipati.",
  "atk-abh03a12:18": "Tatiyavārepi yadi taññeva anāgataṁ taṁ paccuppannaṁ taṁ atītaṁ; anāgatapaccuppannānaṁ paccuppannātītesu vutto hotibhāvo, paccuppannātītānañca anāgatapaccuppannesu vutto hutvābhāvo āpajjati. Evaṁ sante anāgatampi hutvāhoti nāma. Paccuppannampi atītampi hutvā hotiyeva nāma. Tena taṁ pucchāma – ‘‘kiṁ te tīsupi etesu ekekaṁ hutvā hoti hutvā hotī’’ti? Itaro ‘‘taññeva anāgataṁ, taṁ paccuppannaṁ, taṁ atīta’’ntipañhe paṭikkhittanayeneva paṭikkhipitvā puna puṭṭho dutiyapañhe paṭiññātanayeneva paṭijānāti. Atha naṁ sakavādī ‘‘taññeva anāgataṁ, taṁ paccuppannaṁ, taṁ atīta’’nti pañhāvasena tesu ekekaṁ hutvā hoti, hutvā hotīti paṭijānantaṁ purimaṁ paṭikkhittapañhaṁ parivattitvā pucchanto na hutvā na hoti na hutvā na hotīti pucchati. Tassattho – nanu tayā taññeva anāgataṁ, taṁ paccuppannaṁ, taṁ atītanti vutte paṭhamapañhaṁ paṭikkhipantena anāgatapaccuppannānaṁ hotibhāvo; paccuppannātītānañca hutvābhāvo paṭikkhittoti? Tena anāgataṁ paccuppannañca na hoti nāma. Paccuppannañca atītañca na hutvā nāma.",
  "atk-abh03a12:19": "Dutiyapañhe ca te ‘‘taññeva anāgataṁ, taṁ paccuppannaṁ, taṁ atīta’’nti paṭiññātaṁ. Evaṁ sante anāgatampi na hutvā na hoti nāma, paccuppannampi atītampi na hutvā na hotiyeva nāma. Tena taṁ pucchāma – ‘‘kiṁ te etesu ekekaṁ na hutvā na hoti na hutvā na hotī’’ti? Paravādī sabbato andhakārena pariyonaddho viya tesaṁ na hutvā na hotibhāvaṁ apassanto na hevanti paṭikkhipatīti. Niggahādīni panettha heṭṭhā vuttanayeneva yojetabbāni.",
  "atk-abh03a12:20": "Vacanasodhanavaṇṇanā niṭṭhitā.",
  "atk-abh03a12:21": "Atītacakkhurūpādikathāvaṇṇanā",
  "atk-abh03a12:22": "289.Atītaṁcakkhu atthītiādīsupi cakkhādibhāvāvijahaneneva atthitaṁ paṭijānāti. Passatītiādīni puṭṭho pana tesaṁ viññāṇānaṁ kiccābhāvavasena paṭikkhipati.",
  "atk-abh03a12:23": "Atītañāṇādikathāvaṇṇanā",
  "atk-abh03a12:24": "290. Tena ñāṇena ñāṇakaraṇīyaṁ karotīti pañhe tassa ñāṇassa niruddhattā kiccabhāvamassa apassanto paṭikkhipati. Puna puṭṭho atītārammaṇaṁ paccuppannaṁ ñāṇaṁ atītānaṁ dhammānaṁ jānanato atītaṁ ñāṇanti lesena paccuppannameva ‘‘atītaṁ ñāṇa’’nti katvā tena ñāṇena ñāṇakaraṇīyassa atthitāya paṭijānāti. Athassa sakavādī lesokāsaṁ adatvā tena ñāṇena dukkhaṁ parijānātītiādimāha. Itaro atītārammaṇeneva ñāṇena imesaṁ catunnaṁ kiccānaṁ abhāvā paṭikkhipati. Anāgatapañhepi eseva nayo. Paccuppannapañho ceva saṁsandanapañho ca uttānatthāyeva.",
  "atk-abh03a12:25": "Arahantādikathāvaṇṇanā",
  "atk-abh03a12:26": "291.Arahato atīto rāgo atthītiādīsupi rāgādibhāvāvijahanto evaṁ paṭijānāti. Sarāgotiādīsu suttavirodhabhayena ceva yuttivirodhabhayena ca paṭikkhipati.",
  "atk-abh03a12:27": "Padasodhanakathāvaṇṇanā",
  "atk-abh03a12:28": "295. Evaṁ sabbampi pāḷianusāreneva viditvā parato atthi siyā atītaṁ, siyā nvātītanti ettha evamattho veditabbo. Yaṁ atītameva atthi, taṁ atītaṁ. Yaṁ paccuppannānāgataṁ atthi, taṁ no atthi, taṁ no atītaṁ. Tenātītaṁ nvātītaṁ, nvātītaṁ atītanti tena kāraṇena atītaṁ no atītaṁ, no atītaṁ atītanti. Anāgatapaccuppannapucchāsupi eseva nayo.",
  "atk-abh03a12:29": "Suttasādhanavaṇṇanā",
  "atk-abh03a12:30": "296.Navattabbaṁ ‘‘atītaṁ atthi anāgataṁ atthī’’ti suttasādhanāya pucchā paravādissa, paṭiññā sakavādissa. Puna attano laddhiṁ nissāya yaṁkiñci, bhikkhave, rūpanti anuyogo paravādisseva. Dutiyanaye pucchā sakavādissa, paṭiññā itarassa. Evaṁ sabbattha pucchā ca paṭiññā ca veditabbā. Yaṁ panetaṁ paravādinā anāgatassa atthibhāvasādhanatthaṁ ‘‘nanu vuttaṁ bhagavatā kabaḷīkāre, ce, bhikkhave’’ti suttassa pariyosāne atthi tattha āyatiṁ punabbhavābhinibbattītiādi dassitaṁ na taṁ anāgatassa atthibhāvasādhakaṁ . Tañhi hetūnaṁ pariniṭṭhitattā avassaṁ bhāvitaṁ sandhāya tattha vuttaṁ. Ayaṁ suttādhippāyo. Sesaṁ sabbattha uttānatthamevāti.",
  "atk-abh03a12:31": "Sabbamatthītikathāvaṇṇanā niṭṭhitā."
}