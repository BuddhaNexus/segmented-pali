{
  "atk-s0513a46:0": "16. Tiṁsanipāto",
  "atk-s0513a46:2": " [151] 1. Kiṁchandajātakavaṇṇanā",
  "atk-s0513a46:3": "Kiṁchandokimadhippāyoti idaṁ satthā jetavane viharanto uposathakammaṁ ārabbha kathesi. Ekadivasañhi satthā bahū upāsake ca upāsikāyo ca uposathike dhammassavanatthāya āgantvā dhammasabhāyaṁ nisinne ‘‘uposathikāttha upāsakā’’ti pucchitvā ‘‘āma, bhante’’ti vutte ‘‘sādhu vo kataṁ uposathaṁ karontehi, porāṇakā upaḍḍhūposathakammassa nissandena mahantaṁ yasaṁ paṭilabhiṁsū’’ti vatvā tehi yācito atītaṁ āhari.",
  "atk-s0513a46:4": "Atīte bārāṇasiyaṁ brahmadatto dhammena rajjaṁ kārento saddho ahosi dānasīlauposathakammesu appamatto. So sesepi amaccādayo dānādīsu samādapesi. Purohito panassa parapiṭṭhimaṁsiko lañjakhādako kūṭavinicchayiko ahosi. Rājā uposathadivase amaccādayo pakkosāpetvā ‘‘uposathikā hothā’’ti āha. Purohito uposathaṁ na samādiyi. Atha naṁ divā lañjaṁ gahetvā kūṭaḍḍaṁ katvā upaṭṭhānaṁ āgataṁ rājā ‘‘tumhe uposathikā’’ti amacce pucchanto ‘‘tvampi ācariya uposathiko’’ti pucchi. So ‘‘āmā’’ti musāvādaṁ katvā pāsādā otari. Atha naṁ eko amacco ‘‘nanu tumhe na uposathikā’’ti codesi. So āha – ‘‘ahaṁ velāyameva bhuñjiṁ, gehaṁ pana gantvā mukhaṁ vikkhāletvā uposathaṁ adhiṭṭhāya sāyaṁ na bhuñjissāmi, rattiṁ sīlaṁ rakkhissāmi, evaṁ me upaḍḍhūposathakammaṁ bhavissatī’’ti? ‘‘Sādhu, ācariyā’’ti. So gehaṁ gantvā tathā akāsi. Punekadivasaṁ tasmiṁ vinicchaye nisinne aññatarā sīlavatī itthī aḍḍaṁ karontī gharaṁ gantuṁ alabhamānā ‘‘uposathakammaṁ nātikkamissāmī’’ti upakaṭṭhe kāle mukhaṁ vikkhāletuṁ ārabhi. Tasmiṁ khaṇe brāhmaṇassa supakkānaṁ ambaphalānaṁ ambapiṇḍi āhariyittha. So tassā uposathikabhāvaṁ ñatvā ‘‘imāni khāditvā uposathikā hohī’’ti adāsi. Sā tathā akāsi. Ettakaṁ brāhmaṇassa kammaṁ.",
  "atk-s0513a46:5": "So aparabhāge kālaṁ katvā himavantapadese kosikigaṅgāya tīre tiyojanike ambavane ramaṇīye bhūmibhāge sobhaggappatte kanakavimāne alaṅkatasirisayane suttappabuddho viya nibbatti alaṅkatapaṭiyatto uttamarūpadharo soḷasasahassadevakaññāparivāro. So rattiññeva taṁ sirisampattiṁ anubhoti. Vemānikapetabhāvena hissa kammasarikkhako vipāko ahosi, tasmā aruṇe uggacchante ambavanaṁ pavisati, paviṭṭhakkhaṇeyevassa dibbattabhāvo antaradhāyati, asītihatthatālakkhandhappamāṇo attabhāvo nibbattati, sakalasarīraṁ jhāyati, supupphitakiṁsuko viya hoti. Dvīsu hatthesu ekekāva aṅguli, tattha mahākuddālappamāṇā nakhā honti. Tehi nakhehi attano piṭṭhimaṁsaṁ phāletvā uppāṭetvā khādanto vedanāppatto mahāravaṁ ravanto dukkhaṁ anubhoti. Sūriye atthaṅgate taṁ sarīraṁ antaradhāyati, dibbasarīraṁ nibbattati, alaṅkatapaṭiyattā dibbanāṭakitthiyo nānātūriyāni gahetvā parivārenti. So mahāsampattiṁ anubhavanto ramaṇīye ambavane dibbapāsādaṁ abhiruhati. Iti so uposathikāya itthiyā ambaphaladānassa nissandena tiyojanikaṁ ambavanaṁ paṭilabhati , lañjaṁ gahetvā kūṭaḍḍakaraṇanissandena pana piṭṭhimaṁsaṁ uppāṭetvā khādati, upaḍḍhūposathassa nissandena rattiṁ sampattiṁ anubhoti, soḷasasahassanāṭakitthīhi parivuto paricāresi.",
  "atk-s0513a46:6": "Tasmiṁ kāle bārāṇasirājā kāmesu dosaṁ disvā isipabbajjaṁ pabbajitvā adhogaṅgāya ramaṇīye bhūmipadese paṇṇasālaṁ kāretvā uñchācariyāya yāpento vihāsi. Athekadivasaṁ tamhā ambavanā mahāghaṭappamāṇaṁ ambapakkaṁ gaṅgāya patitvā sotena vuyhamānaṁ tassa tāpasassa paribhogatitthābhimukhaṁ agamāsi. So mukhaṁ dhovanto taṁ majjhe nadiyā āgacchantaṁ disvā udakaṁ taranto gantvā ādāya assamapadaṁ āharitvā agyāgāre ṭhapetvā satthakena phāletvā yāpanamattaṁ khāditvā sesaṁ kadalipaṇṇehi paṭicchādetvā punappunaṁ divase divase yāva parikkhayā khādi. Tasmiṁ pana khīṇe aññaṁ phalāphalaṁ khādituṁ nāsakkhi, rasataṇhāya bajjhitvā ‘‘tameva ambapakkaṁ khādissāmī’’ti nadītīraṁ gantvā nadiṁ olokento ‘‘ambaṁ alabhitvā na uṭṭhahissāmī’’ti sanniṭṭhānaṁ katvā nisīdi. So tattha nirāhāro ekampi divasaṁ, dvepi, tīṇi, catu, pañca, cha divasāni vātātapena parisussanto ambaṁ olokento nisīdi. Atha sattame divase nadīdevatā āvajjamānā taṁ kāraṇaṁ ñatvā ‘‘ayaṁ tāpaso taṇhāvasiko hutvā sattāhaṁ nirāhāro gaṅgaṁ olokento nisīdi, imassa ambapakkaṁ adātuṁ na yuttaṁ, alabhanto marissati, dassāmi tassā’’ti āgantvā gaṅgāya upari ākāse ṭhatvā tena saddhiṁ sallapantī paṭhamaṁ gāthamāha –",
  "atk-s0513a46:7": "1.",
  "atk-s0513a46:8": " ‘‘Kiṁchando kimadhippāyo, eko sammasi ghammani;",
  "atk-s0513a46:9": "Kiṁpatthayāno kiṁ esaṁ, kena atthena brāhmaṇā’’ti.",
  "atk-s0513a46:10": "Tattha chandoti ajjhāsayo. Adhippāyoti cittaṁ. Sammasīti acchasi. Ghammanīti gimhe. Esanti esanto. Brāhmaṇāti pabbajitattā tāpasaṁ ālapati. Idaṁ vuttaṁ hoti – brāhmaṇa, tvaṁ kiṁ adhippāyo kiṁ cintento kiṁ patthento kiṁ gavesanto kenatthena imasmiṁ gaṅgātīre gaṅgaṁ olokento nisinnoti.",
  "atk-s0513a46:11": "Taṁ sutvā tāpaso nava gāthā abhāsi –",
  "atk-s0513a46:12": "2.",
  "atk-s0513a46:13": " ‘‘Yathā mahā vāridharo, kumbho supariṇāhavā;",
  "atk-s0513a46:14": "Tathūpamaṁ ambapakkaṁ, vaṇṇagandharasuttamaṁ.",
  "atk-s0513a46:15": "3.",
  "atk-s0513a46:16": " ‘‘Taṁ vuyhamānaṁ sotena, disvānāmalamajjhime;",
  "atk-s0513a46:17": "Pāṇībhi naṁ gahetvāna, agyāyatanamāhariṁ.",
  "atk-s0513a46:18": "4.",
  "atk-s0513a46:19": " ‘‘Tato kadalipattesu, nikkhipitvā sayaṁ ahaṁ;",
  "atk-s0513a46:20": "Satthena naṁ vikappetvā, khuppipāsaṁ ahāsi me.",
  "atk-s0513a46:21": "5.",
  "atk-s0513a46:22": " ‘‘Sohaṁ apetadaratho, byantībhūto dukhakkhamo;",
  "atk-s0513a46:23": "Assādaṁ nādhigacchāmi, phalesvaññesu kesuci.",
  "atk-s0513a46:24": "6.",
  "atk-s0513a46:25": " ‘‘Sosetvā nūna maraṇaṁ, taṁ mamaṁ āvahissati;",
  "atk-s0513a46:26": "Ambaṁ yassa phalaṁ sādu, madhuraggaṁ manoramaṁ;",
  "atk-s0513a46:27": "Yamuddhariṁ vuyhamānaṁ, udadhismā mahaṇṇave.",
  "atk-s0513a46:28": "7.",
  "atk-s0513a46:29": " ‘‘Akkhātaṁ te mayā sabbaṁ, yasmā upavasāmahaṁ;",
  "atk-s0513a46:30": "Rammaṁ pati nisinnosmi, puthulomāyutā puthu.",
  "atk-s0513a46:31": "8.",
  "atk-s0513a46:32": " ‘‘Tvañca kho meva akkhāhi, attānamapalāyini;",
  "atk-s0513a46:33": "Kā vā tvamasi kalyāṇi, kissa vā tvaṁ sumajjhime.",
  "atk-s0513a46:34": "9.",
  "atk-s0513a46:35": " ‘‘Ruppapaṭṭapalimaṭṭhīva, byagghīva girisānujā;",
  "atk-s0513a46:36": "Yā santi nāriyo devesu, devānaṁ paricārikā.",
  "atk-s0513a46:37": "10.",
  "atk-s0513a46:38": " ‘‘Yā ca manussalokasmiṁ, rūpenānvāgatitthiyo;",
  "atk-s0513a46:39": "Rūpena te sadisī natthi, devesu gandhabbamanussaloke;",
  "atk-s0513a46:40": "Puṭṭhāsi me cārupubbaṅgi, brūhi nāmañca bandhave’’ti.",
  "atk-s0513a46:41": "Tattha vāridharo kumbhoti udakaghaṭo. Supariṇāhavāti susaṇṭhāno. Vaṇṇagandharasuttamanti vaṇṇagandharasehi uttamaṁ. Disvānāti disvā. Amalamajjhimeti nimmalamajjhe. Devataṁ ālapanto evamāha. Pāṇībhīti hatthehi. Agyāyatanamāharinti attano aggihutasālaṁ āhariṁ. Vikappetvāti vicchinditvā. ‘‘Vikantetvā’’tipi pāṭho. ‘‘Khādi’’nti pāṭhaseso. Ahāsi meti taṁ jivhagge ṭhapitamattameva satta rasaharaṇisahassāni pharitvā mama khudañca pipāsañca hari. Apetadarathoti vigatakāyacittadaratho . Sudhābhojanaṁ bhuttassa viya hi tassa sabbadarathaṁ apahari. Byantībhūtoti tassa ambapakkassa vigatanto jāto, parikkhīṇaambapakko hutvāti attho. Dukhakkhamoti dukkhena asātena kāyakkhamena ceva cittakkhamena ca samannāgato. Aññesu pana kadalipanasādīsu phalesu parittakampi assādaṁ nādhigacchāmi, sabbāni me jivhāya ṭhapitamattāni tittakāneva sampajjantīti dīpeti.",
  "atk-s0513a46:42": "Sosetvāti nirāhāratāya sosetvā sukkhāpetvā. Taṁ mamanti taṁ mama. Yassāti yaṁ assa, ahosīti attho. Idaṁ vuttaṁ hoti – yaṁ phalaṁ mama sādu ahosi, yamahaṁ gambhīre puthulaudakakkhandhasaṅkhāte mahaṇṇave vuyhamānaṁ tato udadhismā uddhariṁ, taṁ ambaṁ mama maraṇaṁ āvahissatīti maññāmi, mayhaṁ taṁ alabhantassa jīvitaṁ nappavattissatīti. Upavasāmīti khuppipāsāhi upagato vasāmi. Rammaṁ pati nisinnosmīti ramaṇīyaṁ nadiṁ pati ahaṁ nisinno. Puthulomāyutā puthūti ayaṁ nadī puthulomehi macchehi āyutā puthu vipulā, api nāma me ito sotthi bhaveyyāti adhippāyo. Apalāyinīti apalāyitvā mama sammukhe ṭhiteti taṁ devataṁ ālapati. ‘‘Apalāsinī’’tipi pāṭho, palāsarahite anavajjasarīreti attho. Kissa vāti kissa vā kāraṇā idhāgatāsīti pucchati.",
  "atk-s0513a46:43": "Rūpapaṭṭapalimaṭṭhīvāti suṭṭhu parimajjitakañcanapaṭṭasadisī. Byagghīvāti līlāvilāsena taruṇabyagghapotikā viya. Devānanti channaṁ kāmāvacaradevānaṁ. Yā ca manussalokasminti yā ca manussaloke. Rūpenānvāgatitthiyoti rūpena anvāgatā itthiyo natthīti attano sambhāvanāya evamāha. Tava rūpasadisāya nāma na bhavitabbanti hissa adhippāyo. Gandhabbamanussaloketi mūlagandhādinissitesu gandhabbesu ca manussaloke ca. Cārupubbaṅgīti cārunā pubbaṅgena ūrulakkhaṇena samannāgate. Nāmañca bandhaveti attano nāmagottañca bandhave ca mayhaṁ akkhāhīti vadati.",
  "atk-s0513a46:44": "Tato devadhītā aṭṭha gāthā abhāsi –",
  "atk-s0513a46:45": "11.",
  "atk-s0513a46:46": " ‘‘Yaṁ tvaṁ pati nisinnosi, rammaṁ brāhmaṇa kosikiṁ;",
  "atk-s0513a46:47": "Sāhaṁ bhusālayāvutthā, varavārivahoghasā.",
  "atk-s0513a46:48": "12.",
  "atk-s0513a46:49": " ‘‘Nānādumagaṇākiṇṇā , bahukā girikandarā;",
  "atk-s0513a46:50": "Mameva pamukhā honti, abhisandanti pāvuse.",
  "atk-s0513a46:51": "13.",
  "atk-s0513a46:52": " ‘‘Atho bahū vanatodā, nīlavārivahindharā;",
  "atk-s0513a46:53": "Bahukā nāgavittodā, abhisandanti vārinā.",
  "atk-s0513a46:54": "14.",
  "atk-s0513a46:55": " ‘‘Tā ambajambulabujā, nīpā tālā cudumbarā;",
  "atk-s0513a46:56": "Bahūni phalajātāni, āvahanti abhiṇhaso.",
  "atk-s0513a46:57": "15.",
  "atk-s0513a46:58": " ‘‘Yaṁ kiñci ubhato tīre, phalaṁ patati ambuni;",
  "atk-s0513a46:59": "Asaṁsayaṁ taṁ sotassa, phalaṁ hoti vasānugaṁ.",
  "atk-s0513a46:60": "16.",
  "atk-s0513a46:61": " ‘‘Etadaññāya medhāvi, puthupañña suṇohi me;",
  "atk-s0513a46:62": "Mā rocaya mabhisaṅgaṁ, paṭisedha janādhipa.",
  "atk-s0513a46:63": "17.",
  "atk-s0513a46:64": " ‘‘Na vāhaṁ vaḍḍhavaṁ maññe, yaṁ tvaṁ raṭṭhābhivaḍḍhana;",
  "atk-s0513a46:65": "Āceyyamāno rājisi, maraṇaṁ abhikaṅkhasi.",
  "atk-s0513a46:66": "18.",
  "atk-s0513a46:67": " ‘‘Tassa jānanti pitaro, gandhabbā ca sadevakā;",
  "atk-s0513a46:68": "Ye cāpi isayo loke, saññatattā tapassino;",
  "atk-s0513a46:69": "Asaṁsayaṁ tepi jānanti, paṭṭhabhūtā yasassino’’ti.",
  "atk-s0513a46:70": "Tattha kosikinti yaṁ tvaṁ, brāhmaṇa, rammaṁ kosikiṁ gaṅgaṁ pati nisinno. Bhusālayāvutthāti bhuse caṇḍasote ālayo yassa vimānassa, tasmiṁ adhivatthā, gaṅgaṭṭhakavimānavāsinīti attho. Varavārivahoghasāti varavārivahena oghena samannāgatā. Pamukhāti tā vuttappakārā girikandarā maṁ pamukhaṁ karonti, ahaṁ tāsaṁ pāmokkhā homīti dasseti. Abhisandantīti sandanti pavattanti, tato tato āgantvā maṁ kosikigaṅgaṁ pavisantīti attho. Vanatodāti na kevalaṁ kandarāva, atha kho bahū vanatodā tamhā tamhā vanamhā udakānipi maṁ bahūni pavisanti. Nīlavārivahindharāti maṇivaṇṇena nīlavārinā yutte udakakkhandhasaṅkhāte vahe dhārayantiyo. Nāgavittodāti nāgānaṁ vittikārena dhanasaṅkhātena vā udakena samannāgatā. Vārināti evarūpā hi bahū nadiyo maṁ vārināva abhisandanti pūrentīti dasseti.",
  "atk-s0513a46:71": "Tāti tā nadiyo. Āvahantīti etāni ambādīni ākaḍḍhanti. Sabbāni hi etāni upayogatthe paccattavacanāni. Atha vā tāti upayogabahuvacanaṁ. Āvahantīti imāni ambādīni tā nadiyo āgacchanti, upagacchantīti attho, evaṁ upagatāni pana mama sotaṁ pavisantīti adhippāyo. Sotassāti yaṁ ubhato tīre jātarukkhehi phalaṁ mama ambuni patati, sabbaṁ taṁ mama sotasseva vasānugaṁ hoti. Natthettha saṁsayoti evaṁ ambapakkassa nadīsotena āgamanakāraṇaṁ kathesi.",
  "atk-s0513a46:72": "Medhāvi puthupaññāti ubhayaṁ ālapanameva. Mā rocayāti evaṁ taṇhābhisaṅgaṁ mā rocaya. Paṭisedhāti paṭisedhehi nanti rājānaṁ ovadati. Vaḍḍhavanti paññāvaḍḍhabhāvaṁ paṇḍitabhāvaṁ. Raṭṭhābhivaḍḍhanāti raṭṭhassa abhivaḍḍhana. Āceyyamānoti maṁsalohitehi āciyanto vaḍḍhanto, taruṇova hutvāti attho. Rājisīti taṁ ālapati. Idaṁ vuttaṁ hoti – yaṁ tvaṁ nirāhāratāya sussamāno taruṇova samāno ambalobhena maraṇaṁ abhikaṅkhasi, na ve ahaṁ tava imaṁ paṇḍitabhāvaṁ maññāmīti.",
  "atk-s0513a46:73": "Tassāti yo puggalo taṇhāvasiko hoti, tassa taṇhāvasikabhāvaṁ ‘‘pitaro’’ti saṅkhaṁ gatā brahmāno ca saddhiṁ kāmāvacaradevehi gandhabbā ca vuttappakārā dibbacakkhukā isayo ca asaṁsayaṁ jānanti. Anacchariyañcetaṁ, yaṁ te iddhimanto jāneyyuṁ, ‘‘asuko hi nāma taṇhāvasiko hotī’’ti. Puna tesaṁ bhāsamānānaṁ vacanaṁ sutvā yepi tesaṁ paṭṭhabhūtā yasassino paricārakā, tepi jānanti. Pāpakammaṁ karontassa hi raho nāma natthīti tāpasassa saṁvegaṁ uppādentī evamāha.",
  "atk-s0513a46:74": "Tato tāpaso catasso gāthā abhāsi –",
  "atk-s0513a46:75": "19.",
  "atk-s0513a46:76": " ‘‘Evaṁ viditvā vidū sabbadhammaṁ, viddhaṁsanaṁ cavanaṁ jīvitassa;",
  "atk-s0513a46:77": "Na cīyatī tassa narassa pāpaṁ, sace na ceteti vadhāya tassa.",
  "atk-s0513a46:78": "20.",
  "atk-s0513a46:79": " ‘‘Isipūgasamaññāte , evaṁ lokyā viditā sati;",
  "atk-s0513a46:80": "Anariyaparisambhāse, pāpakammaṁ jigīsasi.",
  "atk-s0513a46:81": "21.",
  "atk-s0513a46:82": " ‘‘Sace ahaṁ marissāmi, tīre te puthusussoṇi;",
  "atk-s0513a46:83": "Asaṁsayaṁ taṁ asiloko, mayi pete āgamissati.",
  "atk-s0513a46:84": "22.",
  "atk-s0513a46:85": " ‘‘Tasmā hi pāpakaṁ kammaṁ, rakkhasseva sumajjhime;",
  "atk-s0513a46:86": "Mā taṁ sabbo jano pacchā, pakuṭṭhāyi mayi mate’’ti.",
  "atk-s0513a46:87": "Tattha evaṁ viditvāti yathā ahaṁ sīlañca aniccatañca jānāmi, evaṁ jānitvā ṭhitassa. Vidūti viduno. Sabbadhammanti sabbaṁ sucaritadhammaṁ. Tividhañhi sucaritaṁ idha sabbadhammoti adhippetaṁ. Viddhaṁsananti bhaṅgaṁ. Cavananti cutiṁ. Jīvitassāti āyuno. Idaṁ vuttaṁ hoti – evaṁ viditvā ṭhitassa paṇḍitassa sabbaṁ sucaritadhammaṁ jīvitassa ca aniccataṁ jānantassa evarūpassa narassa pāpaṁ na cīyati na vaḍḍhati. Sace na ceteti vadhāya tassāti tassa saṅkhaṁ gatassa parapuggalassa vadhāya na ceteti na pakappeti, neva parapuggalaṁ vadhāya ceteti, nāpi parasantakaṁ vināseti, ahañca kassaci vadhāya acetetvā kevalaṁ ambapakke āsaṅgaṁ katvā gaṅgaṁ olokento nisinno, tvaṁ mayhaṁ kiṁ nāma akusalaṁ passasīti.",
  "atk-s0513a46:88": "Isipūgasamaññāteti isigaṇena suṭṭhu aññāte isīnaṁ sammate. Evaṁ lokyāti tvaṁ nāma pāpapavāhanena lokassa hitāti evaṁ viditā. Satīti sati sobhane uttameti ālapanametaṁ. Anariyaparisambhāseti ‘‘tassa jānanti pitaro’’tiādikāya asundarāya paribhāsāya samannāgate. Jigīsasīti mayi pāpe asaṁvijjantepi maṁ evaṁ paribhāsantī ca paramaraṇaṁ ajjhupekkhantī ca attano pāpakammaṁ gavesasi uppādesi. Tīre teti tava gaṅgātīre. Puthusussoṇīti puthulāya sundarāya soṇiyā samannāgate. Peteti ambapakkaṁ alabhitvā paralokaṁ gate, mateti attho. Pakuṭṭhāyīti akkosi garahi nindi. ‘‘Pakvatthāsī’’tipi pāṭho.",
  "atk-s0513a46:89": "Taṁ sutvā devadhītā pañca gāthā abhāsi –",
  "atk-s0513a46:90": "23.",
  "atk-s0513a46:91": " ‘‘Aññātametaṁ avisayhasāhi, attānamambañca dadāmi te taṁ;",
  "atk-s0513a46:92": "Yo dubbaje kāmaguṇe pahāya, santiñca dhammañca adhiṭṭhitosi.",
  "atk-s0513a46:93": "24.",
  "atk-s0513a46:94": " ‘‘Yo hitvā pubbasaññogaṁ, pacchāsaṁyojane ṭhito;",
  "atk-s0513a46:95": "Adhammañceva carati, pāpañcassa pavaḍḍhati.",
  "atk-s0513a46:96": "25.",
  "atk-s0513a46:97": " ‘‘Ehi taṁ pāpayissāmi, kāmaṁ appossuko bhava;",
  "atk-s0513a46:98": "Upanayāmi sītasmiṁ, viharāhi anussuko.",
  "atk-s0513a46:99": "26.",
  "atk-s0513a46:100": " ‘‘Taṁ puppharasamattebhi, vakkaṅgehi arindama;",
  "atk-s0513a46:101": "Koñcā mayūrā diviyā, kolaṭṭhimadhusāḷikā;",
  "atk-s0513a46:102": "Kūjitā haṁsapūgehi, kokilettha pabodhare.",
  "atk-s0513a46:103": "27.",
  "atk-s0513a46:104": " ‘‘Ambettha vippasākhaggā, palālakhalasannibhā;",
  "atk-s0513a46:105": "Kosambasalaḷā nīpā, pakkatālavilambino’’ti.",
  "atk-s0513a46:106": "Tattha aññātametanti ‘‘garahā te bhavissatīti vadanto ambapakkatthāya vadasī’’ti etaṁ kāraṇaṁ mayā aññātaṁ. Avisayhasāhīti rājāno nāma dussahaṁ sahanti, tena naṁ ālapantī evamāha. Attānanti taṁ āliṅgitvā ambavanaṁ nayantī attānañca te dadāmi tañca ambaṁ. Kāmaguṇeti kañcanamālāsetacchattapaṭimaṇḍite vatthukāme. Santiñca dhammañcāti dussīlyavūpasamena santisaṅkhātaṁ sīlañceva sucaritadhammañca. Adhiṭṭhitosīti yo tvaṁ ime guṇe upagato, etesu vā patiṭṭhitoti attho.",
  "atk-s0513a46:107": "Pubbasaññoganti purimabandhanaṁ. Pacchāsaṁyojaneti pacchimabandhane. Idaṁ vuttaṁ hoti – ambho tāpasa yo mahantaṁ rajjasirivibhavaṁ pahāya ambapakkamatte rasataṇhāya bajjhitvā vātātapaṁ agaṇetvā nadītīre sussamāno nisīdati, so mahāsamuddaṁ taritvā velante saṁsīdanapuggalasadiso. Yo puggalo rasataṇhāvasiko adhammañceva carati, rasataṇhāvasena kariyamānaṁ pāpañcassa pavaḍḍhatīti. Iti sā tāpasaṁ garahantī evamāha.",
  "atk-s0513a46:108": "Kāmaṁ appossuko bhavāti ekaṁseneva ambapakke nirālayo hohi. Sītasminti sītale ambavane. Tanti evaṁ vadamānāva devatā tāpasaṁ āliṅgitvā ure nipajjāpetvā ākāse pakkhantā tiyojanikaṁ dibbaambavanaṁ disvā sakuṇasaddañca sutvā tāpasassa ācikkhantī ‘‘ta’’nti evamāha. Puppharasamattebhīti puppharasena mattehi. Vakkaṅgehīti vaṅkagīvehi sakuṇehi abhināditanti attho. Idāni te sakuṇe ācikkhantī ‘‘koñcā’’tiādimāha. Tattha diviyāti dibyā. Kolaṭṭhimadhusāḷikāti kolaṭṭhisakuṇā ca nāma suvaṇṇasāḷikā sakuṇā ca. Ete dibbasakuṇā ettha vasantīti dasseti. Kūjitā haṁsapūgehīti haṁsagaṇehi upakūjitā viravasaṅghaṭṭitā. Kokilettha pabodhareti ettha ambavane kokilā vassantiyo attānaṁ pabodhenti ñāpenti. Ambetthāti ambā ettha. Vippasākhaggāti phalabhārena onamitasākhaggā. Palālakhalasannibhāti pupphasannicayena sālipalālakhalasadisā. Pakkatālavilambinoti pakkatālaphalavilambino. Evarūpā rukkhā ca ettha atthīti ambavanaṁ vaṇṇeti.",
  "atk-s0513a46:109": "Vaṇṇayitvā ca pana tāpasaṁ tattha otāretvā ‘‘imasmiṁ ambavane ambāni khādanto attano taṇhaṁ pūrehī’’ti vatvā pakkāmi. Tāpaso ambāni khāditvā taṇhaṁ pūretvā vissamitvā ambavane vicaranto taṁ petaṁ dukkhaṁ anubhavantaṁ disvā kiñci vattuṁ nāsakkhi. Sūriye pana atthaṅgate taṁ nāṭakitthiparivāritaṁ dibbasampattiṁ anubhavamānaṁ disvā tisso gāthā abhāsi –",
  "atk-s0513a46:110": "28.",
  "atk-s0513a46:111": " ‘‘Mālī kiriṭī kāyūrī, aṅgadī candanussado;",
  "atk-s0513a46:112": "Rattiṁ tvaṁ paricāresi, divā vedesi vedanaṁ.",
  "atk-s0513a46:113": "29.",
  "atk-s0513a46:114": " ‘‘Soḷasitthisahassāni, yā temā paricārikā;",
  "atk-s0513a46:115": "Evaṁ mahānubhāvosi, abbhuto lomahaṁsano.",
  "atk-s0513a46:116": "30.",
  "atk-s0513a46:117": " ‘‘Kiṁ kammamakarī pubbe, pāpaṁ attadukhāvahaṁ;",
  "atk-s0513a46:118": "Yaṁ karitvā manussesu, piṭṭhimaṁsāni khādasī’’ti.",
  "atk-s0513a46:119": "Tattha mālīti dibbamālādharo. Kiriṭīti dibbaveṭhanadharo. Kāyūrīti dibbābharaṇapaṭimaṇḍito. Aṅgadīti dibbaṅgadasamannāgato. Candanussadoti dibbacandanavilitto. Paricāresīti indriyāni dibbavisayesu cāresi. Divāti divā pana mahādukkhaṁ anubhosi. Yā temāti yā te imā. Abbhutoti manussaloke abhūtapubbo. Lomahaṁsanoti ye taṁ passanti, tesaṁ lomāni haṁsanti. Pubbeti purimabhave. Attadukhāvahanti attano dukkhāvahaṁ. Manussesūti yaṁ manussaloke katvā idāni attano piṭṭhimaṁsāni khādasīti pucchati.",
  "atk-s0513a46:120": "Peto taṁ sañjānitvā ‘‘tumhe maṁ na sañjānātha, ahaṁ tumhākaṁ purohito ahosiṁ, idaṁ me rattiṁ sukhānubhavanaṁ tumhe nissāya katassa upaḍḍhūposathassa nissandena laddhaṁ, divā dukkhānubhavanaṁ pana mayā pakatassa pāpasseva nissandena. Ahañhi tumhehi vinicchaye ṭhapito kūṭaḍḍaṁ karitvā lañjaṁ gahetvā parapiṭṭhimaṁsiko hutvā tassa divā katassa kammassa nissandena idaṁ dukkhaṁ anubhavāmī’’ti vatvā gāthādvayamāha –",
  "atk-s0513a46:121": "31.",
  "atk-s0513a46:122": " ‘‘Ajjhenāni paṭiggayha, kāmesu gadhito ahaṁ;",
  "atk-s0513a46:123": "Acariṁ dīghamaddhānaṁ, paresaṁ ahitāyahaṁ.",
  "atk-s0513a46:124": "32.",
  "atk-s0513a46:125": " ‘‘Yo piṭṭhimaṁsiko hoti, evaṁ ukkacca khādati;",
  "atk-s0513a46:126": "Yathāhaṁ ajja khādāmi, piṭṭhimaṁsāni attano’’ti.",
  "atk-s0513a46:127": "Tattha ajjhenānīti vede. Paṭiggayhāti paṭiggahetvā adhīyitvā. Acarinti paṭipajjiṁ. Ahitāyahanti ahitāya atthanāsanāya ahaṁ. Yo piṭṭhimaṁsikoti yo puggalo paresaṁ piṭṭhimaṁsakhādako pisuṇo hoti. Ukkaccāti ukkantitvā.",
  "atk-s0513a46:128": "Idañca pana vatvā tāpasaṁ pucchi – ‘‘tumhe kathaṁ idhāgatā’’ti. Tāpaso sabbaṁ vitthārena kathesi. ‘‘Idāni pana, bhante, idheva vasissatha, gamissathā’’ti. ‘‘Na vasissāmi, assamapadaṁyeva gamissāmī’’ti. Peto ‘‘sādhu, bhante, ahaṁ vo nibaddhaṁ ambapakkena upaṭṭhahissāmī’’ti vatvā attano ānubhāvena assamapadeyeva otāretvā ‘‘anukkaṇṭhā idheva vasathā’’ti paṭiññaṁ gahetvā gato. Tato paṭṭhāya nibaddhaṁ ambapakkena upaṭṭhahi. Tāpaso taṁ paribhuñjanto kasiṇaparikammaṁ katvā jhānābhiññā nibbattetvā brahmalokaparāyaṇo ahosi.",
  "atk-s0513a46:129": "Satthā upāsakānaṁ imaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne keci sotāpannā ahesuṁ, keci sakadāgāmino, keci anāgāmino. Tadā devadhītā uppalavaṇṇā ahosi, tāpaso pana ahameva ahosinti.",
  "atk-s0513a46:130": "Kiṁchandajātakavaṇṇanā paṭhamā.",
  "atk-s0513a46:132": " [512] 2. Kumbhajātakavaṇṇanā",
  "atk-s0513a46:133": "Kopāturāsīti idaṁ satthā jetavane viharanto visākhāya sahāyikā surāpītā pañcasatā itthiyo ārabbha kathesi. Sāvatthiyaṁ kira surāchaṇe saṅghuṭṭhe tā pañcasatā itthiyo sāmikānaṁ chaṇe kīḷamānānaṁ tikkhasuraṁ paṭiyādetvā ‘‘chaṇaṁ kīḷissāmā’’ti sabbāpi visākhāya santikaṁ gantvā ‘‘sahāyike chaṇaṁ kīḷissāmā’’ti vatvā ‘‘ayaṁ surāchaṇo, na ahaṁ suraṁ pivissāmī’’ti vutte – ‘‘tumhe sammāsambuddhassa dānaṁ detha, mayaṁ chaṇaṁ karissāmā’’ti āhaṁsu. Sā ‘‘sādhū’’ti sampaṭicchitvā tā uyyojetvā satthāraṁ nimantāpetvā mahādānaṁ pavattetvā bahuṁ gandhamālaṁ ādāya sāyanhasamaye dhammakathaṁ sotuṁ tāhi parivutā jetavanaṁ agamāsi. Tā panitthiyo suraṁ pivamānāva tāya saddhiṁ gantvā dvārakoṭṭhake ṭhatvā suraṁ pivitvāva tāya saddhiṁ satthu santikaṁ agamaṁsu. Visākhā satthāraṁ vanditvā ekamantaṁ nisīdi, itarāsu ekaccā satthu santikeyeva nacciṁsu, ekaccā gāyiṁsu, ekaccā hatthakukkuccapādakukkuccāni, ekaccā kalahaṁ akaṁsu.",
  "atk-s0513a46:134": "Satthā tāsaṁ saṁvegajananatthāya bhamukalomato raṁsī vissajjesi, andhakāratimisā ahosi. Tā bhītā ahesuṁ maraṇabhayatajjitā, tena tāsaṁ surā jīri. Satthā nisinnapallaṅke antarahito sinerumuddhani ṭhatvā uṇṇalomato raṁsī vissajjesi, candasūriyasahassuggamanaṁ viya ahosi. Satthā tattha ṭhitova tāsaṁ saṁvegajananatthāya –",
  "atk-s0513a46:135": "‘‘Ko nu hāso kimānando, niccaṁ pajjalite sati;",
  "atk-s0513a46:136": "Andhakārena onaddhā, padīpaṁ na gavesathā’’ti. (dha. pa. 146) –",
  "atk-s0513a46:137": "Imaṁ gāthamāha. Gāthāpariyosāne tā pañcasatāpi sotāpattiphale patiṭṭhahiṁsu. Satthā āgantvā gandhakuṭichāyāya buddhāsane nisīdi. Atha naṁ visākhā vanditvā, ‘‘bhante, idaṁ hirottappabhedakaṁ surāpānaṁ nāma kadā uppanna’’nti pucchi. So tassā ācikkhanto atītaṁ āhari.",
  "atk-s0513a46:138": "Atīte bārāṇasiyaṁ brahmadatte rajjaṁ kārente eko kāsiraṭṭhavāsī suro nāma vanacarako bhaṇḍapariyesanatthāya himavantaṁ agamāsi. Tattheko rukkho uggantvā porisamatte ṭhāne tidhākappo ahosi. Tassa tiṇṇaṁ kappānaṁ antare cāṭippamāṇo āvāṭo ahosi. So deve vassante udakena pūrito, taṁ parivāretvā harītakī āmalakī maricagaccho ca ahosi , tesaṁ pakkāni phalāni chijjitvā tattha patanti. Tassāvidūre sayaṁjātasāli jāto, tato suvakā sālisīsāni āharitvā tasmiṁ rukkhe nisīditvā khādanti. Tesaṁ khādamānānaṁ sālīpi taṇḍulāpi tattha patanti. Iti taṁ udakaṁ sūriyasantāpena paccamānaṁ rasaṁ lohitavaṇṇaṁ ahosi. Nidāghasamaye pipāsitā sakuṇagaṇā āgantvā taṁ pivitvā mattā parivattitvā rukkhamūle patiṁsu, tasmiṁ thokaṁ niddāyitvā vikūjamānā pakkamanti. Rukkhasunakhamakkaṭādīsupi eseva nayo. Vanacarako taṁ disvā ‘‘sace idaṁ visaṁ bhaveyya, ime mareyyuṁ, ime pana thokaṁ niddāyitvā yathāsukhaṁ gacchanti, nayidaṁ visa’’nti sayaṁ pivitvā matto hutvā maṁsaṁ khāditukāmo ahosi. Tato aggiṁ katvā rukkhamūle patite tittirakukkuṭādayo māretvā maṁsaṁ aṅgāre pacitvā ekena hatthena naccanto ekena maṁsaṁ khādanto ekāhadvīhaṁ tattheva ahosi.",
  "atk-s0513a46:139": "Tato pana avidūre eko varuṇo nāma tāpaso vasati. Vanacarako aññadāpi tassa santikaṁ gacchati. Athassa etadahosi – ‘‘idaṁ pānaṁ tāpasena saddhiṁ pivissāmī’’ti. So ekaṁ veḷunāḷikaṁ pūretvā pakkamaṁsena saddhiṁ āharitvā paṇṇasālaṁ gantvā, ‘‘bhante, imaṁ pivathā’’ti vatvā ubhopi maṁsaṁ khādantā piviṁsu. Iti surena ca varuṇena ca diṭṭhattā tassa pānassa ‘‘surā’’ti ca ‘‘varuṇā’’ti ca nāmaṁ jātaṁ. Te ubhopi ‘‘attheso upāyo’’ti veḷunāḷiyo pūretvā kājenādāya paccantanagaraṁ gantvā ‘‘pānakārakā nāma āgatā’’ti rañño ārocāpesuṁ. Rājā ne pakkosāpesi, te tassa pānaṁ upanesuṁ. Rājā dve tayo vāre pivitvā majji, tassa taṁ ekāhadvīhamattameva ahosi. Atha ne ‘‘aññampi atthī’’ti pucchi. ‘‘Atthi, devā’’ti. ‘‘Kuhi’’nti? ‘‘Himavante devā’’ti. ‘‘Tena hi ānethā’’ti. Te gantvā ekadve vāre ānetvā ‘‘nibaddhaṁ gantuṁ na sakkhissāmā’’ti sambhāre sallakkhetvā tassa rukkhassa tacaṁ ādiṁ katvā sabbasambhāre pakkhipitvā nagare suraṁ kariṁsu. Nāgarā suraṁ pivitvā pamādaṁ āpannā duggatā ahesuṁ, nagaraṁ suññaṁ viya ahosi, tena pānakārakā tato palāyitvā bārāṇasiṁ gantvā ‘‘pānakārakā āgatā’’ti rañño ārocāpesuṁ. Rājā ne pakkosāpetvā paribbayaṁ adāsi. Te tatthāpi suraṁ akaṁsu, tampi nagaraṁ tatheva vinassi, tato palāyitvā sāketaṁ, sāketato sāvatthiṁ agamaṁsu.",
  "atk-s0513a46:140": "Tadā sāvatthiyaṁ sabbamitto nāma rājā ahosi. So tesaṁ saṅgahaṁ katvā ‘‘kena vo attho’’ti pucchitvā ‘‘sambhāramūlena ceva sālipiṭṭhena ca pañcahi cāṭisatehi cā’’ti vutte sabbaṁ dāpesi. Te pañcasu cāṭisatesu suraṁ saṇṭhāpetvā mūsikabhayena cāṭirakkhaṇatthāya ekekāya cāṭiyā santike ekekaṁ biḷāraṁ bandhiṁsu. Te paccitvā uttaraṇakāle cāṭikucchīsu paggharantaṁ suraṁ pivitvā mattā niddāyiṁsu. Mūsikā āgantvā tesaṁ kaṇṇanāsikadāṭhikanaṅguṭṭhe khāditvā agamaṁsu. ‘‘Biḷārā suraṁ pivitvā matā’’ti āyuttakapurisā rañño ārocesuṁ. Rājā ‘‘visakārakā ete bhavissantī’’ti tesaṁ dvinnampi janānaṁ sīsāni chindāpesi. Te ‘‘suraṁ deva, madhuraṁ devā’’ti viravantāva mariṁsu. Rājā te mārāpetvā ‘‘cāṭiyo bhindathā’’ti āṇāpesi. Biḷārāpi surāya jiṇṇāya uṭṭhahitvā kīḷantā vicariṁsu, te disvā rañño ārocesuṁ. Rājā ‘‘sace visaṁ assa, ete mareyyuṁ, madhureneva bhavitabbaṁ, pivissāmi na’’nti nagaraṁ alaṅkārāpetvā rājaṅgaṇe maṇḍapaṁ kārāpetvā alaṅkatamaṇḍape samussitasetacchatte rājapallaṅke nisīditvā amaccagaṇaparivuto suraṁ pātuṁ ārabhi.",
  "atk-s0513a46:141": "Tadā sakko devarājā ‘‘ke nu kho mātupaṭṭhānādīsu appamattā tīṇi sucaritāni pūrentī’’ti lokaṁ volokento taṁ rājānaṁ suraṁ pātuṁ nisinnaṁ disvā ‘‘sacāyaṁ suraṁ pivissati, sakalajambudīpo nassissati. Yathā na pivissati, tathā naṁ karissāmī’’ti ekaṁ surāpuṇṇaṁ kumbhaṁ hatthatale ṭhapetvā brāhmaṇavesenāgantvā rañño sammukhaṭṭhāne ākāse ṭhatvā ‘‘imaṁ kumbhaṁ kiṇātha, imaṁ kumbhaṁ kiṇāthā’’ti āha. Sabbamittarājā taṁ tathā vadantaṁ ākāse ṭhitaṁ disvā ‘‘kuto nu kho brāhmaṇo āgacchatī’’ti tena saddhiṁ sallapanto tisso gāthā abhāsi –",
  "atk-s0513a46:142": "33.",
  "atk-s0513a46:143": " ‘‘Ko pāturāsī tidivā nabhamhi, obhāsayaṁ saṁvariṁ candimāva;",
  "atk-s0513a46:144": "Gattehi te rasmiyo niccharanti, sateratā vijjurivantalikkhe.",
  "atk-s0513a46:145": "34.",
  "atk-s0513a46:146": " ‘‘So chinnavātaṁ kamasī aghamhi, vehāyasaṁ gacchasi tiṭṭhasī ca;",
  "atk-s0513a46:147": "Iddhī nu te vatthukatā subhāvitā, anaddhagūnaṁ api devatānaṁ.",
  "atk-s0513a46:148": "35.",
  "atk-s0513a46:149": " ‘‘Vehāyasaṁ gammamāgamma tiṭṭhasi, kumbhaṁ kiṇāthāti yametamatthaṁ;",
  "atk-s0513a46:150": "Ko vā tuvaṁ kissa vā tāya kumbho, akkhāhi me brāhmaṇa etamattha’’nti.",
  "atk-s0513a46:151": "Tattha ko pāturāsīti kuto pātubhūtosi, kuto āgatosīti attho. Tidivā nabhamhīti kiṁ tāvatiṁsabhavanā āgantvā idha nabhamhi ākāse pākaṭo jātosīti pucchati. Saṁvarinti rattiṁ. Sateratāti evaṁnāmikā. Soti so tvaṁ. Chinnavātanti valāhakopi tāva vātena kamati, tassa pana sopi vāto natthi, tenevamāha. Kamasīti pavattesi. Aghamhīti appaṭighe ākāse. Vatthukatāti vatthu viya patiṭṭhā viya katā. Anaddhagūnaṁ api devatānanti yā padasā addhānaṁ agamanena anaddhagūnaṁ devatānaṁ iddhi, sā api tava subhāvitāti pucchati. Vehāyasaṁ gammamāgammāti ākāse pavattaṁ padavītihāraṁ paṭicca nissāya. ‘‘Tiṭṭhasī’’ti imassa ‘‘ko vā tuva’’nti iminā sambandho, evaṁ tiṭṭhamāno ko vā tvanti attho. Yametamatthanti yaṁ etaṁ vadasi. Imassa ‘‘kissa vā tāya’’nti iminā sambandho, yaṁ etaṁ kumbhaṁ kiṇāthāti vadasi, kissa vā te ayaṁ kumbhoti attho.",
  "atk-s0513a46:152": "Tato sakko ‘‘tena hi suṇāhī’’ti vatvā surāya dose dassento āha –",
  "atk-s0513a46:153": "36.",
  "atk-s0513a46:154": " ‘‘Na sappikumbho napi telakumbho, na phāṇitassa na madhussa kumbho;",
  "atk-s0513a46:155": "Kumbhassa vajjāni anappakāni, dose bahū kumbhagate suṇātha.",
  "atk-s0513a46:156": "37.",
  "atk-s0513a46:157": " ‘‘Gaḷeyya yaṁ pitvā pate papātaṁ, sobbhaṁ guhaṁ candaniyoḷigallaṁ;",
  "atk-s0513a46:158": "Bahumpi bhuñjeyya abhojaneyyaṁ, tassā puṇṇaṁ kumbhamimaṁ kiṇātha.",
  "atk-s0513a46:159": "38.",
  "atk-s0513a46:160": " ‘‘Yaṁ pitvā cittasmiṁ anesamāno, āhiṇḍatī goriva bhakkhasādī;",
  "atk-s0513a46:161": "Anāthamāno upagāyati naccati ca, tassā puṇṇaṁ kumbhamimaṁ kiṇātha.",
  "atk-s0513a46:162": "39.",
  "atk-s0513a46:163": " ‘‘Yaṁ ve pivitvā acelova naggo, careyya gāme visikhantarāni;",
  "atk-s0513a46:164": "Sammūḷhacitto ativelasāyī, tassā puṇṇaṁ kumbhamimaṁ kiṇātha.",
  "atk-s0513a46:165": "40.",
  "atk-s0513a46:166": " ‘‘Yaṁ pitvā uṭṭhāya pavedhamāno, sīsañca bāhuñca pacālayanto;",
  "atk-s0513a46:167": "So naccatī dārukaṭallakova, tassā puṇṇaṁ kumbhamimaṁ kiṇātha.",
  "atk-s0513a46:168": "41.",
  "atk-s0513a46:169": " ‘‘Yaṁ ve pivitvā aggidaḍḍhā sayanti, atho sigālehipi khāditāse;",
  "atk-s0513a46:170": "Bandhaṁ vadhaṁ bhogajāniñcupenti, tassā puṇṇaṁ kumbhamimaṁ kiṇātha.",
  "atk-s0513a46:171": "42.",
  "atk-s0513a46:172": " ‘‘Yaṁ pitvā bhāseyya abhāsaneyyaṁ, sabhāyamāsīno apetavattho;",
  "atk-s0513a46:173": "Sammakkhito vantagato byasanno, tassā puṇṇaṁ kumbhamimaṁ kiṇātha.",
  "atk-s0513a46:174": "43.",
  "atk-s0513a46:175": " ‘‘Yaṁ ve pivitvā ukkaṭṭho āvilakkho, mameva sabbapathavīti maññe;",
  "atk-s0513a46:176": "Na me samo cāturantopi rājā, tassā puṇṇaṁ kumbhamimaṁ kiṇātha.",
  "atk-s0513a46:177": "44.",
  "atk-s0513a46:178": " ‘‘Mānātimānā kalahāni pesuṇī, dubbaṇṇinī naggayinī palāyinī;",
  "atk-s0513a46:179": "Corāna dhuttāna gatī niketo, tassā puṇṇaṁ kumbhamimaṁ kiṇātha.",
  "atk-s0513a46:180": "45.",
  "atk-s0513a46:181": " ‘‘Iddhāni phītāni kulāni assu, anekasāhassadhanāni loke;",
  "atk-s0513a46:182": "Ucchinnadāyajjakatānimāya, tassā puṇṇaṁ kumbhamimaṁ kiṇātha.",
  "atk-s0513a46:183": "46.",
  "atk-s0513a46:184": " ‘‘Dhaññaṁ dhanaṁ rajataṁ jātarūpaṁ, khettaṁ gavaṁ yattha vināsayanti;",
  "atk-s0513a46:185": "Ucchedanī vittagataṁ kulānaṁ, tassā puṇṇaṁ kumbhamimaṁ kiṇātha.",
  "atk-s0513a46:186": "47.",
  "atk-s0513a46:187": " ‘‘Yaṁ ve pitvā dittarūpova poso, akkosati mātaraṁ pitarañca;",
  "atk-s0513a46:188": "Sassumpi gaṇheyya athopi suṇhaṁ, tassā puṇṇaṁ kumbhamimaṁ kiṇātha.",
  "atk-s0513a46:189": "48.",
  "atk-s0513a46:190": " ‘‘Yaṁ ve pitvā dittarūpāva nārī, akkosatī sassuraṁ sāmikañca;",
  "atk-s0513a46:191": "Dāsampi gaṇhe paricārikampi, tassā puṇṇaṁ kumbhamimaṁ kiṇātha.",
  "atk-s0513a46:192": "49.",
  "atk-s0513a46:193": " ‘‘Yaṁ ve pivitvāna haneyya poso, dhamme ṭhitaṁ samaṇaṁ brāhmaṇaṁ vā;",
  "atk-s0513a46:194": "Gacche apāyampi tatonidānaṁ, tassā puṇṇaṁ kumbhamimaṁ kiṇātha.",
  "atk-s0513a46:195": "50.",
  "atk-s0513a46:196": " ‘‘Yaṁ ve pivitvā duccaritaṁ caranti, kāyena vācāya ca cetasā ca;",
  "atk-s0513a46:197": "Nirayaṁ vajanti duccaritaṁ caritvā, tassā puṇṇaṁ kumbhamimaṁ kiṇātha.",
  "atk-s0513a46:198": "51.",
  "atk-s0513a46:199": " ‘‘Yaṁ yācamānā na labhanti pubbe, bahuṁ hiraññampi pariccajantā;",
  "atk-s0513a46:200": "So taṁ pivitvā alikaṁ bhaṇāti, tassā puṇṇaṁ kumbhamimaṁ kiṇātha.",
  "atk-s0513a46:201": "52.",
  "atk-s0513a46:202": " ‘‘Yaṁ ve pitvā pesane pesiyanto, accāyike karaṇīyamhi jāte;",
  "atk-s0513a46:203": "Atthampi so nappajānāti vutto, tassā puṇṇaṁ kumbhamimaṁ kiṇātha.",
  "atk-s0513a46:204": "53.",
  "atk-s0513a46:205": " ‘‘Hirīmanāpi ahirīkabhāvaṁ, pātuṁ karonti madanāya mattā;",
  "atk-s0513a46:206": "Dhīrāpi santā bahukaṁ bhaṇanti, tassā puṇṇaṁ kumbhamimaṁ kiṇātha.",
  "atk-s0513a46:207": "54.",
  "atk-s0513a46:208": " ‘‘Yaṁ ve pitvā ekathūpā sayanti, anāsakā thaṇḍiladukkhaseyyaṁ;",
  "atk-s0513a46:209": "Dubbaṇṇiyaṁ āyasakyañcupenti, tassā puṇṇaṁ kumbhamimaṁ kiṇātha.",
  "atk-s0513a46:210": "55.",
  "atk-s0513a46:211": " ‘‘Yaṁ ve pitvā pattakhandhā sayanti, gāvo kūṭahatāva na hi vāruṇiyā;",
  "atk-s0513a46:212": "Vego narena susahoriva, tassā puṇṇaṁ kumbhamimaṁ kiṇātha.",
  "atk-s0513a46:213": "56.",
  "atk-s0513a46:214": " ‘‘Yaṁ manussā vivajjanti, sappaṁ ghoravisamiva;",
  "atk-s0513a46:215": "Taṁ loke visasamānaṁ, ko naro pātumarahati.",
  "atk-s0513a46:216": "57.",
  "atk-s0513a46:217": " ‘‘Yaṁ ve pitvā andhakaveṇḍaputtā, samuddatīre paricārayantā;",
  "atk-s0513a46:218": "Upakkamuṁ musalebhi aññamaññaṁ, tassā puṇṇaṁ kumbhamimaṁ kiṇātha.",
  "atk-s0513a46:219": "58.",
  "atk-s0513a46:220": " ‘‘Yaṁ ve pitvā pubbadevā pamattā, tidivā cutā sassatiyā samāyā;",
  "atk-s0513a46:221": "Taṁ tādisaṁ majjamimaṁ niratthakaṁ, jānaṁ mahārāja kathaṁ piveyya.",
  "atk-s0513a46:222": "59.",
  "atk-s0513a46:223": " ‘‘Nayimasmiṁ kumbhasmiṁ dadhi vā madhu vā, evaṁ abhiññāya kiṇāhi rāja;",
  "atk-s0513a46:224": "Evañhimaṁ kumbhagatā mayā te, akkhātarūpaṁ tava sabbamittā’’ti.",
  "atk-s0513a46:225": "Tattha vajjānītiādīnavā. Gaḷeyyāti gacchanto pade pade parivatteyya. Yaṁ pitvā pateti yaṁ pivitvā pateyya. Sobbhanti āvāṭaṁ. Candaniyoḷigallanti candanikañca oḷigallañca. Abhojaneyyanti bhuñjituṁ ayuttaṁ. Anesamānoti anissaro. Gorivāti goṇo viya. Bhakkhasādīti purāṇakasaṭakhādako, yathā so tattha tattha bhakkhasaṁ pariyesanto āhiṇḍati, evaṁ āhiṇḍatīti attho. Anāthamānoti niravassayo anātho viya. Upagāyatīti aññaṁ gāyantaṁ disvā upagantvā gāyati. Acelovāti acelako viya. Visikhantarānīti antaravīthiyo. Ativelasāyīti aticirampi niddaṁ okkameyya. ‘‘Ativelacārī’’tipi pāṭho, ativelacārī hutvā careyyāti attho.",
  "atk-s0513a46:226": "Dārukaṭallakovāti dārumayayantarūpakaṁ viya. Bhogajāniñcupentīti bhogajāniñca upenti, pāṇātipātādīni katvā daṇḍapīḷitā dhanajāniñca aññañca vadhabandhanādidukkhaṁ pāpuṇantīti attho. Vantagatoti attano vantasmiṁ gato. Byasannoti byasanāpanno. ‘‘Visanno’’tipi pāṭho , tasmiṁ vante osannoti attho. Ukkaṭṭhoti ahaṁ mahāyodho, ko mayā sadiso atthīti evaṁ ukkaṁsagato hutvā. Āvilakkhoti rattakkho. Sabbapathavīti sabbā pathavī. ‘‘Sabbaputhuvī’’tipi pāṭho. Cāturantoti catusamuddapariyantāya pathaviyā issaro. Mānātimānāti mānakārikā. Sesapadesupi eseva nayo. Gatīti nibbatti. Niketoti nivāso. Tassā puṇṇanti yā evarūpā, tassā puṇṇaṁ. Iddhānīti samiddhāni. Phītānīti vatthālaṅkārakappabhaṇḍehi pupphitāni. Ucchinnadāyajjakatānīti ucchinnadāyādāni niddhanāni katāni. Yattha vināsayantīti yaṁ nissāya yattha patiṭṭhitā, evaṁ bahumpi dhanadhaññādisāpateyyaṁ nāsayanti, kapaṇā honti.",
  "atk-s0513a46:227": "Dittarūpoti dappitarūpo. Gaṇheyyāti bhariyasaññāya kilesavasena hatthe gaṇheyya. Dāsampi gaṇheti attano dāsampi kilesavasena ‘‘sāmiko me’’ti gaṇheyya. Pivitvānāti pivitvā. Duccaritaṁ caritvāti evaṁ tīhi dvārehi dasavidhampi akusalaṁ katvā. Yaṁ yācamānāti yaṁ purisaṁ pubbe suraṁ apivantaṁ bahuṁ hiraññaṁ pariccajantā musāvādaṁ karohīti yācamānā na labhanti. Pitvāti pivitvā ṭhito. Nappajānāti vuttoti ‘‘kenaṭṭhena āgatosī’’ti vutto sāsanassa duggahitattā taṁ atthaṁ na jānāti. Hirīmanāpīti hirīyuttacittāpi. Ekathūpāti sūkarapotakā viya hīnajaccehipi saddhiṁ ekarāsī hutvā. Anāsakāti nirāhārā. Thaṇḍiladukkhaseyyanti bhūmiyaṁ dukkhaseyyaṁ sayanti. Āyasakyanti garahaṁ.",
  "atk-s0513a46:228": "Pattakhandhāti patitakkhandhā. Kūṭahatāvāti gīvāya baddhena kūṭena hatā gāvo viya, yathā tā tiṇaṁ akhādantiyo pānīyaṁ apivantiyo sayanti, tathā sayantīti attho. Ghoravisamivāti ghoravisaṁ viya. Visasamānanti visasadisaṁ. Andhakaveṇḍaputtāti dasa bhātikarājāno. Upakkamunti pahariṁsu. Pubbadevāti asurā. Tidivāti tāvatiṁsadevalokā. Sassatiyāti sassatā, dīghāyukabhāvena niccasammatā devalokāti attho. Samāyāti saddhiṁ asuramāyāhi. Jānanti evaṁ ‘‘niratthakaṁ eta’’nti jānanto tumhādiso paṇḍito puriso kathaṁ piveyya . Kumbhagatā mayāti kumbhagataṁ mayā, ayameva vā pāṭho. Akkhātarūpanti sabhāvato akkhātaṁ.",
  "atk-s0513a46:229": "Taṁ sutvā rājā surāya ādīnavaṁ ñatvā tuṭṭho sakkassa thutiṁ karonto dve gāthā abhāsi –",
  "atk-s0513a46:230": "60.",
  "atk-s0513a46:231": " ‘‘Na me pitā vā athavāpi mātā, etādisā yādisako tuvaṁsi;",
  "atk-s0513a46:232": "Hitānukampī paramatthakāmo, sohaṁ karissaṁ vacanaṁ tavajja.",
  "atk-s0513a46:233": "61.",
  "atk-s0513a46:234": " ‘‘Dadāmi te gāmavarāni pañca, dāsīsataṁ satta gavaṁsatāni;",
  "atk-s0513a46:235": "Ājaññayutte ca rathe dasa ime, ācariyo hosi mamatthakāmo’’ti.",
  "atk-s0513a46:236": "Tattha gāmavarānīti, brāhmaṇa, ācariyassa nāma ācariyabhāgo icchitabbo, saṁvacchare saṁvacchare satasahassuṭṭhānake tuyhaṁ pañca gāme dadāmīti vadati. Dasa imeti ime dasa purato ṭhite kañcanavicitte rathe dassento evamāha.",
  "atk-s0513a46:237": "Taṁ sutvā sakko devattabhāvaṁ dassetvā attānaṁ jānāpento ākāse ṭhatvā dve gāthā abhāsi –",
  "atk-s0513a46:238": "62.",
  "atk-s0513a46:239": " ‘‘Taveva dāsīsatamatthu rāja, gāmā ca gāvo ca taveva hontu;",
  "atk-s0513a46:240": "Ājaññayuttā ca rathā taveva, sakkohamasmī tidasānamindo.",
  "atk-s0513a46:241": "63.",
  "atk-s0513a46:242": " ‘‘Maṁsodanaṁ sappipāyāsaṁ bhuñja, khādassu ca tvaṁ madhumāsapūve;",
  "atk-s0513a46:243": "Evaṁ tuvaṁ dhammarato janinda, anindito saggamupehi ṭhāna’’nti.",
  "atk-s0513a46:244": "Tattha evaṁ tuvaṁ dhammaratoti evaṁ tvaṁ nānaggarasabhojanaṁ bhuñjanto surāpānā virato tīṇi duccaritāni pahāya tividhasucaritadhammarato hutvā kenaci anindito saggaṭṭhānaṁ upehīti.",
  "atk-s0513a46:245": "Iti sakko tassa ovādaṁ datvā sakaṭṭhānameva gato. Sopi suraṁ apivitvā surābhājanāni bhindāpetvā sīlaṁ samādāya dānaṁ datvā saggaparāyaṇo ahosi. Jambudīpepi anukkamena surāpānaṁ vepullappattaṁ jātaṁ.",
  "atk-s0513a46:246": "Satthā imaṁ dhammadesanaṁ āharitvā jātakaṁ samodhānesi – ‘‘tadā rājā ānando ahosi, sakko pana ahameva ahosi’’nti.",
  "atk-s0513a46:247": "Kumbhajātakavaṇṇanā dutiyā.",
  "atk-s0513a46:249": " [513] 3. Jayaddisajātakavaṇṇanā",
  "atk-s0513a46:250": "Cirassaṁvata meti idaṁ satthā jetavane viharanto ekaṁ mātuposakabhikkhuṁ ārabbha kathesi. Paccuppannavatthu sāmajātakasadisaṁ (jā. 2.22.296 ādayo). Tadā pana satthā ‘‘porāṇakapaṇḍitā kañcanamālaṁ setacchattaṁ pahāya mātāpitaro posesu’’nti vatvā atītaṁ āhari.",
  "atk-s0513a46:251": "Atīte kapilaraṭṭhe uttarapañcālanagare pañcālo nāma rājā ahosi. Tassa aggamahesī gabbhaṁ paṭilabhitvā puttaṁ vijāyi. Tassā purimabhave ekā sapattikā kujjhitvā ‘‘tuyhaṁ jātaṁ jātaṁ pajaṁ khādituṁ samatthā bhavissāmī’’ti patthanaṁ ṭhapetvā yakkhinī ahosi. Sā tadā okāsaṁ labhitvā tassā passantiyāva taṁ allamaṁsapesivaṇṇaṁ kumārakaṁ gahetvā murumurāyantī khāditvā pakkāmi. Dutiyavārepi tatheva akāsi. Tatiyavāre pana tassā pasūtigharaṁ paviṭṭhakāle gehaṁ parivāretvā gāḷhaṁ ārakkhaṁ akaṁsu. Vijātadivase yakkhinī āgantvā puna dārakaṁ aggahesi. Devī ‘‘yakkhinī’’ti mahāsaddamakāsi. Āvudhahatthā purisā āgantvā deviyā dinnasaññāya yakkhiniṁ anubandhiṁsu. Sā khādituṁ okāsaṁ alabhantī tato palāyitvā udakaniddhamanaṁ pāvisi. Dārako mātusaññāya tassā thanaṁ mukhena gaṇhi. Sā puttasinehaṁ uppādetvā tato palāyitvā susānaṁ gantvā dārakaṁ pāsāṇaleṇe ṭhapetvā paṭijaggi. Athassa anukkamena vaḍḍhamānassa manussamaṁsaṁ āharitvā adāsi. Ubhopi manussamaṁsaṁ khāditvā tattha vasiṁsu. Dārako attano manussabhāvaṁ na jānāti ‘‘yakkhiniputtosmī’’ti saññāya. So attabhāvaṁ jahitvā antaradhāyituṁ na sakkoti. Athassa sā antaradhānatthāya ekaṁ mūlaṁ adāsi. So mūlānubhāvena antaradhāyitvā manussamaṁsaṁ khādanto vicarati. Yakkhinī vessavaṇassa mahārājassa veyyāvaccatthāya gatā tattheva kālamakāsi. Devīpi catutthavāre aññaṁ puttaṁ vijāyi. So yakkhiniyā muttattā arogo ahosi. Paccāmittaṁ yakkhiniṁ jinitvā jātattā ‘‘jayaddisakumāro’’tissa nāmaṁ akaṁsu. So vayappatto sabbasippesu nipphattiṁ patvā chattaṁ ussāpetvā rajjamanusāsi.",
  "atk-s0513a46:252": "Tadā bodhisatto tassa aggamahesiyā kucchimhi nibbatti, ‘‘alīnasattukumāro’’tissa nāmaṁ kariṁsu. So vayappatto uggahitasabbasippo uparājā ahosi. Sopi yakkhiniputto aparabhāge pamādena taṁ mūlaṁ nāsetvā antaradhāyituṁ asakkonto dissamānarūpova susāne manussamaṁsaṁ khādi. Manussā taṁ disvā bhītā āgantvā rañño upakkosiṁsu ‘‘deva eko yakkho dissamānarūpo susāne manussamaṁsaṁ khādati, so anukkamena nagaraṁ pavisitvā manusse māretvā khādissati, taṁ gāhāpetuṁ vaṭṭatī’’ti. Rājā ‘‘sādhū’’ti paṭissuṇitvā ‘‘gaṇhatha na’’nti āṇāpesi. Balakāyo gantvā susānaṁ parivāretvā aṭṭhāsi. Yakkhiniputto naggo ubbiggarūpo maraṇabhayabhīto viravanto manussānaṁ antaraṁ pakkhandi. Manussā ‘‘yakkho’’ti maraṇabhayabhītā dvidhā bhijjiṁsu. Sopi tato palāyitvā araññaṁ pāvisi, na puna manussapathaṁ āgacchi. So ekaṁ mahāvattaniaṭaviṁ nissāya maggapaṭipannesu manussesu ekekaṁ gahetvā araññaṁ pavisitvā māretvā khādanto ekasmiṁ nigrodhamūle vāsaṁ kappesi.",
  "atk-s0513a46:253": "Atheko satthavāhabrāhmaṇo aṭavipālānaṁ sahassaṁ datvā pañcahi sakaṭasatehi taṁ maggaṁ paṭipajji. Manussayakkho viravanto pakkhandi, bhītā manussā urena nipajjiṁsu. So brāhmaṇaṁ gahetvā palāyanto khāṇunā pāde viddho aṭavipālesu anubandhantesu brāhmaṇaṁ chaḍḍetvā attano vasanaṭṭhānarukkhamūle nipajji. Tassa tattha nipannassa sattame divase jayaddisarājā migavadhaṁ āṇāpetvā nagarā nikkhami. Taṁ nagarā nikkhantamattameva takkasilavāsī nando nāma mātuposakabrāhmaṇo catasso satārahagāthāyo ādāya āgantvā rājānaṁ addasa. Rājā ‘‘nivattitvā suṇissāmī’’ti tassa nivāsagehaṁ dāpetvā migavaṁ gantvā ‘‘yassa passena migo palāyati, tasseva gīvā’’ti āha. Atheko pasadamigo uṭṭhahitvā rañño abhimukho gantvā palāyi. Amaccā parihāsaṁ kariṁsu. Rājā khaggaṁ gahetvā taṁ anubandhitvā tiyojanamatthake patvā khaggena paharitvā dve khaṇḍāni karitvā kājenādāya āgacchanto manussayakkhassa nipannaṭṭhānaṁ patvā dabbatiṇesu nisīditvā thokaṁ vissamitvā gantuṁ ārabhi. Atha naṁ so uṭṭhāya ‘‘tiṭṭha kuhiṁ gacchasi, bhakkhosi me’’ti hatthe gahetvā paṭhamaṁ gāthamāha –",
  "atk-s0513a46:254": "64.",
  "atk-s0513a46:255": " ‘‘Cirassaṁ vata me udapādi ajja, bhakkho mahā sattamibhattakāle;",
  "atk-s0513a46:256": "Kutosi kovāsi tadiṅgha brūhi, ācikkha jātiṁ vidito yathāsī’’ti.",
  "atk-s0513a46:257": "Tattha bhakkho mahāti mahābhakkho. Sattamibhattakāleti pāṭipadato paṭṭhāya nirāhārassa sattamiyaṁ bhattakāle. Kutosīti kuto āgatosīti.",
  "atk-s0513a46:258": "Rājā yakkhaṁ disvā bhīto ūrutthambhaṁ patvā palāyituṁ nāsakkhi, satiṁ pana paccupaṭṭhāpetvā dutiyaṁ gāthamāha –",
  "atk-s0513a46:259": "65.",
  "atk-s0513a46:260": " ‘‘Pañcālarājā migavaṁ paviṭṭho, jayaddiso nāma yadissuto te;",
  "atk-s0513a46:261": "Carāmi kacchāni vanāni cāhaṁ, pasadaṁ imaṁ khāda mamajja muñcā’’ti.",
  "atk-s0513a46:262": "Tattha migavaṁ paviṭṭhoti migavadhāya raṭṭhā nikkhanto. Kacchānīti pabbatapassāni. Pasadanti pasadamigaṁ.",
  "atk-s0513a46:263": "Taṁ sutvā yakkho tatiyaṁ gāthamāha –",
  "atk-s0513a46:264": "66.",
  "atk-s0513a46:265": " ‘‘Seneva tvaṁ paṇasi sassamāno, mamesa bhakkho pasado yaṁ vadesi;",
  "atk-s0513a46:266": "Taṁ khādiyāna pasadaṁ jighaññaṁ, khādissaṁ pacchā na vilāpakālo’’ti.",
  "atk-s0513a46:267": "Tattha senevāti mama santakeneva. Paṇasīti voharasi attānaṁ vikkiṇāsi. Sassamānoti vihiṁsayamāno. Taṁ khādiyānāti taṁ paṭhamaṁ khāditvā. Jighaññanti ghasitukāmo. Khādissanti etaṁ pacchā khādissāmi. Na vilāpakāloti mā vilapi. Nāyaṁ vilāpakāloti vadati.",
  "atk-s0513a46:268": "Taṁ sutvā rājā nandabrāhmaṇaṁ saritvā catutthaṁ gāthamāha –",
  "atk-s0513a46:269": "67.",
  "atk-s0513a46:270": " ‘‘Na catthi mokkho mama nikkayena, gantvāna pacchāgamanāya paṇhe;",
  "atk-s0513a46:271": "Taṁ saṅgaraṁ brāhmaṇassappadāya, saccānurakkhī punarāvajissa’’nti.",
  "atk-s0513a46:272": "Tattha na catthīti na ce mayhaṁ nikkayena vimokkho atthi. Gantvānāti evaṁ sante ajja imaṁ migamaṁsaṁ khāditvā mama nagaraṁ gantvā. Paṇheti pageyeva, sveva pātarāsakāle paccāgamanatthāya paṭiññaṁ gaṇhāhīti adhippāyo. Taṁ saṅgaranti mayā ‘‘dhanaṁ te dassāmī’’ti brāhmaṇassa saṅgaro kato, taṁ tassa datvā imaṁ mayā vuttaṁ saccaṁ anurakkhanto ahaṁ puna āgamissāmīti attho.",
  "atk-s0513a46:273": "Taṁ sutvā yakkho pañcamaṁ gāthamāha –",
  "atk-s0513a46:274": "68.",
  "atk-s0513a46:275": " ‘‘Kiṁ kammajātaṁ anutappate tvaṁ, pattaṁ samīpaṁ maraṇassa rāja;",
  "atk-s0513a46:276": "Ācikkha me taṁ api sakkuṇemu, anujānituṁ āgamanāya paṇhe’’ti.",
  "atk-s0513a46:277": "Tattha kammameva kammajātaṁ. Anutappateti taṁ anutappati. Pattanti upagataṁ. Api sakkuṇemūti api nāma taṁ tava sokakāraṇaṁ sutvā pātova āgamanāya taṁ anujānituṁ sakkuṇeyyāmāti attho.",
  "atk-s0513a46:278": "Rājā taṁ kāraṇaṁ kathento chaṭṭhaṁ gāthamāha –",
  "atk-s0513a46:279": "69.",
  "atk-s0513a46:280": " ‘‘Katā mayā brāhmaṇassa dhanāsā, taṁ saṅgaraṁ paṭimukkaṁ na muttaṁ;",
  "atk-s0513a46:281": "Taṁ saṅgaraṁ brāhmaṇassappadāya, saccānurakkhī punarāvajissa’’nti.",
  "atk-s0513a46:282": "Tattha paṭimukkaṁ na muttanti catasso satārahā gāthā sutvā ‘‘dhanaṁ te dassāmī’’ti paṭiññāya mayā attani paṭimuñcitvā ṭhapitaṁ, na pana taṁ muttaṁ dhanassa adinnattā.",
  "atk-s0513a46:283": "Taṁ sutvā yakkho sattamaṁ gāthamāha –",
  "atk-s0513a46:284": "70.",
  "atk-s0513a46:285": " ‘‘Yā te katā brāhmaṇassa dhanāsā, taṁ saṅgaraṁ paṭimukkaṁ na muttaṁ;",
  "atk-s0513a46:286": "Taṁ saṅgaraṁ brāhmaṇassappadāya, saccānurakkhī punarāvajassū’’ti.",
  "atk-s0513a46:287": "Tattha punarāvajassūti puna āgacchassu.",
  "atk-s0513a46:288": "Evañca pana vatvā rājānaṁ vissajjesi. So tena vissaṭṭho ‘‘tvaṁ mā cintayi, ahaṁ pātova āgamissāmī’’ti vatvā magganimittāni sallakkhento attano balakāyaṁ upagantvā balakāyaparivuto nagaraṁ pavisitvā nandabrāhmaṇaṁ pakkosāpetvā mahārahe āsane nisīdāpetvā tā gāthā sutvā cattāri sahassāni datvā yānaṁ āropetvā ‘‘imaṁ takkasilameva nethā’’ti manusse datvā brāhmaṇaṁ uyyojetvā dutiyadivase paṭigantukāmo hutvā puttaṁ āmantetvā anusāsi. Tamatthaṁ dīpento satthā dve gāthā abhāsi –",
  "atk-s0513a46:289": "71.",
  "atk-s0513a46:290": " ‘‘Muttoca so porisādassa hatthā, gantvā sakaṁ mandiraṁ kāmakāmī;",
  "atk-s0513a46:291": "Taṁ saṅgaraṁ brāhmaṇassappadāya, āmantayī puttamalīnasattuṁ.",
  "atk-s0513a46:292": "72.",
  "atk-s0513a46:293": " ‘‘Ajjeva rajjaṁ abhisiñcayassu, dhammaṁ cara sesu paresu cāpi;",
  "atk-s0513a46:294": "Adhammakāro ca te māhu raṭṭhe, gacchāmahaṁ porisādassa ñatte’’ti.",
  "atk-s0513a46:295": "Tattha alīnasattunti evaṁnāmakaṁ kumāraṁ. Pāḷiyaṁ pana ‘‘arinasattu’’nti likhitaṁ. Ajjeva rajjanti putta rajjaṁ te dammi, tvaṁ ajjeva muddhani abhisekaṁ abhisiñcayassu. Ñatteti abhyāse, santiketi attho.",
  "atk-s0513a46:296": "Taṁ sutvā kumāro dasamaṁ gāthamāha –",
  "atk-s0513a46:297": "73.",
  "atk-s0513a46:298": " ‘‘Kiṁ kamma krubbaṁ tava deva pāva, nārādhayī taṁ tadicchāmi sotuṁ;",
  "atk-s0513a46:299": "Yamajja rajjamhi udassaye tuvaṁ, rajjampi niccheyyaṁ, tayā vināha’’nti.",
  "atk-s0513a46:300": "Tattha krubbanti karonto. Yamajjāti yena anārādhakammena ajja maṁ rajjamhi tvaṁ udassaye ussāpesi patiṭṭhāpesi, taṁ me ācikkha, ahañhi tayā vinā rajjampi na icchāmīti attho.",
  "atk-s0513a46:301": "Taṁ sutvā rājā anantaraṁ gāthamāha –",
  "atk-s0513a46:302": "74.",
  "atk-s0513a46:303": " ‘‘Na kammunā vā vacasāva tāta, aparādhitohaṁ tuviyaṁ sarāmi;",
  "atk-s0513a46:304": "Sandhiñca katvā purisādakena, saccānurakkhī punāhaṁ gamissa’’nti.",
  "atk-s0513a46:305": "Tattha aparādhitoti aparādhaṁ ito. Tuviyanti tava santakaṁ. Idaṁ vuttaṁ hoti – tāta, ahaṁ ito tava kammato vā tava vacanato vā kiñci mama appiyaṁ aparādhaṁ na sarāmīti. Sandhiñca katvāti maṁ pana migavaṁ gataṁ eko yakkho ‘‘khādissāmī’’ti gaṇhi. Athāhaṁ brāhmaṇassa dhammakathaṁ sutvā tassa sakkāraṁ katvā ‘‘sve tava pātarāsakāle āgamissāmī’’ti tena purisādakena sandhiṁ saccaṁ katvā āgato, tasmā taṁ saccaṁ anurakkhanto puna tattha gamissāmi, tvaṁ rajjaṁ kārehīti vadati.",
  "atk-s0513a46:306": "Taṁ sutvā kumāro gāthamāha –",
  "atk-s0513a46:307": "75.",
  "atk-s0513a46:308": " ‘‘Ahaṁ gamissāmi idheva hohi, natthi tato jīvato vippamokkho;",
  "atk-s0513a46:309": "Sace tuvaṁ gacchasiyeva rāja, ahampi gacchāmi ubho na homā’’ti.",
  "atk-s0513a46:310": "Tattha idhevāti tvaṁ idheva hoti. Tatoti tassa santikā jīvantassa mokkho nāma natthi. Ubhoti evaṁ sante ubhopi na bhavissāma.",
  "atk-s0513a46:311": "Taṁ sutvā rājā gāthamāha –",
  "atk-s0513a46:312": "76.",
  "atk-s0513a46:313": " ‘‘Addhā hi tāta satānesa dhammo, maraṇā ca me dukkhataraṁ tadassa;",
  "atk-s0513a46:314": "Kammāsapādo taṁ yadā pacitvā, pasayha khāde bhidā rukkhasūle’’ti.",
  "atk-s0513a46:315": "Tassattho – addhā ekaṁsena esa, tāta, satānaṁ paṇḍitānaṁ dhammo sabhāvo, yuttaṁ tvaṁ vadasi, api ca kho pana mayhaṁ maraṇatopetaṁ dukkhataraṁ assa, yadā taṁ so kammāsapādo. Bhidā rukkhasūleti tikhiṇarukkhasūle bhitvā pacitvā pasayha balakkārena khādeyyāti.",
  "atk-s0513a46:316": "Taṁ sutvā kumāro gāthamāha –",
  "atk-s0513a46:317": "77.",
  "atk-s0513a46:318": " ‘‘Pāṇena te pāṇamahaṁ nimissaṁ, mā tvaṁ agā porisādassa ñatte;",
  "atk-s0513a46:319": "Evañca te pāṇamahaṁ nimissaṁ, tasmā mataṁ jīvitassa vaṇṇemī’’ti.",
  "atk-s0513a46:320": "Tattha nimissanti ahaṁ idheva tava pāṇena mama pāṇaṁ parivattessaṁ. Tasmāti yasmā etaṁ pāṇaṁ tava pāṇenāhaṁ nimissaṁ, tasmā tava jīvitassatthāya mama maraṇaṁ vaṇṇemi maraṇameva varemi, icchāmīti attho.",
  "atk-s0513a46:321": "Taṁ sutvā rājā puttassa balaṁ jānanto ‘‘sādhu tāta, gacchāhī’’ti sampaṭicchi. So mātāpitaro vanditvā nagaramhā nikkhami. Tamatthaṁ pakāsento satthā upaḍḍhagāthamāha –",
  "atk-s0513a46:322": "78.",
  "atk-s0513a46:323": " ‘‘Tato have dhitimā rājaputto, vanditvā mātu ca pitu ca pāde’’ti.",
  "atk-s0513a46:324": "Tattha pādeti pāde vanditvā nikkhantoti attho;",
  "atk-s0513a46:325": "Athassa mātāpitaropi bhaginīpi bhariyāpi amaccaparijanehi saddhiṁyeva nikkhamiṁsu. So nagarā nikkhamitvā pitaraṁ maggaṁ pucchitvā suṭṭhu vavatthapetvā mātāpitaro vanditvā sesānaṁ ovādaṁ datvā acchambhito kesarasīho viya maggaṁ āruyha yakkhāvāsaṁ pāyāsi. Taṁ gacchantaṁ disvā mātā sakabhāvena saṇṭhātuṁ asakkontī pathaviyaṁ pati. Pitā bāhā paggayha mahantena saddena kandi. Tampi atthaṁ pakāsento satthā –",
  "atk-s0513a46:326": "‘‘Dukhinissa mātā nipatā pathabyā, pitāssa paggayha bhujāni kandatī’’ti. –",
  "atk-s0513a46:327": "Upaḍḍhagāthaṁ vatvā tassa pitarā payuttaṁ āsīsavādaṁ abhivādanavādaṁ mātarā bhaginībhariyāhi ca kataṁ saccakiriyaṁ pakāsento aparāpi catasso gāthā abhāsi –",
  "atk-s0513a46:328": "79.",
  "atk-s0513a46:329": " ‘‘Taṁ gacchantaṁ tāva pitā viditvā, parammukho vandati pañjalīko;",
  "atk-s0513a46:330": "Somo ca rājā varuṇo ca rājā, pajāpatī candimā sūriyo ca;",
  "atk-s0513a46:331": "Etehi gutto purisādakamhā, anuññāto sotthi paccehi tāta.",
  "atk-s0513a46:332": "80.",
  "atk-s0513a46:333": " ‘‘Yaṁ daṇḍakirañño gatassa mātā, rāmassakāsi sotthānaṁ suguttā;",
  "atk-s0513a46:334": "Taṁ te ahaṁ sotthānaṁ karomi, etena saccena sarantu devā;",
  "atk-s0513a46:335": "Anuññāto sotthi paccehi putta.",
  "atk-s0513a46:336": "81.",
  "atk-s0513a46:337": " ‘‘Āvī raho vāpi manopadosaṁ, nāhaṁ sare jātu malīnasatte;",
  "atk-s0513a46:338": "Etena saccena sarantu devā, anuññāto sotthi paccehi bhātika.",
  "atk-s0513a46:339": "82.",
  "atk-s0513a46:340": " ‘‘Yasmā ca me anadhimanosi sāmi, na cāpi me manasā appiyosi;",
  "atk-s0513a46:341": "Etena saccena sarantu devā, anuññāto sotthi paccehi sāmī’’ti.",
  "atk-s0513a46:342": "Tattha parammukhoti ayaṁ me putto parammukho mātāpitaro vanditvā gacchati, iti etaṁ parammukhaṁ gacchantaṁ disvā viditvā. Pañjalīkoti tasmiṁ kāle sirasi añjaliṁ ṭhapetvā vandati devatā namassati. Purisādakamhāti purisādassa santikā tena anuññāto sotthinā paccehi.",
  "atk-s0513a46:343": "Rāmassakāsīti rāmassa akāsi. Eko kira bārāṇasivāsī rāmo nāma mātuposako mātāpitaro paṭijagganto vohāratthāya gato daṇḍakirañño vijite kumbhavatīnagaraṁ gantvā navavidhena vassena sakalaraṭṭhe vināsiyamāne mātāpitūnaṁ guṇaṁ sari. Atha naṁ mātupaṭṭhānakammassa phalena devatā sotthinā ānayitvā mātu adaṁsu. Taṁ kāraṇaṁ sutavasenāharitvā evamāha. Sotthānanti sotthibhāvaṁ. Taṁ pana kiñcāpi devatā kariṁsu, mātupaṭṭhānaṁ nissāya nibbattattā pana mātā akāsīti vuttaṁ. Taṁ te ahanti ahampi te tameva sotthānaṁ karomi, maṁ nissāya tatheva tava sotthibhāvo hotūti attho. Atha vā karomīti icchāmi. Etena saccenāti sace devatāhi tassa sotthinā ānītabhāvo sacco, etena saccena mamapi puttaṁ sarantu devā , rāmaṁ viya tampi āharitvā mama dassantūti attho. Anuññātoti porisādena ‘‘gacchā’’ti anuññāto devatānaṁ ānubhāvena sotthi paṭiāgaccha puttāti vadati.",
  "atk-s0513a46:344": "Jātu malīnasatteti jātu ekaṁsena alīnasatte mama bhātike ahaṁ sammukhā vā parammukhā vā manopadosaṁ na sarāmi, na mayā tamhi manopadoso katapubboti evamassa kaniṭṭhā saccamakāsi. Yasmā ca me anadhimanosi, sāmīti mama, sāmi alīnasattu yasmā tvaṁ anadhimanosi, maṁ abhibhavitvā atikkamitvā aññaṁ manena na patthesi. Na cāpi me manasā appiyosīti mayhampi ca manasā tvaṁ appiyo na hosi, aññamaññaṁ piyasaṁvāsāva mayanti evamassa aggamahesī saccamakāsi.",
  "atk-s0513a46:345": "Kumāropi pitarā akkhātanayena rakkhāvāsamaggaṁ paṭipajji. Yakkhopi ‘‘khattiyā nāma bahumāyā honti, ko jānāti, kiṁ bhavissatī’’ti rukkhaṁ abhiruhitvā rañño āgamanaṁ olokento nisīdi. So kumāraṁ āgacchantaṁ disvā ‘‘pitaraṁ nivattetvā putto āgato bhavissati, natthi me bhaya’’nti otaritvā tassa piṭṭhiṁ dassento nisīdi. So āgantvā tassa purato aṭṭhāsi. Atha yakkho gāthamāha –",
  "atk-s0513a46:346": "83.",
  "atk-s0513a46:347": " ‘‘Brahā ujū cārumukho kutosi, na maṁ pajānāsi vane vasantaṁ;",
  "atk-s0513a46:348": "Luddaṁ maṁ ñatvā ‘purisādako’si, ko sotthimājānamidhāvajeyyā’’ti.",
  "atk-s0513a46:349": "Tattha ko sotthimājānamidhāvajeyyāti kumāra ko nāma puriso attano sotthibhāvaṁ jānanto icchanto idhāgaccheyya, tvaṁ ajānanto āgato maññeti.",
  "atk-s0513a46:350": "Taṁ sutvā kumāro gāthamāha –",
  "atk-s0513a46:351": "84.",
  "atk-s0513a46:352": " ‘‘Jānāmi ludda purisādako tvaṁ, na taṁ na jānāmi vane vasantaṁ;",
  "atk-s0513a46:353": "Ahañca puttosmi jayaddisassa, mamajja khāda pituno pamokkhā’’ti.",
  "atk-s0513a46:354": "Tattha pamokkhāti pamokkhahetu ahaṁ pitu jīvitaṁ datvā idhāgato, tasmā taṁ muñca, maṁ khādāhīti attho.",
  "atk-s0513a46:355": "Tato yakkho gāthamāha –",
  "atk-s0513a46:356": "85.",
  "atk-s0513a46:357": " ‘‘Jānāmi puttoti jayaddisassa, tathā hi vo mukhavaṇṇo ubhinnaṁ;",
  "atk-s0513a46:358": "Sudukkaraññeva kataṁ tavedaṁ, yo mattumicche pituno pamokkhā’’ti.",
  "atk-s0513a46:359": "Tattha tathā hi voti tādiso vo tumhākaṁ. Ubhinnampi sadisova mukhavaṇṇo hotīti attho. Kataṁ tavedanti idaṁ tava kammaṁ sudukkaraṁ.",
  "atk-s0513a46:360": "Tato kumāro gāthamāha –",
  "atk-s0513a46:361": "86.",
  "atk-s0513a46:362": " ‘‘Na dukkaraṁ kiñci mahettha maññe, yo mattumicche pituno pamokkhā;",
  "atk-s0513a46:363": "Mātu ca hetu paraloka gantvā, sukhena saggena ca sampayutto’’ti.",
  "atk-s0513a46:364": "Tattha kiñci mahettha maññeti kiñci ahaṁ ettha na maññāmi. Idaṁ vuttaṁ hoti – yakkha yo puggalo pitu vā pamokkhatthāya mātu vā hetu paralokaṁ gantvā sukhena sagge nibbattanakasukhena sampayutto bhavituṁ mattumicche marituṁ icchati, tasmā ahaṁ ettha mātāpitūnaṁ atthāya jīvitapariccāge kiñci dukkaraṁ na maññāmīti.",
  "atk-s0513a46:365": "Taṁ sutvā yakkho ‘‘kumāra, maraṇassa abhayānakasatto nāma natthi, tvaṁ kasmā na bhāyasī’’ti pucchi. So tassa kathento dve gāthā abhāsi –",
  "atk-s0513a46:366": "87.",
  "atk-s0513a46:367": " ‘‘Ahañca kho attano pāpakiriyaṁ, āvī raho vāpi sare na jātu;",
  "atk-s0513a46:368": "Saṅkhātajātīmaraṇohamasmi, yatheva me idha tathā parattha.",
  "atk-s0513a46:369": "88.",
  "atk-s0513a46:370": " ‘‘Khādajja maṁ dāni mahānubhāva, karassu kiccāni imaṁ sarīraṁ;",
  "atk-s0513a46:371": "Rukkhassa vā te papatāmi aggā, chādayamāno mayhaṁ tvamadesi maṁsa’’nti.",
  "atk-s0513a46:372": "Tattha sare na jātūti ekaṁseneva na sarāmi. Saṅkhātajātīmaraṇohamasmīti ahaṁ ñāṇena suparicchinnajātimaraṇo, jātasatto amaraṇadhammo nāma natthīti jānāmi. Yatheva me idhāti yatheva mama idha , tathā paraloke, yathā ca paraloke, tathā idhāpi maraṇato mutti nāma natthīti idampi mama ñāṇena suparicchinnaṁ. Karassu kiccānīti iminā sarīrena kattabbakiccāni kara, imaṁ te mayā nissaṭṭhaṁ sarīraṁ. Chādayamāno mayhaṁ tvamadesi maṁsanti mayi rukkhaggā patitvā mate mama sarīrato tvaṁ chādayamāno rocayamāno yaṁ yaṁ icchasi, taṁ taṁ maṁsaṁ adesi, khādeyyāsīti attho.",
  "atk-s0513a46:373": "Yakkho tassa vacanaṁ sutvā bhīto hutvā ‘‘na sakkā imassa maṁsaṁ khādituṁ, upāyena naṁ palāpessāmī’’ti cintetvā imaṁ gāthamāha –",
  "atk-s0513a46:374": "89.",
  "atk-s0513a46:375": " ‘‘Idañca te ruccati rājaputta, cajesi pāṇaṁ pituno pamokkhā;",
  "atk-s0513a46:376": "Tasmā hi so tvaṁ taramānarūpo, sambhañja kaṭṭhāni jalehi aggi’’nti.",
  "atk-s0513a46:377": "Tattha jalehīti araññaṁ pavisitvā sāradārūni āharitvā aggiṁ jāletvā niddhūme aṅgāre kara, tattha te maṁsaṁ pacitvā khādissāmīti dīpeti.",
  "atk-s0513a46:378": "So tathā katvā tassa santikaṁ agamāsi. Taṁ kāraṇaṁ pakāsento satthā itaraṁ gāthamāha –",
  "atk-s0513a46:379": "90.",
  "atk-s0513a46:380": " ‘‘Tato have dhitimā rājaputto, dāruṁ samāharitvā mahantamaggiṁ;",
  "atk-s0513a46:381": "Santīpayitvā paṭivedayittha, ādīpito dāni mahāyamaggī’’ti.",
  "atk-s0513a46:382": "Yakkho aggiṁ katvā āgataṁ kumāraṁ oloketvā ‘‘ayaṁ purisasīho, maraṇāpissa bhayaṁ natthi, mayā ettakaṁ kālaṁ evaṁ nibbhayo nāma na diṭṭhapubbo’’ti lomahaṁsajāto kumāraṁ punappunaṁ olokento nisīdi. Kumāro tassa kiriyaṁ disvā gāthamāha –",
  "atk-s0513a46:383": "91.",
  "atk-s0513a46:384": " ‘‘Khādajja maṁ dāni pasayhakāri, kiṁ maṁ muhuṁ pekkhasi haṭṭhalomo;",
  "atk-s0513a46:385": "Tathā tathā tuyhamahaṁ karomi, yathā yathā maṁ chādayamāno adesī’’ti.",
  "atk-s0513a46:386": "Tattha muhunti punappunaṁ. Tathā tathā tuyhamahanti ahaṁ tuyhaṁ tathā tathā vacanaṁ karomi, idāni kiṁ karissāmi, yathā yathā maṁ chādayamāno rocayamāno adesi khādissasi, tasmā khādajja manti.",
  "atk-s0513a46:387": "Athassa vacanaṁ sutvā yakkho gāthamāha –",
  "atk-s0513a46:388": "92.",
  "atk-s0513a46:389": " ‘‘Ko tādisaṁ arahati khāditāye, dhamme ṭhitaṁ saccavādiṁ vadaññuṁ;",
  "atk-s0513a46:390": "Muddhāpi tassa viphaleyya sattadhā, yo tādisaṁ saccavādiṁ adeyyā’’ti.",
  "atk-s0513a46:391": "Taṁ sutvā kumāro ‘‘sace maṁ na khāditukāmosi, atha kasmā dārūni bhañjāpetvā aggiṁ kāresī’’ti vatvā ‘‘palāyissati nu kho, noti tava pariggaṇhanatthāyā’’ti vutte ‘‘tvaṁ idāni maṁ kathaṁ pariggaṇhissasi, yohaṁ tiracchānayoniyaṁ nibbatto sakkassa devarañño attānaṁ pariggaṇhituṁ nādāsi’’nti vatvā āha –",
  "atk-s0513a46:392": "93.",
  "atk-s0513a46:393": " ‘‘Idañhi so brāhmaṇaṁ maññamāno, saso avāsesi sake sarīre;",
  "atk-s0513a46:394": "Teneva so candimā devaputto, sasatthuto kāmaduhajja yakkhā’’ti.",
  "atk-s0513a46:395": "Tassattho – idañhi so sasapaṇḍito ‘‘brāhmaṇo eso’’ti brāhmaṇaṁ maññamāno ‘‘ajja imaṁ sarīraṁ khāditvā idheva vasā’’ti evaṁ sake sarīre attano sarīraṁ dātuṁ avāsesi, vasāpesīti attho. Sarīrañcassa bhakkhatthāya adāsi. Sakko pabbatarasaṁ pīḷetvā ādāya candamaṇḍale sasalakkhaṇaṁ akāsi. Tato paṭṭhāya teneva sasalakkhaṇena so candimā devaputto ‘‘sasī sasī’’ti evaṁ sasatthuto lokassa kāmaduho pemavaḍḍhano ajja yakkha virocati. Kappaṭṭhiyañhetaṁ pāṭihāriyanti.",
  "atk-s0513a46:396": "Taṁ sutvā yakkho kumāraṁ vissajjento gāthamāha –",
  "atk-s0513a46:397": "94.",
  "atk-s0513a46:398": " ‘‘Cando yathā rāhumukhā pamutto, virocate pannaraseva bhāṇumā;",
  "atk-s0513a46:399": "Evaṁ tuvaṁ porisādā pamutto, viroca kappile mahānubhāva;",
  "atk-s0513a46:400": "Āmodayaṁ pitaraṁ mātarañca, sabbo ca te nandatu ñātipakkho’’ti.",
  "atk-s0513a46:401": "Tattha bhāṇumāti sūriyo. Idaṁ vuttaṁ hoti – yathā pannarase rāhumukhā mutto cando vā bhāṇumā vā virocati, evaṁ tvampi mama santikā mutto kapilaraṭṭhe viroca mahānubhāvāti. Nandatūti tussatu.",
  "atk-s0513a46:402": "Gaccha mahāvīrāti mahāsattaṁ uyyojesi. Sopi taṁ nibbisevanaṁ katvā pañca sīlāni datvā ‘‘yakkho nu kho esa, no’’ti pariggaṇhanto ‘‘yakkhānaṁ akkhīni rattāni honti animmisāni ca, chāyā na paññāyati, acchambhitā honti. Nāyaṁ yakkho, manusso eso. Mayhaṁ pitu kira tayo bhātaro yakkhiniyā gahitā. Tesu etāya dve khāditā bhavissanti, eko puttasinehena paṭijaggito bhavissati, iminā tena bhavitabbaṁ, imaṁ netvā mayhaṁ pitu ācikkhitvā rajje patiṭṭhāpessāmī’’ti cintetvā ‘‘ehi ambho, na tvaṁ yakkho, pitu me jeṭṭhabhātikosi, ehi mayā saddhiṁ gantvā kulasantake rajje chattaṁ ussāpehī’’ti vatvā itarena ‘‘nāhaṁ manusso’’ti vutte ‘‘na tvaṁ mayhaṁ saddahasi, atthi pana so, yassa saddahasī’’ti pucchitvā ‘‘atthi asukaṭṭhāne dibbacakkhukatāpaso’’ti vutte taṁ ādāya tattha agamāsi. Tāpaso te disvāva ‘‘kiṁ karontā pitāputtā araññe carathā’’ti vatvā tesaṁ ñātibhāvaṁ kathesi . Porisādo tassa saddahitvā ‘‘tāta, tvaṁ gaccha, ahaṁ ekasmiññeva attabhāve dvidhā jāto, na me rajjenattho, pabbajissāmaha’’nti tāpasassa santike isipabbajjaṁ pabbaji. Atha naṁ kumāro vanditvā nagaraṁ agamāsi. Tamatthaṁ pakāsento satthā –",
  "atk-s0513a46:403": "95.",
  "atk-s0513a46:404": " ‘‘Tato have dhitimā rājaputto, katañjalī pariyāya porisādaṁ;",
  "atk-s0513a46:405": "Anuññāto sotthi sukhī arogo, paccāgamā kapilamalīnasattā’’ti. –",
  "atk-s0513a46:406": "Gāthaṁ vatvā tassa nagaraṁ gatassa negamādīhi katakiriyaṁ dassento osānagāthamāha –",
  "atk-s0513a46:407": "96.",
  "atk-s0513a46:408": " ‘‘Taṁ negamā jānapadā ca sabbe, hatthārohā rathikā pattikā ca;",
  "atk-s0513a46:409": "Namassamānā pañjalikā upāgamuṁ, namatthu te dukkarakārakosī’’ti.",
  "atk-s0513a46:410": "Rājā ‘‘kumāro kira āgato’’ti sutvā paccuggamanaṁ akāsi. Kumāro mahājanaparivāro gantvā rājānaṁ vandi. Atha naṁ so pucchi – ‘‘tāta, kathaṁ tādisā porisādā muttosī’’ti. ‘‘Tāta, nāyaṁ yakkho, tumhākaṁ jeṭṭhabhātiko, esa mayhaṁ petteyyo’’ti sabbaṁ pavattiṁ ārocetvā ‘‘tumhehi mama petteyyaṁ daṭṭhuṁ vaṭṭatī’’ti āha. Rājā taṅkhaṇaññeva bheriṁ carāpetvā mahantena parivārena tāpasānaṁ santikaṁ agamāsi. Mahātāpaso tassa yakkhiniyā ānetvā akhāditvā positakāraṇañca yakkhābhāvakāraṇañca tesaṁ ñātibhāvañca sabbaṁ vitthārato kathesi. Rājā ‘‘ehi, bhātika, rajjaṁ kārehī’’ti āha. ‘‘Alaṁ mahārājā’’ti. ‘‘Tena hi etha uyyāne vasissatha, ahaṁ vo catūhi paccayehi upaṭṭhahissāmī’’ti? ‘‘Na āgacchāmi mahārājā’’ti. Rājā tesaṁ assamapadato avidūre ekaṁ pabbatantaraṁ bandhitvā mahantaṁ taḷākaṁ kāretvā kedāre sampādetvā mahaḍḍhakulasahassaṁ ānetvā mahāgāmaṁ nivāsetvā tāpasānaṁ bhikkhācāraṁ paṭṭhapesi. So gāmo cūḷakammāsadammanigamo nāma jāto. Sutasomamahāsattena porisādassa damitapadeso pana mahākammāsadammanigamoti veditabbo.",
  "atk-s0513a46:411": "Satthā idaṁ dhammadesanaṁ āharitvā saccāni pakāsetvā jātakaṁ samodhānesi, saccapariyosāne mātuposakatthero sotāpattiphale patiṭṭhahi. Tadā mātāpitaro mahārājakulāni ahesuṁ, tāpaso sāriputto, porisādo aṅgulimālo, kaniṭṭhā uppalavaṇṇā, aggamahesī rāhulamātā, alīnasattukumāro pana ahameva ahosinti.",
  "atk-s0513a46:412": "Jayaddisajātakavaṇṇanā tatiyā.",
  "atk-s0513a46:414": " [514] 4. Chaddantajātakavaṇṇanā",
  "atk-s0513a46:415": "Kiṁ nu socasīti idaṁ satthā jetavane viharanto ekaṁ daharabhikkhuniṁ ārabbha kathesi. Sā kira sāvatthiyaṁ kuladhītā gharāvāse ādīnavaṁ disvā sāsane pabbajitvā ekadivasaṁ bhikkhunīhi saddhiṁ dhammasavanāya gantvā alaṅkatadhammāsane nisīditvā dhammaṁ desentassa dasabalassa aparimāṇapuññapabhāvābhinibbattaṁ uttamarūpasampattiyuttaṁ attabhāvaṁ oloketvā ‘‘pariciṇṇapubbā nu kho me bhavasmiṁ vicarantiyā imassa mahāpurisassa pādaparicārikā’’ti cintesi. Athassā taṅkhaṇaññeva jātissarañāṇaṁ uppajji – ‘‘chaddantavāraṇakāle ahaṁ imassa mahāpurisassa pādaparicārikā bhūtapubbā’’ti. Athassā sarantiyā mahantaṁ pītipāmojjaṁ uppajji. Sā pītivegena mahāhasitaṁ hasitvā puna cintesi – ‘‘pādaparicārikā nāma sāmikānaṁ hitajjhāsayā appakā, ahitajjhāsayāva bahutarā, hitajjhāsayā nu kho ahaṁ imassa mahāpurisassa ahosiṁ, ahitajjhāsayā’’ti. Sā anussaramānā ‘‘ahaṁ appamattakaṁ dosaṁ hadaye ṭhapetvā vīsaratanasatikaṁ chaddantamahāgajissaraṁ sonuttaraṁ nāma nesādaṁ pesetvā visapītasallena vijjhāpetvā jīvitakkhayaṁ pāpesi’’nti addasa. Athassā soko udapādi, hadayaṁ uṇhaṁ ahosi, sokaṁ sandhāretuṁ asakkontī assasitvā passasitvā mahāsaddena parodi. Taṁ disvā satthā sitaṁ pātu karitvā ‘‘ko nu kho, bhante, hetu, ko paccayo sitassa pātukammāyā’’ti bhikkhusaṅghena puṭṭho ‘‘bhikkhave, ayaṁ daharabhikkhunī pubbe mayi kataṁ aparādhaṁ saritvā rodatī’’ti vatvā atītaṁ āhari.",
  "atk-s0513a46:416": "Atīte himavantapadese chaddantadahaṁ upanissāya aṭṭhasahassā hatthināgā vasiṁsu iddhimantā vehāsaṅgamā. Tadā bodhisatto jeṭṭhakavāraṇassa putto hutvā nibbatti, so sabbaseto ahosi rattamukhapādo. So aparabhāge vuddhippatto aṭṭhāsītihatthubbedho ahosi vīsaratanasatāyāmo. Aṭṭhapaṇṇāsahatthāya rajatadāmasadisāya soṇḍāya samannāgato. Dantā panassa parikkhepato pannarasahatthā ahesuṁ dīghato tiṁsahatthā chabbaṇṇaraṁsīhi samannāgatā. So aṭṭhannaṁ nāgasahassānaṁ jeṭṭhako ahosi, pañcasate paccekabuddhe pūjesi. Tassa dve aggamahesiyo ahesuṁ – cūḷasubhaddā, mahāsubhaddā cāti. Nāgarājā aṭṭhanāgasahassaparivāro kañcanaguhāyaṁ vasati. So pana chaddantadaho āyāmato ca vitthārato ca paṇṇāsayojano hoti. Tassa majjhe dvādasayojanappamāṇe ṭhāne sevālo vā paṇakaṁ vā natthi, maṇikkhandhavaṇṇaudakameva santiṭṭhati, tadanantaraṁ yojanavitthataṁ suddhaṁ kallahāravanaṁ, taṁ udakaṁ parikkhipitvā ṭhitaṁ, tadanantaraṁ yojanavitthatameva suddhaṁ nīluppalavanaṁ taṁ parikkhipitvā ṭhitaṁ, tato yojanayojanavitthatāneva rattuppalasetuppalarattapadumasetapadumakumudavanāni purimaṁ purimaṁ parikkhipitvā ṭhitāni. Imesaṁ pana sattannaṁ vanānaṁ anantaraṁ sabbesampi tesaṁ kallahārādivanānaṁ vasena omissakavanaṁ yojanavitthatameva tāni parikkhipitvā ṭhitaṁ. Tadanantaraṁ nāgānaṁ kaṭippamāṇe udake yojanavitthatameva rattasālivanaṁ, tadanantaraṁ udakapariyante yojanavitthatameva nīlapītalohitaodātasurabhisukhumakusumasamākiṇṇaṁ khuddakagacchavanaṁ, iti imāni dasa vanāni yojanavitthatāneva. Tato khuddakarājamāsamahārājamāsamuggavanaṁ, tadanantaraṁ tipusaelālukalābukumbhaṇḍavallivanāni, tato pūgarukkhappamāṇaṁ ucchuvanaṁ, tato hatthidantappamāṇaphalaṁ kadalivanaṁ , tato sālavanaṁ, tadanantaraṁ cāṭippamāṇaphalaṁ panasavanaṁ, tato madhuraphalaṁ ciñcavanaṁ, tato ambavanaṁ, tato kapiṭṭhavanaṁ, tato omissako mahāvanasaṇḍo, tato veḷuvanaṁ, ayamassa tasmiṁ kāle sampatti. Saṁyuttaṭṭhakathāyaṁ pana idāni pavattamānasampattiyeva kathitā.",
  "atk-s0513a46:417": "Veḷuvanaṁ pana parikkhipitvā satta pabbatā ṭhitā. Tesaṁ bāhirantato paṭṭhāya paṭhamo cūḷakāḷapabbato nāma, dutiyo mahākāḷapabbato nāma, tato udakapabbato nāma, tato candimapassapabbato nāma, tato sūriyapassapabbato nāma, tato maṇipassapabbato nāma, sattamo suvaṇṇapassapabbato nāma. So ubbedhato sattayojaniko chaddantadahaṁ parikkhipitvā pattassa mukhavaṭṭi viya ṭhito. Tassa abbhantarimaṁ passaṁ suvaṇṇavaṇṇaṁ, tato nikkhantena obhāsena chaddantadaho samuggatabālasūriyo viya hoti. Bāhirapabbatesu pana eko ubbedhato chayojaniko, eko pañca, eko cattāri, eko tīṇi, eko dve, eko yojaniko, evaṁ sattapabbataparikkhittassa pana tassa dahassa pubbuttarakaṇṇe udakavātappaharaṇokāse mahānigrodharukkho atthi. Tassa khandho parikkhepato pañcayojaniko, ubbedhato sattayojaniko, catūsu disāsu catasso sākhā chayojanikā, uddhaṁ uggatasākhāpi chayojanikāva, iti so mūlato paṭṭhāya ubbedhena terasayojaniko, sākhānaṁ orimantato yāva pārimantā dvādasayojaniko, aṭṭhahi pārohasahassehi paṭimaṇḍito muṇḍamaṇipabbato viya vilāsamāno tiṭṭhati. Chaddantadahassa pana pacchimadisābhāge suvaṇṇapassapabbate dvādasayojanikā kañcanaguhā tiṭṭhati. Chaddanto nāma nāgarājā vassāratte hemante aṭṭhasahassanāgaparivuto kañcanaguhāyaṁ vasati. Gimhakāle udakavātaṁ sampaṭicchamāno mahānigrodhamūle pārohantare tiṭṭhatī.",
  "atk-s0513a46:418": "Athassa ekadivasaṁ ‘‘mahāsālavanaṁ pupphita’’nti taruṇanāgā āgantvā ārocayiṁsu. So saparivāro ‘‘sālakīḷaṁ kīḷissāmī’’ti sālavanaṁ gantvā ekaṁ supupphitaṁ sālarukkhaṁ kumbhena pahari. Tadā cūḷasubhaddā paṭivātapasse ṭhitā, tassā sarīre sukkhadaṇḍakamissakāni purāṇapaṇṇāni ceva tambakipillikāni ca patiṁsu. Mahāsubhaddā adhovātapasse ṭhitā, tassā sarīre pupphareṇukiñjakkhapattāni patiṁsu. Cūḷasubhaddā ‘‘ayaṁ nāgarājā attano piyabhariyāya upari pupphareṇukiñjakkhapattāni pātesi, mama sarīre sukkhadaṇḍakamissāni purāṇapaṇṇāni ceva tambakipillikāni ca pātesi, hotu, kātabbaṁ jānissāmī’’ti mahāsatte veraṁ bandhi.",
  "atk-s0513a46:419": "Aparampi divasaṁ nāgarājā saparivāro nhānatthāya chaddantadahaṁ otari. Atha dve taruṇanāgā soṇḍāhi usirakalāpe gahetvā kelāsakūṭaṁ majjantā viya nhāpesuṁ. Tasmiṁ nhatvā uttiṇṇe dve kareṇuyo nhāpesuṁ. Tāpi uttaritvā mahāsattassa santike aṭṭhaṁsu. Tato aṭṭhasahassanāgāsaraṁ otaritvā udakakīḷaṁ kīḷitvā sarato nānāpupphāni āharitvā rajatathūpaṁ alaṅkarontā viya mahāsattaṁ alaṅkaritvā pacchā dve kareṇuyo alaṅkariṁsu. Atheko hatthī sare vicaranto sattuddayaṁ nāma mahāpadumaṁ labhitvā āharitvā mahāsattassa adāsi. So taṁ soṇḍāya gahetvā reṇuṁ kumbhe okiritvā jeṭṭhakāya mahāsubhaddāya adāsi. Taṁ disvā itarā ‘‘idampi sattuddayaṁ mahāpadumaṁ attano piyabhariyāya eva adāsi, na mayha’’nti punapi tasmiṁ veraṁ bandhi.",
  "atk-s0513a46:420": "Athekadivasaṁ bodhisatte madhuraphalāni ceva bhisamuḷālāni ca pokkharamadhunā yojetvā pañcasate paccekabuddhe bhojente cūḷasubhaddā attanā laddhaphalāphalaṁ paccekabuddhānaṁ datvā ‘‘bhante, ito cavitvā maddarājakule nibbattitvā subhaddā nāma rājakaññā hutvā vayappattā bārāṇasirañño aggamahesibhāvaṁ patvā tassa piyā manāpā taṁ attano ruciṁ kāretuṁ samatthā hutvā tassa ācikkhitvā ekaṁ luddakaṁ pesetvā imaṁ hatthiṁ visapītena sallena vijjhāpetvā jīvitakkhayaṁ pāpetvā chabbaṇṇaraṁsiṁ vissajjente yamakadante āharāpetuṁ samatthā homī’’ti patthanaṁ ṭhapesi. Sā tato paṭṭhāya gocaraṁ aggahetvā sussitvā nacirasseva kālaṁ katvā maddaraṭṭhe rājaaggamahesiyā kucchimhi nibbatti, subhaddātissā nāmaṁ kariṁsu. Atha naṁ vayappattaṁ bārāṇasirañño adaṁsu. Sā tassa piyā ahosi manāpā, soḷasannaṁ itthisahassānaṁ jeṭṭhikā hutvā jātissarañāṇañca paṭilabhi. Sā cintesi – ‘‘samiddhā me patthanā, idāni tassa nāgassa yamakadante āharāpessāmī’’ti. Tato sarīraṁ telena makkhetvā kiliṭṭhavatthaṁ nivāsetvā gilānākāraṁ dassetvā sirigabbhaṁ pavisitvā mañcake nipajji. Rājā ‘‘kuhiṁ subhaddā’’ti vatvā ‘‘gilānā’’ti sutvā sirigabbhaṁ pavisitvā mañcake nisīditvā tassā piṭṭhiṁ parimajjanto paṭhamaṁ gāthamāha –",
  "atk-s0513a46:421": "97.",
  "atk-s0513a46:422": " ‘‘Kiṁ nu socasinuccaṅgi, paṇḍūsi varavaṇṇini;",
  "atk-s0513a46:423": "Milāyasi visālakkhi, mālāva parimadditā’’ti.",
  "atk-s0513a46:424": "Tattha anuccaṅgīti kañcanasannibhasarīre. Mālāva parimadditāti hatthehi parimadditā padumamālā viya.",
  "atk-s0513a46:425": "Taṁ sutvā sā itaraṁ gāthamāha –",
  "atk-s0513a46:426": "98.",
  "atk-s0513a46:427": " ‘‘Dohaḷo me mahārāja, supinantenupajjhagā;",
  "atk-s0513a46:428": "Na so sulabharūpova, yādiso mama dohaḷo’’ti.",
  "atk-s0513a46:429": "Tattha na soti yādiso mama supinantenupajjhagā supine passantiyā mayā diṭṭho dohaḷo, so sulabharūpo viya na hoti, dullabho so, mayhaṁ pana taṁ alabhantiyā jīvitaṁ natthīti avaca.",
  "atk-s0513a46:430": "Taṁ sutvā rājā gāthamāha –",
  "atk-s0513a46:431": "99.",
  "atk-s0513a46:432": " ‘‘Ye keci mānusā kāmā, idha lokamhi nandane;",
  "atk-s0513a46:433": "Sabbe te pacurā mayhaṁ, ahaṁ te dammi dohaḷa’’nti.",
  "atk-s0513a46:434": "Tattha pacurāti bahū sulabhā.",
  "atk-s0513a46:435": "Taṁ sutvā devī, ‘‘mahārāja, dullabho mama dohaḷo, na taṁ idāni kathemi, yāvattakā pana te vijite luddā, te sabbe sannipātetha , tesaṁ majjhe kathessāmī’’ti dīpentī anantaraṁ gāthamāha –",
  "atk-s0513a46:436": "100.",
  "atk-s0513a46:437": " ‘‘Luddā deva samāyantu, ye keci vijite tava;",
  "atk-s0513a46:438": "Etesaṁ ahamakkhissaṁ, yādiso mama dohaḷo’’ti.",
  "atk-s0513a46:439": "Rājā ‘‘sādhū’’ti sirigabbhā nikkhamitvā ‘‘yāvatikā tiyojanasatike kāsikaraṭṭhe luddā, tesaṁ sannipātatthāya bheriṁ carāpethā’’ti amacce āṇāpesi. Te tathā akaṁsu. Nacirasseva kāsiraṭṭhavāsino luddā yathābalaṁ paṇṇākāraṁ gahetvā āgantvā āgatabhāvaṁ rañño ārocāpesuṁ . Te sabbepi saṭṭhisahassamattā ahesuṁ. Rājā tesaṁ āgatabhāvaṁ ñatvā vātapāne ṭhito hatthaṁ pasāretvā tesaṁ āgatabhāvaṁ deviyā kathento āha –",
  "atk-s0513a46:440": "101.",
  "atk-s0513a46:441": " ‘‘Ime te luddakā devi, katahatthā visāradā;",
  "atk-s0513a46:442": "Vanaññū ca migaññū ca, mamatthe cattajīvitā’’ti.",
  "atk-s0513a46:443": "Tattha ime teti ye tvaṁ sannipātāpesi, ime te. Katahatthāti vijjhanachedanesu katahatthā kusalā susikkhitā. Visāradāti nibbhayā. Vanaññū ca migaññū cāti vanāni ca mige ca jānanti. Mamattheti sabbepi cete mamatthe cattajīvitā, yamahaṁ icchāmi, taṁ karontīti.",
  "atk-s0513a46:444": "Taṁ sutvā devī te āmantetvā itaraṁ gāthamāha –",
  "atk-s0513a46:445": "102.",
  "atk-s0513a46:446": " ‘‘Luddaputtā nisāmetha, yāvantettha samāgatā;",
  "atk-s0513a46:447": "Chabbisāṇaṁ gajaṁ setaṁ, addasaṁ supine ahaṁ;",
  "atk-s0513a46:448": "Tassa dantehi me attho, alābhe natthi jīvita’’nti.",
  "atk-s0513a46:449": "Tattha nisāmethāti suṇātha. Chabbisāṇanti chabbaṇṇavisāṇaṁ.",
  "atk-s0513a46:450": "Taṁ sutvā luddaputtā āhaṁsu –",
  "atk-s0513a46:451": "103.",
  "atk-s0513a46:452": " ‘‘Na no pitūnaṁ na pitāmahānaṁ, diṭṭho suto kuñjaro chabbisāṇo;",
  "atk-s0513a46:453": "Yamaddasā supine rājaputtī, akkhāhi no yādiso hatthināgo’’ti.",
  "atk-s0513a46:454": "Tattha pitūnanti karaṇatthe sāmivacanaṁ. Idaṁ vuttaṁ hoti – devi neva amhākaṁ pitūhi, na pitāmahehi evarūpo kuñjaro diṭṭhapubbo, pageva amhehi, tasmā attanā diṭṭhalakkhaṇavasena akkhāhi no, yādiso tayā diṭṭho hatthināgoti.",
  "atk-s0513a46:455": "Anantaragāthāpi teheva vuttā –",
  "atk-s0513a46:456": "104.",
  "atk-s0513a46:457": " ‘‘Disā catasso vidisā catasso, uddhaṁ adho dasa disā imāyo;",
  "atk-s0513a46:458": "Katamaṁ disaṁ tiṭṭhati nāgarājā, yamaddasā supine chabbisāṇa’’nti.",
  "atk-s0513a46:459": "Tattha disāti disāsu. Katamanti etāsu disāsu katamāya disāyāti.",
  "atk-s0513a46:460": "Evaṁ vutte subhaddā sabbe ludde oloketvā tesaṁ antare patthaṭapādaṁ bhattapuṭasadisajaṅghaṁ mahājāṇukaṁ mahāphāsukaṁ bahalamassutambadāṭhikaṁ nibbiddhapiṅgalaṁ dussaṇṭhānaṁ bībhacchaṁ sabbesaṁ matthakamatthakena paññāyamānaṁ mahāsattassa pubbaveriṁ sonuttaraṁ nāma nesādaṁ disvā ‘‘esa mama vacanaṁ kātuṁ sakkhissatī’’ti rājānaṁ anujānāpetvā taṁ ādāya sattabhūmikapāsādassa uparimatalaṁ āruyha uttarasīhapañjaraṁ vivaritvā uttarahimavantābhimukhaṁ hatthaṁ pasāretvā catasso gāthā abhāsi –",
  "atk-s0513a46:461": "105.",
  "atk-s0513a46:462": " ‘‘Ito ujuṁ uttariyaṁ disāyaṁ, atikkamma so satta girī brahmante;",
  "atk-s0513a46:463": "Suvaṇṇapasso nāma girī uḷāro, supupphito kimpurisānuciṇṇo.",
  "atk-s0513a46:464": "106.",
  "atk-s0513a46:465": " ‘‘Āruyha selaṁ bhavanaṁ kinnarānaṁ, olokaya pabbatapādamūlaṁ;",
  "atk-s0513a46:466": "Atha dakkhasī meghasamānavaṇṇaṁ, nigrodharājaṁ aṭṭhasahassapādaṁ.",
  "atk-s0513a46:467": "107.",
  "atk-s0513a46:468": " ‘‘Tatthacchatī kuñjaro chabbisāṇo, sabbaseto duppasaho parebhi;",
  "atk-s0513a46:469": "Rakkhanti naṁ aṭṭhasahassanāgā, īsādantā vātajavappahārino.",
  "atk-s0513a46:470": "108.",
  "atk-s0513a46:471": " ‘‘Tiṭṭhanti te tumūlaṁ passasantā, kuppanti vātassapi eritassa;",
  "atk-s0513a46:472": "Manussabhūtaṁ pana tattha disvā, bhasmaṁ kareyyuṁ nāssa rajopi tassā’’ti.",
  "atk-s0513a46:473": "Tattha itoti imamhā ṭhānā. Uttariyanti uttarāya. Uḷāroti mahā itarehi chahi pabbatehi uccataro. Olokayāti ālokeyyāsi. Tatthacchatīti tasmiṁ nigrodhamūle gimhasamaye udakavātaṁ sampaṭicchanto tiṭṭhati. Duppasahoti aññe taṁ upagantvā pasayhakāraṁ kātuṁ samatthā nāma natthīti duppasaho parebhi. Īsādantāti rathīsāya samānadantā. Vātajavappahārinoti vātajavena gantvā paccāmitte paharaṇasīlā evarūpā aṭṭhasahassanāgā nāgarājānaṁ rakkhanti. Tumūlanti bhiṁsanakaṁ mahāsaddānubandhaṁ assāsaṁ muñcantā tiṭṭhanti. Eritassāti vātapaharitassa yaṁ saddānubandhaṁ eritaṁ calanaṁ kampanaṁ, tassapi kuppanti, evaṁpharusā te nāgā. Nāssāti tassa nāsavātena viddhaṁsetvā bhasmaṁ katassa tassa rajopi na bhaveyyāti.",
  "atk-s0513a46:474": "Taṁ sutvā sonuttaro maraṇabhayabhīto āha –",
  "atk-s0513a46:475": "109.",
  "atk-s0513a46:476": " ‘‘Bahū hime rājakulamhi santi, piḷandhanā jātarūpassa devi;",
  "atk-s0513a46:477": "Muttā maṇī veḷuriyāmayā ca, kiṁ kāhasi dantapiḷandhanena;",
  "atk-s0513a46:478": "Māretukāmā kuñjaraṁ chabbisāṇaṁ, udāhu ghātessasi luddaputte’’ti.",
  "atk-s0513a46:479": "Tattha piḷandhanāti ābharaṇāni. Veḷuriyāmayāti veḷuriyamayāni. Ghātessasīti udāhu piḷandhanāpadesena luddaputte ghātāpetukāmāsīti pucchati.",
  "atk-s0513a46:480": "Tato devī gāthamāha –",
  "atk-s0513a46:481": "110.",
  "atk-s0513a46:482": " ‘‘Sā issitā dukkhitā casmi ludda, uddhañca sussāmi anussarantī;",
  "atk-s0513a46:483": "Karohi me luddaka etamatthaṁ, dassāmi te gāmavarāni pañcā’’ti.",
  "atk-s0513a46:484": "Tattha sāti sā ahaṁ. Anussarantīti tena vāraṇena pure mayi kataṁ veraṁ anussaramānā. Dassāmi teti etasmiṁ te atthe nipphādite saṁvacchare satasahassuṭṭhānake pañca gāmavare dadāmīti.",
  "atk-s0513a46:485": "Evañca pana vatvā ‘‘samma luddaputta ahaṁ ‘etaṁ chaddantahatthiṁ mārāpetvā yamakadante āharāpetuṁ samatthā homī’ti pubbe paccekabuddhānaṁ dānaṁ datvā patthanaṁ paṭṭhapesiṁ, mayā supinantena diṭṭhaṁ nāma natthi, sā pana mayā patthitapatthanā samijjhissati, tvaṁ gacchanto mā bhāyī’’ti taṁ samassāsetvā pesesi. So ‘‘sādhu, ayye’’ti tassā vacanaṁ sampaṭicchitvā ‘‘tena hi me pākaṭaṁ katvā tassa vasanaṭṭhānaṁ kathehī’’ti pucchanto imaṁ gāthamāha –",
  "atk-s0513a46:486": "111.",
  "atk-s0513a46:487": " ‘‘Katthacchatī kattha mupeti ṭhānaṁ, vīthissa kā nhānagatassa hoti;",
  "atk-s0513a46:488": "Kathañhi so nhāyati nāgarājā, kathaṁ vijānemu gatiṁ gajassā’’ti.",
  "atk-s0513a46:489": "Tattha katthacchatīti kattha vasati. Kattha mupetīti kattha upeti, kattha tiṭṭhatīti attho. Vīthissa kāti tassa nhānagatassa kā vīthi hoti, kataramaggena so gacchati. Kathaṁ vijānemu gatinti tayā akathite mayaṁ kathaṁ tassa nāgarājassa gatiṁ vijānissāma, tasmā kathehi noti attho.",
  "atk-s0513a46:490": "Tato sā jātissarañāṇena paccakkhato diṭṭhaṭṭhānaṁ tassa ācikkhantī dve gāthā abhāsi –",
  "atk-s0513a46:491": "112.",
  "atk-s0513a46:492": " ‘‘Tattheva sā pokkharaṇī adūre, rammā sutitthā ca mahodikā ca;",
  "atk-s0513a46:493": "Sampupphitā bhamaragaṇānuciṇṇā, ettha hi so nhāyati nāgarājā.",
  "atk-s0513a46:494": "113.",
  "atk-s0513a46:495": " ‘‘Sīsaṁ nahātuppalamālabhārī, sabbaseto puṇḍarīkattacaṅgī;",
  "atk-s0513a46:496": "Āmodamāno gacchati sanniketaṁ, purakkhatvā mahesiṁ sabbabhadda’’nti.",
  "atk-s0513a46:497": "Tattha tatthevāti tassa vasanaṭṭhāneyeva. Pokkharaṇīti chaddantadahaṁ sandhāyāha. Sampupphitāti duvidhehi kumudehi tividhehi uppalehi pañcavaṇṇehi ca padumehi samantato pupphitā. Ettha hi soti so nāgarājā ettha chaddantadahe nhāyati. Uppalamālabhārīti uppalādīnaṁ jalajathalajānaṁ pupphānaṁ mālaṁ dhārento. Puṇḍarīkattacaṅgīti puṇḍarīkasadisatacena odātena aṅgena samannāgato. Āmodamānoti āmoditapamodito. Sanniketanti attano vasanaṭṭhānaṁ. Purakkhatvāti sabbabhaddaṁ nāma mahesiṁ purato katvā aṭṭhahi nāgasahassehi parivuto attano vasanaṭṭhānaṁ gacchatīti.",
  "atk-s0513a46:498": "Taṁ sutvā sonuttaro ‘‘sādhu ayye, ahaṁ taṁ vāraṇaṁ māretvā tassa dante āharissāmī’’ti sampaṭicchi. Athassa sā tuṭṭhā sahassaṁ datvā ‘‘gehaṁ tāva gaccha, ito sattāhaccayena tattha gamissasī’’ti taṁ uyyojetvā kammāre pakkosāpetvā ‘‘tātā amhākaṁ vāsipharasu-kuddāla-nikhādana-muṭṭhikaveḷugumbacchedana-sattha-tiṇalāyana-asilohadaṇḍakakacakhāṇuka- ayasiṅghāṭakehi attho, sabbaṁ sīghaṁ katvā āharathā’’ti āṇāpetvā cammakāre pakkosāpetvā ‘‘tātā amhākaṁ kumbhabhāragāhitaṁ cammabhastaṁ kātuṁ vaṭṭati, cammayottavarattahatthipādaupāhanacammachattehipi no attho, sabbaṁ sīghaṁ katvā āharathā’’ti āṇāpesi. Te ubhopi sabbāni tāni sīghaṁ katvā āharitvā adaṁsu. Sā tassa pātheyyaṁ saṁvidahitvā araṇisahitaṁ ādiṁ katvā sabbaṁ upakaraṇañca baddhasattumādiṁ katvā pātheyyañca cammabhastāyaṁ pakkhipi, taṁ sabbampi kumbhabhāramattaṁ ahosi.",
  "atk-s0513a46:499": "Sonuttaropi attano parivacchaṁ katvā sattame divase āgantvā deviṁ vanditvā aṭṭhāsi. Atha naṁ sā ‘‘niṭṭhitaṁ te samma sabbūpakaraṇaṁ, imaṁ tāva pasibbakaṁ gaṇhā’’ti āha. So pana mahāthāmo pañcannaṁ hatthīnaṁ balaṁ dhāreti, tasmā tambūlapasibbakaṁ viya ukkhipitvā upakacchantare ṭhapetvā rittahattho viya aṭṭhāsi. Subhaddā luddassa puttadārānaṁ paribbayaṁ datvā rañño ācikkhitvā sonuttaraṁ uyyojesi. Sopi rājānañca deviñca vanditvā rājanivesanā oruyha rathe ṭhatvā mahantena parivārena nagarā nikkhamitvā gāmanigamajanapadaparamparāya paccantaṁ patvā jānapade nivattetvā paccantavāsīhi saddhiṁ araññaṁ pavisitvā manussapathaṁ atikkamma paccantavāsinopi nivattetvā ekakova gacchanto tiṁsayojanaṁ patvā paṭhamaṁ dabbagahanaṁ kāsagahanaṁ tiṇagahanaṁ tulasigahanaṁ saragahanaṁ tirivacchagahananti cha gahanāni, kaṇṭakaveḷugumbagahanāni vettagahanaṁ omissakagahanaṁ naḷagahanaṁ saragahanasadisaṁ uragenapi dubbinivijjhaṁ ghanavanagahanaṁ rukkhagahanaṁ veḷugahanaṁ aparampi veḷugumbagahanaṁ kalalagahanaṁ udakagahanaṁ pabbatagahananti aṭṭhārasa gahanāni paṭipāṭiyā patvā dabbagahanādīni asitena lāyitvā tulasigahanādīni veḷugumbacchedanasatthena chinditvā rukkhe pharasunā koṭṭetvā atimahante rukkhe nikhādanena vijjhitvā maggaṁ karonto veḷuvane nisseṇiṁ katvā veḷugumbaṁ āruyha veḷuṁ chinditvā aparassa veḷugumbassa upari pātetvā veḷugumbamatthakena gantvā kalalagahane sukkharukkhapadaraṁ attharitvā tena gantvā aparaṁ attharitvā itaraṁ ukkhipitvā puna purato attharanto taṁ atikkamitvā udakagahane doṇiṁ katvā tāya udakagahanaṁ taritvā pabbatapāde ṭhatvā ayasiṅghāṭakaṁ yottena bandhitvā uddhaṁ khipitvā pabbate laggāpetvā yottenāruyha vajiraggena lohadaṇḍena pabbataṁ vijjhitvā khāṇukaṁ koṭṭetvā tattha ṭhatvā siṅghāṭakaṁ ākaḍḍhitvā puna upari laggāpetvā tattha ṭhito cammayottaṁ olambetvā taṁ ādāya otaritvā heṭṭhimakhāṇuke bandhitvā vāmahatthena yottaṁ gahetvā dakkhiṇahatthena muggaraṁ ādāya yottaṁ paharitvā khāṇukaṁ nīharitvā puna abhiruhati. Etenupāyena pabbatamatthakaṁ abhiruyha parato otaranto purimanayeneva paṭhamaṁ pabbatamatthake khāṇukaṁ koṭṭetvā cammapasibbake yottaṁ bandhitvā khāṇuke veṭhetvā sayaṁ antopasibbake nisīditvā makkaṭakānaṁ makkaṭasuttavissajjanākārena yottaṁ viniveṭhento otarati. Cammachattena vātaṁ gāhāpetvā sakuṇo viya otaratītipi vadantiyeva.",
  "atk-s0513a46:500": "Evaṁ tassa subhaddāya vacanaṁ ādāya nagarā nikkhamitvā sattarasa gahanāni atikkamitvā pabbatagahanaṁ patvā tatrāpi cha pabbate atikkamitvā suvaṇṇapassapabbatamatthakaṁ āruḷhabhāvaṁ āvikaronto satthā āha –",
  "atk-s0513a46:501": "114.",
  "atk-s0513a46:502": " ‘‘Tattheva so uggahetvāna vākyaṁ, ādāya tūṇiñca dhanuñca luddo;",
  "atk-s0513a46:503": "Vituriyati satta girī brahante, suvaṇṇapassaṁ nāma giriṁ uḷāraṁ.",
  "atk-s0513a46:504": "115.",
  "atk-s0513a46:505": " ‘‘Āruyha selaṁ bhavanaṁ kinnarānaṁ, olokayī pabbatapādamūlaṁ;",
  "atk-s0513a46:506": "Tatthaddasā meghasamānavaṇṇaṁ, nigrodharājaṁ aṭṭhasahassapādaṁ.",
  "atk-s0513a46:507": "116.",
  "atk-s0513a46:508": " ‘‘Tatthaddasā kuñjaraṁ chabbisāṇaṁ, sabbasetaṁ duppasahaṁ parebhi;",
  "atk-s0513a46:509": "Rakkhanti naṁ aṭṭhasahassanāgā, īsādantā vātajavappahārino.",
  "atk-s0513a46:510": "117.",
  "atk-s0513a46:511": " ‘‘Tatthaddasā pokkharaṇiṁ adūre, rammaṁ sutitthañca mahodikañca;",
  "atk-s0513a46:512": "Sampupphitaṁ bhamaragaṇānuciṇṇaṁ, yattha hi so nhāyati nāgarājā.",
  "atk-s0513a46:513": "118.",
  "atk-s0513a46:514": " ‘‘Disvāna nāgassa gatiṁ ṭhitiñca, vīthissayā nhānagatassa hoti;",
  "atk-s0513a46:515": "Opātamāgacchi anariyarūpo, payojito cittavasānugāyā’’ti.",
  "atk-s0513a46:516": "Tattha soti, bhikkhave, so luddo tattheva sattabhūmikapāsādatale ṭhitāya tassā subhaddāya vacanaṁ uggahetvā saratūṇiñca mahādhanuñca ādāya pabbatagahanaṁ patvā ‘‘kataro nu kho suvaṇṇapassapabbato nāmā’’ti satta mahāpabbate vituriyati, tasmiṁ kāle tuleti tīreti. So evaṁ tīrento suvaṇṇapassaṁ nāma giriṁ uḷāraṁ disvā ‘‘ayaṁ so bhavissatī’’ti cintesi. Olokayīti taṁ kinnarānaṁ bhavanabhūtaṁ pabbataṁ āruyha subhaddāya dinnasaññāvasena heṭṭhā olokesi. Tatthāti tasmiṁ pabbatapādamūle avidūreyeva taṁ nigrodhaṁ addasa.",
  "atk-s0513a46:517": "Tatthāti tasmiṁ nigrodharukkhamūle ṭhitaṁ. Tatthāti tattheva antopabbate tassa nigrodhassāvidūre yattha so nhāyati, taṁ pokkharaṇiṁ addasa. Disvānāti suvaṇṇapassapabbatā oruyha hatthīnaṁ gatakāle hatthipādaupāhanaṁ āruyha tassa nāgarañño gataṭṭhānaṁ nibaddhavasanaṭṭhānaṁ upadhārento ‘‘iminā maggena gacchati, idha nhāyati, nhatvā uttiṇṇo, idha tiṭṭhatī’’ti sabbaṁ disvā ahirikabhāvena anariyarūpo tāya cittavasānugāya payojito, tasmā opātaṁ āgacchi paṭipajji, āvāṭaṁ khaṇīti attho.",
  "atk-s0513a46:518": "Tatrāyaṁ anupubbikathā – ‘‘so kira mahāsattassa vasanokāsaṁ sattamāsādhikehi sattahi saṁvaccharehi sattahi ca divasehi patvā vuttanayeneva tassa vasanokāsaṁ sallakkhetvā ‘‘idha āvāṭaṁ khaṇitvā tasmiṁ ṭhito vāraṇādhipatiṁ visapītena sallena vijjhitvā jīvitakkhayaṁ pāpessāmī’’ti vavatthapetvā araññaṁ pavisitvā thambhādīnaṁ atthāya rukkhe chinditvā dabbasambhāre sajjetvā hatthīsu nhānatthāya gatesu tassa vasanokāse mahākuddālena caturassaṁ āvāṭaṁ khaṇitvā uddhatapaṁsuṁ bījaṁ vapanto viya udakena vikiritvā udukkhalapāsāṇānaṁ upari thambhe patiṭṭhapetvā tulā ca kāje ca datvā padarāni attharitvā kaṇḍappamāṇaṁ chiddaṁ katvā upari paṁsuñca kacavarañca pakkhipitvā ekena passena attano pavisanaṭṭhānaṁ katvā evaṁ niṭṭhite āvāṭe paccūsakāleyeva patisīsakaṁ paṭimuñcitvā kāsāyāni paridahitvā saddhiṁ visapītena sallena dhanuṁ ādāya āvāṭaṁ otaritvā aṭṭhāsi. Tamatthaṁ pakāsento satthā āha –",
  "atk-s0513a46:519": "119.",
  "atk-s0513a46:520": " ‘‘Khaṇitvāna kāsuṁ phalakehi chādayi, attānamodhāya dhanuñca luddo;",
  "atk-s0513a46:521": "Passāgataṁ puthusallena nāgaṁ, samappayī dukkaṭakammakārī.",
  "atk-s0513a46:522": "120.",
  "atk-s0513a46:523": " ‘‘Viddho ca nāgo koñcamanādi ghoraṁ, sabbe ca nāgā ninnaduṁ ghorarūpaṁ;",
  "atk-s0513a46:524": "Tiṇañca kaṭṭhañca raṇaṁ karontā, dhāviṁsu te aṭṭha disā samantato.",
  "atk-s0513a46:525": "121.",
  "atk-s0513a46:526": " ‘‘Vadhissametanti parāmasanto, kāsāvamaddakkhi dhajaṁ isīnaṁ;",
  "atk-s0513a46:527": "Dukkhena phuṭṭhassudapādi saññā, arahaddhajo sabbhi avajjharūpo’’ti.",
  "atk-s0513a46:528": "Tattha odhāyāti odahitvā pavesetvā. Passāgatanti attano āvāṭassa passaṁ āgataṁ. So kira dutiyadivase āgantvā nhatvā uttiṇṇo tasmiṁ mahāvisālamālake nāma padese aṭṭhāsi. Athassa sarīrato udakaṁ nābhipadesena ogalitvā tena chiddena luddassa sarīre pati. Tāya saññāya so mahāsattassa āgantvā ṭhitabhāvaṁ ñatvā taṁ passāgataṁ puthunā sallena samappayi vijjhi. Dukkaṭakammakārīti tassa mahāsattassa kāyikacetasikassa dukkhassa uppādanena dukkaṭassa kammassa kārako.",
  "atk-s0513a46:529": "Koñcamanādīti koñcanādaṁ akari. Tassa kira taṁ sallaṁ nābhiyaṁ pavisitvā pihakādīni sañcuṇṇetvā antāni chinditvā piṭṭhibhāgaṁ pharasunā padālentaṁ viya uggantvā ākāse pakkhandi. Bhinnarajatakumbhato rajanaṁ viya pahāramukhena lohitaṁ pagghari, balavavedanā uppajji. So vedanaṁ adhivāsetuṁ asakkonto vedanāppatto sakalapabbataṁ ekaninnādaṁ karonto tikkhattuṁ mahantaṁ koñcanādaṁ nadi. Sabbe cāti tepi sabbe aṭṭhasahassanāgā taṁ saddaṁ sutvā maraṇabhayabhītā ghorarūpaṁ ninnaduṁ anuravaṁ kariṁsu. Raṇaṁ karontāti tena saddena gantvā chaddantavāraṇaṁ vedanāppattaṁ disvā ‘‘paccāmittaṁ gaṇhissāmā’’ti tiṇañca kaṭṭhañca cuṇṇavicuṇṇaṁ karontā samantā dhāviṁsu.",
  "atk-s0513a46:530": "Vadhissametanti ‘‘bhikkhave, so chaddantavāraṇo disā pakkantesu nāgesu subhaddāya kareṇuyā passe ṭhatvā sandhāretvā samassāsayamānāya vedanaṁ adhivāsetvā kaṇḍassa āgataṭṭhānaṁ sallakkhento ‘sace idaṁ puratthimadisādīhi āgataṁ abhavissa, kumbhādīhi pavisitvā pacchimakāyīdīhi nikkhamissa, idaṁ pana nābhiyā pavisitvā ākāsaṁ pakkhandi, tasmā pathaviyaṁ ṭhitena vissaṭṭhaṁ bhavissatī’ti upadhāretvā ṭhitaṭṭhānaṁ upaparikkhitukāmo ‘‘ko jānāti, kiṁ bhavissati, subhaddaṁ apanetuṁ vaṭṭatī’’ti cintetvā ‘‘bhadde, aṭṭhasahassanāgā mama paccāmittaṁ pariyesantā disā pakkhandā, tvaṁ idha kiṁ karosī’’ti vatvā, ‘‘deva, ahaṁ tumhe sandhāretvā samassāsentī ṭhitā, khamatha me’’ti tikkhattuṁ padakkhiṇaṁ katvā catūsu ṭhānesu vanditvā tāya ākāsaṁ pakkhandāya nāgarājā bhūmiṁ pādanakhena pahari, padaraṁ uppatitvā gataṁ. So chiddena olokento sonuttaraṁ disvā ‘‘vadhissāmi na’’nti cittaṁ uppādetvā rajatadāmavaṇṇasoṇḍaṁ pavesetvā parāmasanto buddhānaṁ isīnaṁ dhajaṁ kāsāvaṁ addakkhi. Luddo kāsāvaṁ mahāsattassa hatthe ṭhapesi. So taṁ ukkhipitvā purato ṭhapesi. Athassa tena tathārūpenapi dukkhena phuṭṭhassa ‘‘arahaddhajo nāma sabbhi paṇḍitehi avajjharūpo, aññadatthu sakkātabbo garukātabboyevā’’ti ayaṁ saññā udapādi.",
  "atk-s0513a46:531": "So tena saddhiṁ sallapanto gāthādvayamāha –",
  "atk-s0513a46:532": "122.",
  "atk-s0513a46:533": " ‘‘Anikkasāvo kāsāvaṁ, yo vatthaṁ paridahissati;",
  "atk-s0513a46:534": "Apeto damasaccena, na so kāsāvamarahati.",
  "atk-s0513a46:535": "123.",
  "atk-s0513a46:536": " ‘‘Yo ca vantakasāvassa, sīlesu susamāhito;",
  "atk-s0513a46:537": "Upeto damasaccena, sa ve kāsāvamarahatī’’ti.",
  "atk-s0513a46:538": "Tassattho – samma luddaputta yo puriso rāgādīhi kasāvehi anikkasāvo indriyadamena ceva vacīsaccena ca apeto anupagato tehi guṇehi kasāvarasapītaṁ kāsāvavatthaṁ paridahati, so taṁ kāsāvaṁ nārahati, nānucchaviko so tassa vatthassa. Yo pana tesaṁ kasāvānaṁ vantattā vantakasāvo assa sīlesu susamāhito supatiṭṭhito paripuṇṇasīlācāro, so taṁ kāsāvaṁ arahati nāmāti.",
  "atk-s0513a46:539": "Evaṁ vatvā mahāsatto tasmiṁ cittaṁ nibbāpetvā ‘‘samma kimatthaṁ tvaṁ maṁ vijjhasi, kiṁ attano atthāya, udāhu aññena payojitosī’’ti pucchi. Tamatthaṁ āvīkaronto satthā āha –",
  "atk-s0513a46:540": "124.",
  "atk-s0513a46:541": " ‘‘Samappito puthusallena nāgo, aduṭṭhacitto luddakamajjhabhāsi;",
  "atk-s0513a46:542": "Kimatthayaṁ kissa vā samma hetu, mamaṁ vadhī kassa vāyaṁ payogo’’ti.",
  "atk-s0513a46:543": "Tattha kimatthayanti āyatiṁ kiṁ patthento. Kissa vāti kissa hetu kena kāraṇena, kiṁ nāma tava mayā saddhiṁ veranti adhippāyo. Kassa vāti kassa vā aññassa ayaṁ payogo, kena payojito maṁ avadhīti attho.",
  "atk-s0513a46:544": "Athassa ācikkhanto luddo gāthamāha –",
  "atk-s0513a46:545": "125.",
  "atk-s0513a46:546": " ‘‘Kāsissa rañño mahesī bhadante, sā pūjitā rājakule subhaddā;",
  "atk-s0513a46:547": "Taṁ addasā sā ca mamaṁ asaṁsi, dantehi atthoti ca maṁ avocā’’ti.",
  "atk-s0513a46:548": "Tattha pūjitāti aggamahesiṭṭhāne ṭhapetvā pūjitā. Addasāti sā kira taṁ supinante addasa. Asaṁsīti sā ca mama sakkāraṁ kāretvā ‘‘himavantapadese evarūpo nāma nāgo asukasmiṁ nāma ṭhāne vasatī’’ti mamaṁ ācikkhi. Dantehīti tassa nāgassa chabbaṇṇaraṁsisamujjalā dantā, tehi mama attho, piḷandhanaṁ kāretukāmāmhi, te me āharāti maṁ avocāti.",
  "atk-s0513a46:549": "Taṁ sutvā ‘‘idaṁ cūḷasubhaddāya kamma’’nti ñatvā mahāsatto vedanaṁ adhivāsetvā ‘‘tassā mama dantehi attho natthi, maṁ māretukāmatāya pana pahiṇī’’ti dīpento gāthādvayamāha –",
  "atk-s0513a46:550": "126.",
  "atk-s0513a46:551": " ‘‘Bahū hime dantayugā uḷārā, ye me pitūnañca pitāmahānaṁ;",
  "atk-s0513a46:552": "Jānāti sā kodhanā rājaputtī, vadhatthikā veramakāsi bālā.",
  "atk-s0513a46:553": "127.",
  "atk-s0513a46:554": " ‘‘Uṭṭhehi tvaṁ ludda kharaṁ gahetvā, dante ime chinda purā marāmi;",
  "atk-s0513a46:555": "Vajjāsi taṁ kodhanaṁ rājaputtiṁ, nāgo hato handa imassa dantā’’ti.",
  "atk-s0513a46:556": "Tattha imeti tassa kira pitu pitāmahānaṁ dantā mā vinassantūti guhāyaṁ sannicitā, te sandhāya evamāha. Jānātīti bahūnaṁ vāraṇānaṁ idha sannicihe dante jānāti. Vadhatthikāti kevalaṁ pana sā maṁ māretukāmā appamattakaṁ dosaṁ hadaye ṭhapetvā attano veraṁ akāsi, evarūpena pharusakammena matthakaṁ pāpesi. Kharanti kakacaṁ. Purā marāmīti yāva na marāmi. Vajjasīti vadeyyāsi. Handa imassa dantāti hato so mayā nāgo, manoratho te matthakappatto, gaṇha, ime tassa dantāti.",
  "atk-s0513a46:557": "So tassa vacanaṁ sutvā nisīdanaṭṭhānā vuṭṭhāya kakacaṁ ādāya ‘‘dante chindissāmī’’ti tassa santikaṁ upagato. So pana ubbedhato aṭṭhāsītihattho rajatapabbato viya ṭhito, tenassa so dantaṭṭhānaṁ na pāpuṇi. Atha mahāsatto kāyaṁ upanāmento heṭṭhāsīsako nipajji. Tadā nesādo mahāsattassa rajatadāmasadisaṁ soṇḍaṁ maddanto abhiruhitvā kelāsakūṭe viya kumbhe ṭhatvā mukhakoṭimaṁsaṁ dhanukena paharitvā anto pakkhipitvā kumbhato oruyha kakacaṁ antomukhe pavesesi, ubhohi hatthehi daḷhaṁ aparāparaṁ kaḍḍhi. Mahāsattassa balavavedanā uppajji, mukhaṁ lohitena pūri. Nesādo ito cito ca sañcārento kakacena chindituṁ nāsakkhi. Atha naṁ mahāsatto mukhato lohitaṁ chaḍḍetvā vedanaṁ adhivāsetvā ‘‘kiṁ samma chindituṁ na sakkosī’’ti pucchi. ‘‘Āma, sāmī’’ti. Mahāsatto satiṁ paccupaṭṭhapetvā ‘‘tena hi samma mama soṇḍaṁ ukkhipitvā kakacakoṭiṁ gaṇhāpehi, mama sayaṁ soṇḍaṁ ukkhipituṁ balaṁ natthī’’ti āha. Nesādo tathā akāsi.",
  "atk-s0513a46:558": "Mahāsatto soṇḍāya kakacaṁ gahetvā aparāparaṁ cāresi, dantā kaḷīrā viya chijjiṁsu. Atha naṁ te āharāpetvā gaṇhitvā ‘‘samma luddaputta ahaṁ ime dante tuyhaṁ dadamāno neva ‘mayhaṁ appiyā’ti dammi, na sakkattamārattabrahmattāni patthento, imehi pana me dantehi sataguṇena sahassaguṇena satasahassaguṇena sabbaññutaññāṇadantāva piyatarā, sabbaññutaññāṇappaṭivedhāya me idaṁ puññaṁ paccayo hotū’’ti dante datvā ‘‘samma idaṁ ṭhānaṁ kittakena kālena āgatosī’’ti pucchitvā ‘‘sattamāsasattadivasādhikehi sattahi saṁvaccharehī’’ti vutte – ‘‘gaccha imesaṁ dantānaṁ ānubhāvena sattadivasabbhantareyeva bārāṇasiṁ pāpuṇissasī’’ti vatvā tassa parittaṁ katvā taṁ uyyojesi . Uyyojetvā ca pana anāgatesuyeva tesu nāgesu subhaddāya ca anāgatāya kālamakāsi. Tamatthaṁ pakāsento satthā āha –",
  "atk-s0513a46:559": "128.",
  "atk-s0513a46:560": " ‘‘Uṭṭhāya so luddo kharaṁ gahetvā, chetvāna dantāni gajuttamassa;",
  "atk-s0513a46:561": "Vaggū subhe appaṭime pathabyā, ādāya pakkāmi tato hi khippa’’nti.",
  "atk-s0513a46:562": "Tattha vaggūti vilāsavante. Subheti sundare. Appaṭimeti imissaṁ pathaviyaṁ aññehi dantehi asadiseti.",
  "atk-s0513a46:563": "Tasmiṁ pakkante te nāgā paccāmittaṁ adisvā āgamiṁsu. Tamatthaṁ pakāsento satthā āha –",
  "atk-s0513a46:564": "129.",
  "atk-s0513a46:565": " ‘‘Bhayaṭṭitā nāgavadhena aṭṭā, ye te nāgā aṭṭha disā vidhāvuṁ;",
  "atk-s0513a46:566": "Adisvāna posaṁ gajapaccamittaṁ, paccāgamuṁ yena so nāgarājā’’ti.",
  "atk-s0513a46:567": "Tattha bhayaṭṭitāti maraṇabhayena upaddutā. Aṭṭāti dukkhitā. Gajapaccamittanti gajassa paccāmittaṁ. Yena soti yattha visālamālake so nāgarājā kālaṁ katvā kelāsapabbato viya patito, taṁ ṭhānaṁ paccāgamunti attho.",
  "atk-s0513a46:568": "Tehi pana saddhiṁ mahāsubhaddāpi āgatā. Te sabbepi aṭṭhasahassanāgā tattha roditvā kanditvā mahāsattassa kulupakānaṁ paccekabuddhānaṁ santikaṁ gantvā, ‘‘bhante, tumhākaṁ paccayadāyako visapītena sallena viddho kālakato, sīvathikadassanamassa āgacchathā’’ti vadiṁsu. Pañcasatā paccekabuddhāpi ākāsenāgantvā visālamālake otariṁsu. Tasmiṁ khaṇe dve taruṇanāgā nāgarañño sarīraṁ dantehi ukkhipitvā paccekabuddhe vandāpetvā citakaṁ āropetvā jhāpayiṁsu. Paccekabuddhā sabbarattiṁ āḷāhane dhammasajjhāyamakaṁsu. Aṭṭhasahassanāgā āḷāhanaṁ nibbāpetvā vanditvā nhatvā mahāsubhaddaṁ purato katvā attano vasanaṭṭhānaṁ agamaṁsu. Tamatthaṁ pakāsento satthā āha –",
  "atk-s0513a46:569": "130.",
  "atk-s0513a46:570": " ‘‘Te tattha kanditvā roditvāna nāgā, sīse sake paṁsukaṁ okiritvā;",
  "atk-s0513a46:571": "Agamaṁsu te sabbe sakaṁ niketaṁ, purakkhatvā mahesiṁ sabbabhadda’’nti.",
  "atk-s0513a46:572": "Tattha paṁsukanti āḷāhanapaṁsukaṁ.",
  "atk-s0513a46:573": "Sonuttaropi appatteyeva sattame divase dante ādāya bārāṇasiṁ sampāpuṇi. Tamatthaṁ pakāsento satthā āha –",
  "atk-s0513a46:574": "131.",
  "atk-s0513a46:575": " ‘‘Ādāya dantāni gajuttamassa, vaggū subhe appaṭime pathabyā;",
  "atk-s0513a46:576": "Suvaṇṇarājīhi samantamodare, so luddako kāsipuraṁ upāgami;",
  "atk-s0513a46:577": "Upanesi so rājakaññāya dante, nāgo hato handa imassa dantā’’ti.",
  "atk-s0513a46:578": "Tattha suvaṇṇarājīhīti suvaṇṇarājiraṁsīhi. Samantamodareti samantato obhāsante sakalavanasaṇḍaṁ suvaṇṇavaṇṇaṁ viya karonte. Upanesīti ahaṁ chaddantavāraṇassa chabbaṇṇaraṁsivissajjane yamakadante ādāya āgacchāmi, nagaraṁ alaṅkārāpethāti deviyā sāsanaṁ pesetvā tāya rañño ārocāpetvā devanagaraṁ viya nagare alaṅkārāpite sonuttaropi nagaraṁ pavisitvā pāsādaṁ āruhitvā dante upanesi, upanetvā ca pana, ‘‘ayye, yassa kira tumhe appamattakaṁ dosaṁ hadaye karittha, so nāgo mayā hato mato, ‘matabhāvaṁ me āroceyyāsī’ti āha, tassa matabhāvaṁ tumhe jānātha, gaṇhatha, ime tassa dantā’’ti dante adāsi.",
  "atk-s0513a46:579": "Sā mahāsattassa chabbaṇṇaraṁsivicittadante maṇitālavaṇṭena gahetvā ūrūsu ṭhapetvā purimabhave attano pirasāmikassa dante olokentī ‘‘evarūpaṁ sobhaggappattaṁ vāraṇaṁ visapītena sallena jīvitakkhayaṁ pāpetvā ime dante chinditvā sonuttaro āgato’’ti mahāsattaṁ anussarantī sokaṁ uppādetvā adhivāsetuṁ nāsakkhi. Athassā tattheva hadayaṁ phali, taṁ divasameva kālamakāsi. Tamatthaṁ pakāsento satthā āha –",
  "atk-s0513a46:580": "132.",
  "atk-s0513a46:581": " ‘‘Disvāna dantāni gajuttamassa, bhattuppiyassa purimāya jātiyā;",
  "atk-s0513a46:582": "Tattheva tassā hadayaṁ aphāli, teneva sā kālamakāsi bālā’’ti.",
  "atk-s0513a46:583": "133.",
  "atk-s0513a46:584": " ‘‘Sambodhipatto sa mahānubhāvo, sitaṁ akāsī parisāya majjhe;",
  "atk-s0513a46:585": "Pucchiṁsu bhikkhū suvimuttacittā, nākāraṇe pātukaronti buddhā.",
  "atk-s0513a46:586": "134.",
  "atk-s0513a46:587": " ‘‘Yamaddasātha dahariṁ kumāriṁ, kāsāyavatthaṁ anagāriyaṁ carantiṁ;",
  "atk-s0513a46:588": "Sā kho tadā rājakaññā ahosi, ahaṁ tadā nāgarājā ahosiṁ.",
  "atk-s0513a46:589": "135.",
  "atk-s0513a46:590": " ‘‘Ādāya dantāni gajuttamassa, vaggū subhe appaṭime pathabyā;",
  "atk-s0513a46:591": "Yo luddako kāsipuraṁ upāgami, so kho tadā devadatto ahosi.",
  "atk-s0513a46:592": "136.",
  "atk-s0513a46:593": " ‘‘Anāvasūraṁ cirarattasaṁsitaṁ, uccāvacaṁ caritamidaṁ purāṇaṁ;",
  "atk-s0513a46:594": "Vītaddaro vītasoko visallo, sayaṁ abhiññāya abhāsi buddho.",
  "atk-s0513a46:595": "137.",
  "atk-s0513a46:596": " ‘‘Ahaṁ vo tena kālena, ahosiṁ tattha bhikkhavo;",
  "atk-s0513a46:597": "Nāgarājā tadā homi, evaṁ dhāretha jātaka’’nti. –",
  "atk-s0513a46:598": "Imā gāthā dasabalassa guṇe vaṇṇentehi dhammasaṅgāhakattherehi ṭhapitā.",
  "atk-s0513a46:599": "Tattha sitaṁ akāsīti so sambodhippatto satthā mahānubhāvo alaṅkatadhammasabhāyaṁ alaṅkatadhammāsane parisamajjhe nisinno ekadivasaṁ sitaṁ akāsi. Nākāraṇeti ‘‘bhante, buddhā nāma akāraṇe sitaṁ na karonti, tumhehi ca sitaṁ kataṁ, kena nu kho kāraṇena sitaṁ kata’’nti mahākhīṇāsavā bhikkhū pucchiṁsu. Yamaddasāthāti evaṁ puṭṭho, āvuso, satthā attano sitakāraṇaṁ ācikkhanto ekaṁ daharabhikkhuniṁ dassetvā evamāha – ‘‘bhikkhave, yaṁ ekaṁ daharaṁ yobbanappattaṁ kumāriṁ kāsāyavatthaṁ anagāriyaṁ upetaṁ pabbajitvā imasmiṁ sāsane carantiṁ addasātha passatha, sā tadā ‘visapītena sallena nāgarājaṁ vijjhitvā vadhehī’’’ti sonuttarassa pesetā rājakaññā ahosi. Tena gantvā jīvitakkhayaṁ pāpito ahaṁ tadā so nāgarājā ahosinti attho. Devadattoti, bhikkhave, idāni devadatto tadā so luddako ahosi.",
  "atk-s0513a46:600": "Anāvasūranti na avasūraṁ, anatthaṅgatasūriyanti attho. Cirarattasaṁsitanti ito ciraratte anekavassakoṭimatthake saṁsitaṁ saṁsaritaṁ anuciṇṇaṁ. Idaṁ vuttaṁ hoti – āvuso, ito anekavassakoṭimatthake saṁsaritampi pubbaṇhe kataṁ taṁ divasameva sāyanhe saranto viya attano caritavasena uccattā tāya rājadhītāya ca sonuttarassa ca caritavasena nīcattā uccānīcaṁ caritaṁ idaṁ purāṇaṁ rāgādīnaṁ darānaṁ vigatatāya vītaddaro, ñātidhanasokādīnaṁ abhāvena vītasoko, rāgasallādīnaṁ vigatattā visallo attanāva jānitvā buddho abhāsīti. Ahaṁ voti ettha voti nipātamattaṁ, bhikkhave, ahaṁ tena kālena tattha chaddantadahe ahosinti attho. Nāgarājāti honto ca pana na añño koci tadā homi, atha kho nāgarājā homīti attho. Evaṁ cārethāti tumhe taṁ jātakaṁ evaṁ dhāretha uggaṇhātha pariyāpuṇāthāti.",
  "atk-s0513a46:601": "Imañca pana dhammadesanaṁ sutvā bahū sotāpannādayo ahesuṁ. Sā pana bhikkhunī pacchā vipassitvā arahattaṁ pattāti.",
  "atk-s0513a46:602": "Chaddantajātakavaṇṇanā catutthā.",
  "atk-s0513a46:604": " [515] 5. Sambhavajātakavaṇṇanā",
  "atk-s0513a46:605": "Rajjañcapaṭipannāsmāti idaṁ satthā jetavane viharanto paññāpāramiṁ ārabbha kathesi. Paccuppannavatthu mahāumaṅgajātake (jā. 2.22.590 ādayo) āvi bhavissati.",
  "atk-s0513a46:606": "Atīte pana kururaṭṭhe indapatthanagare dhanañcayakorabyo nāma rājā rajjaṁ kāresi. Tassa sucirato nāma brāhmaṇo purohito atthadhammānusāsako ahosi. Rājā dānādīni puññāni karonto dhammena rajjamanusāsi. So ekadivasaṁ dhammayāgaṁ nāma pañhaṁ abhisaṅkharitvā sucirataṁ nāma brāhmaṇaṁ purohitaṁ āsane nisīdāpetvā sakkāraṁ katvā pañhaṁ pucchanto catasso gāthāyo abhāsi –",
  "atk-s0513a46:607": "138.",
  "atk-s0513a46:608": " ‘‘Rajjañca paṭipannāsma, ādhipaccaṁ sucīrata;",
  "atk-s0513a46:609": "Mahattaṁ pattumicchāmi, vijetuṁ pathaviṁ imaṁ.",
  "atk-s0513a46:610": "139.",
  "atk-s0513a46:611": " ‘‘Dhammena no adhammena, adhammo me na ruccati;",
  "atk-s0513a46:612": "Kiccova dhammo carito, rañño hoti sucīrata.",
  "atk-s0513a46:613": "140.",
  "atk-s0513a46:614": " ‘‘Idha cevāninditā yena, pecca yena aninditā;",
  "atk-s0513a46:615": "Yasaṁ devamanussesu, yena pappomu brāhmaṇa.",
  "atk-s0513a46:616": "141.",
  "atk-s0513a46:617": " ‘‘Yohaṁ atthañca dhammañca, kattumicchāmi brāhmaṇa;",
  "atk-s0513a46:618": "Taṁ tvaṁ atthañca dhammañca, brāhmaṇakkhāhi pucchito’’ti.",
  "atk-s0513a46:619": "Tattha rajjanti, ācariya, mayaṁ imasmiṁ sattayojanike indapatthanagare rajjañca, tiyojanasatike kururaṭṭhe issarabhāvasaṅkhātaṁ ādhipaccañca. Paṭipannāsmāti adhigatā bhavāma. Mahattanti idāni mahantabhāvaṁ. Pattumicchāmi vijetunti imaṁ pathaviṁ dhammena abhibhavituṁ ajjhottharituṁ icchāmi. Kiccovāti avasesajanehi rañño carito dhammo kicco karaṇīyataro. Rājānuvattako hi loko, so tasmiṁ dhammike sabbopi dhammiko hoti. Tasmā esa dhammo nāma raññova kiccoti.",
  "atk-s0513a46:620": "Idha cevāninditāti yena mayaṁ idhaloke paraloke ca aninditā. Yena pappomūti yena mayaṁ nirayādīsu anibbattitvā devesu ca manussesu ca yasaṁ issariyaṁ sobhaggaṁ pāpuṇeyyāma, taṁ no kāraṇaṁ kathehīti . Yohanti, brāhmaṇa, yo ahaṁ phalavipākasaṅkhātaṁ atthañca tassa atthassa hetubhūtaṁ dhammañca kattuṁ samādāya vattituṁ uppādetuñca icchāmi. Taṁ tvanti tassa mayhaṁ tvaṁ sukheneva nibbānagāmimaggaṁ āruyha apaṭisandhikabhāvaṁ patthentassa taṁ atthañca dhammañca pucchito akkhāhi, pākaṭaṁ katvā kathehīti brāhmaṇaṁ dhammayāgapañhaṁ pucchi.",
  "atk-s0513a46:621": "Ayaṁ pana pañho gambhīro buddhavisayo, sabbaññubuddhameva taṁ pucchituṁ yuttaṁ, tasmiṁ asati sabbaññutaññāṇapariyesakaṁ bodhisattanti. Sucirato pana attano abodhisattatāya pañhaṁ kathetuṁ nāsakkhi, asakkonto ca paṇḍitamānaṁ akatvā attano asamatthabhāvaṁ kathento gāthamāha –",
  "atk-s0513a46:622": "142.",
  "atk-s0513a46:623": " ‘‘Nāññatra vidhurā rāja, etadakkhātumarahati;",
  "atk-s0513a46:624": "Yaṁ tvaṁ atthañca dhammañca, kattumicchasi khattiyā’’ti.",
  "atk-s0513a46:625": "Tassattho – avisayo esa, mahārāja, pañho mādisānaṁ. Ahañhi nevassa ādiṁ, na pariyosānaṁ passāmi, andhakāraṁ paviṭṭho viya homi. Bārāṇasirañño pana purohito vidhuro nāma brāhmaṇo atthi, so etaṁ ācikkheyya, taṁ ṭhapetvā yaṁ tvaṁ atthañca dhammañca kattumicchasi, etaṁ akkhātuṁ na añño arahatīti.",
  "atk-s0513a46:626": "Rājā tassa vacanaṁ sutvā ‘‘tena hi, brāhmaṇa, khippaṁ tassa santikaṁ gacchāhī’’ti paṇṇākāraṁ datvā taṁ pesetukāmo hutvā gāthamāha –",
  "atk-s0513a46:627": "143.",
  "atk-s0513a46:628": " ‘‘Ehi kho pahito gaccha, vidhurassa upantikaṁ;",
  "atk-s0513a46:629": "Nikkhañcimaṁ suvaṇṇassa, haraṁ gaccha sucīrata;",
  "atk-s0513a46:630": "Abhihāraṁ imaṁ dajjā, atthadhammānusiṭṭhiyā’’ti.",
  "atk-s0513a46:631": "Tattha upantikanti santikaṁ. Nikkhanti pañcasuvaṇṇo eko nikkho. Ayaṁ pana rattasuvaṇṇassa nikkhasahassaṁ datvā evamāha. Imaṁ dajjāti tena imasmiṁ dhammayāgapañhe kathite tassa atthadhammānusiṭṭhiyā abhihārapūjaṁ karonto imaṁ nikkhasahassaṁ dadeyyāsīti.",
  "atk-s0513a46:632": "Evañca pana vatvā pañhavissajjanassa likhanatthāya satasahassagghanakaṁ suvaṇṇapaṭṭañca gamanatthāya yānaṁ, parivāratthāya balakāyaṁ, tañca paṇṇākāraṁ datvā taṅkhaṇaññeva uyyojesi. So pana indapatthanagarā nikkhamitvā ujukameva bārāṇasiṁ agantvā yattha yattha paṇḍitā vasanti, sabbāni tāni ṭhānāni upasaṅkamitvā sakalajambudīpe pañhassa vissajjetāraṁ alabhitvā anupubbena bārāṇasiṁ patvā ekasmiṁ ṭhāne nivāsaṁ gahetvā katipayehi janehi saddhiṁ pātarāsabhuñjanavelāya vidhurassa nivesanaṁ gantvā āgatabhāvaṁ ārocāpetvā tena pakkosāpito taṁ sake ghare bhuñjamānaṁ addasa. Tamatthaṁ āvikaronto satthā sattamaṁ gāthamāha –",
  "atk-s0513a46:633": "144.",
  "atk-s0513a46:634": " ‘‘Svādhippāgā bhāradvājo, vidhurassa upantikaṁ;",
  "atk-s0513a46:635": "Tamaddasa mahābrahmā, asamānaṁ sake ghare’’ti.",
  "atk-s0513a46:636": "Tattha svādhippāgāti so bhāradvājagotto sucirato adhippāgā, gatoti attho. Mahābrahmāti mahābrāhmaṇo. Asamānanti bhuñjamānaṁ.",
  "atk-s0513a46:637": "So pana tassa bālasahāyako ekācariyakule uggahitasippo, tasmā tena saddhiṁ ekato bhuñjitvā bhattakiccapariyosāne sukhanisinno ‘‘samma kimatthaṁ āgatosī’’ti puṭṭho āgamanakāraṇaṁ ācikkhanto aṭṭhamaṁ gāthamāha –",
  "atk-s0513a46:638": "145.",
  "atk-s0513a46:639": " ‘‘Raññohaṁ pahito dūto, korabyassa yasassino;",
  "atk-s0513a46:640": "‘Atthaṁ dhammañca pucchesi’, iccabravi yudhiṭṭhilo;",
  "atk-s0513a46:641": "Taṁ tvaṁ atthañca dhammañca, vidhurakkhāhi pucchito’’ti.",
  "atk-s0513a46:642": "Tattha raññohanti ahaṁ rañño korabyassa yasassino dūto. Pahitoti tena pesito idhāgamiṁ. Pucchesīti so yudhiṭṭhilagotto dhanañcayarājā maṁ dhammayāgapañhaṁ nāma pucchi, ahaṁ kathetuṁ asakkonto ‘‘tvaṁ sakkhissasī’’ti ñatvā tassa ārocesiṁ, so ca paṇṇākāraṁ datvā pañhapucchanatthāya maṁ tava santikaṁ pesento ‘‘vidhurassa santikaṁ gantvā imassa pañhassa atthañca pāḷidhammañca puccheyyāsī’’ti abravi. ‘‘Taṁ tvaṁ idāni mayā pucchito akkhāhī’’ti.",
  "atk-s0513a46:643": "Tadā pana so brāhmaṇo ‘‘mahājanassa cittaṁ gaṇhissāmī’’ti gaṅgaṁ pidahanto viya vinicchayaṁ vicāreti. Tassa pañhavissajjane okāso natthi. So tamatthaṁ ācikkhanto navamaṁ gāthamāha –",
  "atk-s0513a46:644": "146.",
  "atk-s0513a46:645": " ‘‘Gaṅgaṁ me pidahissanti, na taṁ sakkomi brāhmaṇa;",
  "atk-s0513a46:646": "Apidhetuṁ mahāsindhuṁ, taṁ kathaṁ so bhavissati;",
  "atk-s0513a46:647": "Na te sakkomi akkhātuṁ, atthaṁ dhammañca pucchito’’ti.",
  "atk-s0513a46:648": "Tassattho – brāhmaṇa, mayhaṁ ‘‘mahājanassa nānācittagatisaṅkhātaṁ gaṅgaṁ pidahissa’’nti byāpāro uppanno, tamahaṁ mahāsindhuṁ apidhetuṁ na sakkomi, tasmā kathaṁ so okāso bhavissati, yasmā te ahaṁ pañhaṁ vissajjeyyaṁ. Iti cittekaggatañceva okāsañca alabhanto na te sakkomi akkhātuṁ atthaṁ dhammañca pucchitoti.",
  "atk-s0513a46:649": "Evañca pana vatvā ‘‘putto me paṇḍito mayā ñāṇavantataro, so te byākarissati, tassa santikaṁ gacchāhī’’ti vatvā dasamaṁ gāthamāha –",
  "atk-s0513a46:650": "147.",
  "atk-s0513a46:651": " ‘‘Bhadrakāro ca me putto, oraso mama atrajo;",
  "atk-s0513a46:652": "Taṁ tvaṁ atthañca dhammañca, gantvā pucchassu brāhmaṇā’’ti.",
  "atk-s0513a46:653": "Tattha orasoti ure saṁvaḍḍho. Atrajoti attanā jātoti.",
  "atk-s0513a46:654": "Taṁ sutvā sucirato vidhurassa gharā nikkhamitvā bhadrakārassa bhuttapātarāsassa attano parisamajjhe nisinnakāle nivesanaṁ agamāsi. Tamatthaṁ pakāsento satthā ekādasamaṁ gāthamāha –",
  "atk-s0513a46:655": "148.",
  "atk-s0513a46:656": " ‘‘Svādhippāgā bhāradvājo, bhadrakārassupantikaṁ;",
  "atk-s0513a46:657": "Tamaddasa mahābrahmā, nisinnaṁ samhi vesmanī’’ti.",
  "atk-s0513a46:658": "Tattha vesmanīti ghare.",
  "atk-s0513a46:659": "So tattha gantvā bhadrakāramāṇavena katāsanābhihārasakkāro nisīditvā āgamanakāraṇaṁ puṭṭho dvādasamaṁ gāthamāha –",
  "atk-s0513a46:660": "149.",
  "atk-s0513a46:661": " ‘‘Raññohaṁ pahito dūto, korabyassa yasassino;",
  "atk-s0513a46:662": "‘Atthaṁ dhammañca pucchesi’, iccabravi yudhiṭṭhilo;",
  "atk-s0513a46:663": "Taṁ tvaṁ atthañca dhammañca, bhadrakāra pabrūhi me’’ti.",
  "atk-s0513a46:664": "Atha naṁ bhadrakāro, ‘‘tāta, ahaṁ imesu divasesu paradārikakamme abhiniviṭṭho, cittaṁ me byākulaṁ, tena tyāhaṁ vissajjetuṁ na sakkhissāmi, mayhaṁ pana kaniṭṭho sañcayakumāro nāma mayā ativiya ñāṇavantataro, taṁ puccha, so te pañhaṁ vissajjessatī’’ti tassa santikaṁ pesento dve gāthā abhāsi –",
  "atk-s0513a46:665": "150.",
  "atk-s0513a46:666": " ‘‘Maṁsakājaṁ avahāya, godhaṁ anupatāmahaṁ;",
  "atk-s0513a46:667": "Na te sakkomi akkhātuṁ, atthaṁ dhammañca pucchito.",
  "atk-s0513a46:668": "151.",
  "atk-s0513a46:669": " ‘‘Sañcayo nāma me bhātā, kaniṭṭho me sucīrata;",
  "atk-s0513a46:670": "Taṁ tvaṁ atthañca dhammañca, gantvā pucchassu brāhmaṇā’’ti.",
  "atk-s0513a46:671": "Tattha maṁsakājanti yathā nāma puriso thūlamigamaṁsaṁ kājenādāya gacchanto antarāmagge godhapotakaṁ disvā maṁsakājaṁ chaḍḍetvā taṁ anubandheyya, evameva attano ghare vasavattiniṁ bhariyaṁ chaḍḍetvā parassa rakkhitagopitaṁ itthiṁ anubandhanto homīti dīpento evamāhāti.",
  "atk-s0513a46:672": "So tasmiṁ khaṇe sañcayassa nivesanaṁ gantvā tena katasakkāro āgamanakāraṇaṁ puṭṭho ācikkhi. Tamatthaṁ pakāsento satthā dve gāthā abhāsi –",
  "atk-s0513a46:673": "152.",
  "atk-s0513a46:674": " ‘‘Svādhippāgā bhāradvājo, sañcayassa upantikaṁ;",
  "atk-s0513a46:675": "Tamaddasa mahābrahmā, nisinnaṁ samhi vesmani.",
  "atk-s0513a46:676": "153.",
  "atk-s0513a46:677": " ‘‘Raññohaṁ pahito dūto, korabyassa yasassino;",
  "atk-s0513a46:678": "‘Atthaṁ dhammañca pucchesi’, iccabravi yudhiṭṭhilo;",
  "atk-s0513a46:679": "Taṁ tvaṁ atthañca dhammañca, sañcayakkhāhi pucchito’’ti.",
  "atk-s0513a46:680": "Sañcayakumāro pana tadā paradārameva sevati. Athassa so ‘‘ahaṁ, tāta, paradāraṁ sevāmi, sevanto ca pana gaṅgaṁ otaritvā paratīraṁ gacchāmi, taṁ maṁ sāyañca pāto ca nadiṁ tarantaṁ maccu gilati nāma, tena cittaṁ me byākulaṁ, na tyāhaṁ ācikkhituṁ sakkhissāmi, kaniṭṭho pana me sambhavakumāro nāma atthi jātiyā sattavassiko, mayā sataguṇena sahassaguṇena satasahassaguṇenādhikañāṇataro, so te ācikkhissati, gaccha taṁ pucchāhī’’ti āha. Imamatthaṁ pakāsento satthā dve gāthā abhāsi –",
  "atk-s0513a46:681": "154.",
  "atk-s0513a46:682": " ‘‘Sadā maṁ gilate maccu, sāyaṁ pāto sucīrata;",
  "atk-s0513a46:683": "Na te sakkomi akkhātuṁ, atthaṁ dhammañca pucchito.",
  "atk-s0513a46:684": "155.",
  "atk-s0513a46:685": " ‘‘Sambhavo nāma me bhātā, kaniṭṭho me sucīrata;",
  "atk-s0513a46:686": "Taṁ tvaṁ atthañca dhammañca, gantvā pucchassu brāhmaṇā’’ti.",
  "atk-s0513a46:687": "Taṁ sutvā sucirato ‘‘ayaṁ pañho imasmiṁ loke abbhuto bhavissati, imaṁ pañhaṁ vissajjetuṁ samattho nāma natthi maññe’’ti cintetvā dve gāthā abhāsi –",
  "atk-s0513a46:688": "156.",
  "atk-s0513a46:689": " ‘‘Abbhuto vata bho dhammo, nāyaṁ asmāka ruccati;",
  "atk-s0513a46:690": "Tayo janā pitāputtā, te su paññāya no vidū.",
  "atk-s0513a46:691": "157.",
  "atk-s0513a46:692": " ‘‘Na taṁ sakkotha akkhātuṁ, atthaṁ dhammañca pucchitā;",
  "atk-s0513a46:693": "Kathaṁ nu daharo jaññā, atthaṁ dhammañca pucchito’’ti.",
  "atk-s0513a46:694": "Tattha nāyanti ayaṁ pañhadhammo abbhuto, imaṁ kathetuṁ samatthena nāma na bhavitabbaṁ, tasmā yaṁ tvaṁ ‘‘kumāro kathessatī’’ti vadati, nāyaṁ asmākaṁ ruccati. Te sūti ettha su-kāro nipātamattaṁ. Pitāti vidhuro paṇḍito, puttā bhadrakāro sañcayo cāti tepi tayo pitāputtā paññāya imaṁ dhammaṁ no vidū, na vijānanti, añño ko jānissatīti attho. Na tanti tumhe tayo janā pucchitā etaṁ akkhātuṁ na sakkotha, daharo sattavassiko kumāro pucchito kathaṁ nu jaññā, kena kāraṇena jānituṁ sakkhissatīti attho.",
  "atk-s0513a46:695": "Taṁ sutvā sañcayakumāro, ‘‘tāta, sambhavakumāraṁ ‘daharo’ti mā uññāsi, sacepi pañhavissajjanenātthiko, gaccha naṁ pucchā’’ti atthadīpanāhi upamāhi kumārassa vaṇṇaṁ pakāsento dvādasa gāthā abhāsi –",
  "atk-s0513a46:696": "158.",
  "atk-s0513a46:697": " ‘‘Mā naṁ daharoti uññāsi, apucchitvāna sambhavaṁ;",
  "atk-s0513a46:698": "Pucchitvā sambhavaṁ jaññā, atthaṁ dhammañca brāhmaṇa.",
  "atk-s0513a46:699": "159.",
  "atk-s0513a46:700": " ‘‘Yathāpi cando vimalo, gacchaṁ ākāsadhātuyā;",
  "atk-s0513a46:701": "Sabbe tārāgaṇe loke, ābhāya atirocati.",
  "atk-s0513a46:702": "160.",
  "atk-s0513a46:703": " ‘‘Evampi daharūpeto, paññāyogena sambhavo;",
  "atk-s0513a46:704": "Mā naṁ daharoti uññāsi, apucchitvāna sambhavaṁ;",
  "atk-s0513a46:705": "Pucchitvā sambhavaṁ jaññā, atthaṁ dhammañca brāhmaṇa.",
  "atk-s0513a46:706": "161.",
  "atk-s0513a46:707": " ‘‘Yathāpi rammako māso, gimhānaṁ hoti brāhmaṇa;",
  "atk-s0513a46:708": "Atevaññehi māsehi, dumapupphehi sobhati.",
  "atk-s0513a46:709": "162.",
  "atk-s0513a46:710": " ‘‘Evampi daharūpeto, paññāyogena sambhavo;",
  "atk-s0513a46:711": "Mā naṁ daharoti uññāsi, apucchitvāna sambhavaṁ;",
  "atk-s0513a46:712": "Pucchitvā sambhavaṁ jaññā, atthaṁ dhammañca brāhmaṇa.",
  "atk-s0513a46:713": "163.",
  "atk-s0513a46:714": " ‘‘Yathāpi himavā brahme, pabbato gandhamādano;",
  "atk-s0513a46:715": "Nānārukkhehi sañchanno, mahābhūtagaṇālayo;",
  "atk-s0513a46:716": "Osadhehi ca dibbehi, disā bhāti pavāti ca.",
  "atk-s0513a46:717": "164.",
  "atk-s0513a46:718": " ‘‘Evampi daharūpeto, paññāyogena sambhavo;",
  "atk-s0513a46:719": "Mā naṁ daharoti uññāsi, apucchitvāna sambhavaṁ;",
  "atk-s0513a46:720": "Pucchitvā sambhavaṁ jaññā, atthaṁ dhammañca brāhmaṇa.",
  "atk-s0513a46:721": "165.",
  "atk-s0513a46:722": " ‘‘Yathāpi pāvako brahme, accimālī yasassimā;",
  "atk-s0513a46:723": "Jalamāno vane gacche, analo kaṇhavattanī.",
  "atk-s0513a46:724": "166.",
  "atk-s0513a46:725": " ‘‘Ghatāsano dhūmaketu, uttamāhevanandaho;",
  "atk-s0513a46:726": "Nisīthe pabbataggasmiṁ, pahūtedho virocati.",
  "atk-s0513a46:727": "167.",
  "atk-s0513a46:728": " ‘‘Evampi daharūpeto, paññāyogena sambhavo;",
  "atk-s0513a46:729": "Mā naṁ daharoti uññāsi, apucchitvāna sambhavaṁ;",
  "atk-s0513a46:730": "Pucchitvā sambhavaṁ jaññā, atthaṁ dhammañca brāhmaṇa.",
  "atk-s0513a46:731": "168.",
  "atk-s0513a46:732": " ‘‘Javena bhadraṁ jānanti, balibaddañca vāhiye;",
  "atk-s0513a46:733": "Dohena dhenuṁ jānanti, bhāsamānañca paṇḍitaṁ.",
  "atk-s0513a46:734": "169.",
  "atk-s0513a46:735": " ‘‘Evampi daharūpeto, paññāyogena sambhavo;",
  "atk-s0513a46:736": "Mā naṁ daharoti uññāsi, apucchitvāna sambhavaṁ;",
  "atk-s0513a46:737": "Pucchitvā sambhavaṁ jaññā, atthaṁ dhammañca brāhmaṇā’’ti.",
  "atk-s0513a46:738": "Tattha jaññāti jānissasi. Candoti puṇṇacando. Vimaloti abbhādimalavirahito. Evampi daharūpetoti evaṁ sambhavakumāro daharabhāvena upetopi paññāyogena sakalajambudīpatale avasese paṇḍite atikkamitvā virocati. Rammakoti cittamāso. Atevaññehīti ativiya aññehi ekādasahi māsehi. Evanti evaṁ sambhavopi paññāyogena sobhati. Himavāti himapātasamaye himayuttoti himavā, gimhakāle himaṁ vamatīti himavā. Sampattaṁ janaṁ gandhena madayatīti gandhamādano. Mahābhūtagaṇālayoti devagaṇānaṁ nivāso. Disā bhātīti sabbadisā ekobhāsā viya karoti. Pavātīti gandhena sabbadisā vāyati. Evanti evaṁ sambhavopi paññāyogena sabbadisā bhāti ceva pavāti ca.",
  "atk-s0513a46:739": "Yasassimāti tejasampattiyā yasassimā. Accimālīti accīhi yutto. Jalamāno vane gaccheti gacchasaṅkhāte mahāvane jalanto carati. Analoti atitto. Gatamaggassa kaṇhabhāvena kaṇhavattanī. Yaññe āhutivasena āhutaṁ ghataṁ asnātīti ghatāsano. Dhūmo ketukiccaṁ assa sādhetīti dhūmaketu. Uttamāhevanandahoti ahevanaṁ vuccati vanasaṇḍo, uttamaṁ vanasaṇḍaṁ dahatīti attho. Nisītheti rattibhāge. Pabbataggasminti pabbatasikhare. Pahūtedhoti pahūtaindhano. Virocatīti sabbadisāsu obhāsati. Evanti evaṁ mama kaniṭṭho sambhavakumāro daharopi paññāyogena virocati. Bhadranti bhadraṁ assājānīyaṁ javasampattiyā jānanti, na sarīrena. Vāhiyeti vahitabbabhāre sati bhāravahatāya ‘‘ahaṁ uttamo’’ti balibaddaṁ jānanti. Dohenāti dohasampattiyā dhenuṁ ‘‘sukhīrā’’ti jānanti. Bhāsamānanti ettha ‘‘nābhāsamānaṁ jānanti, missaṁ bālehi paṇḍita’’nti suttaṁ (saṁ. ni. 2.241) āharitabbaṁ.",
  "atk-s0513a46:740": "Sucirato evaṁ tasmiṁ sambhavaṁ vaṇṇente ‘‘pañhaṁ pucchitvā jānissāmī’’ti ‘‘kahaṁ pana te kumāra kaniṭṭho’’ti pucchi. Athassa so sīhapañjaraṁ vivaritvā hatthaṁ pasāretvā ‘‘yo esa pāsādadvāre antaravīthiyā kumārakehi saddhiṁ suvaṇṇavaṇṇo kīḷati, ayaṁ mama kaniṭṭho, upasaṅkamitvā taṁ puccha, buddhalīḷāya te pañhaṁ kathessatī’’ti āha. Sucirato tassa vacanaṁ sutvā pāsādā oruyha kumārassa santikaṁ agamāsi. Kāya velāyāti? Kumārassa nivatthasāṭakaṁ mocetvā khandhe khipitvā ubhohi hatthehi paṁsuṁ gahetvā ṭhitavelāya. Tamatthaṁ āvikaronto satthā gāthamāha –",
  "atk-s0513a46:741": "170.",
  "atk-s0513a46:742": " ‘‘Svādhippāgā bhāradvājo, sambhavassa upantikaṁ;",
  "atk-s0513a46:743": "Tamaddasa mahābrahmā, kīḷamānaṁ bahīpure’’ti.",
  "atk-s0513a46:744": "Tattha bahīpureti bahinivesane.",
  "atk-s0513a46:745": "Mahāsattopi brāhmaṇaṁ āgantvā purato ṭhitaṁ disvā ‘‘tāta, kenatthenāgatosī’’ti pucchitvā, ‘‘tāta, kumāra ahaṁ jambudīpatale āhiṇḍanto mayā pucchitaṁ pañhaṁ kathetuṁ samatthaṁ alabhitvā tava santikaṁ āgatomhī’’ti vutte ‘‘sakalajambudīpe kira avinicchito pañho mama santikaṁ āgato, ahaṁ ñāṇena mahallako’’ti hirottappaṁ paṭilabhitvā hatthagataṁ paṁsuṁ chaḍḍetvā khandhato sāṭakaṁ ādāya nivāsetvā ‘‘puccha, brāhmaṇa, buddhalīḷāya te kathessāmī’’ti sabbaññupavāraṇaṁ pavāresi. Tato brāhmaṇo –",
  "atk-s0513a46:746": "171.",
  "atk-s0513a46:747": " ‘‘Raññohaṁ pahito dūto, korabyassa yasassino;",
  "atk-s0513a46:748": "‘Atthaṁ dhammañca pucchesi’, iccabravi yudhiṭṭhilo;",
  "atk-s0513a46:749": "Taṁ tvaṁ atthañca dhammañca, sambhavakkhāhi pucchito’’ti. –",
  "atk-s0513a46:750": "Gāthāya pañhaṁ pucchi.",
  "atk-s0513a46:751": "Tassa attho sambhavapaṇḍitassa gaganamajjhe puṇṇacando viya pākaṭo ahosi.",
  "atk-s0513a46:752": "Atha naṁ ‘‘tena hi suṇohī’’ti vatvā dhammayāgapañhaṁ vissajjento gāthamāha –",
  "atk-s0513a46:753": "172.",
  "atk-s0513a46:754": " ‘‘Taggha te ahamakkhissaṁ, yathāpi kusalo tathā;",
  "atk-s0513a46:755": "Rājā ca kho taṁ jānāti, yadi kāhati vā na vā’’ti.",
  "atk-s0513a46:756": "Tassa antaravīthiyaṁ ṭhatvā madhurassarena dhammaṁ desentassa saddo dvādasayojanikaṁ sakalabārāṇasinagaraṁ avatthari. Atha rājā ca uparājādayo ca sabbe sannipatiṁsu. Mahāsatto mahājanassa majjhe dhammadesanaṁ paṭṭhapesi.",
  "atk-s0513a46:757": "Tattha tagghāti ekaṁsavacanaṁ. Yathāpi kusaloti yathā atikusalo sabbaññubuddho ācikkhati, tathā te ekaṁseneva ahamakkhissanti attho. Rājā ca kho tanti ahaṁ taṁ pañhaṁ yathā tumhākaṁ rājā jānituṁ sakkoti, tathā kathessāmi. Tato uttari rājā eva taṁ jānāti, yadi karissati vā na vā karissati, karontassa vā akarontassa vā tassevetaṁ bhavissati, mayhaṁ pana doso natthīti dīpeti.",
  "atk-s0513a46:758": "Evaṁ imāya gāthāya pañhakathanaṁ paṭijānitvā idāni dhammayāgapañhaṁ kathento āha –",
  "atk-s0513a46:759": "173.",
  "atk-s0513a46:760": " ‘‘Ajja suveti saṁseyya, raññā puṭṭho sucīrata;",
  "atk-s0513a46:761": "Mā katvā avasī rājā, atthe jāte yudhiṭṭhilo.",
  "atk-s0513a46:762": "174.",
  "atk-s0513a46:763": " ‘‘Ajjhattaññeva saṁseyya, raññā puṭṭho sucīrata;",
  "atk-s0513a46:764": "Kummaggaṁ na niveseyya, yathā mūḷho acetaso.",
  "atk-s0513a46:765": "175.",
  "atk-s0513a46:766": " ‘‘Attānaṁ nātivatteyya, adhammaṁ na samācare;",
  "atk-s0513a46:767": "Atitthe nappatāreyya, anatthe na yuto siyā.",
  "atk-s0513a46:768": "176.",
  "atk-s0513a46:769": " ‘‘Yo ca etāni ṭhānāni, kattuṁ jānāti khattiyo;",
  "atk-s0513a46:770": "Sadā so vaḍḍhate rājā, sukkapakkheva candimā.",
  "atk-s0513a46:771": "177.",
  "atk-s0513a46:772": " ‘‘Ñātīnañca piyo hoti, mittesu ca virocati;",
  "atk-s0513a46:773": "Kāyassa bhedā sappañño, saggaṁ so upapajjatī’’ti.",
  "atk-s0513a46:774": "Tattha saṁseyyāti katheyya. Idaṁ vuttaṁ hoti – tāta, sucirata sace tumhākaṁ raññā ‘‘ajja dānaṁ dema, sīlaṁ rakkhāma, uposathakammaṁ karomā’’ti koci puṭṭho, ‘‘mahārāja, ajja tāva pāṇaṁ hanāma, kāme paribhuñjāma, suraṁ pivāma, kusalaṁ pana karissāma suve’’ti rañño katheyya, tassa atimahantassapi amaccassa vacanaṁ katvā tumhākaṁ rājā yudhiṭṭhilagotto tathārūpe atthe jāte taṁ divasaṁ pamādena vītināmento mā avasi, tassa vacanaṁ akatvā uppannaṁ kusalacittaṁ aparihāpetvā kusalapaṭisaṁyuttaṁ kammaṁ karotuyeva, idamassa katheyyāsīti. Evaṁ mahāsatto imāya gāthāya –",
  "atk-s0513a46:775": "‘‘Ajjeva kiccamātappaṁ, ko jaññā maraṇaṁ suve’’ti. (ma. ni. 3.272) –",
  "atk-s0513a46:776": "Bhaddekarattasuttañceva,",
  "atk-s0513a46:777": "‘‘Appamādo amatapadaṁ, pamādo maccuno pada’’nti. (dha. pa. 21) –",
  "atk-s0513a46:778": "Appamādovādañca kathesi.",
  "atk-s0513a46:779": "Ajjhattaññevāti , tāta, sucirata sambhavapaṇḍito tayā dhammayāgapañhe pucchite kiṁ kathesīti raññā puṭṭho samāno tumhākaṁ rañño ajjhattaññeva saṁseyya, niyakajjhattasaṅkhātaṁ khandhapañcakaṁ hutvā abhāvato aniccanti katheyyāsi. Ettāvatā mahāsatto –",
  "atk-s0513a46:780": "‘‘Sabbe saṅkhārā aniccāti, yadā paññāya passati’’. (dha. pa. 277) –",
  "atk-s0513a46:781": "‘‘Aniccā vata saṅkhārā, uppādavayadhammino’’ti. (dī. ni. 2.221) –",
  "atk-s0513a46:782": "Evaṁ vibhāvitaṁ aniccataṁ kathesīti.",
  "atk-s0513a46:783": "Kummagganti, brāhmaṇa, yathā mūḷho acetano andhabālaputhujjano dvāsaṭṭhidiṭṭhigatasaṅkhātaṁ kummaggaṁ sevati, evaṁ tava rājā taṁ kummaggaṁ na seveyya, niyyānikaṁ dasakusalakammapathamaggameva sevatu, evamassa vadeyyāsīti.",
  "atk-s0513a46:784": "Attānanti imaṁ sugatiyaṁ ṭhitaṁ attabhāvaṁ nātivatteyya, yena kammena tisso kusalasampattiyo sabbakāmasagge atikkamitvā apāye nibbattanti, taṁ kammaṁ na kareyyāti attho. Adhammanti tividhaduccaritasaṅkhātaṁ adhammaṁ na samācareyya. Atittheti dvāsaṭṭhidiṭṭhisaṅkhāte atitthe nappatāreyya na otāreyya. ‘‘Na tāreyyā’’tipi pāṭho, attano diṭṭhānugatimāpajjantaṁ janaṁ na otāreyya. Anattheti akāraṇe. Na yutoti yuttapayutto na siyā. Brāhmaṇa, yadi te rājā dhammayāgapañhe vattitukāmo, ‘‘imasmiṁ ovāde vattatū’’ti tassa katheyyāsīti ayamettha adhippāyo.",
  "atk-s0513a46:785": "Sadāti satataṁ. Idaṁ vuttaṁ hoti – ‘‘yo khattiyo etāni kāraṇāni kātuṁ jānāti, so rājā sukkapakkhe cando viya sadā vaḍḍhatī’’ti . Virocatīti mittāmaccānaṁ majjhe attano sīlācārañāṇādīhi guṇehi sobhati virocatīti.",
  "atk-s0513a46:786": "Evaṁ mahāsatto gaganatale candaṁ uṭṭhāpento viya buddhalīḷāya brāhmaṇassa pañhaṁ kathesi. Mahājano nadanto selento apphoṭento sādhukārasahassāni adāsi, celukkhepe ca aṅguliphoṭe ca pavattesi, hatthapiḷandhanādīni khipi. Evaṁ khittadhanaṁ koṭimattaṁ ahosi. Rājāpissa tuṭṭho mahantaṁ yasaṁ adāsi. Suciratopi nikkhasahassena pūjaṁ katvā suvaṇṇapaṭṭe jātihiṅgulakena pañhavissajjanaṁ likhitvā indapatthanagaraṁ gantvā rañño dhammayāgapañhaṁ kathesi. Rājā tasmiṁ dhamme vattitvā saggapuraṁ pūresi.",
  "atk-s0513a46:787": "Satthā imaṁ dhammadesanaṁ āharitvā ‘‘na, bhikkhave, idāneva, pubbepi tathāgato mahāpaññoyevā’’ti vatvā jātakaṁ samodhānesi ‘‘tadā dhanañcayarājā ānando ahosi, sucirato anuruddho, vidhuro kassapo, bhadrakāro moggallāno, sañcayamāṇavo sāriputto, sambhavapaṇḍito pana ahameva ahosi’’nti.",
  "atk-s0513a46:788": "Sambhavajātakavaṇṇanā pañcamā.",
  "atk-s0513a46:790": " [516] 6. Mahākapijātakavaṇṇanā",
  "atk-s0513a46:791": "Bārāṇasyaṁ ahū rājāti idaṁ satthā veḷuvane viharanto devadattassa silāpavijjhanaṁ ārabbha kathesi. Tena hi dhanuggahe payojetvā aparabhāge silāya paviddhāya bhikkhūhi devadattassa avaṇṇe kathite satthā ‘‘na, bhikkhave, idāneva, pubbepi devadatto mayhaṁ silaṁ pavijjhiyevā’’ti vatvā atītaṁ āhari.",
  "atk-s0513a46:792": "Atīte bārāṇasiyaṁ brahmadatte rajjaṁ kārente kāsikagāmake eko kassakabrāhmaṇo khettaṁ kasitvā goṇe vissajjetvā kuddālakammaṁ kātuṁ ārabhi. Goṇā ekasmiṁ gacche paṇṇāni khādantā anukkamena aṭaviṁ pavisitvā palāyiṁsu. So velaṁ sallakkhetvā kuddālaṁ ṭhapetvā goṇe olokento adisvā domanassappatto te pariyesanto antoaṭaviṁ pavisitvā āhiṇḍanto himavantaṁ pāvisi. So tattha disāmūḷho hutvā sattāhaṁ nirāhāro vicaranto ekaṁ tindukarukkhaṁ disvā abhiruyha phalāni khādanto tindukarukkhato parigaḷitvā saṭṭhihatthe narakapapāte pati. Tatrassa dasa divasā vītivattā. Tadā bodhisatto kapiyoniyaṁ nibbattitvā phalāphalāni khādanto taṁ purisaṁ disvā silāya yoggaṁ katvā taṁ purisaṁ uddharitvā silāya matthake nisīdāpetvā evamāha – ‘‘bho brāhmaṇa, ahaṁ kilamāmi, muhuttaṁ niddāyissāmi, maṁ rakkhāhī’’ti. So tassa niddāyantassa silāya matthakaṁ padālesi. Mahāsatto tassa taṁ kammaṁ ñatvā uppatitvā sākhāya nisīditvā ‘‘bho purisa, tvaṁ bhūmiyā gaccha, ahaṁ sākhaggena tuyhaṁ maggaṁ ācikkhanto gamissāmī’’ti taṁ purisaṁ araññato nīharitvā magge ṭhapetvā pabbatapādameva pāvisi. So puriso mahāsatte aparajjhitvā kuṭṭhī hutvā diṭṭhadhammeyeva manussapeto ahosi.",
  "atk-s0513a46:793": "So satta vassāni dukkhapīḷito vicaranto bārāṇasiyaṁ migājinaṁ nāma uyyānaṁ pavisitvā pākārantare kadalipaṇṇaṁ attharitvā vedanāppatto nipajji. Tadā bārāṇasirājā uyyānaṁ gantvā tattha vicaranto taṁ disvā ‘‘kosi tvaṁ, kiṁ vā katvā imaṁ dukkhaṁ patto’’ti pucchi. Sopissa sabbaṁ vitthārato ācikkhi. Tamatthaṁ pakāsento satthā āha –",
  "atk-s0513a46:794": "178.",
  "atk-s0513a46:795": " ‘‘Bārāṇasyaṁ ahū rājā, kāsīnaṁ raṭṭhavaḍḍhano;",
  "atk-s0513a46:796": "Mittāmaccaparibyūḷho, agamāsi migājinaṁ.",
  "atk-s0513a46:797": "179.",
  "atk-s0513a46:798": " ‘‘Tattha brāhmaṇamaddakkhi, setaṁ citraṁ kilāsinaṁ;",
  "atk-s0513a46:799": "Viddhastaṁ koviḷāraṁva, kisaṁ dhamanisanthataṁ.",
  "atk-s0513a46:800": "180.",
  "atk-s0513a46:801": " ‘‘Paramakāruññataṁ pattaṁ, disvā kicchagataṁ naraṁ;",
  "atk-s0513a46:802": "Avaca byamhito rājā, yakkhānaṁ katamo nusi.",
  "atk-s0513a46:803": "181.",
  "atk-s0513a46:804": " ‘‘Hatthapādā ca te setā, tato setataraṁ siro;",
  "atk-s0513a46:805": "Gattaṁ kammāsavaṇṇaṁ te, kilāsabahulo casi.",
  "atk-s0513a46:806": "182.",
  "atk-s0513a46:807": " ‘‘Vaṭṭanāvaḷisaṅkāsā , piṭṭhi te ninnatunnatā;",
  "atk-s0513a46:808": "Kāḷapabbāva te aṅgā, nāññaṁ passāmi edisaṁ.",
  "atk-s0513a46:809": "183.",
  "atk-s0513a46:810": " ‘‘Ugghaṭṭapādo tasito, kiso dhamanisanthato;",
  "atk-s0513a46:811": "Chāto ātattarūposi, kutosi kattha gacchati.",
  "atk-s0513a46:812": "184.",
  "atk-s0513a46:813": " ‘‘Duddasī appakārosi, dubbaṇṇo bhīmadassano;",
  "atk-s0513a46:814": "Janetti yāpi te mātā, na taṁ iccheyya passituṁ.",
  "atk-s0513a46:815": "185.",
  "atk-s0513a46:816": " ‘‘Kiṁ kammamakaraṁ pubbe, kaṁ avajjhaṁ aghātayi;",
  "atk-s0513a46:817": "Kibbisaṁ yaṁ karitvāna, idaṁ dukkhaṁ upāgamī’’ti.",
  "atk-s0513a46:818": "Tattha bārāṇasyanti bārāṇasiyaṁ. Mittāmaccaparibyūḷhoti mittehi ca daḷhabhattīhi amaccehi ca parivuto. Migājinanti evaṁnāmakaṁ uyyānaṁ. Setanti setakuṭṭhena setaṁ kabarakuṭṭhena vicitraṁ paribhinnena kaṇḍūyanakilāsakuṭṭhena kilāsinaṁ vedanāppattaṁ kadalipaṇṇe nipannaṁ addasa. Viddhastaṁ koviḷāraṁvāti vaṇamukhehi paggharantena maṁsena viddhastaṁ pupphitakoviḷārasadisaṁ. Kisanti ekaccesu padesesu aṭṭhicammamattasarīraṁ sirājālasanthataṁ. Byamhitoti bhīto vimhayamāpanno vā. Yakkhānanti yakkhānaṁ antare tvaṁ katarayakkho nāmāsi. Vaṭṭanāvaḷisaṅkāsāti piṭṭhikaṇṭakaṭṭhāne āvunitvā ṭhapitāvaṭṭanāvaḷisadisā. Aṅgāti kāḷapabbavallisadisāni te aṅgāni. Nāññanti aññaṁ purisaṁ edisaṁ na passāmi. Ugghaṭṭapādoti rajokiṇṇapādo. Ātattarūpoti sukkhasarīro. Duddasīti dukkhena passitabbo. Appakārosīti sarīrappakārarahitosi, dussaṇṭhānosīti attho. Kiṁ kammamakaranti ito pubbe kiṁ kammaṁ akaraṁ, akāsīti attho. Kibbisanti dāruṇakammaṁ.",
  "atk-s0513a46:819": "Tato paraṁ brāhmaṇo āha –",
  "atk-s0513a46:820": "186.",
  "atk-s0513a46:821": " ‘‘Taggha te ahamakkhissaṁ, yathāpi kusalo tathā;",
  "atk-s0513a46:822": "Saccavādiñhi lokasmiṁ, pasaṁsantīdha paṇḍitā.",
  "atk-s0513a46:823": "187.",
  "atk-s0513a46:824": " ‘‘Eko caraṁ gogaveso, mūḷho accasariṁ vane;",
  "atk-s0513a46:825": "Araññe irīṇe vivane, nānākuñjarasevite.",
  "atk-s0513a46:826": "188.",
  "atk-s0513a46:827": " ‘‘Vāḷamigānucarite, vippanaṭṭhosmi kānane;",
  "atk-s0513a46:828": "Acariṁ tattha sattāhaṁ, khuppipāsasamappito.",
  "atk-s0513a46:829": "189.",
  "atk-s0513a46:830": " ‘‘Tattha tindukamaddakkhiṁ, visamaṭṭhaṁ bubhukkhito;",
  "atk-s0513a46:831": "Papātamabhilambantaṁ, sampannaphaladhārinaṁ.",
  "atk-s0513a46:832": "190.",
  "atk-s0513a46:833": " ‘‘Vātassitāni bhakkhesiṁ, tāni rucciṁsu me bhusaṁ;",
  "atk-s0513a46:834": "Atitto rukkhamārūhiṁ, tattha hessāmi āsito.",
  "atk-s0513a46:835": "191.",
  "atk-s0513a46:836": " ‘‘Ekaṁ me bhakkhitaṁ āsi, dutiyaṁ abhipatthitaṁ;",
  "atk-s0513a46:837": "Tato sā bhañjatha sākhā, chinnā pharasunā viya.",
  "atk-s0513a46:838": "192.",
  "atk-s0513a46:839": " ‘‘Sohaṁ sahāva sākhāhi, uddhaṁpādo avaṁsiro;",
  "atk-s0513a46:840": "Appatiṭṭhe anālambe, giriduggasmi pāpataṁ.",
  "atk-s0513a46:841": "193.",
  "atk-s0513a46:842": " ‘‘Yasmā ca vāri gambhīraṁ, tasmā na samapajjisaṁ;",
  "atk-s0513a46:843": "Tattha sesiṁ nirānando, anūnā dasa rattiyo.",
  "atk-s0513a46:844": "194.",
  "atk-s0513a46:845": " ‘‘Athettha kapi māgañchi, gonaṅgulo darīcaro;",
  "atk-s0513a46:846": "Sākhāhi sākhaṁ vicaranto, khādamāno dumapphalaṁ.",
  "atk-s0513a46:847": "195.",
  "atk-s0513a46:848": " ‘‘So maṁ disvā kisaṁ paṇḍuṁ, kāruññamakaraṁ mayi;",
  "atk-s0513a46:849": "Ambho ko nāma so ettha, evaṁ dukkhena aṭṭito.",
  "atk-s0513a46:850": "196.",
  "atk-s0513a46:851": " ‘‘Manusso amanusso vā, attānaṁ me pavedaya;",
  "atk-s0513a46:852": "Tassañjaliṁ paṇāmetvā, idaṁ vacanamabraviṁ.",
  "atk-s0513a46:853": "197.",
  "atk-s0513a46:854": " ‘‘Manussohaṁ byasampatto, sā me natthi ito gati;",
  "atk-s0513a46:855": "Taṁ vo vadāmi bhaddaṁ vo, tvañca me saraṇaṁ bhava.",
  "atk-s0513a46:856": "198.",
  "atk-s0513a46:857": " ‘‘Garuṁ silaṁ gahetvāna, vicarī pabbate kapi;",
  "atk-s0513a46:858": "Silāya yoggaṁ katvāna, nisabho etadabravi.",
  "atk-s0513a46:859": "199.",
  "atk-s0513a46:860": " ‘‘Ehi me piṭṭhimāruyha, gīvaṁ gaṇhāhi bāhubhi;",
  "atk-s0513a46:861": "Ahaṁ taṁ uddharissāmi, giriduggata vegasā.",
  "atk-s0513a46:862": "200.",
  "atk-s0513a46:863": " ‘‘Tassa taṁ vacanaṁ sutvā, vānarindassa sirīmato;",
  "atk-s0513a46:864": "Piṭṭhimāruyha dhīrassa, gīvaṁ bāhāhi aggahiṁ.",
  "atk-s0513a46:865": "201.",
  "atk-s0513a46:866": " ‘‘So maṁ tato samuṭṭhāsi, tejassī balavā kapi;",
  "atk-s0513a46:867": "Vihaññamāno kicchena, giriduggata vegasā.",
  "atk-s0513a46:868": "202.",
  "atk-s0513a46:869": " ‘‘Uddharitvāna maṁ santo, nisabho etadabravi;",
  "atk-s0513a46:870": "Iṅgha maṁ samma rakkhassu, pasupissaṁ muhuttakaṁ.",
  "atk-s0513a46:871": "203.",
  "atk-s0513a46:872": " ‘‘Sīhā byagghā ca dīpī ca, acchakokataracchayo;",
  "atk-s0513a46:873": "Te maṁ pamattaṁ hiṁseyyuṁ, te tvaṁ disvā nivāraya.",
  "atk-s0513a46:874": "204.",
  "atk-s0513a46:875": " ‘‘Evaṁ me parittātūna, pasupī so muhuttakaṁ;",
  "atk-s0513a46:876": "Tadāhaṁ pāpikaṁ diṭṭhiṁ, paṭilacchiṁ ayoniso.",
  "atk-s0513a46:877": "205.",
  "atk-s0513a46:878": " ‘‘Bhakkho ayaṁ manussānaṁ, yathā caññe vane migā;",
  "atk-s0513a46:879": "Yaṁ nūnimaṁ vadhitvāna, chāto khādeyya vānaraṁ.",
  "atk-s0513a46:880": "206.",
  "atk-s0513a46:881": " ‘‘Asito ca gamissāmi, maṁsamādāya sambalaṁ;",
  "atk-s0513a46:882": "Kantāraṁ nittharissāmi, pātheyyaṁ me bhavissati.",
  "atk-s0513a46:883": "207.",
  "atk-s0513a46:884": " ‘‘Tato silaṁ gahetvāna, matthakaṁ sannitāḷayiṁ;",
  "atk-s0513a46:885": "Mama gattakilantassa, pahāro dubbalo ahu.",
  "atk-s0513a46:886": "208.",
  "atk-s0513a46:887": " ‘‘So ca vegenudappatto, kapi ruhiramakkhito;",
  "atk-s0513a46:888": "Assupuṇṇehi nettehi, rodanto maṁ udikkhati.",
  "atk-s0513a46:889": "209.",
  "atk-s0513a46:890": " ‘‘Māyyo maṁ kari bhaddante, tvañca nāmedisaṁ kari;",
  "atk-s0513a46:891": "Tvañca kho nāma dīghāvu, aññe vāretumarahasi.",
  "atk-s0513a46:892": "210.",
  "atk-s0513a46:893": " ‘‘Aho vata re purisa, tāvadukkarakāraka;",
  "atk-s0513a46:894": "Edisā visamā duggā, papātā uddhato mayā.",
  "atk-s0513a46:895": "211.",
  "atk-s0513a46:896": " ‘‘Ānīto paralokāva, dubbheyyaṁ maṁ amaññatha;",
  "atk-s0513a46:897": "Taṁ tena pāpakammena, pāpaṁ pāpena cintitaṁ.",
  "atk-s0513a46:898": "212.",
  "atk-s0513a46:899": " ‘‘Mā heva tvaṁ adhammaṭṭha, vedanaṁ kaṭukaṁ phusi;",
  "atk-s0513a46:900": "Mā heva pāpakammaṁ taṁ, phalaṁ veḷuṁva taṁ vadhi.",
  "atk-s0513a46:901": "213.",
  "atk-s0513a46:902": " ‘‘Tayi me natthi vissāso, pāpadhamma asaññata;",
  "atk-s0513a46:903": "Ehi me piṭṭhito gaccha, dissamānova santike.",
  "atk-s0513a46:904": "214.",
  "atk-s0513a46:905": " ‘‘Muttosi hatthā vāḷānaṁ, pattosi mānusiṁ padaṁ;",
  "atk-s0513a46:906": "Esa maggo adhammaṭṭha, tena gaccha yathāsukhaṁ.",
  "atk-s0513a46:907": "215.",
  "atk-s0513a46:908": " ‘‘Idaṁ vatvā giricaro, rahade pakkhalya matthakaṁ;",
  "atk-s0513a46:909": "Assūni sampamajjitvā, tato pabbatamāruhi.",
  "atk-s0513a46:910": "216.",
  "atk-s0513a46:911": " ‘‘Sohaṁ tenābhisattosmi, pariḷāhena aṭṭito;",
  "atk-s0513a46:912": "Ḍayhamānena gattena, vāriṁ pātuṁ upāgamiṁ.",
  "atk-s0513a46:913": "217.",
  "atk-s0513a46:914": " ‘‘Agginā viya santatto, rahado ruhiramakkhito;",
  "atk-s0513a46:915": "Pubbalohitasaṅkāso, sabbo me samapajjatha.",
  "atk-s0513a46:916": "218.",
  "atk-s0513a46:917": " ‘‘Yāvanto udabindūni, kāyasmiṁ nipatiṁsu me;",
  "atk-s0513a46:918": "Tāvanto gaṇḍa jāyetha, addhabeluvasādisā.",
  "atk-s0513a46:919": "219.",
  "atk-s0513a46:920": " ‘‘Pabhinnā pagghariṁsu me, kuṇapā pubbalohitā;",
  "atk-s0513a46:921": "Yena yeneva gacchāmi, gāmesu nigamesu ca.",
  "atk-s0513a46:922": "220.",
  "atk-s0513a46:923": " ‘‘Daṇḍahatthā nivārenti, itthiyo purisā ca maṁ;",
  "atk-s0513a46:924": "Okkitā pūtigandhena, māssu orena āgamā.",
  "atk-s0513a46:925": "221.",
  "atk-s0513a46:926": " ‘‘Etādisaṁ idaṁ dukkhaṁ, satta vassāni dāni me;",
  "atk-s0513a46:927": "Anubhomi sakaṁ kammaṁ, pubbe dukkaṭamattano.",
  "atk-s0513a46:928": "222.",
  "atk-s0513a46:929": " ‘‘Taṁ vo vadāmi bhaddante, yāvantettha samāgatā;",
  "atk-s0513a46:930": "Māssu mittāna dubbhittho, mittadubbho hi pāpako.",
  "atk-s0513a46:931": "223.",
  "atk-s0513a46:932": " ‘‘Kuṭṭhī kilāsī bhavati, yo mittānidha dubbhati;",
  "atk-s0513a46:933": "Kāyassa bhedā mittaddu, nirayaṁ sopapajjatī’’ti.",
  "atk-s0513a46:934": "Tattha kusaloti yathā cheko kusalo katheti, tathā vo kathessāmi. Gogavesoti naṭṭhe goṇe gavesanto. Accasarinti manussapathaṁ atikkamitvā himavantaṁ pāvisiṁ. Araññeti arājake suññe. Irīṇeti sukkhakantāre. Vivaneti vivitte. Vippanaṭṭhoti maggamūḷho. Bubhukkhitoti sañjātabubhukkho chātajjhatto. Papātamabhilambantanti papātābhimukhaṁ olambantaṁ. Sampannaphaladhārinanti madhuraphaladhārinaṁ. Vātassitānīti paṭhamaṁ tāva vātapatitāni khādiṁ. Tattha hessāmīti tasmiṁ rukkhe suhito bhavissāmīti āruḷhomhi. Tato sā bhañjatha sākhāti tassa abhipatthitassa atthāya hatthe pasārite sā mayā abhiruḷhā sākhā pharasunā chinnā viya abhañjatha. Anālambeti ālambitabbaṭṭhānarahite. Giriduggasminti girivisame. Sesinti sayitomhi.",
  "atk-s0513a46:935": "Kapi māgañchīti kapi āgañchi. Gonaṅguloti gunnaṁ naṅguṭṭhasadisanaṅguṭṭho. ‘‘Gonaṅguṭṭho’’tipi pāṭho. ‘‘Gonaṅgulī’’tipi paṭhanti. Akaraṁ mayīti akarā mayi. Ambhoti, mahārāja, so kapirājā tasmiṁ narakapapāte mama udakapothanasaddaṁ sutvā maṁ ‘‘ambho’’ti ālapitvā ‘‘ko nāmeso’’ti pucchi. Byasampattoti byasanaṁ patto, papātassa vasaṁ pattoti vā attho. Bhaddaṁ voti tasmā tumhe vadāmi – ‘‘bhaddaṁ tumhākaṁ hotū’’ti. Garuṁ silanti, mahārāja, so kapirājā mayā evaṁ vutte ‘‘mā bhāyī’’ti maṁ assāsetvā paṭhamaṁ tāva garuṁ silaṁ gahetvā yoggaṁ karonto pabbate vicari . Nisabhoti purisanisabho uttamavānarindo pabbatapapāte ṭhatvā maṁ etadabravīti.",
  "atk-s0513a46:936": "Bāhubhīti dvīhi bāhāhi mama gīvaṁ suggahitaṁ gaṇha. Vegasāti vegena. Sirīmatoti puññavantassa. Aggahinti saṭṭhihatthaṁ narakapapātaṁ vātavegena otaritvā udakapiṭṭhe ṭhitassa ahaṁ vegena piṭṭhimabhiruhitvā ubhohi bāhāhi gīvaṁ aggahesiṁ. Vihaññamānoti kilamanto. Kicchenāti dukkhena. Santoti paṇḍito, atha vā parisanto kilanto. Rakkhassūti ahaṁ taṁ uddharanto kilanto muhuttaṁ vissamanto pasupissaṁ, tasmā maṁ rakkhāhi. Yathā caññe vane migāti sīhādīhi aññepi ye imasmiṁ vane vāḷamigā. Pāḷiyaṁ pana ‘‘acchakokataracchayo’’ti likhanti. Parittātūnāti, mahārāja, evaṁ so kapirājā maṁ attano parittāṇaṁ katvā muhuttaṁ pasupi. Ayonisoti ayonisomanasikārena. Bhakkhoti khāditabbayuttako. Asito dhāto suhito. Sambalanti pātheyyaṁ. Matthakaṁ sannitāḷayinti tassa vānarindassa matthakaṁ pahariṁ. ‘‘Sannitāḷaya’’ntipi pāṭho. Dubbalo ahūti na balavā āsi, yathādhippāyaṁ na agamāsīti.",
  "atk-s0513a46:937": "Vegenāti mayā pahaṭapāsāṇavegena. Udappattoti uṭṭhito. Māyyoti tena mittadubbhipurisena silāya paviddhāya mahācammaṁ chinditvā olambi, ruhiraṁ pagghari. Mahāsatto vedanāppatto cintesi – ‘‘imasmiṁ ṭhāne añño natthi, idaṁ bhayaṁ imaṁ purisaṁ nissāya uppanna’’nti. So maraṇabhayabhīto olambantaṁ cammabandhaṁ hatthena gahetvā uppatitvā sākhaṁ abhiruyha tena pāpapurisena saddhiṁ sallapanto ‘‘māyyo ma’’ntiādimāha. Tattha māyyo maṁ kari bhaddanteti mā akari ayyo maṁ bhaddanteti taṁ nivāreti. Tvañca kho nāmāti tvaṁ nāma evaṁ mayā papātā uddhaṭo edisaṁ pharusakammaṁ mayi kari, aho te ayuttaṁ katanti. Aho vatāti taṁ garahanto evamāha. Tāvadukkarakārakāti mayi aparajjhanena atidukkarakammakāraka. Paralokāvāti paralokato viya ānīto. Dubbheyyanti dubbhitabbaṁ vadhitabbaṁ. Vedanaṁ kaṭukanti evaṁ santepi tvaṁ adhammaṭṭha yādisaṁ vedanaṁ ahaṁ phusāmi, edisaṁ vedanaṁ kaṭukaṁ mā phusi, taṁ pāpakammaṁ phalaṁ veḷuṁva taṁ mā vadhi. Iti maṁ, mahārāja, so piyaputtakaṁ viya anukampi.",
  "atk-s0513a46:938": "Atha naṁ ahaṁ etadavocaṁ – ‘‘ayya, mayā kataṁ dosaṁ hadaye mā kari, mā maṁ asappurisaṁ evarūpe araññe nāsaya, ahaṁ disāmūḷho maggaṁ na jānāmi, attanā kataṁ kammaṁ mā nāsetha, jīvitadānaṁ me detha, araññā nīharitvā manussapathe ṭhapethā’’ti. Evaṁ vutte so mayā saddhiṁ sallapanto ‘‘tayi me natthi vissāso’’ti ādimāha. Tattha tayīti ito paṭṭhāya mayhaṁ tayi vissāso natthi. Ehīti, bho purisa, ahaṁ tayā saddhiṁ maggena na gamissāmi, tvaṁ pana ehi mama piṭṭhito avidūre dissamānasarīrova gaccha, ahaṁ rukkhaggeheva gamissāmīti. Muttosīti atha so maṁ, mahārāja, araññā nīharitvā, bho purisa, vāḷamigānaṁ hatthā muttosi. Pattosi mānusiṁ padanti manussūpacāraṁ patto āgatosi, esa te maggo, etena gacchāti āha.",
  "atk-s0513a46:939": "Giricaroti giricārī vānaro. Pakkhalyāti dhovitvā. Tenābhisattosmīti so ahaṁ, mahārāja , tena vānarena abhisatto, pāpakamme pariṇate tenābhisattosmīti maññamāno evamāha. Aṭṭitoti upadduto. Upāgaminti ekaṁ rahadaṁ upagatosmi. Samapajjathāti jāto, evarūpo hutvā upaṭṭhāsi. Yāvantoti yattakāni. Gaṇḍa jāyethāti gaṇḍā jāyiṁsu. So kira pipāsaṁ sandhāretuṁ asakkonto udakañjaliṁ ukkhipitvā thokaṁ pivitvā sesaṁ sarīre siñci. Athassa tāvadeva udakabindugaṇanāya aḍḍhabeluvapakkappamāṇā gaṇḍā uṭṭhahiṁsu, tasmā evamāha. Pabhinnāti te gaṇḍā taṁ divasameva bhijjitvā kuṇapā pūtigandhikā hutvā pubbalohitāni pagghariṁsu. Yena yenāti yena yena maggena. Okkitāti pūtigandhena okiṇṇā parikkhittā parivāritā. Māssu orena āgamāti duṭṭhasatta orena māssu āgamā, amhākaṁ santikaṁ mā āgamīti evaṁ vadantā maṁ nivārentīti attho. Satta vassāni dāni meti, mahārāja, tato paṭṭhāya idāni satta vassāni mama ettakaṁ kālaṁ sakaṁ kammaṁ anubhomi.",
  "atk-s0513a46:940": "Iti so attano mittadubbhikammaṁ vitthāretvā, ‘‘mahārāja, maññeva oloketvā evarūpaṁ kammaṁ na kenaci kattabba’’nti vatvā ‘‘taṁ vo’’tiādimāha. Tattha tanti tasmā. Yasmā evarūpaṁ kammaṁ evaṁ dukkhavipākaṁ, tasmāti attho.",
  "atk-s0513a46:941": "223.",
  "atk-s0513a46:942": " ‘‘Kuṭṭhī kilāsī bhavati, yo mittānidha dubbhati;",
  "atk-s0513a46:943": "Kāyassa bhedā mittaddu, nirayaṁ sopapajjatī’’ti. –",
  "atk-s0513a46:944": "Ayaṁ abhisambuddhagāthā. Bhikkhave, yo idha loke mittāni dubbhati hiṁsati, so evarūpo hotīti attho.",
  "atk-s0513a46:945": "Tassapi purisassa raññā saddhiṁ kathentasseva pathavī vivaraṁ adāsi. Taṅkhaṇaññeva cavitvā avīcimhi nibbatto. Rājā tasmiṁ pathaviṁ paviṭṭhe uyyānā nikkhamitvā nagaraṁ paviṭṭho.",
  "atk-s0513a46:946": "Satthā imaṁ dhammadesanaṁ āharitvā ‘‘na, bhikkhave, idāneva, pubbepi devadatto mayhaṁ silaṁ paṭivijjhiyevā’’ti vatvā jātakaṁ samodhānesi – ‘‘tadā mittadubbhī puriso devadatto ahosi, kapirājā pana ahameva ahosi’’nti.",
  "atk-s0513a46:947": "Mahākapijātakavaṇṇanā chaṭṭhā.",
  "atk-s0513a46:949": " [517] 7. Dakarakkhasajātakavaṇṇanā",
  "atk-s0513a46:950": "224-257.Sacevo vuyhamānānanti dakarakkhasajātakaṁ. Taṁ sabbaṁ mahāumaṅgajātake āvi bhavissatīti.",
  "atk-s0513a46:951": "Dakarakkhasajātakavaṇṇanā sattamā.",
  "atk-s0513a46:953": " [518] 8. Paṇḍaranāgarājajātakavaṇṇanā",
  "atk-s0513a46:954": "Vikiṇṇavācanti idaṁ satthā jetavane viharanto musāvādaṁ katvā devadattassa pathavippavesanaṁ ārabbha kathesi. Tadā hi satthā bhikkhūhi tassa avaṇṇe kathite ‘‘na, bhikkhave, idāneva, pubbepi devadatto musāvādaṁ katvā pathaviṁ paviṭṭhoyevā’’ti vatvā atītaṁ āhari.",
  "atk-s0513a46:955": "Atīte bārāṇasiyaṁ brahmadatte rajjaṁ kārente pañcasatavāṇijā nāvāya samuddaṁ pakkhanditvā sattame divase atīradassaniyā nāvāya samuddapiṭṭhe bhinnāya ṭhapetvā ekaṁ avasesā macchakacchapabhakkhā ahesuṁ, eko pana vātavegena karampiyapaṭṭanaṁ nāma pāpuṇi. So samuddato uttaritvā naggabhogo tasmiṁ paṭṭaneyeva bhikkhāya cari. Tamenaṁ manussā ‘‘ayaṁ samaṇo appiccho santuṭṭho’’ti sambhāvetvā sakkāraṁ kariṁsu. So ‘‘laddho me jīvikūpāyo’’ti tesu nivāsanapārupanaṁ dentesupi na icchi. Te ‘‘natthi ito uttari appiccho samaṇo’’ti bhiyyo bhiyyo pasīditvā tassa assamapadaṁ katvā tattha naṁ nivāsāpesuṁ. So ‘‘karampiyaacelo’’ti paññāyi. Tassa tattha vasantassa mahālābhasakkāro udapādi.",
  "atk-s0513a46:956": "Eko nāgarājāpissa supaṇṇarājā ca upaṭṭhānaṁ āgacchanti. Tesu nāgarājā nāmena paṇḍaro nāma. Athekadivasaṁ supaṇṇarājā tassa santikaṁ gantvā vanditvā ekamantaṁ nisinno evamāha – ‘‘bhante, amhākaṁ ñātakā nāge gaṇhantā bahū vinassanti, etesaṁ nāgānaṁ gahaṇaniyāmaṁ mayaṁ na jānāma, guyhakāraṇaṁ kira tesaṁ atthi, sakkuṇeyyātha nu kho tumhe ete piyāyamānā viya taṁ kāraṇaṁ pucchitu’’nti. So ‘‘sādhū’’ti sampaṭicchitvā supaṇṇarāje vanditvā pakkante nāgarājassa āgatakāle vanditvā nisinnaṁ nāgarājānaṁ pucchi – ‘‘nāgarāja, supaṇṇā kira tumhe gaṇhantā bahū vinassanti, tumhe gaṇhantā kathaṁ gaṇhituṁ na sakkontī’’ti. Bhante, idaṁ amhākaṁ guyhaṁ rahassaṁ, mayā imaṁ kathentena ñātisaṅghassa maraṇaṁ āhaṭaṁ hotīti. Kiṁ pana tvaṁ, āvuso, ‘‘ayaṁ aññassa kathessatī’’ti evaṁsaññī hosi, nāhaṁ aññassa kathessāmi, attanā pana jānitukāmatāya pucchāmi, tvaṁ mayhaṁ saddahitvā nibbhayo hutvā kathehīti. Nāgarājā ‘‘na kathessāmi, bhante’’ti vanditvā pakkāmi. Punadivasepi pucchi, tathāpissa na kathesi.",
  "atk-s0513a46:957": "Atha naṁ tatiyadivase āgantvā nisinnaṁ, ‘‘nāgarāja, ajja tatiyo divaso, mama pucchantassa kimatthaṁ na kathesī’’ti āha. ‘‘Tumhe aññassa ācikkhissathā’’ti bhayena, bhanteti. Kassaci na kathessāmi, nibbhayo kathehīti. ‘‘Tena hi, bhante, aññassa mā kathayitthā’’ti paṭiññaṁ gahetvā, ‘‘bhante, mayaṁ mahante mahante pāsāṇe gilitvā bhāriyā hutvā nipajjitvā supaṇṇānaṁ āgamanakāle mukhaṁ nibbāhetvā dante vivaritvā supaṇṇe ḍaṁsituṁ acchāma, te āgantvā amhākaṁ sīsaṁ gaṇhanti, tesaṁ amhe garubhāre hutvā nipanne uddharituṁ vāyamantānaññeva udakaṁ ottharati. Te sīdantā antoudakeyeva maranti, iminā kāraṇena bahū supaṇṇā vinassanti, tesaṁ amhe gaṇhantānaṁ kiṁ sīsena gahitena, bālā naṅguṭṭhe gahetvā amhe heṭṭhāsīsake katvā gahitaṁ gocaraṁ mukhena chaḍḍāpetvā lahuke katvā gantuṁ sakkontī’’ti so attano rahassakāraṇaṁ tassa dussīlassa kathesi.",
  "atk-s0513a46:958": "Atha tasmiṁ pakkante supaṇṇarājā āgantvā karampiyaacelaṁ vanditvā ‘‘kiṁ, bhante, pucchitaṁ te nāgarājassa guyhakāraṇa’’nti āha. So ‘‘āmāvuso’’ti vatvā sabbaṁ tena kathitaniyāmeneva kathesi. Taṁ sutvā supaṇṇo ‘‘nāgarājena ayuttaṁ kataṁ, ñātīnaṁ nāma nassananiyāmo parassa na kathetabbo, hotu, ajjeva mayā supaṇṇavātaṁ katvā paṭhamaṁ etameva gahetuṁ vaṭṭatī’’ti supaṇṇavātaṁ katvā paṇḍaranāgarājānaṁ naṅguṭṭhe gahetvā heṭṭhāsīsaṁ katvā gahitagocaraṁ chaḍḍāpetvā uppatitvā ākāsaṁ pakkhandi. Paṇḍaro ākāse heṭṭhāsīsakaṁ olambanto ‘‘mayāva mama dukkhaṁ ābhata’’nti paridevanto āha –",
  "atk-s0513a46:959": "258.",
  "atk-s0513a46:960": " ‘‘Vikiṇṇavācaṁ aniguyhamantaṁ, asaññataṁ aparicakkhitāraṁ;",
  "atk-s0513a46:961": "Bhayaṁ tamanveti sayaṁ abodhaṁ, nāgaṁ yathā paṇḍarakaṁ supaṇṇo.",
  "atk-s0513a46:962": "259.",
  "atk-s0513a46:963": " ‘‘Yo guyhamantaṁ parirakkhaṇeyyaṁ, mohā naro saṁsati hāsamāno;",
  "atk-s0513a46:964": "Taṁ bhinnamantaṁ bhayamanveti khippaṁ, nāgaṁ yathā paṇḍarakaṁ supaṇṇo.",
  "atk-s0513a46:965": "260.",
  "atk-s0513a46:966": " ‘‘Nānumitto garuṁ atthaṁ, guyhaṁ veditumarahati;",
  "atk-s0513a46:967": "Sumitto ca asambuddhaṁ, sambuddhaṁ vā anatthavā.",
  "atk-s0513a46:968": "261.",
  "atk-s0513a46:969": " ‘‘Vissāsamāpajjimahaṁ acelaṁ, samaṇo ayaṁ sammato bhāvitatto;",
  "atk-s0513a46:970": "Tassāhamakkhiṁ vivariṁ guyhamatthaṁ, atītamattho kapaṇaṁ rudāmi.",
  "atk-s0513a46:971": "262.",
  "atk-s0513a46:972": " ‘‘Tassāhaṁ paramaṁ brahme guyhaṁ, vācaṁ himaṁ nāsakkhiṁ saṁyametuṁ;",
  "atk-s0513a46:973": "Tappakkhato hi bhayamāgataṁ mamaṁ, atītamattho kapaṇaṁ rudāmi.",
  "atk-s0513a46:974": "263.",
  "atk-s0513a46:975": " ‘‘Yo ve naro suhadaṁ maññamāno, guyhamatthaṁ saṁsati dukkulīne;",
  "atk-s0513a46:976": "Dosā bhayā athavā rāgarattā, pallatthito bālo asaṁsayaṁ so.",
  "atk-s0513a46:977": "264.",
  "atk-s0513a46:978": " ‘‘Tirokkhavāco asataṁ paviṭṭho, yo saṅgatīsu mudīreti vākyaṁ;",
  "atk-s0513a46:979": "Āsīviso dummukhotyāhu taṁ naraṁ, ārā ārā saṁyame tādisamhā.",
  "atk-s0513a46:980": "265.",
  "atk-s0513a46:981": " ‘‘Annaṁ pānaṁ kāsikacandanañca, manāpitthiyo mālamucchādanañca;",
  "atk-s0513a46:982": "Ohāya gacchāmase sabbakāme, supaṇṇa pāṇūpagatāva tyamhā’’ti.",
  "atk-s0513a46:983": "Tattha vikiṇṇavācanti patthaṭavacanaṁ. Aniguyhamantanti appaṭicchannamantaṁ. Asaññatanti kāyadvārādīni rakkhituṁ asakkontaṁ. Aparicakkhitāranti ‘‘ayaṁ mayā kathitamantaṁ rakkhituṁ sakkhissati, na sakkhissatī’’ti puggalaṁ oloketuṁ upaparikkhituṁ asakkontaṁ. Bhayaṁ tamanvetīti taṁ imehi catūhi aṅgehi samannāgataṁ abodhaṁ duppaññaṁ puggalaṁ sayaṁkatameva bhayaṁ anveti, yathā maṁ paṇḍarakanāgaṁ supaṇṇo anvāgatoti. Saṁsati hāsamānoti rakkhituṁ asamatthassa pāpapurisassa hāsamāno katheti. Nānumittoti anuvattanamattena yo mitto, na hadayena, so guyhaṁ atthaṁ jānituṁ nārahatīti paridevati. Asambuddhanti asambuddhanto ajānanto, appaññoti attho. Sambuddhanti sambuddhanto jānanto, sappaññoti attho. Idaṁ vuttaṁ hoti – ‘‘yopi suhadayo mitto vā amitto vā appañño sappaññopi vā yo anatthavā anatthacaro, sopi guyhaṁ vedituṁ nārahate’’ti.",
  "atk-s0513a46:984": "Samaṇo ayanti ayaṁ samaṇoti ca lokasammatoti ca bhāvitattoti ca maññamāno ahaṁ etasmiṁ vissāsamāpajjiṁ. Akkhinti kathesiṁ. Atītamatthoti atītattho, atikkantattho hutvā idāni kapaṇaṁ rudāmīti paridevati. Tassāti tassa acelakassa. Brahmeti supaṇṇaṁ ālapati. Saṁyametunti imaṁ guyhavācaṁ rahassakāraṇaṁ rakkhituṁ nāsakkhiṁ. Tappakkhato hīti idāni idaṁ bhayaṁ mama tassa acelakassa pakkhato koṭṭhāsato santikā āgataṁ, iti atītattho kapaṇaṁ rudāmīti. Suhadanti ‘‘suhado mama aya’’nti maññamāno. Dukkulīneti akulaje nīce. Dosāti etehi dosādīhi kāraṇehi yo evarūpaṁ guyhaṁ saṁsati, so bālo asaṁsayaṁ pallatthito parivattetvā pāpito, hatoyeva nāmāti attho.",
  "atk-s0513a46:985": "Tirokkhavācoti attano yaṁ vācaṁ kathetukāmo, tassā tirokkhakatattā paṭicchannavāco. Asataṁ paviṭṭhoti asappurisānaṁ antaraṁ paviṭṭho asappurisesu pariyāpanno. Saṅgatīsu mudīretīti yo evarūpo paresaṁ rahassaṁ sutvāva parisamajjhesu ‘‘asukena asukaṁ nāma kataṁ vā vuttaṁ vā’’ti vākyaṁ udīreti, taṁ naraṁ ‘‘āsīviso dummukho pūtimukho’’ti āhu, tādisamhā purisā ārā ārā saṁyame, dūrato dūratova virameyya, parivajjeyya nanti attho. Mālamucchādanañcāti mālañca dibbaṁ catujjātiyagandhañca ucchādanañca. Ohāyāti ete dibbaannādayo sabbakāme ajja mayaṁ ohāya chaḍḍetvā gamissāma. Supaṇṇa, pāṇūpagatāva tyamhāti, bho supaṇṇa, pāṇehi upagatāva te amhā, saraṇaṁ no hohīti.",
  "atk-s0513a46:986": "Evaṁ paṇḍarako ākāse heṭṭhāsīsako olambanto aṭṭhahi gāthāhi paridevi. Supaṇṇo tassa paridevanasaddaṁ sutvā, ‘‘nāgarāja attano rahassaṁ acelakassa kathetvā idāni kimatthaṁ paridevasī’’ti taṁ garahitvā gāthamāha –",
  "atk-s0513a46:987": "266.",
  "atk-s0513a46:988": " ‘‘Ko nīdha tiṇṇaṁ garahaṁ upeti, asmiṁdha loke pāṇabhū nāgarāja;",
  "atk-s0513a46:989": "Samaṇo supaṇṇo athavā tvameva, kiṁkāraṇā paṇḍarakaggahīto’’ti.",
  "atk-s0513a46:990": "Tattha ko nīdhāti idha amhesu tīsu janesu ko nu. Asmiṁdhāti ettha idhāti nipātamattaṁ, asmiṁ loketi attho. Pāṇabhūti pāṇabhūto. Athavā tvamevāti udāhu tvaṁyeva. Tattha samaṇaṁ tāva mā garaha, so hi upāyena taṁ rahassaṁ pucchi. Supaṇṇampi mā garaha, ahañhi tava paccatthikova. Paṇḍarakaggahītoti, samma paṇḍaraka, ‘‘ahaṁ kiṁkāraṇā supaṇṇena gahito’’ti cintetvā ca pana attānameva garaha, tayā hi rahassaṁ kathentena attanāva attano anattho katoti ayamettha adhippāyo.",
  "atk-s0513a46:991": "Taṁ sutvā paṇḍarako itaraṁ gāthamāha –",
  "atk-s0513a46:992": "267.",
  "atk-s0513a46:993": " ‘‘Samaṇoti me sammatatto ahosi, piyo ca me manasā bhāvitatto;",
  "atk-s0513a46:994": "Tassāhamakkhiṁ vivariṁ guyhamatthaṁ, atītamattho kapaṇaṁ rudāmī’’ti.",
  "atk-s0513a46:995": "Tattha sammatattoti so samaṇo mayhaṁ ‘‘sappuriso aya’’nti sammatabhāvo ahosi. Bhāvitattoti sambhāvitabhāvo ca me ahosīti.",
  "atk-s0513a46:996": "Tato supaṇṇo catasso gāthā abhāsi –",
  "atk-s0513a46:997": "268.",
  "atk-s0513a46:998": " ‘‘Na catthi satto amaro pathabyā, paññāvidhā natthi na ninditabbā;",
  "atk-s0513a46:999": "Saccena dhammena dhitiyā damena, alabbhamabyāharatī naro idha.",
  "atk-s0513a46:1000": "269.",
  "atk-s0513a46:1001": " ‘‘Mātā pitā paramā bandhavānaṁ, nāssa tatiyo anukampakatthi;",
  "atk-s0513a46:1002": "Tesampi guyhaṁ paramaṁ na saṁse, mantassa bhedaṁ parisaṅkamāno.",
  "atk-s0513a46:1003": "270.",
  "atk-s0513a46:1004": " ‘‘Mātā pitā bhaginī bhātaro ca, sahāyā vā yassa honti sapakkhā;",
  "atk-s0513a46:1005": "Tesampi guyhaṁ paramaṁ na saṁse, mantassa bhedaṁ parisaṅkamāno.",
  "atk-s0513a46:1006": "271.",
  "atk-s0513a46:1007": " ‘‘Bhariyā ce purisaṁ vajjā, komārī piyabhāṇinī;",
  "atk-s0513a46:1008": "Puttarūpayasūpetā, ñātisaṅghapurakkhatā;",
  "atk-s0513a46:1009": "Tassāpi guyhaṁ paramaṁ na saṁse, mantassa bhedaṁ parisaṅkamāno’’ti.",
  "atk-s0513a46:1010": "Tattha amaroti amaraṇasabhāvo satto nāma natthi. Paññāvidhā natthīti na-kāro padasandhikaro, paññāvidhā atthīti attho. Idaṁ vuttaṁ hoti – nāgarāja , loke amaropi natthi, paññāvidhāpi atthi, sā aññesaṁ paññākoṭṭhāsasaṅkhātā paññāvidhā attano jīvitahetu na ninditabbāti. Atha vā paññāvidhāti paññāsadisā na ninditabbā nāma aññā dhammajāti natthi, taṁ kasmā nindasīti. Yesaṁ pana ‘‘paññāvidhānampi na ninditabba’’ntipi pāṭho, tesaṁ ujukameva. Saccenātiādīsu vacīsaccena ca sucaritadhammena ca paññāsaṅkhātāya dhitiyā ca indriyadamena ca alabbhaṁ dullabhaṁ aṭṭhasamāpattimaggaphalanibbānasaṅkhātampi visesaṁ abyāharati āvahati taṁ nipphādeti naro idha, tasmā nārahasi acelaṁ nindituṁ, attānameva garaha. Acelena hi attano paññavantatāya upāyakusalatāya ca vañcetvā tvaṁ rahassaṁ guyhaṁ mantaṁ pucchitoti attho.",
  "atk-s0513a46:1011": "Paramāti ete ubho bandhavānaṁ uttamabandhavā nāma. Nāssa tatiyoti assa puggalassa mātāpitūhi añño tatiyo satto anukampako nāma natthi, mantassa bhedaṁ parisaṅkamāno paṇḍito tesaṁ mātāpitūnampi paramaṁ guyhaṁ na saṁseyya, tvaṁ pana mātāpitūnampi akathetabbaṁ acelakassa kathesīti attho. Sahāyā vāti suhadayamittā vā. Sapakkhāti petteyyamātulapitucchādayo samānapakkhā ñātayo. Tesampīti etesampi ñātimittānaṁ na katheyya, tvaṁ pana acelakassa kathesi, attanova kujjhassūti dīpeti. Bhariyā ceti komārī piyabhāṇinī puttehi ca rūpena ca yasena ca upetā evarūpā bhariyāpi ce ‘‘ācikkhāhi me tava guyha’’nti vadeyya, tassāpi na saṁseyya.",
  "atk-s0513a46:1012": "Tato parā –",
  "atk-s0513a46:1013": "272.",
  "atk-s0513a46:1014": " ‘‘Na guyhamatthaṁ vivareyya, rakkheyya naṁ yathā nidhiṁ;",
  "atk-s0513a46:1015": "Na hi pātukato sādhu, guyho attho pajānatā.",
  "atk-s0513a46:1016": "273.",
  "atk-s0513a46:1017": " ‘‘Thiyā guyhaṁ na saṁseyya, amittassa ca paṇḍito;",
  "atk-s0513a46:1018": "Yo cāmisena saṁhīro, hadayattheno ca yo naro.",
  "atk-s0513a46:1019": "274.",
  "atk-s0513a46:1020": " ‘‘Guyhamatthaṁ asambuddhaṁ, sambodhayati yo naro;",
  "atk-s0513a46:1021": "Mantabhedabhayā tassa, dāsabhūto titikkhati.",
  "atk-s0513a46:1022": "275.",
  "atk-s0513a46:1023": " ‘‘Yāvanto purisassatthaṁ, guyhaṁ jānanti mantinaṁ;",
  "atk-s0513a46:1024": "Tāvanto tassa ubbegā, tasmā guyhaṁ na vissaje;",
  "atk-s0513a46:1025": "276.",
  "atk-s0513a46:1026": " ‘‘Vivicca bhāseyya divā rahassaṁ, rattiṁ giraṁ nātivelaṁ pamuñce;",
  "atk-s0513a46:1027": "Upassutikā hi suṇanti mantaṁ, tasmā manto khippamupeti bheda’’nti. –",
  "atk-s0513a46:1028": "Pañca gāthā umaṅgajātake pañcapaṇḍitapañhe āvi bhavissanti.",
  "atk-s0513a46:1029": "Tato parāsu –",
  "atk-s0513a46:1030": "277.",
  "atk-s0513a46:1031": " ‘‘Yathāpi assa nagaraṁ mahantaṁ, advārakaṁ āyasaṁ bhaddasālaṁ;",
  "atk-s0513a46:1032": "Samantakhātāparikhāupetaṁ , evampi me te idha guyhamantā.",
  "atk-s0513a46:1033": "278.",
  "atk-s0513a46:1034": " ‘‘Ye guyhamantā avikiṇṇavācā, daḷhā sadatthesu narā dujivha;",
  "atk-s0513a46:1035": "Ārā amittā byavajanti tehi, āsīvisā vā riva sattusaṅghā’’ti. –",
  "atk-s0513a46:1036": "Dvīsu gāthāsu bhaddasālanti āpaṇādīhi sālāhi sampannaṁ. Samantakhātāparikhāupetanti samantakhātāhi tīhi parikhāhi upagataṁ. Evampi meti evampi mayhaṁ te purisā khāyanti. Katare? Ye idha guyhamantā. Idaṁ vuttaṁ hoti – yathā advārakassa ayomayanagarassa manussānaṁ upabhogaparibhogo antova hoti, na abbhantarimā bahi nikkhamanti, na bāhirā anto pavisanti, aparāparaṁ sañcāro chijjati, guyhamantā purisā evarūpā honti, attano guyhaṁ attano antoyeva jīrāpenti, na aññassa kathentīti. Daḷhā sadatthesūti attano atthesu thirā. Dujivhāti paṇḍarakanāgaṁ ālapati. Byavajantīti paṭikkamanti. Āsīvisā vā riva sattusaṅghāti ettha vāti nipātamattaṁ, āsīvisā sattusaṅghā rivāti attho. Yathā āsīvisato sattusaṅghā jīvitukāmā manussā ārā paṭikkamanti, evaṁ tehi guyhamantehi narehi ārā amittā paṭikkamanti, upagantuṁ okāsaṁ na labhantīti vuttaṁ hoti.",
  "atk-s0513a46:1037": "Evaṁ supaṇṇena dhamme kathite paṇḍarako āha –",
  "atk-s0513a46:1038": "279.",
  "atk-s0513a46:1039": " ‘‘Hitvā gharaṁ pabbajito acelo, naggo muṇḍo carati ghāsahetu;",
  "atk-s0513a46:1040": "Tamhi nu kho vivariṁ guyhamatthaṁ, atthā ca dhammā ca apaggatāmhā.",
  "atk-s0513a46:1041": "280.",
  "atk-s0513a46:1042": " ‘‘Kathaṁkaro hoti supaṇṇarāja, kiṁsīlo kena vatena vattaṁ;",
  "atk-s0513a46:1043": "Samaṇo caraṁ hitvā mamāyitāni, kathaṁkaro saggamupeti ṭhāna’’nti.",
  "atk-s0513a46:1044": "Tattha ghāsahetūti nissiriko kucchipūraṇatthāya khādanīyabhojanīye pariyesanto carati. Apaggatāmhāti apagatā parihīnāmhā. Kathaṁkaroti idaṁ nāgarājā tassa naggassa samaṇabhāvaṁ ñatvā samaṇapaṭipattiṁ pucchanto āha. Tattha kiṁsīloti katarena ācārena samannāgato. Kena vatenāti katarena vatasamādānena vattanto. Samaṇo caranti pabbajjāya caranto taṇhāmamāyitāni hitvā kathaṁ samitapāpasamaṇo nāma hoti. Sagganti kathaṁ karonto ca suṭṭhu aggaṁ devanagaraṁ so samaṇo upetīti.",
  "atk-s0513a46:1045": "Supaṇṇo āha –",
  "atk-s0513a46:1046": "281.",
  "atk-s0513a46:1047": " ‘‘Hiriyā titikkhāya damenupeto, akkodhano pesuṇiyaṁ pahāya;",
  "atk-s0513a46:1048": "Samaṇo caraṁ hitvā mamāyitāni, evaṁkaro saggamupeti ṭhāna’’nti.",
  "atk-s0513a46:1049": "Tattha hiriyāti, samma nāgarāja, ajjhattabahiddhāsamuṭṭhānehi hirottappehi titikkhāsaṅkhātāya adhivāsanakhantiyā indriyadamena ca upeto akujjhanasīlo pisuṇavācaṁ pahāya taṇhāmamāyitāni ca hitvā pabbajjāya caranto samaṇo nāma hoti, evaṁkaroyeva ca etāni hirīādīni kusalāni karonto saggamupeti ṭhānanti.",
  "atk-s0513a46:1050": "Idaṁ supaṇṇarājassa dhammakathaṁ sutvā paṇḍarako jīvitaṁ yācanto gāthamāha –",
  "atk-s0513a46:1051": "282.",
  "atk-s0513a46:1052": " ‘‘Mātāva puttaṁ taruṇaṁ tanujjaṁ, samphassatā sabbagattaṁ phareti;",
  "atk-s0513a46:1053": "Evampi me tvaṁ pāturahu dijinda, mātāva puttaṁ anukampamāno’’ti.",
  "atk-s0513a46:1054": "Tassattho – yathā mātā tanujaṁ attano sarīrajātaṁ taruṇaṁ puttaṁ samphassataṁ disvā taṁ ure nipajjāpetvā thaññaṁ pāyentī puttasamphassena sabbaṁ attano gattaṁ phareti, napi mātā puttato bhāyati napi putto mātito, evampi me tvaṁ pāturahu pātubhūto dijinda dijarāja, tasmā mātāva puttaṁ mudukena hadayena anukampamāno maṁ passa, jīvitaṁ me dehīti.",
  "atk-s0513a46:1055": "Athassa supaṇṇo jīvitaṁ dento itaraṁ gāthamāha –",
  "atk-s0513a46:1056": "283.",
  "atk-s0513a46:1057": " ‘‘Handajja tvaṁ muñca vadhā dujivha, tayo hi puttā na hi añño atthi;",
  "atk-s0513a46:1058": "Antevāsī dinnako atrajo ca, rajjassu puttaññataro me ahosī’’ti.",
  "atk-s0513a46:1059": "Tattha muñcāti mucca, ayameva vā pāṭho. Dujivhāti taṁ ālapati. Aññoti añño catuttho putto nāma natthi. Antevāsīti sippaṁ vā uggaṇhamāno pañhaṁ vā suṇanto santike nivuttho. Dinnakoti ‘‘ayaṁ te putto hotū’’ti parehi dinno. Rajjassūti abhiramassu. Aññataroti tīsu puttesu aññataro antevāsī putto me tvaṁ jātoti dīpeti.",
  "atk-s0513a46:1060": "Evañca pana vatvā ākāsā otaritvā taṁ bhūmiyaṁ patiṭṭhāpesi. Tamatthaṁ pakāsento satthā dve gāthā abhāsi –",
  "atk-s0513a46:1061": "284.",
  "atk-s0513a46:1062": " ‘‘Icceva vākyaṁ visajjī supaṇṇo, bhumyaṁ patiṭṭhāya dijo dujivhaṁ;",
  "atk-s0513a46:1063": "Muttajja tvaṁ sabbabhayātivatto, thalūdake hohi mayābhigutto.",
  "atk-s0513a46:1064": "285.",
  "atk-s0513a46:1065": " ‘‘Ātaṅkinaṁ yathā kusalo bhisakko, pipāsitānaṁ rahadova sīto;",
  "atk-s0513a46:1066": "Vesmaṁ yathā himasītaṭṭitānaṁ, evampi te saraṇamahaṁ bhavāmī’’ti.",
  "atk-s0513a46:1067": "Tattha icceva vākyanti iti evaṁ vacanaṁ vatvā taṁ nāgarājaṁ vissajji. Bhumyanti so sayampi bhūmiyaṁ patiṭṭhāya dijo taṁ dujivhaṁ samassāsento mutto ajja tvaṁ ito paṭṭhāya sabbabhayāni ativatto thale ca udake ca mayā abhigutto rakkhito hohīti āha. Ātaṅkinanti gilānānaṁ. Evampi teti evaṁ ahaṁ tava saraṇaṁ bhavāmi.",
  "atk-s0513a46:1068": "Gaccha tvanti uyyojesi. So nāgarājā nāgabhavanaṁ pāvisi. Itaropi supaṇṇabhavanaṁ gantvā ‘‘mayā paṇḍarakanāgo sapathaṁ katvā saddahāpetvā vissajjito, kīdisaṁ nu kho mayi tassa hadayaṁ, vīmaṁsissāmi na’’nti nāgabhavanaṁ gantvā supaṇṇavātaṁ akāsi. Taṁ disvā nāgo ‘‘supaṇṇarājā maṁ gahetuṁ āgato bhavissatī’’ti maññamāno byāmasahassamattaṁ attabhāvaṁ māpetvā pāsāṇe ca vālukañca gilitvā bhāriyo hutvā naṅguṭṭhaṁ heṭṭhākatvā bhogamatthake phaṇaṁ dhārayamāno nipajjitvā supaṇṇarājānaṁ ḍaṁsitukāmo viya ahosi. Taṁ disvā supaṇṇo itaraṁ gāthamāha –",
  "atk-s0513a46:1069": "286.",
  "atk-s0513a46:1070": " ‘‘Sandhiṁ katvā amittena, aṇḍajena jalābuja;",
  "atk-s0513a46:1071": "Vivariya dāṭhaṁ sesi, kuto taṁ bhayamāgata’’nti.",
  "atk-s0513a46:1072": "Taṁ sutvā nāgarājā tisso gāthā abhāsi –",
  "atk-s0513a46:1073": "287.",
  "atk-s0513a46:1074": " ‘‘Saṅketheva amittasmiṁ, mittasmimpi na vissase;",
  "atk-s0513a46:1075": "Abhayā bhayamuppannaṁ, api mūlāni kantati.",
  "atk-s0513a46:1076": "288.",
  "atk-s0513a46:1077": " ‘‘Kathaṁ nu vissase tyamhi, yenāsi kalaho kato;",
  "atk-s0513a46:1078": "Niccayattena ṭhātabbaṁ, so disabbhi na rajjati.",
  "atk-s0513a46:1079": "289.",
  "atk-s0513a46:1080": " ‘‘Vissāsaye na ca taṁ vissayeyya, asaṅkito saṅkito ca bhaveyya;",
  "atk-s0513a46:1081": "Tathā tathā viññū parakkameyya, yathā yathā bhāvaṁ paro na jaññā’’ti.",
  "atk-s0513a46:1082": "Tattha abhayāti abhayaṭṭhānabhūtā mittamhā bhayaṁ uppannaṁ jīvitasaṅkhātāni mūlāneva kantati. Tyamhīti tasmiṁ. Yenāsīti yena saddhiṁ kalaho kato ahosi. Niccayattenāti niccapaṭiyattena. So disabbhi na rajjatīti yo niccayattena abhitiṭṭhati, so attano sattūhi saddhiṁ vissāsavasena na rajjati, tato tesaṁ yathākāmakaraṇīyo na hotīti attho. Vissāsayeti paraṁ attani vissāsaye, taṁ pana sayaṁ na vissaseyya. Parena asaṅkito attanā ca so saṅkito bhaveyya. Bhāvaṁ paroti yathā yathā paṇḍito parakkamati, tathā tathā tassa paro bhāvaṁ na jānāti, tasmā paṇḍitena vīriyaṁ kātabbamevāti dīpeti.",
  "atk-s0513a46:1083": "Iti te aññamaññaṁ sallapitvā samaggā sammodamānā ubhopi acelakassa assamaṁ agamiṁsu. Tamatthaṁ pakāsento satthā āha –",
  "atk-s0513a46:1084": "290.",
  "atk-s0513a46:1085": " ‘‘Te devavaṇṇā sukhumālarūpā, ubho samā sujayā puññakhandhā;",
  "atk-s0513a46:1086": "Upāgamuṁ karampiyaṁ acelaṁ, missībhūtā assavāhāva nāgā’’ti.",
  "atk-s0513a46:1087": "Tattha samāti samānarūpā sadisasaṇṭhānā hutvā. Sujayāti suvayā parisuddhā, ayameva vā pāṭho. Puññakhandhāti katakusalatāya puññakkhandhā viya. Missībhūtāti hatthena hatthaṁ gahetvā kāyamissībhāvaṁ upagatā. Assavāhāva nāgāti dhure yuttakā rathavāhā dve assā viya purisanāgā tassa assamaṁ agamiṁsu.",
  "atk-s0513a46:1088": "Gantvā ca pana supaṇṇarājā cintesi – ‘‘ayaṁ nāgarājā acelakassa jīvitaṁ na dassati, etaṁ dussīlaṁ na vandissāmī’’ti. So bahi ṭhatvā nāgarājānameva tassa santikaṁ pesesi. Taṁ sandhāya satthā itaraṁ gāthamāha.",
  "atk-s0513a46:1089": "291.",
  "atk-s0513a46:1090": " ‘‘Tato have paṇḍarako acelaṁ, sayamevupāgamma idaṁ avoca;",
  "atk-s0513a46:1091": "Muttajjahaṁ sabbabhayātivatto, na hi nūna tuyhaṁ manaso piyamhā’’ti.",
  "atk-s0513a46:1092": "Tattha piyamhāti dussīlanaggabhoggamusāvādi nūna mayaṁ tava manaso na piyā ahumhāti paribhāsi.",
  "atk-s0513a46:1093": "Tato acelo itaraṁ gāthamāha –",
  "atk-s0513a46:1094": "292.",
  "atk-s0513a46:1095": " ‘‘Piyo hi me āsi supaṇṇarājā, asaṁsayaṁ paṇḍarakena saccaṁ;",
  "atk-s0513a46:1096": "So rāgarattova akāsimetaṁ, pāpakammaṁ sampajāno na mohā’’ti.",
  "atk-s0513a46:1097": "Tattha paṇḍarakenāti tayā paṇḍarakena so mama piyataro ahosi, saccametaṁ. Soti so ahaṁ tasmiṁ supaṇṇe rāgena ratto hutvā etaṁ pāpakammaṁ jānantova akāsiṁ, na mohena ajānantoti.",
  "atk-s0513a46:1098": "Taṁ sutvā nāgarājā dve gāthā abhāsi –",
  "atk-s0513a46:1099": "293.",
  "atk-s0513a46:1100": " ‘‘Na me piyaṁ appiyaṁ vāpi hoti, sampassato lokamimaṁ parañca;",
  "atk-s0513a46:1101": "Susaññatānañhi viyañjanena, asaññato lokamimaṁ carāsi.",
  "atk-s0513a46:1102": "294.",
  "atk-s0513a46:1103": " ‘‘Ariyāvakāsosi anariyovāsi, asaññato saññatasannikāso;",
  "atk-s0513a46:1104": "Kaṇhābhijātikosi anariyarūpo, pāpaṁ bahuṁ duccaritaṁ acārī’’ti.",
  "atk-s0513a46:1105": "Tattha na meti ambho dussīlanaggamusāvādi pabbajitassa hi imañca parañca lokaṁ sampassato piyaṁ vā me appiyaṁ vāpi meti na hoti, tvaṁ pana susaññatānaṁ sīlavantānaṁ byañjanena pabbajitaliṅgena asaññato hutvā imaṁ lokaṁ vañcento carasi. Ariyāvakāsosīti ariyapaṭirūpakosi . Asaññatoti kāyādīhi asaññatosi. Kaṇhābhijātikoti kāḷakasabhāvo. Anariyarūpoti ahirikasabhāvo. Acārīti akāsi.",
  "atk-s0513a46:1106": "Iti taṁ garahitvā idāni abhisapanto imaṁ gāthamāha –",
  "atk-s0513a46:1107": "295.",
  "atk-s0513a46:1108": " ‘‘Aduṭṭhassa tuvaṁ dubbhi, dubbhī ca pisuṇo casi;",
  "atk-s0513a46:1109": "Etena saccavajjena, muddhā te phalatu sattadhā’’ti.",
  "atk-s0513a46:1110": "Tassattho – ambho dubbhi tvaṁ aduṭṭhassa mittassa dubbhī cāsi, pisuṇo cāsi, etena saccavajjena muddhā te sattadhā phalatūti.",
  "atk-s0513a46:1111": "Iti nāgarājassa sapantasseva acelakassa sīsaṁ sattadhā phali. Nisinnaṭṭhāneyevassa bhūmi vivaraṁ adāsi. So pathaviṁ pavisitvā avīcimhi nibbatti, nāgarājasupaṇṇarājānopi attano bhavanameva agamiṁsu. Satthā tassa pathaviṁ paviṭṭhabhāvaṁ pakāsento osānagāthamāha –",
  "atk-s0513a46:1112": "296.",
  "atk-s0513a46:1113": " ‘‘Tasmā hi mittānaṁ na dubbhitabbaṁ, mittadubbhā pāpiyo natthi añño;",
  "atk-s0513a46:1114": "Āsittasatto nihato pathabyā, indassa vākyena hi saṁvaro hato’’ti.",
  "atk-s0513a46:1115": "Tattha tasmāti yasmā mittadubbhikammassa pharuso vipāko, tasmā. Āsittasattoti āsittavisena satto. Indassāti nāgindassa vākyena. Saṁvaroti ‘‘ahaṁ saṁvare ṭhitosmī’’ti paṭiññāya evaṁ paññāto ājīvako hatoti.",
  "atk-s0513a46:1116": "Satthā imaṁ dhammadesanaṁ āharitvā ‘‘na, bhikkhave, idāneva, pubbepi devadatto musāvādaṁ katvā pathaviṁ paviṭṭhoyevā’’ti vatvā jātakaṁ samodhānesi – ‘‘tadā acelako devadatto ahosi, nāgarājā sāriputto, supaṇṇarājā pana ahameva ahosi’’nti.",
  "atk-s0513a46:1117": "Paṇḍaranāgarājajātakavaṇṇanā aṭṭhamā.",
  "atk-s0513a46:1119": " [519] 9. Sambulājātakavaṇṇanā",
  "atk-s0513a46:1120": "Kāvedhamānāti idaṁ satthā jetavane viharanto mallikaṁ deviṁ ārabbha kathesi. Vatthu kummāsapiṇḍijātake (jā. 1.7.142 ādayo) vitthāritameva. Sā pana tathāgatassa tiṇṇaṁ kummāsapiṇḍikānaṁ dānānubhāvena taṁ divasaññeva rañño aggamahesibhāvaṁ patvā pubbuṭṭhāyitādīhi pañcahi kalyāṇadhammehi samannāgatā ñāṇasampannā buddhupaṭṭhāyikā patidevatā ahosi. Tassā patidevatābhāvo sakalanagare pākaṭo ahosi. Athekadivasaṁ dhammasabhāyaṁ kathaṁ samuṭṭhāpesuṁ – ‘‘āvuso, mallikā devī kira vattasampannā ñāṇasampannā patidevatā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepesā vattasampannā patidevatāyevā’’ti vatvā atītaṁ āhari.",
  "atk-s0513a46:1121": "Atīte bārāṇasiyaṁ brahmadattassa rañño sotthiseno nāma putto ahosi. Taṁ rājā vayappattaṁ uparajje patiṭṭhapesi, sambulā nāmassa aggamahesī ahosi uttamarūpadharā sarīrappabhāsampannā, nivāte jalamānā dīpasikhā viya khāyati. Aparabhāge sotthisenassa sarīre kuṭṭhaṁ uppajjati, vejjā tikicchituṁ nāsakkhiṁsu. So bhijjamāne kuṭṭhe paṭikūlo hutvā vippaṭisāraṁ patvā ‘‘ko me rajjena attho, araññe anāthamaraṇaṁ marissāmī’’ti rañño ārocāpetvā itthāgāraṁ chaḍḍetvā nikkhami. Sambulā bahūhi upāyehi nivattiyamānāpi anivattitvāva ‘‘ahaṁ taṁ sāmikaṁ araññe paṭijaggissāmī’’ti vatvā saddhiññeva nikkhami. So araññaṁ pavisitvā sulabhamūlaphalāphale chāyūdakasampanne padese paṇṇasālaṁ katvā vāsaṁ kappesi. Rājadhītā taṁ paṭijaggi. Kathaṁ? Sā hi pāto vuṭṭhāya assamapadaṁ sammajjitvā pānīyaparibhojanīyaṁ upaṭṭhapetvā dantakaṭṭhañca mukhadhovanañca upanāmetvā mukhe dhote nānāosadhāni pisitvā tassa vaṇe makkhetvā madhuramadhurāni phalāphalāni khādāpetvā mukhaṁ vikkhāletvā hatthesu dhotesu ‘‘appamatto hohi devā’’ti vatvā vanditvā pacchikhaṇittiaṅkusake ādāya phalāphalatthāya araññaṁ pavisitvā phalāphalāni āharitvā ekamante ṭhapetvā ghaṭena udakaṁ āharitvā nānācuṇṇehi ca mattikāhi ca sotthisenaṁ nhāpetvā puna madhuraphalāphalāni upanāmeti. Paribhogāvasāne vāsitapānīyaṁ upanetvā sayaṁ phalāphalāni paribhuñjitvā padarasantharaṁ saṁvidahitvā tasmiṁ tattha nipanne tassa pāde dhovitvā sīsaparikammapiṭṭhiparikammapādaparikammāni katvā sayanapassaṁ upagantvā nipajjati. Etenupāyena sāmikaṁ paṭijaggi.",
  "atk-s0513a46:1122": "Sā ekadivasaṁ araññe phalāphalaṁ āharantī ekaṁ girikandaraṁ disvā sīsato pacchiṁ otāretvā kandaratīre ṭhapetvā ‘‘nhāyissāmī’’ti otaritvā haliddāya sarīraṁ ubbaṭṭetvā nhatvā sudhotasarīrā uttaritvā vākacīraṁ nivāsetvā kandaratīre aṭṭhāsi. Athassā sarīrappabhāya vanaṁ ekobhāsaṁ ahosi. Tasmiṁ khaṇe eko dānavo gocaratthāya caranto taṁ disvā paṭibaddhacitto hutvā gāthādvayaṁ āha –",
  "atk-s0513a46:1123": "297.",
  "atk-s0513a46:1124": " ‘‘Kā vedhamānā girikandarāyaṁ, ekā tuvaṁ tiṭṭhasi saṁhitūru;",
  "atk-s0513a46:1125": "Puṭṭhāsi me pāṇipameyyamajjhe, akkhāhi me nāmañca bandhave ca.",
  "atk-s0513a46:1126": "298.",
  "atk-s0513a46:1127": " ‘‘Obhāsayaṁ vanaṁ rammaṁ, sīhabyagghanisevitaṁ;",
  "atk-s0513a46:1128": "Kā vā tvamasi kalyāṇi, kassa vā tvaṁ sumajjhime;",
  "atk-s0513a46:1129": "Abhivādemi taṁ bhadde, dānavāhaṁ namatthu te’’ti.",
  "atk-s0513a46:1130": "Tattha kā vedhamānāti nhānamattatāya sītabhāvena kampamānā. Saṁhitūrūti sampiṇḍitūru uttamaūrulakkhaṇe. Pāṇipameyyamajjheti hatthena minitabbamajjhe. Kā vā tvanti kā nāma vā tvaṁ bhavasi. Abhivādemīti vandāmi. Dānavāhanti ahaṁ eko dānavo, ayaṁ namakkāro tava atthu, añjaliṁ te paggaṇhāmīti avaca.",
  "atk-s0513a46:1131": "Sā tassa vacanaṁ sutvā tisso gāthā abhāsi –",
  "atk-s0513a46:1132": "299.",
  "atk-s0513a46:1133": " ‘‘Yo putto kāsirājassa, sotthisenoti taṁ vidū;",
  "atk-s0513a46:1134": "Tassāhaṁ sambulā bhariyā, evaṁ jānāhi dānava;",
  "atk-s0513a46:1135": "Abhivādemi taṁ bhante, sambulāhaṁ namatthu te.",
  "atk-s0513a46:1136": "300.",
  "atk-s0513a46:1137": " ‘‘Vedehaputto bhaddante, vane vasati āturo;",
  "atk-s0513a46:1138": "Tamahaṁ rogasammattaṁ, ekā ekaṁ upaṭṭhahaṁ.",
  "atk-s0513a46:1139": "301.",
  "atk-s0513a46:1140": " ‘‘Ahañca vanamuñchāya, madhumaṁsaṁ migābilaṁ;",
  "atk-s0513a46:1141": "Yadāharāmi taṁ bhakkho, tassa nūnajja nādhatī’’ti.",
  "atk-s0513a46:1142": "Tattha vedehaputtoti vedeharājadhītāya putto. Rogasammattanti rogapīḷitaṁ. Upaṭṭhahanti upaṭṭhahāmi paṭijaggāmi. ‘‘Upaṭṭhitā’’tipi pāṭho. Vanamuñchāyāti vanaṁ uñchetvā uñchācariyaṁ caritvā. Madhumaṁsanti nimmakkhikaṁ madhuñca migābilamaṁsañca sīhabyagghamigehi khāditamaṁsato atirittakoṭṭhāsaṁ. Taṁ bhakkhoti yaṁ ahaṁ āharāmi, taṁ bhakkhova so mama sāmiko. Tassa nūnajjāti tassa maññe ajja āhāraṁ alabhamānassa sarīraṁ ātape pakkhittapadumaṁ viya nādhati upatappati milāyati.",
  "atk-s0513a46:1143": "Tato paraṁ dānavassa ca tassā ca vacanapaṭivacanagāthāyo honti –",
  "atk-s0513a46:1144": "302.",
  "atk-s0513a46:1145": " ‘‘Kiṁ vane rājaputtena, āturena karissasi;",
  "atk-s0513a46:1146": "Sambule pariciṇṇena, ahaṁ bhattā bhavāmi te.",
  "atk-s0513a46:1147": "303.",
  "atk-s0513a46:1148": " ‘‘Sokaṭṭāya durattāya, kiṁ rūpaṁ vijjate mama;",
  "atk-s0513a46:1149": "Aññaṁ pariyesa bhaddante, abhirūpataraṁ mayā.",
  "atk-s0513a46:1150": "304.",
  "atk-s0513a46:1151": " ‘‘Ehimaṁ girimāruyha, bhariyā me catussatā;",
  "atk-s0513a46:1152": "Tāsaṁ tvaṁ pavarā hohi, sabbakāmasamiddhinī.",
  "atk-s0513a46:1153": "305.",
  "atk-s0513a46:1154": " ‘‘Nūna tārakavaṇṇābhe, yaṁ kiñci manasicchasi;",
  "atk-s0513a46:1155": "Sabbaṁ taṁ pacuraṁ mayhaṁ, ramassvajja mayā saha.",
  "atk-s0513a46:1156": "306.",
  "atk-s0513a46:1157": " ‘‘No ce tuvaṁ maheseyyaṁ, sambule kārayissasi;",
  "atk-s0513a46:1158": "Alaṁ tvaṁ pātarāsāya, paṇhe bhakkhā bhavissasi.",
  "atk-s0513a46:1159": "307.",
  "atk-s0513a46:1160": " ‘‘Tañca sattajaṭo luddo, kaḷāro purisādako;",
  "atk-s0513a46:1161": "Vane nāthaṁ apassantiṁ, sambulaṁ aggahī bhuje.",
  "atk-s0513a46:1162": "308.",
  "atk-s0513a46:1163": " ‘‘Adhipannā pisācena, luddenāmisacakkhunā;",
  "atk-s0513a46:1164": "Sā ca sattuvasaṁ pattā, patimevānusocati.",
  "atk-s0513a46:1165": "309.",
  "atk-s0513a46:1166": " ‘‘Na me idaṁ tathā dukkhaṁ, yaṁ maṁ khādeyya rakkhaso;",
  "atk-s0513a46:1167": "Yañca me ayyaputtassa, mano hessati aññathā.",
  "atk-s0513a46:1168": "310.",
  "atk-s0513a46:1169": " ‘‘Na santi devā pavasanti nūna, na hi nūna santi idha lokapālā;",
  "atk-s0513a46:1170": "Sahasā karontānamasaññatānaṁ, na hi nūna santi paṭisedhitāro’’ti.",
  "atk-s0513a46:1171": "Tattha pariciṇṇenāti tena āturena pariciṇṇena kiṁ karissasi. Sokaṭṭāyāti sokāturāya. ‘‘Sokaṭṭhāyā’’tipi pāṭho, soke ṭhitāyāti attho. Durattāyāti duggatakapaṇabhāvappattāya attabhāvāya. Ehimanti mā tvaṁ durattāmhīti cintayi, etaṁ mama girimhi dibbavimānaṁ, ehi imaṁ giriṁ āruha. Catussatāti tasmiṁ me vimāne aparāpi catussatā bhariyāyo atthi. Sabbaṁ tanti yaṁ kiñci upabhogaparibhogavatthābharaṇādikaṁ icchasi, sabbaṁ taṁ nūna mayhaṁ pacuraṁ bahuṁ sulabhaṁ, tasmā mā kapaṇāmhīti cintayi, ehi mayā saha ramassūti vadati.",
  "atk-s0513a46:1172": "Maheseyyanti, ‘‘bhadde, sambule no ce me tvaṁ mahesibhāvaṁ kāressasi, pariyattā tvaṁ mama pātarāsāya, tena taṁ balakkārena vimānaṁ nessāmi, tatra maṁ asaṅgaṇhantī mama sve pātova bhakkhā bhavissasī’’ti evaṁ vatvā so sattahi jaṭāhi samannāgato luddako dāruṇo nikkhantadanto taṁ tasmiṁ vane kiñci attano nāthaṁ apassantiṁ sambulaṁ bhuje aggahesi. Adhipannāti ajjhotthaṭā. Āmisacakkhunāti kilesalolena. Patimevāti attano acintetvā patimeva anusocati. Mano hessatīti maṁ cirāyantiṁ viditvā aññathā cittaṁ bhavissati. Na santi devāti idaṁ sā dānavena bhuje gahitā devatujjhāpanaṁ karontī āha. Lokapālāti evarūpānaṁ sīlavantīnaṁ patidevatānaṁ pālakā lokapālā nūna idha loke na santīti paridevati.",
  "atk-s0513a46:1173": "Athassā sīlatejena sakkassa bhavanaṁ kampi, paṇḍukambalasilāsanaṁ uṇhākāraṁ dassesi. Sakko āvajjento taṁ kāraṇaṁ ñatvā vajiraṁ ādāya vegena gantvā dānavassa matthake ṭhatvā itaraṁ gāthamāha –",
  "atk-s0513a46:1174": "311.",
  "atk-s0513a46:1175": " ‘‘Itthīnamesā pavarā yasassinī, santā samā aggirivuggatejā;",
  "atk-s0513a46:1176": "Tañce tuvaṁ rakkhasādesi kaññaṁ, muddhā ca hi sattadhā te phaleyya;",
  "atk-s0513a46:1177": "Mā tvaṁ dahī muñca patibbatāyā’’ti.",
  "atk-s0513a46:1178": "Tattha santāti upasantā, atha vā paṇḍitā ñāṇasampannā. Samāti kāyavisamādivirahitā. Adesīti khādasi. Phaleyyāti iminā me indavajirena paharitvā muddhā bhijjetha. Mā tvaṁ dahīti tvaṁ imaṁ patibbataṁ mā tāpeyyāsīti.",
  "atk-s0513a46:1179": "Taṁ sutvā dānavo sambulaṁ vissajjesi. Sakko ‘‘punapi esa evarūpaṁ kareyyā’’ti cintetvā dānavaṁ devasaṅkhalikāya bandhitvā puna anāgamanāya tatiye pabbatantare vissajjesi, rājadhītaraṁ appamādena ovaditvā sakaṭṭhānameva gato. Rājadhītāpi atthaṅgate sūriye candālokena assamaṁ pāpuṇi. Tamatthaṁ pakāsento satthā aṭṭha gāthā abhāsi –",
  "atk-s0513a46:1180": "312.",
  "atk-s0513a46:1181": " ‘‘Sā ca assamamāgacchi, pamuttā purisādakā;",
  "atk-s0513a46:1182": "Nīḷaṁ paḷinaṁ sakuṇīva, gatasiṅgaṁva ālayaṁ.",
  "atk-s0513a46:1183": "313.",
  "atk-s0513a46:1184": " ‘‘Sā tattha paridevesi, rājaputtī yasassinī;",
  "atk-s0513a46:1185": "Sambulā utumattakkhā, vane nāthaṁ apassantī.",
  "atk-s0513a46:1186": "314.",
  "atk-s0513a46:1187": " ‘‘Samaṇe brāhmaṇe vande, sampannacaraṇe ise;",
  "atk-s0513a46:1188": "Rājaputtaṁ apassantī, tumhaṁmhi saraṇaṁ gatā.",
  "atk-s0513a46:1189": "315.",
  "atk-s0513a46:1190": " ‘‘Vande sīhe ca byagghe ca, ye ca aññe vane migā;",
  "atk-s0513a46:1191": "Rājaputtaṁ apassantī, tumhaṁmhi saraṇaṁ gatā.",
  "atk-s0513a46:1192": "316.",
  "atk-s0513a46:1193": " ‘‘Tiṇā latāni osajho, pabbatāni vanāni ca;",
  "atk-s0513a46:1194": "Rājaputtaṁ apassantī, tumhaṁmhi saraṇaṁ gatā.",
  "atk-s0513a46:1195": "317.",
  "atk-s0513a46:1196": " ‘‘Vande indīvarīsāmaṁ, rattiṁ nakkhattamāliniṁ;",
  "atk-s0513a46:1197": "Rājaputtaṁ apassantī, tumhaṁmhi saraṇaṁ gatā.",
  "atk-s0513a46:1198": "318.",
  "atk-s0513a46:1199": " ‘‘Vande bhāgīrathiṁ gaṅgaṁ, savantīnaṁ paṭiggahaṁ;",
  "atk-s0513a46:1200": "Rājaputtaṁ apassantī, tumhaṁmhi saraṇaṁ gatā.",
  "atk-s0513a46:1201": "319.",
  "atk-s0513a46:1202": " ‘‘Vande ahaṁ pabbatarājaseṭṭhaṁ, himavantaṁ siluccayaṁ;",
  "atk-s0513a46:1203": "Rājaputtaṁ apassantī, tumhaṁmhi saraṇaṁ gatā’’ti.",
  "atk-s0513a46:1204": "Tattha nīḷaṁ paḷinaṁ sakuṇīvāti yathā sakuṇikā mukhatuṇḍakena gocaraṁ gahetvā kenaci upaddavena sakuṇapotakānaṁ paḷinattā paḷinaṁ sakuṇinīḷaṁ āgaccheyya, yathā vā gatasiṅgaṁ nikkhantavacchakaṁ ālayaṁ suññaṁ vacchakasālaṁ vacchagiddhinī dhenu āgaccheyya, evaṁ suññaṁ assamaṁ āgacchīti attho. Tadā hi sotthiseno sambulāya ciramānāya ‘‘itthiyo nāma lolā, paccāmittampi me gahetvā āgaccheyyā’’ti parisaṅkanto paṇṇasālato nikkhamitvā gacchantaraṁ pavisitvā nisīdi. Tenetaṁ vuttaṁ. Utumattakkhāti sokavegasañjātena uṇhena utunā mandalocanā. Apassantīti tasmiṁ vane nāthaṁ attano patiṁ apassantī ito cito ca sandhāvamānā paridevesi.",
  "atk-s0513a46:1205": "Tattha samaṇe brāhmaṇeti samitapāpabāhitapāpe samaṇe brāhmaṇe. Sampannacaraṇeti saha sīlena aṭṭhannaṁ samāpattīnaṁ vasena ca sampannacaraṇe ise vandeti evaṁ vatvā rājaputtaṁ apassantī tumhākaṁ saraṇaṁ gatā amhi. Sace me sāmikassa nisinnaṭṭhānaṁ jānātha, ācikkhathāti paridevesīti attho. Sesagāthāsupi eseva nayo. Tiṇā latāni osajhoti antopheggubahisāratiṇāni ca latāni ca antosāraosadhiyo ca. Imaṁ gāthaṁ tiṇādīsu nibbattadevatā sandhāyāha. Indīvarīsāmanti indīvarīpupphasamānavaṇṇaṁ. Nakkhattamālininti nakkhattapaṭipāṭisamannāgataṁ. Tumhaṁmhīti rattiṁ sandhāya tampi amhīti āha. Bhāgīrathiṁ gaṅganti evaṁpariyāyanāmikaṁ gaṅgaṁ. Savantīnanti aññāsaṁ bahūnaṁ nadīnaṁ paṭiggāhikaṁ. Gaṅgāya nibbattadevataṁ sandhāyevamāha. Himavantepi eseva nayo.",
  "atk-s0513a46:1206": "Taṁ evaṁ paridevamānaṁ disvā sotthiseno cintesi – ‘‘ayaṁ ativiya paridevati, na kho panassā bhāvaṁ jānāmi, sace mayi sinehena evaṁ karoti , hadayampissā phaleyya, pariggaṇhissāmi tāva na’’nti gantvā paṇṇasāladvāre nisīdi. Sāpi paridevamānāva paṇṇasāladvāraṁ gantvā tassa pāde vanditvā ‘‘kuhiṁ gatosi, devā’’ti āha. Atha naṁ so, ‘‘bhadde , tvaṁ aññesu divasesu na imāya velāya āgacchasi, ajja atisāyaṁ āgatāsī’’ti pucchanto gāthamāha –",
  "atk-s0513a46:1207": "320.",
  "atk-s0513a46:1208": " ‘‘Atisāyaṁ vatāgañchi, rājaputti yasassini;",
  "atk-s0513a46:1209": "Kena nujja samāgacchi, ko te piyataro mayā’’ti.",
  "atk-s0513a46:1210": "Atha naṁ sā ‘‘ahaṁ, ayyaputta, phalāphalāni ādāya āgacchantī ekaṁ dānavaṁ passiṁ, so mayi paṭibaddhacitto hutvā maṁ hatthe gaṇhitvā ‘sace mama vacanaṁ na karosi, khādissāmi ta’nti āha, ahaṁ tāya velāya taññeva anusocantī evaṁ paridevi’’nti vatvā gāthamāha –",
  "atk-s0513a46:1211": "321.",
  "atk-s0513a46:1212": " ‘‘Idaṁ khohaṁ tadāvocaṁ, gahitā tena sattunā;",
  "atk-s0513a46:1213": "Na me idaṁ tathā dukkhaṁ, yaṁ maṁ khādeyya rakkhaso;",
  "atk-s0513a46:1214": "Yañca me ayyaputtassa, mano hessati aññathā’’ti.",
  "atk-s0513a46:1215": "Athassa sesampi pavattiṁ ārocentī ‘‘tena panāhaṁ, deva, dānavena gahitā attānaṁ vissajjāpetuṁ asakkontī devatujjhāpanakammaṁ akāsiṁ, atha sakko vajirahattho āgantvā ākāse ṭhito dānavaṁ santajjetvā maṁ vissajjāpetvā taṁ devasaṅkhalikāya bandhitvā tatiye pabbatantare khipitvā pakkāmi, evāhaṁ sakkaṁ nissāya jīvitaṁ labhi’’nti āha. Taṁ sutvā sotthiseno, ‘‘bhadde, hotu, mātugāmassa antare saccaṁ nāma dullabhaṁ, himavante hi bahū vanacarakatāpasavijjādharādayo santi, ko tuyhaṁ saddahissatī’’ti vatvā gāthamāha –",
  "atk-s0513a46:1216": "322.",
  "atk-s0513a46:1217": " ‘‘Corīnaṁ bahubuddhīnaṁ, yāsu saccaṁ sudullabhaṁ;",
  "atk-s0513a46:1218": "Thīnaṁ bhāvo durājāno, macchassevodake gata’’nti.",
  "atk-s0513a46:1219": "Sā tassa vacanaṁ sutvā, ‘‘ayyaputta, ahaṁ taṁ asaddahantaṁ mama saccabaleneva tikicchissāmī’’ti udakassa kalasaṁ pūretvā saccakiriyaṁ katvā tassa sīse udakaṁ āsiñcantī gāthamāha –",
  "atk-s0513a46:1220": "323.",
  "atk-s0513a46:1221": " ‘‘Tathā maṁ saccaṁ pāletu, pālayissati ce mamaṁ;",
  "atk-s0513a46:1222": "Yathāhaṁ nābhijānāmi, aññaṁ piyataraṁ tayā;",
  "atk-s0513a46:1223": "Etena saccavajjena, byādhi te vūpasammatū’’ti.",
  "atk-s0513a46:1224": "Tattha tathā-saddo ‘‘ce mama’’nti iminā saddhiṁ yojetabbo. Idaṁ vuttaṁ hoti – yathāhaṁ vadāmi, tathā ce mama vacanaṁ saccaṁ, atha maṁ idānipi pāletu, āyatimpi pālessati, idāni me vacanaṁ suṇātha ‘‘yathāhaṁ nābhijānāmī’’ti. Potthakesu pana ‘‘tathā maṁ saccaṁ pāletī’’ti likhitaṁ, taṁ aṭṭhakathāyaṁ natthi.",
  "atk-s0513a46:1225": "Evaṁ tāya saccakiriyaṁ katvā udake āsittamatteyeva sotthisenassa kuṭṭhaṁ ambilena dhotaṁ viya tambamalaṁ tāvadeva apagacchi. Te katipāhaṁ tattha vasitvā araññā nikkhamma bārāṇasiṁ patvā uyyānaṁ pavisiṁsu. Rājā tesaṁ āgatabhāvaṁ ñatvā uyyānaṁ gantvā tattheva sotthisenassa chattaṁ ussāpetvā sambulaṁ aggamahesiṭṭhāne abhisiñcāpetvā nagaraṁ pavesetvā sayaṁ isipabbajjaṁ pabbajitvā uyyāne vāsaṁ kappesi, rājanivesaneyeva ca nibaddhaṁ bhuñji. Sotthisenopi sambulāya aggamahesiṭṭhānamattameva adāsi, na punassā koci sakkāro ahosi, atthibhāvampissā na aññāsi, aññāheva itthīhi saddhiṁ abhirami. Sambulā sapattidosavasena kisā ahosi upaṇḍupaṇḍukajātā dhamanīsanthatagattā. Sā ekadivasaṁ sokavinodanatthaṁ bhuñjituṁ āgatassa sasuratāpasassa santikaṁ gantvā taṁ katabhattakiccaṁ vanditvā ekamantaṁ nisīdi. So taṁ milātindriyaṁ disvā gāthamāha –",
  "atk-s0513a46:1226": "324.",
  "atk-s0513a46:1227": " ‘‘Ye kuñjarā sattasatā uḷārā, rakkhanti rattindivamuyyutāvudhā;",
  "atk-s0513a46:1228": "Dhanuggahānañca satāni soḷasa, kathaṁvidhe passasi bhadde sattavo’’ti.",
  "atk-s0513a46:1229": "Tassattho – bhadde, sambule ye amhākaṁ sattasatā kuñjarā, tesaññeva khandhagatānaṁ yodhānaṁ vasena uyyuttāvudhā, aparāni ca soḷasadhanuggahasatāni rattindivaṁ bārāṇasiṁ rakkhanti. Evaṁ surakkhite nagare kathaṁvidhe tvaṁ sattavo passasi. Bhadde, yassā tava sāsaṅkā sappaṭibhayā araññā āgatakālepi pabhāsampannaṁ sarīraṁ, idāni pana milātā paṇḍupalāsavaṇṇā ativiya kilantindriyāsi, kassa nāma tvaṁ bhāyasī’’ti pucchi.",
  "atk-s0513a46:1230": "Sā tassa vacanaṁ sutvā ‘‘putto te, deva, mayi na purimasadiso’’ti vatvā pañca gāthā abhāsi –",
  "atk-s0513a46:1231": "325.",
  "atk-s0513a46:1232": " ‘‘Alaṅkatāyo padumuttarattacā, virāgitā passati haṁsagaggarā;",
  "atk-s0513a46:1233": "Tāsaṁ suṇitvā mitagītavāditaṁ, na dāni me tāta tathā yathā pure.",
  "atk-s0513a46:1234": "326.",
  "atk-s0513a46:1235": " ‘‘Suvaṇṇasaṁkaccadharā suviggahā, alaṅkatā mānusiyaccharūpamā;",
  "atk-s0513a46:1236": "Senopiyā tāta aninditaṅgiyo, khattiyakaññā paṭilobhayanti naṁ.",
  "atk-s0513a46:1237": "327.",
  "atk-s0513a46:1238": " ‘‘Sace ahaṁ tāta tathā yathā pure, patiṁ tamuñchāya punā vane bhare;",
  "atk-s0513a46:1239": "Sammānaye maṁ na ca maṁ vimānaye, itopi me tāta tato varaṁ siyā.",
  "atk-s0513a46:1240": "328.",
  "atk-s0513a46:1241": " ‘‘Yamannapāne vipulasmi ohite, nārī vimaṭṭhābharaṇā alaṅkatā;",
  "atk-s0513a46:1242": "Sabbaṅgupetā patino ca appiyā, abajjha tassā maraṇaṁ tato varaṁ.",
  "atk-s0513a46:1243": "329.",
  "atk-s0513a46:1244": " ‘‘Api ce daliddā kapaṇā anāḷhiyā, kaṭādutīyā patino ca sā piyā;",
  "atk-s0513a46:1245": "Sabbaṅgupetāyapi appiyāya, ayameva seyyā kapaṇāpi yā piyā’’ti.",
  "atk-s0513a46:1246": "Tattha padumuttarattacāti padumagabbhasadisauttarattacā. Sabbāsaṁ sarīrato suvaṇṇapabhā niccharantīti dīpeti. Virāgitāti vilaggasarīrā, tanumajjhāti attho. Haṁsagaggarāti evarūpā haṁsā viya madhurassarā nāriyo passati. Tāsanti so tava putto tāsaṁ nārīnaṁ mitagītavāditādīni suṇitvā idāni me, tāta, yathā pure, tathā na pavattatīti vadati. Suvaṇṇasaṁkaccadharāti suvaṇṇamayasaṁkaccālaṅkāradharā. Alaṅkatāti nānālaṅkārapaṭimaṇḍitā. Mānusiyaccharūpamāti mānusiyo accharūpamā. Senopiyāti sotthisenassa piyā. Paṭilobhayanti nanti naṁ tava puttaṁ paṭilobhayanti.",
  "atk-s0513a46:1247": "Sace ahanti, tāta, yathā pure sace ahaṁ punapi taṁ patiṁ tatheva kuṭṭharogena vanaṁ paviṭṭhaṁ uñchāya tasmiṁ vane bhareyyaṁ, punapi maṁ so sammāneyya na vimāneyya, tato me itopi bārāṇasirajjato taṁ araññameva varaṁ siyā sapattidosena sussantiyāti dīpeti. Yamannapāneti yaṁ annapāne. Ohiteti ṭhapite paṭiyatte. Iminā bahunnapānagharaṁ dasseti. Ayaṁ kirassā adhippāyo – yā nārī vipulannapāne ghare ekikāva asapatti samānā vimaṭṭhābharaṇā nānālaṅkārehi alaṅkatā sabbehi guṇaṅgehi upetā patino ca appiyā hoti, abajjha gīvāya valliyā vā rajjuyā vā bandhitvā tassā tato gharāvāsato maraṇameva varataranti. Anāḷhīyāti anāḷhā. Kaṭādutīyāti nipajjanakaṭasārakadutiyā. Seyyāti kapaṇāpi samānā yā patino piyā, ayameva uttamāti.",
  "atk-s0513a46:1248": "Evaṁ tāya attano parisussanakāraṇe tāpasassa kathite tāpaso rājānaṁ pakkosāpetvā ‘‘tāta, sotthisena tayi kuṭṭharogābhibhūte araññaṁ pavisante tayā saddhiṁ pavisitvā taṁ upaṭṭhahantī attano saccabalena tava rogaṁ vūpasametvā yā te rajje patiṭṭhānakāraṇamakāsi, tassā nāma tvaṁ neva ṭhitaṭṭhānaṁ, na nisinnaṭṭhānaṁ jānāsi, ayuttaṁ te kataṁ, mittadubbhikammaṁ nāmetaṁ pāpaka’’nti vatvā puttaṁ ovadanto gāthamāha –",
  "atk-s0513a46:1249": "330.",
  "atk-s0513a46:1250": " ‘‘Sudullabhitthī purisassa yā hitā, bhattitthiyā dullabho yo hito ca;",
  "atk-s0513a46:1251": "Hitā ca te sīlavatī ca bhariyā, janinda dhammaṁ cara sambulāyā’’ti.",
  "atk-s0513a46:1252": "Tassattho – tāta, yā purisassa hitā muducittā anukampikā itthī, yo ca bhattā itthiyā hito kataguṇaṁ jānāti, ubhopete sudullabhā. Ayañca sambulā tuyhaṁ hitā ceva sīlasampannā ca, tasmā etissā dhammaṁ cara, kataguṇaṁ jānitvā muducitto hohi, cittamassā paritosehīti.",
  "atk-s0513a46:1253": "Evaṁ so puttassa ovādaṁ datvā uṭṭhāyāsanā pakkāmi. Rājā pitari gate sambulaṁ pakkosāpetvā, ‘‘bhadde, ettakaṁ kālaṁ mayā kataṁ dosaṁ khama, ito paṭṭhāya sabbissariyaṁ tuyhameva dammī’’ti vatvā osānagāthamāha –",
  "atk-s0513a46:1254": "331.",
  "atk-s0513a46:1255": " ‘‘Sace tuvaṁ vipule laddhabhoge, issāvatiṇṇā maraṇaṁ upesi;",
  "atk-s0513a46:1256": "Ahañca te bhadde imā rājakaññā, sabbe te vacanakarā bhavāmā’’ti.",
  "atk-s0513a46:1257": "Tassattho – bhadde, sambule sace tvaṁ ratanarāsimhi ṭhapetvā abhisittā aggamahesiṭṭhānavasena vipule bhoge labhitvāpi issāya otiṇṇā maraṇaṁ upesi, ahañca imā ca rājakaññā sabbe tava vacanakarā bhavāma, tvaṁ yathādhippāyaṁ imaṁ rajjaṁ vicārehīti sabbissariyaṁ tassā adāsi.",
  "atk-s0513a46:1258": "Tato paṭṭhāya ubho samaggavāsaṁ vasantā dānādīni puññāni karitvā yathākammaṁ gamiṁsu. Tāpaso jhānābhiññāyo nibbattetvā brahmalokūpago ahosi.",
  "atk-s0513a46:1259": "Satthā imaṁ dhammadesanaṁ āharitvā ‘‘na, bhikkhave, idāneva, pubbepi mallikā patidevatāyevā’’ti vatvā jātakaṁ samodhānesi ‘‘tadā sambulā mallikā ahosi, sotthiseno kosalarājā, pitā tāpaso pana ahameva ahosi’’nti.",
  "atk-s0513a46:1260": "Sambulājātakavaṇṇanā navamā.",
  "atk-s0513a46:1262": " [520] 10. Gandhatindukajātakavaṇṇanā",
  "atk-s0513a46:1263": "Appamādoti idaṁ satthā jetavane viharanto rājovādaṁ ārabbha kathesi. Rājovādo heṭṭhā vitthāritova. Atīte pana kapilaraṭṭhe uttarapañcālanagare pañcālo nāma rājā agatigamane ṭhito adhammena pamatto rajjaṁ kāresi. Athassa amaccādayo sabbepi adhammikāva jātā. Balipīḷitā raṭṭhavāsino puttadāre ādāya araññe migā viya cariṁsu, gāmaṭṭhāne gāmo nāma nāhosi. Manussā rājapurisānaṁ bhayena divā gehe vasituṁ asakkontā gehāni kaṇṭakasākhāhi parikkhipitvā gehe rattiṁ vasitvā aruṇe uggacchanteyeva araññaṁ pavisanti. Divā rājapurisā vilumpanti, rattiṁ corā. Tadā bodhisatto bahinagare gandhatindukarukkhe devatā hutvā nibbatti, anusaṁvaccharaṁ rañño santikā sahassagghanakaṁ balikammaṁ labhati. So cintesi – ‘‘ayaṁ rājā pamatto rajjaṁ kāreti, sakalaraṭṭhaṁ vinassati, ṭhapetvā maṁ añño rājānaṁ patirūpe nivesetuṁ samattho nāma natthi, upakārako cāpi me anusaṁvaccharaṁ sahassagghanakabalinā pūjeti, ovadissāmi na’’nti.",
  "atk-s0513a46:1264": "So rattibhāge rañño sirigabbhaṁ pavisitvā ussīsakapasse ṭhatvā obhāsaṁ vissajjetvā ākāse aṭṭhāsi. Rājā taṁ bālasūriyaṁ viya jalamānaṁ disvā ‘‘kosi tvaṁ, kena vā kāraṇena idhāgatosī’’ti pucchi. So tassa vacanaṁ sutvā, ‘‘mahārāja, ahaṁ gandhatindukadevatā, ‘tuyhaṁ ovādaṁ dassāmī’ti āgatomhī’’ti āha. ‘‘Kiṁ nāma ovādaṁ dassasī’’ti evaṁ vutte mahāsatto, ‘‘mahārāja, tvaṁ pamatto hutvā rajjaṁ kāresi, tena te sakalaraṭṭhaṁ hataviluttaṁ viya vinaṭṭhaṁ, rājāno nāma pamādena rajjaṁ kārentā sakalaraṭṭhassa sāmino na honti, diṭṭheva dhamme vināsaṁ patvā samparāye puna mahāniraye nibbattanti. Tesu ca pamādaṁ āpannesu antojanā bahijanāpissa pamattāva honti, tasmā raññā atirekena appamattena bhavitabba’’nti vatvā dhammadesanaṁ paṭṭhapento imā ekādasa gāthā āha –",
  "atk-s0513a46:1265": "332.",
  "atk-s0513a46:1266": " ‘‘Appamādo amatapadaṁ, pamādo maccuno padaṁ;",
  "atk-s0513a46:1267": "Appamattā na mīyanti, ye pamattā yathā matā.",
  "atk-s0513a46:1268": "333.",
  "atk-s0513a46:1269": " ‘‘Madā pamādo jāyetha, pamādā jāyate khayo;",
  "atk-s0513a46:1270": "Khayā padosā jāyanti, mā mado bharatūsabha.",
  "atk-s0513a46:1271": "334.",
  "atk-s0513a46:1272": " ‘‘Bahū hi khattiyā jīnā, atthaṁ raṭṭhaṁ pamādino;",
  "atk-s0513a46:1273": "Athopi gāmino gāmā, anagārā agārino.",
  "atk-s0513a46:1274": "335.",
  "atk-s0513a46:1275": " ‘‘Khattiyassa pamattassa, raṭṭhasmiṁ raṭṭhavaḍḍhana;",
  "atk-s0513a46:1276": "Sabbe bhogā vinassanti, rañño taṁ vuccate aghaṁ.",
  "atk-s0513a46:1277": "336.",
  "atk-s0513a46:1278": " ‘‘Nesa dhammo mahārāja, ativelaṁ pamajjasi;",
  "atk-s0513a46:1279": "Iddhaṁ phītaṁ janapadaṁ, corā viddhaṁsayanti naṁ.",
  "atk-s0513a46:1280": "337.",
  "atk-s0513a46:1281": " ‘‘Na te puttā bhavissanti, na hiraññaṁ na dhāniyaṁ;",
  "atk-s0513a46:1282": "Raṭṭhe viluppamānamhi, sabbabhogehi jīyasi.",
  "atk-s0513a46:1283": "338.",
  "atk-s0513a46:1284": " ‘‘Sabbabhogā parijiṇṇaṁ, rājānaṁ vāpi khattiyaṁ;",
  "atk-s0513a46:1285": "Ñātimittā suhajjā ca, na taṁ maññanti māniyaṁ.",
  "atk-s0513a46:1286": "339.",
  "atk-s0513a46:1287": " ‘‘Hatthārohā anīkaṭṭhā, rathikā pattikārakā;",
  "atk-s0513a46:1288": "Tamevamupajīvantā, na taṁ maññanti māniyaṁ.",
  "atk-s0513a46:1289": "340.",
  "atk-s0513a46:1290": " ‘‘Asaṁvihitakammantaṁ , bālaṁ dummantimantinaṁ;",
  "atk-s0513a46:1291": "Sirī jahati dummedhaṁ, jiṇṇaṁva urago tacaṁ.",
  "atk-s0513a46:1292": "341.",
  "atk-s0513a46:1293": " ‘‘Susaṁvihitakammantaṁ, kāluṭṭhāyiṁ atanditaṁ;",
  "atk-s0513a46:1294": "Sabbe bhogābhivaḍḍhanti, gāvo sausabhāmiva.",
  "atk-s0513a46:1295": "342.",
  "atk-s0513a46:1296": " ‘‘Upassutiṁ mahārāja, raṭṭhe janapade cara;",
  "atk-s0513a46:1297": "Tattha disvā ca sutvā ca, tato taṁ paṭipajjasī’’ti.",
  "atk-s0513a46:1298": "Tattha appamādoti satiyā avippavāso. Amatapadanti amatassa nibbānassa padaṁ adhigamakāraṇaṁ. Maccuno padanti maraṇassa kāraṇaṁ. Pamattā hi vipassanaṁ avaḍḍhetvā appaṭisandhikabhāvaṁ pattuṁ asakkontā punappunaṁ saṁsāre jāyanti ceva mīyanti ca, tasmā pamādo maccuno padaṁ nāma . Na mīyantīti vipassanaṁ vaḍḍhetvā appaṭisandhikabhāvaṁ pattā puna saṁsāre anibbattattā na mīyanti nāma. Ye pamattāti, mahārāja, ye puggalā pamattā, te yathā matā, tatheva daṭṭhabbā. Kasmā? Akiccasādhanatāya. Matassapi hi ‘‘ahaṁ dānaṁ dassāmi, sīlaṁ rakkhissāmi, uposathakammaṁ karissāmi, kalyāṇakammaṁ pūressāmī’’ti ābhogo vā patthanā vā pariyuṭṭhānaṁ vā natthi apagataviññāṇattā, pamattassapi appamādābhāvāti tasmā ubhopete ekasadisāva.",
  "atk-s0513a46:1299": "Madāti, mahārāja, ārogyayobbanajīvitamadasaṅkhātā tividhā madā pamādo nāma jāyati. So madappatto pamādāpanno pāṇātipātādīni pāpakammāni karoti. Atha naṁ rājāno chindāpenti vā hanāpenti vā, sabbaṁ vā dhanamassa haranti, evamassa pamādā ñātidhanajīvitakkhayo jāyati. Puna so dhanakkhayaṁ vā yasakkhayaṁ vā patto jīvituṁ asakkonto jīvitavuttatthāya kāyaduccaritādīni karoti, iccassa khayā padosā jāyanti, tena taṁ vadāmi mā mado bharatūsabhāti, raṭṭhabhārakajeṭṭhaka bharatūsabha mā pamādamāpajjīti attho. Atthaṁ raṭṭhanti janapadavāsīnaṁ vuddhiñceva sakalaraṭṭhañca bahū pamādino jīnā. Tesaṁ āvibhāvatthāya khantivādijātaka-mātaṅgajātaka-bharujātaka-sarabhaṅgajātaka-cetiyajātakāni kathetabbāni. Gāminoti gāmabhojakāpi te gāmāpi bahū pamādadosena jīnā parihīnā vinaṭṭhā. Anagārā agārinoti pabbajitāpi pabbajitapaṭipattito, gihīpi gharāvāsato ceva dhanadhaññādīhi ca bahū jīnā parihīnāti vadati. Taṁ vuccate aghanti, mahārāja, yasabhogaparihāni nāmetaṁ rañño dukkhaṁ vuccati. Bhogābhāvena hi niddhanassa yaso hāyati, hīnayaso mahantaṁ kāyikacetasikadukkhaṁ pāpuṇāti.",
  "atk-s0513a46:1300": "Nesa dhammoti, mahārāja, esa porāṇakarājūnaṁ dhammo na hoti. Iddhaṁ phītanti annapānādinā samiddhaṁ hiraññasuvaṇṇādinā phītaṁ pupphitaṁ. Na te puttāti, mahārāja, paveṇipālakā te puttā na bhavissanti. Raṭṭhavāsino hi ‘‘adhammikarañño esa putto, kiṁ amhākaṁ vuḍḍhiṁ karissati, nāssa chattaṁ dassāmā’’ti chattaṁ na denti. Evametesaṁ paveṇipālakā puttā na honti nāma. Parijiṇṇanti parihīnaṁ. Rājānaṁ vāpīti sacepi so rājā hoti, atha naṁ rājānaṁ samānampi. Māniyanti ‘‘ayaṁ rājā’’ti garucittena sammānetabbaṁ katvā na maññanti. Upajīvantāti upanissāya jīvantāpi ete ettakā janā garucittena maññitabbaṁ na maññanti. Kiṁkāraṇā? Adhammikabhāvena.",
  "atk-s0513a46:1301": "Sirīti yasavibhavo. Tacanti yathā urago jiṇṇatacaṁ jigucchanto jahati, na puna oloketi, evaṁ tādisaṁ rājānaṁ sirī jahati. Susaṁvihitakammantanti kāyadvārādīhi pāpakammaṁ akarontaṁ. Abhivaḍḍhantīti abhimukhaṁ gacchantā vaḍḍhanti. Sausabhāmivāti sausabhā iva. Appamattassa hi sausabhajeṭṭhako gogaṇo viya bhogā vaḍḍhanti. Upassutinti janapadacārittasavanāya cārikaṁ attano sakalaraṭṭhe ca janapade ca cara. Tatthāti tasmiṁ raṭṭhe caranto daṭṭhabbaṁ disvā sotabbaṁ sutvā attano guṇāguṇaṁ paccakkhaṁ katvā tato attano hitapaṭipattiṁ paṭipajjissasīti.",
  "atk-s0513a46:1302": "Iti mahāsatto ekādasahi gāthāhi rājānaṁ ovaditvā ‘‘gaccha papañcaṁ akatvā pariggaṇha raṭṭhaṁ, mā nāsayī’’ti vatvā sakaṭṭhānameva gato. Rājāpi tassa vacanaṁ sutvā saṁvegappatto punadivase rajjaṁ amacce paṭicchāpetvā purohitena saddhiṁ kālasseva pācīnadvārena nagarā nikkhamitvā yojanamattaṁ gato. Tattheko gāmavāsī mahallako aṭavito kaṇṭakasākhaṁ āharitvā gehadvāraṁ parikkhipitvā pidahitvā puttadāraṁ ādāya araññaṁ pavisitvā sāyaṁ rājapurisesu pakkantesu attano gharaṁ āgacchanto gehadvāre pāde kaṇṭakena viddho ukkuṭikaṁ nisīditvā kaṇṭakaṁ nīharanto –",
  "atk-s0513a46:1303": "343.",
  "atk-s0513a46:1304": " ‘‘Evaṁ vedetu pañcālo, saṅgāme saramappito;",
  "atk-s0513a46:1305": "Yathāhamajja vedemi, kaṇṭakena samappito’’ti. –",
  "atk-s0513a46:1306": "Imāya gāthāya rājānaṁ akkosi. Taṁ panassa akkosanaṁ bodhisattānubhāvena ahosi. Bodhisattena adhiggahitova so akkosīti veditabbo. Tasmiṁ pana samaye rājā ca purohito ca aññātakavesena tassa santikeva aṭṭhaṁsu. Athassa vacanaṁ sutvā purohito itaraṁ gāthamāha –",
  "atk-s0513a46:1307": "344.",
  "atk-s0513a46:1308": " ‘‘Jiṇṇo dubbalacakkhūsi, na rūpaṁ sādhu passasi;",
  "atk-s0513a46:1309": "Kiṁ tattha brahmadattassa, yaṁ taṁ maggeyya kaṇṭako’’ti.",
  "atk-s0513a46:1310": "Tattha maggeyyāti vijjheyya. Idaṁ vuttaṁ hoti – yadi tvaṁ attano abyattatāya kaṇṭakena viddho, ko ettha rañño doso. Yena rājānaṁ akkosi, kiṁ te raññā kaṇṭako oloketvāva ācikkhitabboti.",
  "atk-s0513a46:1311": "Taṁ sutvā mahallako tisso gāthā abhāsi –",
  "atk-s0513a46:1312": "345.",
  "atk-s0513a46:1313": " ‘‘Bahvettha brahmadattassa, sohaṁ maggasmi brāhmaṇa;",
  "atk-s0513a46:1314": "Arakkhitā jānapadā, adhammabalinā hatā.",
  "atk-s0513a46:1315": "346.",
  "atk-s0513a46:1316": " ‘‘Rattiñhi corā khādanti, divā khādanti tuṇḍiyā;",
  "atk-s0513a46:1317": "Raṭṭhasmiṁ kūṭarājassa, bahu adhammiko jano.",
  "atk-s0513a46:1318": "347.",
  "atk-s0513a46:1319": " ‘‘Etādise bhaye jāte, bhayaṭṭā tāta māṇavā;",
  "atk-s0513a46:1320": "Nillenakāni kubbanti, vane āhatva kaṇṭaka’’nti.",
  "atk-s0513a46:1321": "Tattha bahvetthāti, brāhmaṇa, sohaṁ sakaṇṭake magge patito sannisinno, bahu ettha brahmadattassa doso, tvaṁ ettakaṁ kālaṁ rañño dosena mama sakaṇṭake magge vicaraṇabhāvaṁ na jānāsi. Tassa hi arakkhitā jānapadā…pe… kaṇṭakanti. Tattha khādantīti vilumpanti. Tuṇḍiyāti vadhabandhādīhi pīḷetvā adhammena balisādhakā. Kūṭarājassāti pāparañño. Adhammikoti paṭicchannakammanto. Tātāti purohitaṁ ālapati. Māṇavāti manussā. Nillenakānīti nilīyanaṭṭhānāni. Vane āhatva kaṇṭakanti kaṇṭakaṁ āharitvā dvārāni pidahitvā gharaṁ chaḍḍetvā puttadāraṁ ādāya vanaṁ pavisitvā tasmiṁ vane attano nilīyanaṭṭhānāni karonti . Atha vā vane yo kaṇṭako, taṁ āharitvā gharāni parikkhipanti. Iti rañño dosenevamhi kaṇṭakena viddho, mā evarūpassa rañño upatthambho hohīti.",
  "atk-s0513a46:1322": "Taṁ sutvā rājā purohitaṁ āmantetvā, ‘‘ācariya, mahallako yuttaṁ bhaṇati, amhākameva doso, ehi nivattāma, dhammena rajjaṁ kāressāmā’’ti āha. Bodhisatto purohitassa sarīre adhimuccitvā purato gantvā ‘‘pariggaṇhissāma tāva, mahārājā’’ti āha. Te tamhā gāmā aññaṁ gāmaṁ gacchantā antarāmagge ekissā mahallikāya saddaṁ assosuṁ. Sā kirekā dalidditthī dve dhītaro vayappattā rakkhamānā tāsaṁ araññaṁ gantuṁ na deti. Sayaṁ araññato dārūni ceva sākañca āharitvā dhītaro paṭijaggati. Sā taṁ divasaṁ ekaṁ gumbaṁ āruyha sākaṁ gaṇhantī pavaṭṭamānā bhūmiyaṁ patitvā rājānaṁ maraṇena akkosantī gāthamāha –",
  "atk-s0513a46:1323": "348.",
  "atk-s0513a46:1324": " ‘‘Kadāssu nāmayaṁ rājā, brahmadatto marissati;",
  "atk-s0513a46:1325": "Yassa raṭṭhamhi jīyanti, appatikā kumārikā’’ti.",
  "atk-s0513a46:1326": "Tattha appatikāti assāmikā. Sace hi tāsaṁ sāmikā assu, maṁ poseyyuṁ. Pāparañño pana rajje ahaṁ dukkhaṁ anubhomi, kadā nu kho esa marissatīti.",
  "atk-s0513a46:1327": "Evaṁ bodhisattānubhāveneva sā akkosi. Atha naṁ purohito paṭisedhento gāthamāha –",
  "atk-s0513a46:1328": "349.",
  "atk-s0513a46:1329": " ‘‘Dubbhāsitañhi te jammi, anatthapadakovide;",
  "atk-s0513a46:1330": "Kuhiṁ rājā kumārīnaṁ, bhattāraṁ pariyesatī’’ti.",
  "atk-s0513a46:1331": "Taṁ sutvā mahallikā dve gāthā abhāsi –",
  "atk-s0513a46:1332": "350.",
  "atk-s0513a46:1333": " ‘‘Na me dubbhāsitaṁ brahme, kovidatthapadā ahaṁ;",
  "atk-s0513a46:1334": "Arakkhitā jānapadā, adhammabalinā hatā.",
  "atk-s0513a46:1335": "351.",
  "atk-s0513a46:1336": " ‘‘Rattiñhi corā khādanti, divā khādanti tuṇḍiyā;",
  "atk-s0513a46:1337": "Raṭṭhasmiṁ kūṭarājassa, bahu adhammiko jano;",
  "atk-s0513a46:1338": "Dujjīve dubbhare dāre, kuto bhattā kumāriyo’’ti.",
  "atk-s0513a46:1339": "Tattha kovidatthapadāti ahaṁ atthapade kāraṇapade kovidā chekā, mā tvaṁ etaṁ pāparājānaṁ pasaṁsi. Dujjīveti dujjīve raṭṭhe dubbhare dāre jāte manussesu bhītatasitesu araññe vasantesu kuto bhattā kumāriyo, kuto kumāriyo bhattāraṁ labhissantīti attho.",
  "atk-s0513a46:1340": "Te tassā vacanaṁ sutvā ‘‘yuttaṁ sā kathetī’’ti tato paraṁ gacchantā ekassa kassakassa saddaṁ assosuṁ. Tassa kira kasantassa sāliyo nāma balibaddo phālena pahaṭo sayi. So rājānaṁ akkosanto gāthamāha –",
  "atk-s0513a46:1341": "352.",
  "atk-s0513a46:1342": " ‘‘Evaṁ sayatu pañcālo, saṅgāme sattiyā hato;",
  "atk-s0513a46:1343": "Yathāyaṁ kapaṇo seti, hato phālena sāliyo’’ti.",
  "atk-s0513a46:1344": "Tattha yathāti yathā ayaṁ vedanāppatto sāliyabalibaddo seti, evaṁ sayatūti attho.",
  "atk-s0513a46:1345": "Atha naṁ purohito paṭisedhento gāthamāha –",
  "atk-s0513a46:1346": "353.",
  "atk-s0513a46:1347": " ‘‘Adhammena tuvaṁ jamma, brahmadattassa kujjhasi;",
  "atk-s0513a46:1348": "Yo tvaṁ sapasi rājānaṁ, aparajjhitvāna attano’’ti.",
  "atk-s0513a46:1349": "Tattha adhammenāti akāraṇena asabhāvena.",
  "atk-s0513a46:1350": "Taṁ sutvā so tisso gāthā abhāsi –",
  "atk-s0513a46:1351": "354.",
  "atk-s0513a46:1352": " ‘‘Dhammena brahmadattassa, ahaṁ kujjhāmi brāhmaṇa;",
  "atk-s0513a46:1353": "Arakkhitā jānapadā adhammabalinā hatā.",
  "atk-s0513a46:1354": "355.",
  "atk-s0513a46:1355": " ‘‘Rattiñhi corā khādanti, divā khādanti tuṇḍiyā;",
  "atk-s0513a46:1356": "Raṭṭhasmiṁ kūṭarājassa, bahu adhammiko jano.",
  "atk-s0513a46:1357": "356.",
  "atk-s0513a46:1358": " ‘‘Sā nūna puna re pakkā, vikāle bhattamāhari;",
  "atk-s0513a46:1359": "Bhattahāriṁ apekkhanto, hato phālena sāliyo’’ti.",
  "atk-s0513a46:1360": "Tattha dhammenāti kāraṇeneva, akāraṇena akkosatīti saññaṁ mā kari. Sā nūna puna re pakkā, vikāle bhattamāharīti, brāhmaṇa, sā bhattahārikā itthī pātova mama bhattaṁ pacitvā āharantī adhammabalisādhakehi brahmadattassa dāsehi palibuddhā bhavissati, te parivisitvā puna mayhaṁ bhattaṁ pakkaṁ bhavissati, tena kāraṇena vikāle bhattaṁ āhari, ‘‘ajja vikāle bhattaṁ āharī’’ti cintetvā chātajjhatto ahaṁ taṁ bhattahāriṁ olokento goṇaṁ aṭṭhāne patodena vijjhiṁ, tenesa pādaṁ ukkhipitvā phālaṁ paharanto hato phālena sāliyo. Tasmā ‘‘esa mayā hato’’ti saññaṁ mā kari, pāparaññoyeva hato nāmesa, mā tassa vaṇṇaṁ bhaṇīti.",
  "atk-s0513a46:1361": "Te purato gantvā ekasmiṁ gāme vasiṁsu. Punadivase pātova ekā kūṭadhenu godohakaṁ pādena paharitvā saddhiṁ khīrena pavaṭṭesi. So brahmadattaṁ akkosanto gāthamāha –",
  "atk-s0513a46:1362": "357.",
  "atk-s0513a46:1363": " ‘‘Evaṁ haññatu pañcālo, saṅgāme asinā hato;",
  "atk-s0513a46:1364": "Yathāhamajja pahato, khīrañca me pavaṭṭita’’nti.",
  "atk-s0513a46:1365": "Taṁ sutvā purohito paṭisedhento gāthamāha –",
  "atk-s0513a46:1366": "358.",
  "atk-s0513a46:1367": " ‘‘Yaṁ pasu khīraṁ chaḍḍeti, pasupālaṁ vihiṁsati;",
  "atk-s0513a46:1368": "Kiṁ tattha brahmadattassa, yaṁ no garahate bhava’’nti.",
  "atk-s0513a46:1369": "Brāhmaṇena gāthāya vuttāya puna so tisso gāthā abhāsi –",
  "atk-s0513a46:1370": "359.",
  "atk-s0513a46:1371": " ‘‘Gārayho brahme pañcālo, brahmadattassa rājino;",
  "atk-s0513a46:1372": "Arakkhitā jānapadā, adhammabalinā hatā.",
  "atk-s0513a46:1373": "360.",
  "atk-s0513a46:1374": " ‘‘Rattiñhi corā khādanti, divā khādanti tuṇḍiyā;",
  "atk-s0513a46:1375": "Raṭṭhasmiṁ kūṭarājassa, bahu adhammiko jano.",
  "atk-s0513a46:1376": "361.",
  "atk-s0513a46:1377": " ‘‘Caṇḍā aṭanakā gāvī, yaṁ pure na duhāmase;",
  "atk-s0513a46:1378": "Taṁ dāni ajja dohāma, khīrakāmehupaddutā’’ti.",
  "atk-s0513a46:1379": "Tattha caṇḍāti pharusā. Aṭanakāti palāyanasīlā. Khīrakāmehīti adhammikarañño purisehi bahuṁ khīraṁ āharāpentehi upaddutā duhāma. Sace hi so dhammena rajjaṁ kāreyya, na no evarūpaṁ bhayaṁ āgaccheyyāti.",
  "atk-s0513a46:1380": "Te ‘‘so yuttaṁ kathetī’’ti tamhā gāmā nikkhamma mahāmaggaṁ āruyha nagarābhimukhā gamiṁsu. Ekasmiñca gāme balisādhakā asikosatthāya ekaṁ taruṇaṁ kabaravacchakaṁ māretvā cammaṁ gaṇhiṁsu. Vacchakamātā dhenu puttasokena tiṇaṁ na khādati pānīyaṁ na pivati, paridevamānā āhiṇḍati. Taṁ disvā gāmadārakā rājānaṁ akkosantā gāthamāhaṁsu –",
  "atk-s0513a46:1381": "362.",
  "atk-s0513a46:1382": " ‘‘Evaṁ kandatu pañcālo, viputto vippasukkhatu;",
  "atk-s0513a46:1383": "Yathāyaṁ kapaṇā gāvī, viputtā paridhāvatī’’ti.",
  "atk-s0513a46:1384": "Tattha paridhāvatīti paridevamāno dhāvati.",
  "atk-s0513a46:1385": "Tato purohito itaraṁ gāthamāha –",
  "atk-s0513a46:1386": "363.",
  "atk-s0513a46:1387": " ‘‘Yaṁ pasu pasupālassa, sambhameyya raveyya vā;",
  "atk-s0513a46:1388": "Konīdha aparādhatthi, brahmadattassa rājino’’ti.",
  "atk-s0513a46:1389": "Tattha sambhameyya raveyya vāti bhameyya vā viraveyya vā. Idaṁ vuttaṁ hoti – tātā, pasu nāma pasupālassa rakkhantasseva dhāvatipi viravatipi, tiṇampi na khādati pānīyampi na pivati, idha rañño ko nu aparādhoti.",
  "atk-s0513a46:1390": "Tato gāmadārakā dve gāthā abhāsiṁsu –",
  "atk-s0513a46:1391": "364.",
  "atk-s0513a46:1392": " ‘‘Aparādho mahābrahme, brahmadattassa rājino;",
  "atk-s0513a46:1393": "Arakkhitā jānapadā, adhammabalinā hatā.",
  "atk-s0513a46:1394": "365.",
  "atk-s0513a46:1395": " ‘‘Rattiñhi corā khādanti, divā khādanti tuṇḍiyā;",
  "atk-s0513a46:1396": "Raṭṭhasmiṁ kūṭarājassa, bahu adhammiko jano;",
  "atk-s0513a46:1397": "Kathaṁ no asikosatthā, khīrapā haññate pajā’’ti.",
  "atk-s0513a46:1398": "Tattha mahābrahmeti mahābrāhmaṇa. Rājinoti rañño. Kathaṁ noti kathaṁ nu kena nāma kāraṇena. Khīrapā haññate pajāti pāparājassa sevakehi khīrapako vacchako haññati, idāni sā dhenu puttasokena paridevati, sopi rājā ayaṁ dhenu viya paridevatūti rājānaṁ akkosiṁsuyeva.",
  "atk-s0513a46:1399": "Te ‘‘sādhu vo kāraṇaṁ vadathā’’ti vatvā pakkamiṁsu. Athantarāmagge ekissā sukkhapokkharaṇiyā kākā tuṇḍehi vijjhitvā maṇḍūke khādanti. Bodhisatto tesu taṁ ṭhānaṁ sampattesu attano ānubhāvena maṇḍūkena –",
  "atk-s0513a46:1400": "366.",
  "atk-s0513a46:1401": " ‘‘Evaṁ khajjatu pañcālo, hato yuddhe saputtako;",
  "atk-s0513a46:1402": "Yathāhamajja khajjāmi, gāmikehi araññajo’’ti. –",
  "atk-s0513a46:1403": "Rājānaṁ akkosāpesi.",
  "atk-s0513a46:1404": "Tattha gāmikehīti gāmavāsīhi.",
  "atk-s0513a46:1405": "Taṁ sutvā purohito maṇḍūkena saddhiṁ sallapanto gāthamāha –",
  "atk-s0513a46:1406": "367.",
  "atk-s0513a46:1407": " ‘‘Na sabbabhūtesu vidhenti rakkhaṁ, rājāno maṇḍūka manussaloke;",
  "atk-s0513a46:1408": "Nettāvatā rājā adhammacārī, yaṁ tādisaṁ jīvamadeyyu dhaṅkā’’ti.",
  "atk-s0513a46:1409": "Tattha jīvanti jīvantaṁ. Adeyyunti khādeyyuṁ. Dhaṅkāti kākā. Ettāvatā rājā adhammiko nāma na hoti, kiṁ sakkā araññaṁ pavisitvā raññā taṁ rakkhantena caritunti.",
  "atk-s0513a46:1410": "Taṁ sutvā maṇḍūko dve gāthā abhāsi –",
  "atk-s0513a46:1411": "368.",
  "atk-s0513a46:1412": " ‘‘Adhammarūpo vata brahmacārī, anuppiyaṁ bhāsasi khattiyassa;",
  "atk-s0513a46:1413": "Viluppamānāya puthuppajāya, pūjesi rājaṁ paramappamādaṁ.",
  "atk-s0513a46:1414": "369.",
  "atk-s0513a46:1415": " ‘‘Sace idaṁ brahme surajjakaṁ siyā, phītaṁ raṭṭhaṁ muditaṁ vippasannaṁ;",
  "atk-s0513a46:1416": "Bhutvā baliṁ aggapiṇḍañca kākā, na mādisaṁ jīvamadeyyu dhaṅkā’’ti.",
  "atk-s0513a46:1417": "Tattha brahmacārīti purohitaṁ garahanto āha. Khattiyassāti evarūpassa pāparañño. Viluppamānāyāti vilumpamānāya, ayameva vā pāṭho. Puthuppajāyāti vipulāya pajāya vināsiyamānāya. Pūjesīti pasaṁsi. Surajjakanti chandādivasena agantvā dasa rājadhamme akopentena appamattena raññā rakkhiyamānaṁ sace idaṁ surajjakaṁ bhaveyya. Phītanti devesu sammādhāraṁ anuppavecchantesu sampannasassaṁ. Na mādisanti evaṁ sante mādisaṁ jīvamānaññeva kākā na khādeyyuṁ.",
  "atk-s0513a46:1418": "Evaṁ chasupi ṭhānesu akkosanaṁ bodhisattasseva ānubhāvena ahosi;",
  "atk-s0513a46:1419": "Taṁ sutvā rājā ca purohito ca ‘‘araññavāsiṁ tiracchānagataṁ maṇḍūkaṁ upādāya sabbe amheyeva akkosantī’’ti vatvā tato nagaraṁ gantvā dhammena rajjaṁ kāretvā mahāsattassovāde ṭhitā dānādīni puññāni kariṁsu.",
  "atk-s0513a46:1420": "Satthā kosalarañño imaṁ dhammadesanaṁ āharitvā, ‘‘mahārāja, raññā nāma agatigamanaṁ pahāya dhammena rajjaṁ kāretabba’’nti vatvā jātakaṁ samodhānesi ‘‘tadā gandhatindukadevatā ahameva ahosi’’nti.",
  "atk-s0513a46:1421": "Gandhatindukajātakavaṇṇanā dasamā.",
  "atk-s0513a46:1422": "Jātakuddānaṁ",
  "atk-s0513a46:1423": "Kiṁchanda kumbha jayaddisa chaddanta, atha paṇḍitasambhava sirakapi;",
  "atk-s0513a46:1424": "Dakarakkhasa paṇḍaranāgavaro, atha sambula tindukadevasutoti.",
  "atk-s0513a46:1425": "Tiṁsanipātavaṇṇanā niṭṭhitā."
}