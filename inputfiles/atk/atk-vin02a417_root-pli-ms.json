{
  "atk-vin02a417:0": "Pañcavaggo",
  "atk-vin02a417:1": "Kammavaggavaṇṇanā",
  "atk-vin02a417:2": "482. Kammavagge catunnaṁ kammānaṁ nānākaraṇaṁ samathakkhandhake vuttameva. Kiñcāpi vuttaṁ, atha kho ayaṁ kammavinicchayo nāma ādito paṭṭhāya vuccamāno pākaṭo hoti, tasmā ādito paṭṭhāyevettha vattabbaṁ vadissāma. Cattārīti kammānaṁ gaṇanaparicchedavacanametaṁ. Kammānīti paricchinnakammanidassanaṁ. Apalokanakammaṁ nāma sīmaṭṭhakasaṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā tikkhattuṁ sāvetvā kattabbaṁ kammaṁ. Ñattikammaṁ nāma vuttanayeneva samaggassa saṅghassa anumatiyā ekāya ñattiyā kattabbaṁ kammaṁ. Ñattidutiyakammaṁ nāma vuttanayeneva samaggassa saṅghassa anumatiyā ekāya ñattiyā ekāya ca anussāvanāyāti evaṁ ñattidutiyāya anussāvanāya kattabbaṁ kammaṁ. Ñatticatutthakammaṁ nāma vuttanayeneva samaggassa saṅghassa anumatiyā ekāya ñattiyā tīhi ca anussāvanāhīti evaṁ ñatticatutthāhi tīhi anussāvanāhi kattabbaṁ kammaṁ.",
  "atk-vin02a417:3": "Tattha apalokanakammaṁ apaloketvāva kātabbaṁ, ñattikammādivasena na kātabbaṁ. Ñattikammampi ekaṁ ñattiṁ ṭhapetvāva kātabbaṁ, apalokanakammādivasena na kātabbaṁ. Ñattidutiyakammaṁ pana apaloketvā kātabbampi atthi, akātabbampi atthi.",
  "atk-vin02a417:4": "Tattha sīmāsammuti, sīmāsamūhananaṁ, kathinadānaṁ, kathinuddhāro, kuṭivatthudesanā, vihāravatthudesanāti imāni cha kammāni garukāni apaloketvā kātuṁ na vaṭṭanti, ñattidutiyakammavācaṁ sāvetvāva kātabbāni. Avasesā terasa sammutiyo senāsanaggāhakamatakacīvaradānādisammutiyo cāti etāni lahukakammāni apaloketvāpi kātuṁ vaṭṭanti, ñattikamma-ñatticatutthakammavasena pana na kātabbameva. Ñatticatutthakammavasena kayiramānaṁ daḷhataraṁ hoti, tasmā kātabbanti ekacce vadanti. Evaṁ pana sati kammasaṅkaro hoti, tasmā na kātabbanti paṭikkhittameva. Sace pana akkharaparihīnaṁ vā padaparihīnaṁ vā duruttapadaṁ vā hoti , tassa sodhanatthaṁ punappunaṁ vattuṁ vaṭṭati. Idaṁ akuppakammassa daḷhīkammaṁ hoti, kuppakamme kammaṁ hutvā tiṭṭhati.",
  "atk-vin02a417:5": "Ñatticatutthakammaṁ ñattiñca tisso ca kammavācāyo sāvetvāva kātabbaṁ, apalokanakammādivasena na kātabbaṁ. Pañcahākārehi vipajjantīti pañcahi kāraṇehi vipajjanti.",
  "atk-vin02a417:6": "483.Sammukhākaraṇīyaṁ kammaṁ asammukhā karoti, vatthuvipannaṁ adhammakammanti ettha atthi kammaṁ sammukhākaraṇīyaṁ; atthi asammukhākaraṇīyaṁ; tattha asammukhākaraṇīyaṁ nāma dūtenupasampadā, pattanikkujjanaṁ, pattukkujjanaṁ, ummattakassa bhikkhuno ummattakasammuti, sekkhānaṁ kulānaṁ sekkhasammuti, channassa bhikkhuno brahmadaṇḍo, devadattassa pakāsanīyakammaṁ, appasādanīyaṁ dassentassa bhikkhuno bhikkhunisaṅghena kātabbaṁ avandanīyakammanti aṭṭhavidhaṁ hoti, taṁ sabbaṁ tattha tattha vuttanayeneva veditabbaṁ. Idaṁ aṭṭhavidhampi kammaṁ asammukhā kataṁ sukataṁ hoti akuppaṁ.",
  "atk-vin02a417:7": "Sesāni sabbakammāni sammukhā eva kātabbāni – saṅghasammukhatā, dhammasammukhatā, vinayasammukhatā, puggalasammukhatāti imaṁ catubbidhaṁ sammukhāvinayaṁ upanetvāva kātabbāni. Evaṁ katāni hi sukatāni honti. Evaṁ akatāni panetāni imaṁ sammukhāvinayasaṅkhātaṁ vatthuṁ vinā katattā vatthuvipannāni nāma honti. Tena vuttaṁ – ‘‘sammukhākaraṇīyaṁ kammaṁ asammukhā karoti, vatthuvipannaṁ adhammakamma’’nti.",
  "atk-vin02a417:8": "Paṭipucchākaraṇīyādīsupi paṭipucchādikaraṇameva vatthu, taṁ vatthuṁ vinā katattā tesampi vatthuvipannatā veditabbā. Idaṁ panettha vacanatthamattaṁ. Paṭipucchā karaṇīyaṁ appaṭipucchā karotīti pucchitvā codetvā sāretvā kātabbaṁ apucchitvā acodetvā asāretvā karoti. Paṭiññāya karaṇīyaṁappaṭiññāya karotīti paṭiññaṁ āropetvā yathādinnāya paṭiññāya kātabbaṁ appaṭiññāya karontassa vippalapantassa balakkārena karoti. Sativinayārahassāti dabbamallaputtattherasadisassa khīṇāsavassa. Amūḷhavinayārahassāti gaggabhikkhusadisassa ummattakassa. Tassapāpiyasikakammārahassāti upavāḷabhikkhusadisassa ussannapāpassa. Esa nayo sabbattha.",
  "atk-vin02a417:9": "Anuposatheuposathaṁ karotīti anuposathadivase uposathaṁ karoti. Uposathadivaso nāma ṭhapetvā kattikamāsaṁ avasesesu ekādasasu māsesu bhinnassa saṅghassa sāmaggidivaso ca yathāvuttacātuddasapannarasā ca. Etaṁ tippakārampi uposathadivasaṁ ṭhapetvā aññasmiṁ divase uposathaṁ karonto anuposathe uposathaṁ karoti nāma. Yatra hi pattacīvarādīnaṁ atthāya appamattakena kāraṇena vivadantā uposathaṁ vā pavāraṇaṁ vā ṭhapenti, tattha tasmiṁ adhikaraṇe vinicchite ‘‘samaggā jātāmhā’’ti antarā sāmaggiuposathaṁ kātuṁ na labhanti, karontehi anuposathe uposatho kato nāma hoti.",
  "atk-vin02a417:10": "Apavāraṇāya pavāretīti apavāraṇādivase pavāreti; pavāraṇādivaso nāma ekasmiṁ kattikamāse bhinnassa saṅghassa sāmaggidivaso ca paccukkaḍḍhitvā ṭhapitadivaso ca dve ca puṇṇamāsiyo. Evaṁ catubbidhampi pavāraṇādivasaṁ ṭhapetvā aññasmiṁ divase pavārento apavāraṇāya pavāreti nāma. Idhāpi appamattakassa vivādassa vūpasame sāmaggipavāraṇaṁ kātuṁ na labhanti, karontehi apavāraṇāya pavāraṇā katā hoti. Apica ūnavīsativassaṁ vā antimavatthuṁ ajjhāpannapubbaṁ vā ekādasasu vā abhabbapuggalesu aññataraṁ upasampādentassapi vatthuvipannaṁ adhammakammaṁ hoti. Evaṁ vatthuto kammāni vipajjanti.",
  "atk-vin02a417:11": "484. Ñattito vipattiyaṁ pana vatthuṁ na parāmasatīti yassa upasampadādikammaṁ karoti, taṁ na parāmasati, tassa nāmaṁ na gaṇhāti. ‘‘Suṇātu me bhante saṅgho, ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me bhante saṅgho, āyasmato buddharakkhitassa upasampadāpekkho’’ti vadati; evaṁ vatthuṁ na parāmasati.",
  "atk-vin02a417:12": "Saṅghaṁ na parāmasatīti saṅghassa nāmaṁ na gaṇhāti. ‘‘Suṇātu me bhante saṅgho, ayaṁ dhammarakkhito’’ti vattabbe ‘‘suṇātu me bhante, ayaṁ dhammarakkhito’’ti vadati; evaṁ saṅghaṁ na parāmasati.",
  "atk-vin02a417:13": "Puggalaṁ na parāmasatīti yo upasampadāpekkhassa upajjhāyo, taṁ na parāmasati, tassa nāmaṁ na gaṇhāti. ‘‘Suṇātu me bhante saṅgho, ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante saṅgho, ayaṁ dhammarakkhito upasampadāpekkho’’ti vadati; evaṁ puggalaṁ na parāmasati.",
  "atk-vin02a417:14": "Ñattiṁ na parāmasatīti sabbena sabbaṁ ñattiṁ na parāmasati. Ñattidutiyakamme ñattiṁ aṭṭhapetvā dvikkhattuṁ kammavācāya eva anussāvanakammaṁ karoti. Ñatticatutthakammepi ñattiṁ aṭṭhapetvā catukkhattuṁ kammavācāya eva anussāvanakammaṁ karoti; evaṁ ñattiṁ na parāmasati.",
  "atk-vin02a417:15": "Pacchā vā ñattiṁ ṭhapetīti paṭhamaṁ kammavācāya anussāvanakammaṁ katvā ‘‘esā ñattī’’ti vatvā ‘‘khamati saṅghassa tasmā tuṇhī evametaṁ dhārayāmī’’ti vadati; evaṁ pacchā ñattiṁ ṭhapeti. Iti imehi pañcahākārehi ñattito kammāni vipajjanti.",
  "atk-vin02a417:16": "485. Anussāvanato vipattiyaṁ pana vatthuādīni vuttanayeneva veditabbāni. Evaṁ pana nesaṁ aparāmasanaṁ hoti – ‘‘suṇātu me bhante saṅgho’’ti paṭhamānussāvane ‘‘dutiyampi etamatthaṁ vadāmi, tatiyampi etamatthaṁ vadāmi, suṇātu me bhante saṅgho’’ti dutiyatatiyānussāvanāsu vā ‘‘ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me bhante saṅgho, āyasmato buddharakkhitassā’’ti vadanto vatthuṁ na parāmasati nāma. ‘‘Suṇātu me bhante saṅgho, ayaṁ dhammarakkhito’’ti vattabbe ‘‘suṇātu me bhante, ayaṁ dhammarakkhito’’ti vadanto saṅghaṁ na parāmasati nāma. ‘‘Suṇātu me bhante saṅgho, ayaṁ dhammarakkhito āyasmato buddharakkhitassā’’ti vattabbe ‘‘suṇātu me bhante saṅgho, ayaṁ dhammarakkhito upasampadāpekkho’’ti vadanto puggalaṁ na parāmasati nāma.",
  "atk-vin02a417:17": "Sāvanaṁ hāpetīti sabbena sabbaṁ kammavācāya anussāvanaṁ na karoti, ñattidutiyakamme dvikkhattuṁ ñattimeva ṭhapeti, ñatticatutthakamme catukkhattuṁ ñattimeva ṭhapeti; evaṁ anussāvanaṁ hāpeti . Yopi ñattidutiyakamme ekaṁ ñattiṁ ṭhapetvā ekaṁ kammavācaṁ anussāvento akkharaṁ vā chaḍḍeti, padaṁ vā duruttaṁ karoti, ayampi anussāvanaṁ hāpetiyeva. Ñatticatutthakamme pana ekaṁ ñattiṁ ṭhapetvā sakimeva vā dvikkhattuṁ vā kammavācāya anussāvanaṁ karontopi akkharaṁ vā padaṁ vā chaḍḍentopi duruttaṁ karontopi anussāvanaṁ hāpetiyevāti veditabbo.",
  "atk-vin02a417:18": "Duruttaṁ karotīti ettha pana ayaṁ vinicchayo – yo hi aññasmiṁ akkhare vattabbe aññaṁ vadati, ayaṁ duruttaṁ karoti nāma. Tasmā kammavācaṁ karontena bhikkhunā yvāyaṁ –",
  "atk-vin02a417:19": "‘‘Sithilaṁ dhanitañca dīgharassaṁ, garukaṁ lahukañca niggahitaṁ;",
  "atk-vin02a417:20": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo’’ti.",
  "atk-vin02a417:21": "Vutto, ayaṁ suṭṭhu upalakkhetabbo. Ettha hi ‘‘sithilaṁ’’ nāma pañcasu vaggesu paṭhamatatiyaṁ. ‘‘Dhanitaṁ’’ nāma tesveva dutiyacatutthaṁ. ‘‘Dīgha’’nti dīghena kālena vattabbaṁ ākārādi. ‘‘Rassa’’nti tato upaḍḍhakālena vattabbaṁ akārādi. ‘‘Garuka’’nti dīghameva. Yaṁ vā āyasmato buddharakkhitattherassa yassa nakkhamatīti evaṁ saṁyogaparaṁ katvā vuccati. ‘‘Lahuka’’nti rassameva. Yaṁ vā āyasmato buddharakkhitatherassa yassa na khamatīti evaṁ asaṁyogaparaṁ katvā vuccati. ‘‘Niggahita’’nti yaṁ karaṇāni niggahetvā avissajjetvā avivaṭena mukhena sānunāsikaṁ katvā vattabbaṁ. ‘‘Sambandha’’nti yaṁ parapadena sambandhitvā ‘‘tuṇhissā’’ti vā ‘‘tuṇhassā’’ti vā vuccati. ‘‘Vavatthita’’nti yaṁ parapadena asambandhaṁ katvā vicchinditvā ‘‘tuṇhī assā’’ti vā ‘‘tuṇha assā’’ti vā vuccati. ‘‘Vimutta’’nti yaṁ karaṇāni aniggahetvā vissajjetvā vivaṭena mukhena anunāsikaṁ akatvā vuccati.",
  "atk-vin02a417:22": "Tattha ‘‘suṇātu me’’ti vattabbe ta-kārassa tha-kāraṁ katvā ‘‘suṇāthu me’’ti vacanaṁ sithilassa dhanitakaraṇaṁ nāma. Tathā ‘‘pattakallaṁ, esā ñattī’’ti vattabbe ‘‘patthakallaṁ, esā ñatthī’’tiādivacanañca. ‘‘Bhante saṅgho’’ti vattabbe bha-kāra gha-kārānaṁ ba-kāra ga-kāre katvā ‘‘bante saṅgo’’ti vacanaṁ dhanitassa sithilakaraṇaṁ nāma. ‘‘Suṇātu me’’ti vivaṭena mukhena vattabbe pana ‘‘suṇaṁtu me’’ti vā ‘‘esā ñattī’’ti vattabbe ‘‘esaṁ ñattī’’ti vā avivaṭena mukhena anunāsikaṁ katvā vacanaṁ vimuttassa niggahitavacanaṁ nāma. ‘‘Pattakalla’’nti avivaṭena mukhena anunāsikaṁ katvā vattabbe ‘‘pattakallā’’ti vivaṭena mukhena anunāsikaṁ akatvā vacanaṁ niggahitassa vimuttavacanaṁ nāma.",
  "atk-vin02a417:23": "Iti sithile kattabbe dhanitaṁ, dhanite kattabbe sithilaṁ, vimutte kattabbe niggahitaṁ, niggahite kattabbe vimuttanti imāni cattāri byañjanāni antokammavācāya kammaṁ dūsenti. Evaṁ vadanto hi aññasmiṁ akkhare vattabbe aññaṁ vadati, duruttaṁ karotīti vuccati. Itaresu pana dīgharassādīsu chasu byañjanesu dīghaṭṭhāne dīghameva, rassaṭṭhāne ca rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ avināsentena kammavācā kātabbā. Sace pana evaṁ akatvā dīghe vattabbe rassaṁ, rasse vā vattabbe dīghaṁ vadati; tathā garuke vattabbe lahukaṁ, lahuke vā vattabbe garukaṁ vadati; sambandhe vā pana vattabbe vavatthitaṁ, vavatthite vā vattabbe sambandhaṁ vadati; evaṁ vuttepi kammavācā na kuppati. Imāni hi cha byañjanāni kammaṁ na kopenti.",
  "atk-vin02a417:24": "Yaṁ pana suttantikattherā ‘‘da-kāro ta-kāramāpajjati, ta-kāro da-kāramāpajjati, ca-kāro ja-kāramāpajjati, ja-kāro ca-kāramāpajjati, ya-kāro ka-kāramāpajjati, ka-kāro ya-kāramāpajjati; tasmā da-kārādīsu vattabbesu ta-kārādivacanaṁ na virujjhatī’’ti vadanti, taṁ kammavācaṁ patvā na vaṭṭati. Tasmā vinayadharena neva da-kāro ta-kāro kātabbo…pe… na ka-kāro ya-kāro. Yathāpāḷiyā niruttiṁ sodhetvā dasavidhāya byañjananiruttiyā vuttadose pariharantena kammavācā kātabbā. Itarathā hi sāvanaṁ hāpeti nāma.",
  "atk-vin02a417:25": "Akāle vā sāvetīti sāvanāya akāle anokāse ñattiṁ aṭṭhapetvā paṭhamaṁyeva anussāvanakammaṁ katvā pacchā ñattiṁ ṭhapeti. Iti imehi pañcahākārehi anussāvanato kammāni vipajjanti.",
  "atk-vin02a417:26": "486. Sīmato vipattiyaṁ pana atikhuddakasīmā nāma yā ekavīsati bhikkhū na gaṇhāti. Kurundiyaṁ pana ‘‘yattha ekavīsati bhikkhū nisīdituṁ na sakkontī’’ti vuttaṁ. Tasmā yā evarūpā sīmā, ayaṁ sammatāpi asammatā, gāmakhettasadisāva hoti, tattha kataṁ kammaṁ kuppati. Esa nayo sesasīmāsupi. Ettha pana atimahatī nāma yā kesaggamattenāpi tiyojanaṁ atikkāmetvā sammatā hoti. Khaṇḍanimittā nāma aghaṭitanimittā vuccati. Puratthimāya disāya nimittaṁ kittetvā anukkameneva dakkhiṇāya pacchimāya uttarāya disāya kittetvā puna puratthimāya disāya pubbakittitaṁ nimittaṁ paṭikittetvāva ṭhapetuṁ vaṭṭati; evaṁ akhaṇḍanimittā hoti. Sace pana anukkamena āharitvā uttarāya disāya nimittaṁ kittetvā tattheva ṭhapeti, khaṇḍanimittā hoti. Aparāpi khaṇḍanimittā nāma yā animittupagaṁ tacasārarukkhaṁ vā khāṇukaṁ vā paṁsupuñjavālikāpuñjānaṁ vā aññataraṁ antarā ekaṁ nimittaṁ katvā sammatā hoti. Chāyānimittā nāma yā pabbatacchāyādīnaṁ yaṁkiñci chāyaṁ nimittaṁ katvā sammatā hoti. Animittā nāma yā sabbena sabbaṁ nimittāni akittetvā sammatā hoti.",
  "atk-vin02a417:27": "Bahisīme ṭhito sīmaṁ sammannati nāma nimittāni kittetvā nimittānaṁ bahi ṭhito sammannati. Nadiyā samudde jātassare sīmaṁ sammannatīti etesu nadiādīsu yaṁ sammannati, sā evaṁ sammatāpi ‘‘sabbā, bhikkhave, nadī asīmā, sabbo samuddo asīmo, sabbo jātassaro asīmo’’ti (mahāva. 147) vacanato asammatāva hoti. Sīmāya sīmaṁ sambhindatīti attano sīmāya paresaṁ sīmaṁ sambhindati. Ajjhottharatīti attano sīmāya paresaṁ sīmaṁ ajjhottharati. Tattha yathā sambhedo ca ajjhottharaṇañca hoti, taṁ sabbaṁ uposathakkhandhake vuttameva. Iti imā ekādasapi sīmā asīmā gāmakhettasadisā eva, tāsu nisīditvā kataṁ kammaṁ kuppati. Tena vuttaṁ ‘‘imehi ekādasahi ākārehi sīmato kammāni vipajjantī’’ti.",
  "atk-vin02a417:28": "487-488. Parisato kammavipattiyaṁ pana kiñci anuttānaṁ nāma natthi. Yampi tattha kammappattachandārahalakkhaṇaṁ vattabbaṁ siyā, tampi parato ‘‘cattāro bhikkhū pakatattā kammappattā’’tiādinā nayena vuttameva. Tattha pakatattā kammappattāti catuvaggakaraṇe kamme cattāro pakatattā anukkhittā anissāritā parisuddhasīlā cattāro bhikkhū kammappattā kammassa arahā anucchavikā sāmino. Na tehi vinā taṁ kammaṁ kayirati, na tesaṁ chando vā pārisuddhi vā eti. Avasesā pana sacepi sahassamattā honti, sace samānasaṁvāsakā, sabbe chandārahāva honti. Chandapārisuddhiṁ datvā āgacchantu vā mā vā, kammaṁ pana tiṭṭhati. Yassa pana saṅgho parivāsādikammaṁ karoti, so neva kammappatto, nāpi chandāraho. Apica yasmā taṁ puggalaṁ vatthuṁ katvā saṅgho kammaṁ karoti, tasmā ‘‘kammāraho’’ti vuccati. Sesakammesupi eseva nayo.",
  "atk-vin02a417:29": "489. Puna cattāri kammānītiādiko nayo paṇḍakādīnaṁ avatthubhāvadassanatthaṁ vutto. Sesamettha uttānameva.",
  "atk-vin02a417:30": "Apalokanakammakathā",
  "atk-vin02a417:31": "495-496. Idāni tesaṁ kammānaṁ pabhedadassanatthaṁ ‘‘apalokanakammaṁ kati ṭhānāni gacchatī’’tiādimāha. Tattha ‘‘apalokanakammaṁ pañca ṭhānāni gacchati – osāraṇaṁ, nissāraṇaṁ, bhaṇḍukammaṁ, brahmadaṇḍaṁ, kammalakkhaṇaññeva pañcama’’nti ettha ‘‘osāraṇaṁ nissāraṇa’’nti padasiliṭṭhatāyetaṁ vuttaṁ. Paṭhamaṁ pana nissāraṇā hoti, pacchā osāraṇā. Tattha yā kaṇṭakasāmaṇerassa daṇḍakammanāsanā, sā ‘‘nissāraṇā’’ti veditabbā. Tasmā etarahi sacepi sāmaṇero buddhassa vā dhammassa vā saṅghassa vā avaṇṇaṁ bhaṇati, ‘‘akappiyaṁ kappiya’’nti dīpeti, micchādiṭṭhiko hoti antaggāhikāya diṭṭhiyā samannāgato, so yāvatatiyaṁ nivāretvā taṁ laddhiṁ nissajjāpetabbo. No ce vissajjeti, saṅghaṁ sannipātetvā ‘‘vissajjehī’’ti vattabbo. No ce vissajjeti, byattena bhikkhunā apalokanakammaṁ katvā nissāretabbo. Evañca pana kammaṁ kātabbaṁ –",
  "atk-vin02a417:32": "‘‘Saṅghaṁ, bhante, pucchāmi – ‘ayaṁ itthannāmo sāmaṇero buddhassa dhammassa saṅghassa avaṇṇavādī micchādiṭṭhiko, yaṁ aññe sāmaṇerā labhanti, dirattatirattaṁ bhikkhūhi saddhiṁ sahaseyyaṁ, tassa alābhāya nissāraṇā ruccati saṅghassā’ti. Dutiyampi… tatiyampi, bhante, saṅghaṁ pucchāmi – ‘ayaṁ itthannāmo sāmaṇero buddhassa…pe… ruccati saṅghassā’ti cara pire vinassā’’ti.",
  "atk-vin02a417:33": "So aparena samayena ‘‘ahaṁ, bhante, bālatāya aññāṇatāya alakkhikatāya evaṁ akāsiṁ, svāhaṁ saṅghaṁ khamāpemī’’ti khamāpento yāvatatiyaṁ yācāpetvā apalokanakammeneva osāretabbo . Evaṁ pana osāretabbo, saṅghamajjhe byattena bhikkhunā saṅghassa anumatiyā sāvetabbaṁ –",
  "atk-vin02a417:34": "‘‘Saṅghaṁ, bhante, pucchāmi – ayaṁ itthannāmo sāmaṇero buddhassa dhammassa saṅghassa avaṇṇavādī micchādiṭṭhiko, yaṁ aññe sāmaṇerā labhanti, bhikkhūhi saddhiṁ dirattatirattaṁ sahaseyyaṁ, tassa alābhāya nissārito, svāyaṁ idāni sorato nivātavutti lajjidhammaṁ okkanto hirottappe patiṭṭhito katadaṇḍakammo accayaṁ deseti, imassa sāmaṇerassa yathā pure kāyasambhogasāmaggidānaṁ ruccati saṅghassā’’ti.",
  "atk-vin02a417:35": "Evaṁ tikkhattuṁ vattabbaṁ. Evaṁ apalokanakammaṁ osāraṇañca nissāraṇañca gacchati. Bhaṇḍukammaṁ mahākhandhakavaṇṇanāyaṁ vuttameva. Brahmadaṇḍo pañcasatikakkhandhake vuttoyeva. Na kevalaṁ panesa channasseva paññatto, yo aññopi bhikkhu mukharo hoti, bhikkhū duruttavacanehi ghaṭṭento khuṁsento vambhento viharati, tassapi dātabbo. Evañca pana dātabbo, saṅghamajjhe byattena bhikkhunā saṅghassa anumatiyā sāvetabbaṁ –",
  "atk-vin02a417:36": "‘‘Bhante, itthannāmo bhikkhu mukharo, bhikkhū duruttavacanehi ghaṭṭento viharati. So bhikkhu yaṁ iccheyya, taṁ vadeyya. Bhikkhūhi itthannāmo bhikkhu neva vattabbo, na ovaditabbo, na anusāsitabbo. Saṅghaṁ, bhante, pucchāmi – ‘itthannāmassa bhikkhuno brahmadaṇḍassa dānaṁ, ruccati saṅghassā’ti. Dutiyampi pucchāmi, tatiyampi pucchāmi – ‘itthannāmassa, bhante, bhikkhuno brahmadaṇḍassa dānaṁ, ruccati saṅghassā’’’ti.",
  "atk-vin02a417:37": "Tassa aparena samayena sammā vattitvā khamāpentassa brahmadaṇḍo paṭippassambhetabbo. Evañca pana paṭippassambhetabbo, byattena bhikkhunā saṅghamajjhe sāvetabbaṁ –",
  "atk-vin02a417:38": "‘‘Bhante, bhikkhusaṅgho asukassa bhikkhuno brahmadaṇḍaṁ adāsi, so bhikkhu sorato nivātavutti lajjidhammaṁ okkanto hirottappe patiṭṭhito, paṭisaṅkhā āyatiṁ saṁvare tiṭṭhati, saṅghaṁ, bhante, pucchāmi, tassa bhikkhuno brahmadaṇḍassa paṭippassaddhi, ruccati saṅghassā’’ti.",
  "atk-vin02a417:39": "Evaṁ yāvatatiyaṁ vatvā apalokanakammeneva brahmadaṇḍo paṭippassambhetabboti.",
  "atk-vin02a417:40": "Kammalakkhaṇaññeva pañcamanti yaṁ taṁ bhagavatā bhikkhunikkhandhake ‘‘tena kho pana samayena chabbaggiyā bhikkhū bhikkhuniyo kaddamodakena osiñcanti, ‘appeva nāma amhesu sārajjeyyu’nti, kāyaṁ vivaritvā bhikkhunīnaṁ dassenti , ūruṁ vivaritvā bhikkhunīnaṁ dassenti, aṅgajātaṁ vivaritvā bhikkhunīnaṁ dassenti, bhikkhuniyo obhāsenti, bhikkhunīhi saddhiṁ sampayojenti, ‘appeva nāma amhesu sārajjeyyu’nti. Imesu vatthūsu tesaṁ bhikkhūnaṁ dukkaṭaṁ paññapetvā ‘anujānāmi bhikkhave tassa bhikkhuno daṇḍakammaṁ kātu’nti. Atha kho bhikkhunīnaṁ etadahosi – ‘kiṁ nu kho daṇḍakammaṁ kātabba’nti. Bhagavato etamatthaṁ ārocesuṁ – ‘avandiyo so bhikkhave bhikkhu bhikkhunisaṅghena kātabbo’’’ti evaṁ avandiyakammaṁ anuññātaṁ, taṁ kammalakkhaṇaññeva pañcamaṁ imassa apalokanakammassa ṭhānaṁ hoti. Tassa hi kammaññeva lakkhaṇaṁ, na osāraṇādīni; tasmā ‘‘kammalakkhaṇa’’nti vuccati. Tassa karaṇaṁ tattheva vuttaṁ. Apica naṁ paṭippassaddhiyā saddhiṁ vitthārato dassetuṁ idhāpi vadāma, bhikkhunupassaye sannipatitassa bhikkhunisaṅghassa anumatiyā byattāya bhikkhuniyā sāvetabbaṁ –",
  "atk-vin02a417:41": "‘‘Ayye asuko nāma ayyo bhikkhunīnaṁ apāsādikaṁ dasseti, etassa ayyassa avandiyakaraṇaṁ ruccatīti bhikkhunisaṅghaṁ pucchāmi, dutiyampi… tatiyampi bhikkhunisaṅghaṁ pucchāmī’’ti.",
  "atk-vin02a417:42": "Evaṁ tikkhattuṁ sāvetvā apalokanakammena avandiyakammaṁ kātabbaṁ.",
  "atk-vin02a417:43": "Tato paṭṭhāya so bhikkhu bhikkhunīhi na vanditabbo. Sace avandiyamāno hirottappaṁ paccupaṭṭhapetvā sammā vattati, tena bhikkhuniyo khamāpetabbā. Khamāpentena bhikkhunupassayaṁ agantvā vihāreyeva saṅghaṁ vā gaṇaṁ vā ekaṁ bhikkhuṁ vā upasaṅkamitvā ukkuṭikaṁ nisīditvā añjaliṁ paggahetvā ‘‘ahaṁ bhante paṭisaṅkhā āyatiṁ saṁvare tiṭṭhāmi, na puna apāsādikaṁ dassessāmi, bhikkhunisaṅgho mayhaṁ khamatū’’ti khamāpetabbaṁ. Tena saṅghena vā gaṇena vā ekaṁ bhikkhuṁ pesetvā ekabhikkhunā vā sayameva gantvā bhikkhuniyo vattabbā – ‘‘ayaṁ bhikkhu paṭisaṅkhā āyatiṁ saṁvare ṭhito, iminā accayaṁ desetvā bhikkhunisaṅgho khamāpito, bhikkhunisaṅgho imaṁ vandiyaṁ karotū’’ti. So vandiyo kātabbo. Evañca pana kātabbo, bhikkhunupassaye sannipatitassa bhikkhunisaṅghassa anumatiyā byattāya bhikkhuniyā sāvetabbaṁ –",
  "atk-vin02a417:44": "‘‘Ayaṁ ayye asuko nāma ayyo bhikkhunīnaṁ apāsādikaṁ dassetīti bhikkhunisaṅghena avandiyo kato, so lajjidhammaṁ okkamitvā paṭisaṅkhā āyatiṁ saṁvare ṭhito accayaṁ desetvā bhikkhunisaṅghaṁ khamāpesi, tassa ayyassa vandiyakaraṇaṁ ruccatīti bhikkhunisaṅghaṁ pucchāmī’’ti –",
  "atk-vin02a417:45": "Tikkhattuṁ vattabbaṁ evaṁ apalokanakammeneva vandiyo kātabbo.",
  "atk-vin02a417:46": "Ayaṁ panettha pāḷimuttakopi kammalakkhaṇavinicchayo. Idañhi kammalakkhaṇaṁ nāma bhikkhunisaṅghamūlakaṁ paññattaṁ, bhikkhusaṅghassāpi panetaṁ labbhatiyeva. Yañhi bhikkhusaṅgho salākaggayāgaggabhattaggauposathaggesu apalokanakammaṁ karoti, etampi kammalakkhaṇameva. Acchinnacīvarajiṇṇacīvaranaṭṭhacīvarānañhi saṅghaṁ sannipātetvā byattena bhikkhunā yāvatatiyaṁ sāvetvā apalokanakammaṁ katvā cīvaraṁ dātuṁ vaṭṭati. Appamattakavissajjakena pana cīvaraṁ karontassa senāsanakkhandhakavaṇṇanāyaṁ vuttappabhedāni sūciādīni anapaloketvāpi dātabbāni. Tesaṁ dāne soyeva issaro, tato atirekaṁ dentena apaloketvā dātabbaṁ. Tato hi atirekadāne saṅgho sāmī. Gilānabhesajjampi tattha vuttappakāraṁ sayameva dātabbaṁ. Atirekaṁ icchantassa apaloketvā dātabbaṁ. Yopi ca dubbalo vā chinniriyāpatho vā pacchinnabhikkhācārapatho vā mahāgilāno, tassa mahāvāsesu tatruppādato devasikaṁ nāḷi vā upaḍḍhanāḷi vā ekadivasaṁyeva vā pañca vā dasa vā taṇḍulanāḷiyo dentena apalokanakammaṁ katvāva dātabbā. Pesalassa bhikkhuno tatruppādato iṇapalibodhampi bahussutassa saṅghabhāranitthārakassa bhikkhuno anuṭṭhāpanīyasenāsanampi saṅghakiccaṁ karontānaṁ kappiyakārakādīnaṁ bhattavetanampi apalokanakammena dātuṁ vaṭṭati.",
  "atk-vin02a417:47": "Catupaccayavasena dinnatatruppādato saṅghikaṁ āvāsaṁ jaggāpetuṁ vaṭṭati. ‘‘Ayaṁ bhikkhu issaravatāya vicāretī’’ti kathāpacchindanatthaṁ pana salākaggādīsu vā antarasannipāte vā saṅghaṁ pucchitvāva jaggāpetabbo. Cīvarapiṇḍapātatthāya odissadinnatatruppādatopi apaloketvā āvāso jaggāpetabbo. Anapaloketvāpi vaṭṭati. ‘‘Sūro vatāyaṁ bhikkhu cīvarapiṇḍapātatthāya dinnato āvāsaṁ jaggāpetī’’ti evaṁ uppannakathāpacchedanatthaṁ pana apalokanakammameva katvā jaggāpetabbo.",
  "atk-vin02a417:48": "Cetiye chattaṁ vā vedikaṁ vā bodhigharaṁ vā āsanagharaṁ vā akataṁ vā karontena jiṇṇaṁ vā paṭisaṅkharontena sudhākammaṁ vā karontena manusse samādapetvā kātuṁ vaṭṭati. Sace kārako natthi, cetiyassa upanikkhepato kāretabbaṁ. Upanikkhepepi asati apalokanakammaṁ katvā tatruppādato kāretabbaṁ, saṅghikenapi. Saṅghikena hi apaloketvā cetiyakiccaṁ kātuṁ vaṭṭati. Cetiyassa santakena apaloketvāpi saṅghikakiccaṁ kātuṁ na vaṭṭati. Tāvakālikaṁ pana gahetvā pākatikaṁ kātuṁ vaṭṭati.",
  "atk-vin02a417:49": "Cetiye sudhākammādīni karontehi pana bhikkhācārato vā saṅghato vā yāpanamattaṁ alabhantehi cetiyasantakato yāpanamattaṁ gahetvā paribhuñjantehi vattaṁ kātuṁ vaṭṭati, ‘‘vattaṁ karomā’’ti macchamaṁsādīhi saṅghabhattaṁ kātuṁ na vaṭṭati. Ye vihāre ropitā phalarukkhā saṅghena pariggahitā honti, jagganakammaṁ labhanti, yesaṁ phalāni ghaṇṭiṁ paharitvā bhājetvā paribhuñjanti, tesu apalokanakammaṁ na kātabbaṁ. Ye pana apariggahitā, tesu apalokanakammaṁ kātabbaṁ. Taṁ pana salākaggayāgaggabhattaggaantarasannipātesupi kātuṁ vaṭṭati, uposathagge pana vaṭṭatiyeva. Tattha hi anāgatānampi chandapārisuddhi āhariyati, tasmā taṁ suvisodhitaṁ hoti.",
  "atk-vin02a417:50": "Evañca pana kātabbaṁ, byattena bhikkhunā bhikkhusaṅghassa anumatiyā sāvetabbaṁ –",
  "atk-vin02a417:51": "‘‘Bhante, yaṁ imasmiṁ vihāre antosīmāya saṅghasantakaṁ mūlatacapattaaṅkurapupphaphalakhādanīyādi atthi, taṁ sabbaṁ āgatāgatānaṁ bhikkhūnaṁ yathāsukhaṁ paribhuñjituṁ ruccatīti saṅghaṁ pucchāmī’’ti tikkhattuṁ pucchitabbaṁ.",
  "atk-vin02a417:52": "Catūhi pañcahi bhikkhūhi kataṁ sukatameva. Yasmiṁ vihāre dve tayo janā vasanti, tehi nisīditvā katampi saṅghena katasadisameva. Yasmiṁ pana vihāre eko bhikkhu hoti, tena bhikkhunā uposathadivase pubbakaraṇapubbakiccaṁ katvā nisinnena katampi katikavattaṁ saṅghena katasadisameva hoti.",
  "atk-vin02a417:53": "Karontena pana phalavārena kātumpi cattāro māse cha māse ekasaṁvaccharanti evaṁ paricchinditvāpi aparicchinditvāpi kātuṁ vaṭṭati. Paricchinne yathāparicchedaṁ paribhuñjitvā puna kātabbaṁ. Aparicchinne yāva rukkhā dharanti tāva vaṭṭatiyeva. Yepi tesaṁ rukkhānaṁ bījehi aññe rukkhā ropitā honti, tesampi sā eva katikā.",
  "atk-vin02a417:54": "Sace pana aññasmiṁ vihāre ropitā honti, tesaṁ yattha ropitā, tasmiṁyeva vihāre saṅgho sāmī. Yepi aññato bījāni āharitvā purimavihāre pacchā ropitā, tesu aññā katikā kātabbā. Katikāya katāya puggalikaṭṭhāne tiṭṭhanti, yathāsukhaṁ phalādīni paribhuñjituṁ vaṭṭati. Sace panettha taṁ taṁ okāsaṁ parikkhipitvā pariveṇāni katvā jagganti, tesaṁ bhikkhūnaṁ puggalikaṭṭhāne tiṭṭhanti. Aññe paribhuñjituṁ na labhanti, tehi pana saṅghassa dasabhāgaṁ datvā paribhuñjitabbāni. Yopi majjhevihāre rukkhaṁ sākhāhi parivāretvā rakkhati, tassāpi eseva nayo.",
  "atk-vin02a417:55": "Porāṇavihāraṁ gatassa sambhāvanīyabhikkhuno ‘‘thero āgato’’ti phalāphalaṁ āharanti, sace tattha mūle sabbapariyattidharo bahussutabhikkhu vihāsi, ‘‘addhā ettha dīghā katikā katā bhavissatī’’ti nikkukkuccena paribhuñjitabbaṁ. Vihāre phalāphalaṁ piṇḍapātikānampi vaṭṭati, dhutaṅgaṁ na kopeti. Sāmaṇerā attano ācariyupajjhāyānaṁ bahūni phalāni denti, aññe bhikkhū alabhantā khiyyanti, khiyyanamattameva cetaṁ hoti.",
  "atk-vin02a417:56": "Sace pana dubbhikkhaṁ hoti, ekaṁ panasarukkhaṁ nissāya saṭṭhipi janā jīvanti, tādise kāle sabbesaṁ saṅgahakaraṇatthāya bhājetvā khāditabbaṁ, ayaṁ sāmīci. Yāva pana katikavattaṁ na paṭippassambhati, tāva tehi khāyitaṁ sukhāyitameva. Kadā pana katikavattaṁ paṭippassambhati? Yadā samaggo saṅgho sannipatitvā ‘‘ito paṭṭhāya bhājetvā khādantū’’ti sāveti. Ekabhikkhuke pana vihāre ekena sāvitepi purimakatikā paṭippassambhatiyeva. Sace paṭippassaddhāya katikāya sāmaṇerā neva rukkhato pātenti, na bhūmito gahetvā bhikkhūnaṁ denti, patitaphalāni pādehi paharantā vicaranti, tesaṁ dasabhāgato paṭṭhāya yāva upaḍḍhaphalabhāgena phātikammaṁ kātabbaṁ. Addhā phātikammalobhena āharitvā dassanti. Puna subhikkhe jāte kappiyakārakesu āgantvā sākhāparivārādīni katvā rukkhe rakkhantesu sāmaṇerānaṁ phātikammaṁ na dātabbaṁ, bhājetvā paribhuñjitabbaṁ.",
  "atk-vin02a417:57": "‘‘Vihāre phalāphalaṁ atthī’’ti sāmantagāmehi manussā gilānānaṁ vā gabbhinīnaṁ vā atthāya āgantvā ‘‘ekaṁ nāḷikeraṁ detha, ambaṁ detha, labujaṁ dethā’’ti yācanti, dātabbaṁ na dātabbanti? Dātabbaṁ. Adīyamāne hi te domanassikā honti, dentena pana saṅghaṁ sannipātetvā yāvatatiyaṁ sāvetvā apalokanakammaṁ katvāva dātabbaṁ, katikavattaṁ vā katvā ṭhapetabbaṁ, evañca pana kātabbaṁ, byattena bhikkhunā saṅghassa anumatiyā sāvetabbaṁ –",
  "atk-vin02a417:58": "‘‘Sāmantagāmehi manussā āgantvā gilānādīnaṁ atthāya phalāphalaṁ yācanti, dve nāḷikerāni, dve tālaphalāni, dve panasāni, pañca ambāni, pañca kadaliphalāni gaṇhantānaṁ anivāraṇaṁ, asukarukkhato ca asukarukkhato ca phalaṁ gaṇhantānaṁ anivāraṇaṁ ruccati bhikkhusaṅghassā’’ti tikkhattuṁ vattabbaṁ.",
  "atk-vin02a417:59": "Tato paṭṭhāya gilānādīnaṁ nāmaṁ gahetvā yācantā ‘‘gaṇhathā’’ti na vattabbā, vattaṁ pana ācikkhitabbaṁ – ‘‘nāḷikerādīni iminā nāma paricchedena gaṇhantānaṁ asukarukkhato ca asukarukkhato ca phalaṁ gaṇhantānaṁ anivāraṇaṁ kata’’nti. Anuvicaritvā pana ‘‘ayaṁ madhuraphalo ambo, ito gaṇhathā’’tipi na vattabbā. Phalabhājanakāle pana āgatānaṁ sammatena upaḍḍhabhāgo dātabbo, asammatena apaloketvā dātabbaṁ.",
  "atk-vin02a417:60": "Khīṇaparibbayo vā maggagamiyasatthavāho vā añño vā issaro āgantvā yācati, apaloketvāva dātabbaṁ. Balakkārena gahetvā khādanto na vāretabbo. Kuddho hi so rukkhepi chindeyya, aññampi anatthaṁ kareyya. Puggalikapariveṇaṁ āgantvā gilānassa gāmena yācanto ‘‘amhehi chāyādīnaṁ atthāya ropitaṁ, sace atthi, tumhe jānāthā’’ti vattabbo. Yadi pana phalabharitāva rukkhā honti, kaṇṭake bandhitvā phalavārena khādanti, apaccāsīsantena hutvā dātabbaṁ. Balakkārena gaṇhanto na vāretabbo, pubbe vuttamevettha kāraṇaṁ.",
  "atk-vin02a417:61": "Saṅghassa phalārāmo hoti, paṭijagganaṁ na labhati, sace taṁ koci vattasīsena jaggati, saṅghasseva hoti. Athāpi kassaci paṭibalassa bhikkhuno ‘‘imaṁ sappurisa jaggitvā dehī’’ti saṅgho bhāraṁ karoti, so ce vattasīsena jaggati, evampi saṅghasseva hoti. Phātikammaṁ paccāsīsantassa pana tatiyabhāgena vā upaḍḍhabhāgena vā phātikammaṁ kātabbaṁ. ‘‘Bhāriyaṁ kamma’’nti vatvā ettakena anicchanto pana sabbaṁ taveva santakaṁ katvā ‘‘mūlabhāgaṁ dasabhāgamattaṁ datvā jaggāhī’’tipi vattabbo. Garubhaṇḍattā pana mūlacchejjavasena na dātabbaṁ. So mūlabhāgaṁ datvā khādanto akatāvāsaṁ vā katvā katāvāsaṁ vā jaggitvā nissitakānaṁ ārāmaṁ niyyādeti, tehipi mūlabhāgo dātabbova. Yadā pana bhikkhū sayaṁ jaggituṁ pahonti, atha tesaṁ jaggituñca na dātabbaṁ, jaggitakāle ca na vāretabbā, jagganakāleyeva vāretabbā. ‘‘Bahuṁ tumhehi khāyitaṁ, idāni mā jaggittha, bhikkhusaṅghoyeva jaggissatī’’ti vattabbaṁ.",
  "atk-vin02a417:62": "Sace pana neva vattasīsena jagganto atthi, na phātikammena, na saṅgho jaggituṁ pahoti, eko anāpucchitvāva jaggitvā phātikammaṁ vaḍḍhetvā paccāsīsati, apalokanakammena phātikammaṁ vaḍḍhetvā dātabbaṁ. Iti imaṁ sabbampi kammalakkhaṇameva hoti. Apalokanakammaṁ imāni pañca ṭhānāni gacchati.",
  "atk-vin02a417:63": "Ñattikammaṭṭhānabhede pana ‘‘suṇātu me bhante saṅgho, itthannāmo itthannāmassa āyasmato upasampadāpekkho, anusiṭṭho so mayā. Yadi saṅghassa pattakallaṁ, itthannāmo āgaccheyyāti, āgacchāhīti vattabbo’’ti evaṁ upasampadāpekkhassa osāraṇā osāraṇā nāma.",
  "atk-vin02a417:64": "‘‘Suṇantu me āyasmantā, ayaṁ itthannāmo bhikkhu dhammakathiko imassa neva suttaṁ āgacchati, no suttavibhaṅgo, so atthaṁ asallakkhetvā byañjanacchāyāya atthaṁ paṭibāhati. Yadāyasmantānaṁ pattakallaṁ, itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmā’’ti evaṁ ubbāhikāvinicchaye dhammakathikassa bhikkhuno nissāraṇā nissāraṇā nāma.",
  "atk-vin02a417:65": "‘‘Suṇātu me bhante saṅgho, ajjuposatho pannaraso. Yadi saṅghassa pattakallaṁ, saṅgho uposathaṁ kareyyā’’ti evaṁ uposathakammavasena ṭhapitā ñatti uposatho nāma.",
  "atk-vin02a417:66": "‘‘Suṇātu me bhante saṅgho, ajja pavāraṇā pannarasī. Yadi saṅghassa pattakallaṁ, saṅgho pavāreyyā’’ti evaṁ pavāraṇākammavasena ṭhapitā ñatti pavāraṇā nāma.",
  "atk-vin02a417:67": "‘‘Suṇātu me bhante saṅgho, itthannāmo itthannāmassa āyasmato upasampadāpekkho. Yadi saṅghassa pattakallaṁ, ahaṁ itthannāmaṁ anusāseyya’’nti. ‘‘Yadi saṅghassa pattakallaṁ, itthannāmo itthannāmaṁ anusāseyyā’’ti. ‘‘Yadi saṅghassa pattakallaṁ, ahaṁ itthannāmaṁ antarāyike dhamme puccheyya’’nti. ‘‘Yadi saṅghassa pattakallaṁ, itthannāmo itthannāmaṁ antarāyike dhamme puccheyyā’’ti. ‘‘Yadi saṅghassa pattakallaṁ, ahaṁ itthannāmaṁ vinayaṁ puccheyya’’nti. ‘‘Yadi saṅghassa pattakallaṁ, itthannāmo itthannāmaṁ vinayaṁ puccheyyā’’ti. ‘‘Yadi saṅghassa pattakallaṁ, ahaṁ itthannāmena vinayaṁ puṭṭho vissajjeyya’’nti. ‘‘Yadi saṅghassa pattakallaṁ, itthannāmo itthannāmena vinayaṁ puṭṭho vissajjeyyā’’ti evaṁ attānaṁ vā paraṁ vā sammannituṁ ṭhapitā ñatti sammuti nāma.",
  "atk-vin02a417:68": "‘‘Suṇātu me bhante saṅgho, idaṁ cīvaraṁ itthannāmassa bhikkhuno nissaggiyaṁ saṅghassa nissaṭṭhaṁ. Yadi saṅghassa pattakallaṁ, saṅgho imaṁ cīvaraṁ itthannāmassa bhikkhuno dadeyyā’’ti. ‘‘Yadāyasmantānaṁ pattakallaṁ, āyasmantā imaṁ cīvaraṁ itthannāmassa bhikkhuno dadeyyu’’nti evaṁ nissaṭṭhacīvarapattādīnaṁ dānaṁ dānaṁ nāma.",
  "atk-vin02a417:69": "‘‘Suṇātu me bhante saṅgho, ayaṁ itthannāmo bhikkhu āpattiṁ sarati, vivarati, uttāniṁ karoti, deseti. Yadi saṅghassa pattakallaṁ, ahaṁ itthannāmassa bhikkhuno āpattiṁ paṭiggaṇheyyanti. Yadāyasmantānaṁ pattakallaṁ, ahaṁ itthannāmassa bhikkhuno āpattiṁ paṭiggaṇheyya’’nti. Tena vattabbo ‘‘passasī’’ti. ‘‘Āma passāmī’’ti. Āyatiṁ saṁvareyyāsīti evaṁ āpattipaṭiggaho paṭiggaho nāma.",
  "atk-vin02a417:70": "‘‘Suṇantu me, āyasmantā āvāsikā. Yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame kāḷe pavāreyyāmā’’ti. Te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā taṁ kāḷaṁ anuvaseyyuṁ, āvāsikena bhikkhunā byattena paṭibalena āvāsikā bhikkhū ñāpetabbā – ‘‘suṇantu me, āyasmantā āvāsikā. Yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame juṇhe pavāreyyāmā’’ti evaṁ katā pavāraṇāpaccukkaḍḍhanā paccukkaḍḍhanā nāma.",
  "atk-vin02a417:71": "Sabbeheva ekajjhaṁ sannipatitabbaṁ, sannipatitvā byattena bhikkhunā paṭibalena saṅgho ñāpetabbo – ‘‘suṇātu me, bhante, saṅgho amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ ajjhāciṇṇaṁ bhāsitaparikkantaṁ. Sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. Yadi saṅghassa pattakallaṁ, saṅgho imaṁ adhikaraṇaṁ tiṇavatthārakena vūpasameyya ṭhapetvā thullavajjaṁ, ṭhapetvā gihipaṭisayutta’’nti evaṁ tiṇavatthārakasamathena katvā sabbapaṭhamā sabbasaṅgāhikañatti kammalakkhaṇaṁ nāma.",
  "atk-vin02a417:72": "Tathā tato parā ekekasmiṁ pakkhe ekekaṁ katvā dve ñattiyo iti yathāvuttappabhedaṁ osāraṇaṁ nissāraṇaṁ…pe… kammalakkhaṇaññeva navamanti ñattikammaṁ imāni nava ṭhānāni gacchati.",
  "atk-vin02a417:73": "Ñattidutiyakammaṭṭhānabhede pana vaḍḍhassa licchavino pattanikkujjanavasena khandhake vuttā nissāraṇā. Tasseva pattukkujjanavasena vuttā osāraṇā ca veditabbā.",
  "atk-vin02a417:74": "Sīmāsammuti ticīvarena avippavāsasammuti, santhatasammuti, bhattuddesaka-senāsanaggāhāpaka-bhaṇḍāgārika-cīvarapaṭiggāhaka-cīvarabhājaka-yāgubhājakaphalabhājaka-khajjabhājaka-appamattakavissajjaka-sāṭiyaggāhāpaka-pattaggāhāpaka-ārāmikapesakasāmaṇerapesakasammutīti etāsaṁ sammutīnaṁ vasena sammuti veditabbā. Kathinacīvaradānamatakacīvaradānavasena dānaṁ veditabbaṁ.",
  "atk-vin02a417:75": "Kathinuddhāravasena uddhāro veditabbo. Kuṭivatthuvihāravatthudesanāvasena desanā veditabbā. Yā pana tiṇavatthārakasamathe sabbasaṅgāhikañattiñca ekekasmiṁ pakkhe ekekaṁ ñattiñcāti tisso ñattiyo ṭhapetvā puna ekasmiṁ pakkhe ekā, ekasmiṁ pakkhe ekāti dve ñattidutiyakammavācā vuttā, tāsaṁ vasena kammalakkhaṇaṁ veditabbaṁ . Iti ñattidutiyakammaṁ imāni satta ṭhānāni gacchati.",
  "atk-vin02a417:76": "Ñatticatutthakammaṭṭhānabhede pana tajjanīyakammādīnaṁ sattannaṁ kammānaṁ vasena nissāraṇā, tesaṁyeva ca kammānaṁ paṭippassambhanavasena osāraṇā veditabbā. Bhikkhunovādakasammutivasena sammuti veditabbā. Parivāsadānamānattadānavasena dānaṁ veditabbaṁ. Mūlāyapaṭikassanakammavasena niggaho veditabbo. ‘‘Ukkhittānuvattikā aṭṭha, yāvatatiyakā ariṭṭho caṇḍakāḷī ca ime te yāvatatiyakā’’ti imāsaṁ ekādasannaṁ samanubhāsanānaṁ vasena samanubhāsanā veditabbā. Upasampadākammaabbhānakammavasena pana kammalakkhaṇaṁ veditabbaṁ. Iti ñatticatutthakammaṁ imāni satta ṭhānāni gacchati.",
  "atk-vin02a417:77": "497. Iti kammāni ca kammavipattiñca vipattivirahitānaṁ kammānaṁ ṭhānapabhedagamanañca dassetvā idāni tesaṁ kammānaṁ kārakassa saṅghassa paricchedaṁ dassento puna ‘‘catuvaggakaraṇe kamme’’tiādimāha. Tassattho parisato kammavipattivaṇṇanāyaṁ vuttanayeneva veditabboti.",
  "atk-vin02a417:78": "Kammavaggavaṇṇanā niṭṭhitā.",
  "atk-vin02a417:79": "Atthavasavaggādivaṇṇanā",
  "atk-vin02a417:80": "498. Idāni yāni tāni tesaṁ kammānaṁ vatthubhūtāni sikkhāpadāni, tesaṁ paññattiyaṁ ānisaṁsaṁ dassetuṁ ‘‘dve atthavase paṭiccā’’tiādi āraddhaṁ. Tattha diṭṭhadhammikānaṁ verānaṁ saṁvarāyāti pāṇātipātādīnaṁ pañcannaṁ diṭṭhadhammikaverānaṁ saṁvaratthāya pidahanatthāya. Samparāyikānaṁ verānaṁ paṭighātāyāti vipākadukkhasaṅkhātānaṁ samparāyikaverānaṁ paṭighātatthāya, samucchedanatthāya anuppajjanatthāya. Diṭṭhadhammikānaṁ vajjānaṁ saṁvarāyāti tesaṁyeva pañcannaṁ verānaṁ saṁvaratthāya. Samparāyikānaṁ vajjānanti tesaṁyeva vipākadukkhānaṁ. Vipākadukkhāneva hi idha vajjanīyabhāvato vajjānīti vuttāni. Diṭṭhadhammikānaṁ bhayānanti garahā upavādo tajjanīyādīni kammāni uposathapavāraṇānaṁ ṭhapanaṁ akittipakāsanīyakammanti etāni diṭṭhadhammikabhayāni nāma, etesaṁ saṁvaratthāya. Samparāyikabhayāni pana vipākadukkhāniyeva , tesaṁ paṭighātatthāya. Diṭṭhadhammikānaṁ akusalānanti pañcaveradasaakusalakammapathappabhedānaṁ akusalānaṁ saṁvaratthāya. Vipākadukkhāneva pana akkhamaṭṭhena samparāyikaakusalānīti vuccanti, tesaṁ paṭighātatthāya. Gihīnaṁ anukampāyāti agārikānaṁ saddhārakkhaṇavasena anukampanatthāya. Pāpicchānaṁ pakkhupacchedāyāti pāpicchapuggalānaṁ gaṇabandhabhedanatthāya gaṇabhojanasikkhāpadaṁ paññattaṁ. Sesaṁ sabbattha uttānameva. Yañhettha vattabbaṁ siyā, taṁ sabbaṁ paṭhamapārājikavaṇṇanāyameva vuttanti.",
  "atk-vin02a417:81": "Sikkhāpadesu atthavasena vaṇṇanā niṭṭhitā.",
  "atk-vin02a417:82": "499. Pātimokkhādīsu pātimokkhuddesoti bhikkhūnaṁ pañcavidho bhikkhunīnaṁ catubbidho. Parivāsadānādīsu osāraṇīyaṁ paññattanti aṭṭhārasasu vā tecattālīsāya vā vattesu vattamānassa osāraṇīyaṁ paññattaṁ. Yena kammena osārīyati, taṁ kammaṁ paññattanti attho. Nissāraṇīyaṁ paññattanti bhaṇḍanakārakādayo yena kammena nissārīyanti, taṁ kammaṁ paññattanti attho.",
  "atk-vin02a417:83": "500. Apaññattetiādīsu apaññatte paññattanti sattāpattikkhandhā kakusandhañca sammāsambuddhaṁ koṇāgamanañca kassapañca sammāsambuddhaṁ ṭhapetvā antarā kenaci apaññatte sikkhāpade paññattaṁ nāma. Makkaṭivatthuādivinītakathā sikkhāpade paññatte anupaññattaṁ nāma. Sesaṁ sabbattha uttānamevāti.",
  "atk-vin02a417:84": "Ānisaṁsavaggavaṇṇanā niṭṭhitā.",
  "atk-vin02a417:85": "501. Idāni sabbasikkhāpadānaṁ ekekena ākārena navadhā saṅgahaṁ dassetuṁ ‘‘nava saṅgahā’’tiādimāha. Tattha vatthusaṅgahoti vatthunā saṅgaho. Evaṁ sesesupi padattho veditabbo. Ayaṁ panettha atthayojanā – yasmā hi ekasikkhāpadampi avatthusmiṁ paññattaṁ natthi, tasmā sabbāni vatthunā saṅgahitānīti evaṁ tāva vatthusaṅgaho veditabbo.",
  "atk-vin02a417:86": "Yasmā pana dve āpattikkhandhā sīlavipattiyā saṅgahitā, pañcāpattikkhandhā ācāravipattiyā, cha sikkhāpadāni ājīvavipattiyā saṅgahitāni, tasmā sabbānipi vipattiyā saṅgahitānīti evaṁ vipattisaṅgaho veditabbo.",
  "atk-vin02a417:87": "Yasmā pana sattahāpattīhi muttaṁ ekasikkhāpadampi natthi, tasmā sabbāni āpattiyā saṅgahitānīti evaṁ āpattisaṅgaho veditabbo.",
  "atk-vin02a417:88": "Sabbāni ca sattasu nagaresu paññattānīti nidānena saṅgahitānīti evaṁ nidānasaṅgaho veditabbo.",
  "atk-vin02a417:89": "Yasmā pana ekasikkhāpadampi ajjhācārikapuggale asati paññattaṁ natthi, tasmā sabbāni puggalena saṅgahitānīti evaṁ puggalasaṅgaho veditabbo.",
  "atk-vin02a417:90": "Sabbāni pana pañcahi ceva sattahi ca āpattikkhandhehi saṅgahitāni, sabbāni na vinā chahi samuṭṭhānehi samuṭṭhantīti samuṭṭhānena saṅgahitāni. Sabbāni ca catūsu adhikaraṇesu āpattādhikaraṇena saṅgahitāni. Sabbāni sattahi samathehi samathaṁ gacchantīti samathehi saṅgahitāni. Evamettha khandhasamuṭṭhānaadhikaraṇasamathasaṅgahāpi veditabbā. Sesaṁ pubbe vuttanayamevāti.",
  "atk-vin02a417:91": "Samantapāsādikāya vinayasaṁvaṇṇanāya",
  "atk-vin02a417:92": "Navasaṅgahitavaggavaṇṇanā niṭṭhitā.",
  "atk-vin02a417:93": "Niṭṭhitā ca parivārassa anuttānatthapadavaṇṇanāti.",
  "atk-vin02a417:94": "Nigamanakathā",
  "atk-vin02a417:95": "Ettāvatā ca –",
  "atk-vin02a417:96": "Ubhato vibhaṅgakhandhaka-parivāravibhattidesanaṁ nātho;",
  "atk-vin02a417:97": "Vinayapiṭakaṁ vinento, veneyyaṁ yaṁ jino āha.",
  "atk-vin02a417:98": "Samadhikasattavīsati-sahassamattena tassa ganthena;",
  "atk-vin02a417:99": "Saṁvaṇṇanā samattā, samantapāsādikā nāma.",
  "atk-vin02a417:100": "Tatridaṁ samantapāsādikāya samantapāsādikattasmiṁ –",
  "atk-vin02a417:101": "Ācariyaparamparato, nidānavatthuppabhedadīpanato;",
  "atk-vin02a417:102": "Parasamayavivajjanato, sakasamayavisuddhito ceva.",
  "atk-vin02a417:103": "Byañjanaparisodhanato, padatthato pāḷiyojanakkamato;",
  "atk-vin02a417:104": "Sikkhāpadanicchayato, vibhaṅganayabhedadassanato.",
  "atk-vin02a417:105": "Sampassataṁ na dissati, kiñci apāsādikaṁ yato ettha;",
  "atk-vin02a417:106": "Viññūnamayaṁ tasmā, samantapāsādikātveva.",
  "atk-vin02a417:107": "Saṁvaṇṇanā pavattā, vinayassa vineyyadamanakusalena;",
  "atk-vin02a417:108": "Vuttassa lokanāthena, lokamanukampamānenāti.",
  "atk-vin02a417:109": "Mahāaṭṭhakathañceva , mahāpaccarimevaca;",
  "atk-vin02a417:110": "Kurundiñcāti tissopi, sīhaḷaṭṭhakathā imā.",
  "atk-vin02a417:111": "Buddhamittoti nāmena, vissutassa yasassino;",
  "atk-vin02a417:112": "Vinayaññussa dhīrassa, sutvā therassa santike.",
  "atk-vin02a417:113": "Mahāmeghavanuyyāne, bhūmibhāge patiṭṭhito;",
  "atk-vin02a417:114": "Mahāvihāro yo satthu, mahābodhivibhūsito.",
  "atk-vin02a417:115": "Yaṁ tassa dakkhiṇe bhāge, padhānagharamuttamaṁ;",
  "atk-vin02a417:116": "Sucicārittasīlena, bhikkhusaṅghena sevitaṁ.",
  "atk-vin02a417:117": "Uḷārakulasambhūto , saṅghupaṭṭhāyako sadā;",
  "atk-vin02a417:118": "Anākulāya saddhāya, pasanno ratanattaye.",
  "atk-vin02a417:119": "Mahānigamasāmīti , vissuto tattha kārayi;",
  "atk-vin02a417:120": "Cārupākārasañcitaṁ, yaṁ pāsādaṁ manoramaṁ.",
  "atk-vin02a417:121": "Sītacchāyatarūpetaṁ, sampannasalilāsayaṁ;",
  "atk-vin02a417:122": "Vasatā tatra pāsāde, mahānigamasāmino.",
  "atk-vin02a417:123": "Sucisīlasamācāraṁ, theraṁ buddhasirivhayaṁ;",
  "atk-vin02a417:124": "Yā uddisitvā āraddhā, iddhā vinayavaṇṇanā.",
  "atk-vin02a417:125": "Pālayantassa sakalaṁ, laṅkādīpaṁ nirabbudaṁ;",
  "atk-vin02a417:126": "Rañño sirinivāsassa, siripālayasassino.",
  "atk-vin02a417:127": "Samavīsatime kheme, jayasaṁvacchare ayaṁ;",
  "atk-vin02a417:128": "Āraddhā ekavīsamhi, sampatte pariniṭṭhitā.",
  "atk-vin02a417:129": "Upaddavā kule loke, nirupaddavato ayaṁ;",
  "atk-vin02a417:130": "Ekasaṁvacchareneva, yathā niṭṭhaṁ upāgatā.",
  "atk-vin02a417:131": "Evaṁ sabbassa lokassa, niṭṭhaṁ dhammūpasaṁhitā;",
  "atk-vin02a417:132": "Sīghaṁ gacchantu ārambhā, sabbepi nirupaddavā.",
  "atk-vin02a417:133": "Ciraṭṭhitatthaṁ dhammassa, karontena mayā imaṁ;",
  "atk-vin02a417:134": "Saddhammabahumānena, yañca puññaṁ samācitaṁ.",
  "atk-vin02a417:135": "Sabbassa ānubhāvena, tassa sabbepi pāṇino;",
  "atk-vin02a417:136": "Bhavantu dhammarājassa, saddhammarasasevino.",
  "atk-vin02a417:137": "Ciraṁ tiṭṭhatu saddhammo, kāle vassaṁ ciraṁ pajaṁ;",
  "atk-vin02a417:138": "Tappetu devo dhammena, rājā rakkhatu medininti.",
  "atk-vin02a417:139": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihataññāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādivarena mahākavinā pabhinnapaasambhidāparivāre chaḷabhiññādipabhedaguṇapaṭimaṇḍite uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṁ samantapāsādikā nāma vinayasaṁvaṇṇanā –",
  "atk-vin02a417:140": "Tāva tiṭṭhatu lokasmiṁ, lokanittharaṇesinaṁ;",
  "atk-vin02a417:141": "Dassentī kulaputtānaṁ, nayaṁ sīlavisuddhiyā.",
  "atk-vin02a417:142": "Yāva buddhoti nāmampi, suddhacittassa tādino;",
  "atk-vin02a417:143": "Lokamhi lokajeṭṭhassa, pavattati mahesinoti.",
  "atk-vin02a417:144": "Samantapāsādikā nāma",
  "atk-vin02a417:145": "Vinaya-aṭṭhakathā niṭṭhitā."
}