{
  "atk-s0511a13:0": "13. Sumedhabuddhavaṁsavaṇṇanā",
  "atk-s0511a13:1": "Padumuttare pana sammāsambuddhe parinibbute sāsanepissa antarahite sattatikappasahassāni buddhā nuppajjiṁsu, buddhasuññāni ahesuṁ. Ito paṭṭhāya tiṁsakappasahassānaṁ matthake ekasmiṁ kappe sumedho sujāto cāti dve sammāsambuddhā nibbattiṁsu. Tattha adhigatamedho sumedho nāma bodhisatto pāramiyo pūretvā tusitapure nibbattitvā tato cavitvā sudassananagare sudattassa nāma rañño aggamahesiyā sudattāya nāma deviyā kucchismiṁ paṭisandhiṁ gahetvā dasannaṁ māsānaṁ accayena sudassanuyyāne taruṇadivasakaro viya saliladharavivaragato mātukucchito nikkhami. So navavassasahassāni agāraṁ ajjhāvasi. Tassa kira sucandana-kañcana-sirivaḍḍhananāmakā tayo pāsādā ahesuṁ. Sumanamahādevippamukhāni aṭṭhacattālīsaitthisahassāni paccupaṭṭhitāni ahesuṁ.",
  "atk-s0511a13:2": "So cattāri nimittāni disvā sumanadeviyā punabbasumitte nāma putte jāte hatthiyānena mahābhinikkhamanaṁ nikkhamitvā pabbaji. Manussānañca koṭisatamanupabbaji. So tehi parivuto aḍḍhamāsaṁ padhānacariyaṁ caritvā visākhapuṇṇamāya nakulanigame nakulaseṭṭhidhītāya dinnaṁ madhupāyāsaṁ paribhuñjitvā sālavane divāvihāraṁ vītināmetvā sirivaḍḍhājīvakena dinnā aṭṭha tiṇamuṭṭhiyo gahetvā nīpabodhimūle vīsatihatthavitthataṁ tiṇasantharaṁ santharitvā samāraṁ mārabalaṁ vidhamitvā abhisambodhiṁ pāpuṇitvā ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ bodhisamīpeyeva vītināmetvā aṭṭhame sattāhe brahmuno dhammadesanāyācanaṁ sampaṭicchitvā bhabbapuggale olokento attano kaniṭṭhabhātikaṁ saraṇakumārañca sabbakāmikumārañca attanā saddhiṁ pabbajitānaṁ bhikkhūnañca koṭisataṁ catusaccadhammapaṭivedhasamatthe disvā ākāsena gantvā sudassananagarasamīpe sudassanuyyāne otaritvā uyyānapālena attano bhātike pakkosāpetvā tesaṁ parivārānaṁ majjhe dhammacakkaṁ pavattesi. Tadā koṭisatasahassānaṁ dhammābhisamayo ahosi, ayaṁ paṭhamo abhisamayo. Tena vuttaṁ –",
  "atk-s0511a13:3": "1.",
  "atk-s0511a13:4": " ‘‘Padumuttarassa aparena, sumedho nāma nāyako;",
  "atk-s0511a13:5": "Durāsado uggatejo, sabbalokuttamo muni.",
  "atk-s0511a13:6": "2.",
  "atk-s0511a13:7": " ‘‘Pasannanetto sumukho, brahā uju patāpavā;",
  "atk-s0511a13:8": "Hitesī sabbasattānaṁ, bahū mocesi bandhanā.",
  "atk-s0511a13:9": "3.",
  "atk-s0511a13:10": " ‘‘Yadā buddho pāpuṇitvā, kevalaṁ bodhimuttamaṁ;",
  "atk-s0511a13:11": "Sudassanamhi nagare, dhammacakkaṁ pavattayi.",
  "atk-s0511a13:12": "4.",
  "atk-s0511a13:13": " ‘‘Tassābhisamayā tīṇi, ahesuṁ dhammadesane;",
  "atk-s0511a13:14": "Koṭisatasahassānaṁ, paṭhamābhisamayo ahū’’ti.",
  "atk-s0511a13:15": "Tattha uggatejoti uggatatejo. Pasannanettoti suṭṭhu pasannanayano, dhovitvā majjitvā ṭhapitamaṇiguḷikā viya pasannāni nettāni honti. Tasmā so ‘‘pasannanetto’’ti vutto. Mudusiniddhanīlavimalasukhumapakhumācitasuppasannanayanoti attho. ‘‘Suppasannapañcanayano’’tipi vattuṁ vaṭṭati. Sumukhoti paripuṇṇasaradasamayacandasadisavadano. Brahāti aṭṭhāsītihatthappamāṇasarīrattā brahā mahanto, aññehi asādhāraṇasarīrappamāṇoti attho. Ujūti brahmujugatto ujumeva uggatasarīro devanagare samussitasuvaṇṇatoraṇasadisavarasarīroti attho. Patāpavāti vijjotamānasarīro. Hitesīti hitagavesī. Abhisamayā tīṇīti abhisamayā tayo, liṅgavipallāso katoti.",
  "atk-s0511a13:16": "Yadā pana bhagavā kumbhakaṇṇasadisānubhāvaṁ kumbhakaṇṇaṁ nāma manussabhakkhaṁ yakkhaṁ mahāaṭavimukhe sandissamānaghorasarīraṁ vattaniaṭavisañcāraṁ pacchinditvā pavattamānaṁ paccūsasamaye mahākaruṇāsamāpattiṁ samāpajjitvā tato vuṭṭhāya lokaṁ olokento disvā ekakova asahāyo tassa yakkhassa bhavanaṁ gantvā anto pavisitvā paññatte sirisayane nisīdi. Atha kho so yakkho makkhaṁ asahamāno daṇḍāhato ghoraviso āsiviso viya saṁkuddho dasabalaṁ bhiṁsāpetukāmo attano attabhāvaṁ ghorataraṁ katvā pabbatasadisaṁ sīsaṁ katvā sūriyamaṇḍalasadisāni akkhīni nimminitvā naṅgalasīsasadisātidīghavipulatikhiṇadāṭhāyo katvā olambanīlavipulavisamodaro tālakkhandhasadisabāhucipiṭakavirūpavaṅkanāso pabbatabilasadisavipularattamukho thūlapiṅgalakharapharusakeso atibhayānakadassano hutvā āgantvā sumedhassa bhagavato purato ṭhatvā padhūpāyanto pajjalanto pāsāṇapabbataggijāla-salila-kaddama-chārikāyudhaṅgāra-vālukappakārā navavidhā vassavuṭṭhiyo vassetvāpi bhagavato lomaggamattampi cāletuṁ asakkonto ‘‘bhagavantaṁ pañhaṁ pucchitvā māressāmī’’ti āḷavako viya pañhaṁ pucchi. Ayaṁ bhagavā pañhābyākaraṇena taṁ yakkhaṁ vinayamupanesi. Tato dutiyadivase kirassa raṭṭhavāsino manussā sakaṭabharitena bhattena saha rājakumāraṁ āharitvā yakkhassa adaṁsu. Atha yakkho rājakumāraṁ buddhassa adāsi. Aṭavidvāre ṭhitamanussā bhagavantaṁ upasaṅkamiṁsu. Tadā tasmiṁ samāgame dasabalo yakkhassa manonukūlaṁ dhammaṁ desento. Navutikoṭisahassānaṁ pāṇīnaṁ dhammacakkhuṁ uppādesi, so dutiyo dhammābhisamayo ahosi. Tena vuttaṁ –",
  "atk-s0511a13:17": "5.",
  "atk-s0511a13:18": " ‘‘Punāparaṁ kumbhakaṇṇaṁ, yakkhaṁ so damayī jino;",
  "atk-s0511a13:19": "Navutikoṭisahassānaṁ, dutiyābhisamayo ahū’’ti.",
  "atk-s0511a13:20": "Yadā pana upakārinagare sirinandanuyyāne cattāri saccāni pakāsayi, tadā asītikoṭisatasahassānaṁ tatiyo dhammābhisamayo ahosi. Tena vuttaṁ –",
  "atk-s0511a13:21": "6.",
  "atk-s0511a13:22": " ‘‘Punāparaṁ amitayaso, catusaccaṁ pakāsayi;",
  "atk-s0511a13:23": "Asītikoṭisahassānaṁ, tatiyābhisamayo ahū’’ti.",
  "atk-s0511a13:24": "Sumedhassāpi bhagavato tayo sāvakasannipātā ahesuṁ. Paṭhamasannipāte sudassananagare koṭisatakhīṇāsavā ahesuṁ. Puna devakūṭe pabbate kathinatthate dutiye navutikoṭiyo. Puna tatiye bhagavati cārikaṁ caramāne asītikoṭiyo ahesuṁ. Tena vuttaṁ –",
  "atk-s0511a13:25": "7.",
  "atk-s0511a13:26": " ‘‘Sannipātā tayo āsuṁ, sumedhassa mahesino;",
  "atk-s0511a13:27": "Khīṇāsavānaṁ vimalānaṁ, santacittāna tādinaṁ.",
  "atk-s0511a13:28": "8.",
  "atk-s0511a13:29": " ‘‘Sudassanaṁ nāma nagaraṁ, upagañchi jino yadā;",
  "atk-s0511a13:30": "Tadā khīṇāsavā bhikkhū, samiṁsu satakoṭiyo.",
  "atk-s0511a13:31": "9.",
  "atk-s0511a13:32": " ‘‘Punāparaṁ devakūṭe, bhikkhūnaṁ kathinatthate;",
  "atk-s0511a13:33": "Tadā navutikoṭīnaṁ, dutiyo āsi samāgamo.",
  "atk-s0511a13:34": "10.",
  "atk-s0511a13:35": " ‘‘Punāparaṁ dasabalo, yadā carati cārikaṁ;",
  "atk-s0511a13:36": "Tadā asītikoṭīnaṁ, tatiyo āsi samāgamo’’ti.",
  "atk-s0511a13:37": "Tadā amhākaṁ bodhisatto uttaro nāma sabbajanuttaro māṇavo hutvā nidahitvā ṭhapitaṁyeva asītikoṭidhanaṁ vissajjetvā buddhappamukhassa saṅghassa mahādānaṁ datvā tadā dasabalassa dhammaṁ sutvā saraṇesu patiṭṭhāya nikkhamitvā pabbaji. Sopi naṁ satthā bhojanānumodanaṁ karonto – ‘‘anāgate gotamo nāma buddho bhavissatī’’ti byākāsi. Tena vuttaṁ –",
  "atk-s0511a13:38": "11.",
  "atk-s0511a13:39": " ‘‘Ahaṁ tena samayena, uttaro nāma māṇavo;",
  "atk-s0511a13:40": "Asītikoṭiyo mayhaṁ, ghare sannicitaṁ dhanaṁ.",
  "atk-s0511a13:41": "12.",
  "atk-s0511a13:42": " ‘‘Kevalaṁ sabbaṁ datvāna, sasaṅghe lokanāyake;",
  "atk-s0511a13:43": "Saraṇaṁ tassūpagañchiṁ, pabbajjañcābhirocayiṁ.",
  "atk-s0511a13:44": "13.",
  "atk-s0511a13:45": " ‘‘Sopi maṁ buddho byākāsi, karonto anumodanaṁ;",
  "atk-s0511a13:46": "Tiṁsakappasahassamhi, ayaṁ buddho bhavissati.",
  "atk-s0511a13:47": "14.",
  "atk-s0511a13:48": " ‘‘Padhānaṁ padahitvāna…pe… hessāma sammukhā imaṁ’’.",
  "atk-s0511a13:49": "Byākaraṇagāthā vitthāretabbā.",
  "atk-s0511a13:50": "15.",
  "atk-s0511a13:51": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a13:52": "Uttariṁ vatamadhiṭṭhāsiṁ, dasapāramipūriyā.",
  "atk-s0511a13:53": "16.",
  "atk-s0511a13:54": " ‘‘Suttantaṁ vinayaṁ cāpi, navaṅgaṁ satthusāsanaṁ;",
  "atk-s0511a13:55": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a13:56": "17.",
  "atk-s0511a13:57": " ‘‘Tatthappamatto viharanto, nisajjaṭṭhānacaṅkame;",
  "atk-s0511a13:58": "Abhiññāpāramiṁ gantvā, brahmalokamagañchaha’’nti.",
  "atk-s0511a13:59": "Tattha sannicitanti nidahitaṁ nidhānavasena. Kevalanti sakalanti attho. Sabbanti asesato datvā. Sasaṅgheti sasaṅghassa. Tassūpagañchinti taṁ upagañchiṁ, upayogatthe sāmivacanaṁ. Abhirocayinti pabbajiṁ. Tiṁsakappasahassamhīti tiṁsakappasahassesu atikkantesūti attho.",
  "atk-s0511a13:60": "Tassa pana sumedhassa bhagavato sudassanaṁ nāma nagaraṁ ahosi, sudatto nāma rājā pitā, mātā sudattā nāma, saraṇo ca sabbakāmo ca dve aggasāvakā, sāgaro nāmupaṭṭhāko, rāmā ca surāmā ca dve aggasāvikā, mahānīparukkho bodhi, sarīraṁ aṭṭhāsītihatthubbedhaṁ ahosi, āyu navutivassasahassāni, navavassasahassāni agāraṁ ajjhāvasi, sumanā nāmassa aggamahesī, punabbasumitto nāma putto, hatthiyānena nikkhami. Sesaṁ gāthāsu dissati. Tena vuttaṁ –",
  "atk-s0511a13:61": "18.",
  "atk-s0511a13:62": " ‘‘Sudassanaṁ nāma nagaraṁ, sudatto nāma khattiyo;",
  "atk-s0511a13:63": "Sudattā nāma janikā, sumedhassa mahesino.",
  "atk-s0511a13:64": "23.",
  "atk-s0511a13:65": " ‘‘Saraṇo sabbakāmo ca, ahesuṁ aggasāvakā;",
  "atk-s0511a13:66": "Sāgaro nāmupaṭṭhāko, sumedhassa mahesino.",
  "atk-s0511a13:67": "24.",
  "atk-s0511a13:68": " ‘‘Rāmā ceva surāmā ca, ahesuṁ aggasāvikā;",
  "atk-s0511a13:69": "Bodhi tassa bhagavato, mahānīpoti vuccati.",
  "atk-s0511a13:70": "26.",
  "atk-s0511a13:71": " ‘‘Aṭṭhāsītiratanāni, accuggato mahāmuni;",
  "atk-s0511a13:72": "Obhāseti disā sabbā, cando tāragaṇe yathā.",
  "atk-s0511a13:73": "27.",
  "atk-s0511a13:74": " ‘‘Cakkavattimaṇī nāma, yathā tapati yojanaṁ;",
  "atk-s0511a13:75": "Tatheva tassa ratanaṁ, samantā pharati yojanaṁ.",
  "atk-s0511a13:76": "28.",
  "atk-s0511a13:77": " ‘‘Navutivassasahassāni, āyu vijjati tāvade;",
  "atk-s0511a13:78": "Tāvatā tiṭṭhamāno so, tāresi janataṁ bahuṁ.",
  "atk-s0511a13:79": "29.",
  "atk-s0511a13:80": " ‘‘Tevijjachaḷabhiññehi , balappattehi tādihi;",
  "atk-s0511a13:81": "Samākulamidaṁ āsi, arahantehi sādhuhi.",
  "atk-s0511a13:82": "30.",
  "atk-s0511a13:83": " ‘‘Tepi sabbe amitayasā, vippamuttā nirūpadhī;",
  "atk-s0511a13:84": "Ñāṇālokaṁ dassayitvā, nibbutā te mahāyasā’’ti.",
  "atk-s0511a13:85": "Tattha cando tāragaṇe yathāti yathā nāma gagane paripuṇṇacando tārāgaṇe obhāseti pakāseti, evameva sabbāpi disā obhāsetīti attho. Keci ‘‘cando pannaraso yathā’’ti paṭhanti, so uttānatthova.",
  "atk-s0511a13:86": "Cakkavattimaṇī nāmāti yathā nāma cakkavattirañño maṇiratanaṁ catuhatthāyāmaṁ sakaṭanābhisamapariṇāhaṁ caturāsītimaṇisahassaparivāraṁ tārāgaṇaparivutassa saradasamayaparipuṇṇarajanikarassa sirisamudayasobhaṁ avhayantamiva vepullapabbatato paramaramaṇīyadassanaṁ maṇiratanamāgacchati, tassevaṁ āgacchantassa samantato yojanappamāṇaṁ okāsaṁ ābhā pharati, evameva tassa sumedhassāpi bhagavato sarīrato ābhāratanaṁ samantato yojanaṁ pharatīti attho.",
  "atk-s0511a13:87": "Tevijjachaḷabhiññehīti tevijjehi chaḷabhiññehi cāti attho. Balappattehīti iddhibalappattehi. Tādihīti tādibhāvappattehi. Samākulanti saṅkiṇṇaṁ ekakāsāvapajjotaṁ. Idanti sāsanaṁ sandhāyāha, mahītalaṁ vā. Amitayasāti amitaparivārā, atulakittighoso vā. Nirūpadhīti caturūpadhivirahitā. Sesamettha gāthāsu sabbattha pākaṭamevāti.",
  "atk-s0511a13:88": "Sumedhabuddhavaṁsavaṇṇanā niṭṭhitā.",
  "atk-s0511a13:89": "Niṭṭhito ekādasamo buddhavaṁso."
}