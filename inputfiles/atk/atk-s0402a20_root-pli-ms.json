{
  "atk-s0402a20:0": "2. Rathakāravaggo",
  "atk-s0402a20:1": "1. Ñātasuttavaṇṇanā",
  "atk-s0402a20:2": "11. Dutiyassa paṭhame ñātoti paññāto pākaṭo. Ananulomiketi sāsanassa na anulometīti ananulomikaṁ, tasmiṁ ananulomike. Kāyakammeti pāṇātipātādimhi kāyaduccarite. Oḷārikaṁ vā etaṁ, na evarūpe samādapetuṁ sakkoti. Disā namassituṁ vaṭṭati, bhūtabaliṁ kātuṁ vaṭṭatīti evarūpe samādapeti gaṇhāpeti. Vacīkammepi musāvādādīni oḷārikāni, attano santakaṁ parassa adātukāmena ‘‘natthī’’ti ayaṁ vañcanamusāvādo nāma vattuṁ vaṭṭatīti evarūpe samādapeti. Manokammepi abhijjhādayo oḷārikā, kammaṭṭhānaṁ visaṁvādetvā kathento pana ananulomikesu dhammesu samādapeti nāma dakkhiṇavihāravāsitthero viya. Taṁ kira theraṁ eko upaṭṭhāko amaccaputto upasaṅkamitvā ‘‘mettāyantena paṭhamaṁ kīdise puggale mettāyitabba’’nti pucchi. Thero sabhāgavisabhāgaṁ anācikkhitvā ‘‘piyapuggale’’ti āha. Tassa ca bhariyā piyā hoti manāpā, so taṁ ārabbha mettāyanto ummādaṁ pāpuṇi. Kathaṁ panesa bahujanaahitāya paṭipanno hotīti? Evarūpassa hi saddhivihārikādayo ceva upaṭṭhākādayo ca tesaṁ ārakkhadevatā ādiṁ katvā tāsaṁ tāsaṁ mittabhūtā yāva brahmalokā sesadevatā ca ‘‘ayaṁ bhikkhu na ajānitvā karissatī’’ti tena katameva karonti, evamesa bahujanaahitāya paṭipanno hoti.",
  "atk-s0402a20:3": "Sukkapakkhe pāṇātipātā veramaṇiādīnaṁyeva vasena kāyakammavacīkammāni veditabbāni. Kammaṭṭhānaṁ pana avisaṁvādetvā kathento anulomikesu dhammesu samādapeti nāma koḷitavihāravāsī catunikāyikatissatthero viya. Tassa kira jeṭṭhabhātā nandābhayatthero nāma potaliyavihāre vasanto ekasmiṁ roge samuṭṭhite kaniṭṭhaṁ pakkosāpetvā āha – ‘‘āvuso, mayhaṁ sallahukaṁ katvā ekaṁ kammaṭṭhānaṁ kathehī’’ti. Kiṁ, bhante, aññena kammaṭṭhānena, kabaḷīkārāhāraṁ pariggaṇhituṁ vaṭṭatīti? Kimatthiko esa, āvusoti? Bhante, kabaḷīkārāhāro upādārūpaṁ, ekasmiñca upādārūpe diṭṭhe tevīsati upādārūpāni pākaṭāni hontīti . So ‘‘vaṭṭissati, āvuso, ettaka’’nti taṁ uyyojetvā kabaḷīkārāhāraṁ pariggaṇhitvā upādārūpaṁ sallakkhetvā vivaṭṭetvā arahattaṁ pāpuṇi. Atha naṁ theraṁ bahivihārā anikkhantameva pakkositvā, ‘‘āvuso, mahāavassayosi mayhaṁ jāto’’ti kaniṭṭhattherassa attanā paṭiladdhaguṇaṁ ārocesi. Bahujanahitāyāti etassapi hi saddhivihārikādayo ‘‘ayaṁ na ajānitvā karissatī’’ti tena katameva karontīti bahujanahitāya paṭipanno nāma hotīti.",
  "atk-s0402a20:4": "2. Sāraṇīyasuttavaṇṇanā",
  "atk-s0402a20:5": "12. Dutiye khattiyassāti jātiyā khattiyassa. Muddhāvasittassāti rājābhisekena muddhani abhisittassa. Sāraṇīyāni bhavantīti saritabbāni asammussanīyāni honti. Jātoti nibbatto. Yāvajīvaṁ sāraṇīyanti daharakāle jānitumpi na sakkā, aparabhāge pana mātāpituādīhi ñātakehi vā dāsādīhi vā ‘‘tvaṁ asukajanapade asukanagare asukadivase asukanakkhatte jāto’’ti ācikkhite sutvā tato paṭṭhāya yāvajīvaṁ sarati na sammussati. Tena vuttaṁ – ‘‘yāvajīvaṁ sāraṇīyaṁ hotī’’ti.",
  "atk-s0402a20:6": "Idaṁ, bhikkhave, dutiyanti abhisekaṭṭhānaṁ nāma rañño balavatuṭṭhikaraṁ hoti, tenassa taṁ yāvajīvaṁ sāraṇīyaṁ. Saṅgāmavijayaṭṭhānepi eseva nayo. Ettha pana saṅgāmanti yuddhaṁ. Abhivijinitvāti jinitvā sattumaddanaṁ katvā. Tameva saṅgāmasīsanti tameva saṅgāmaṭṭhānaṁ. Ajjhāvasatīti abhibhavitvā āvasati.",
  "atk-s0402a20:7": "Idāni yasmā sammāsambuddhassa rañño jātiṭṭhānādīhi kattabbakiccaṁ natthi, imasmiṁ pana sāsane tappaṭibhāge tayo puggale dassetuṁ idaṁ kāraṇaṁ ābhataṁ, tasmā te dassento evameva kho, bhikkhavetiādimāha. Tattha anagāriyaṁ pabbajito hotīti ettha catupārisuddhisīlampi pabbajjānissitamevāti veditabbaṁ. Sāraṇīyaṁ hotīti ‘‘ahaṁ asukaraṭṭhe asukajanapade asukavihāre asukamāḷake asukadivāṭṭhāne asukacaṅkame asukarukkhamūle pabbajito’’ti evaṁ yāvajīvaṁ saritabbameva hoti na sammussitabbaṁ.",
  "atk-s0402a20:8": "Idaṁdukkhanti ettakaṁ dukkhaṁ, na ito uddhaṁ dukkhaṁ atthi. Ayaṁ dukkhasamudayoti ettako dukkhasamudayo, na ito uddhaṁ dukkhasamudayo atthīti. Sesapadadvayepi eseva nayo. Evamettha catūhi saccehi sotāpattimaggo kathito. Kasiṇaparikammavipassanāñāṇāni pana maggasannissitāneva honti. Sāraṇīyaṁhotīti ‘‘ahaṁ asukaraṭṭhe…pe… asukarukkhamūle sotāpanno jāto’’ti yāvajīvaṁ sāraṇīyaṁ hoti asammussanīyaṁ.",
  "atk-s0402a20:9": "Āsavānaṁ khayāti āsavānaṁ khayena. Cetovimuttinti phalasamādhiṁ. Paññāvimuttinti phalapaññaṁ. Sayaṁ abhiññā sacchikatvāti attanāva abhivisiṭṭhāya paññāya paccakkhaṁ katvā. Upasampajja viharatīti paṭilabhitvā viharati. Sāraṇīyanti ‘‘mayā asukaraṭṭhe…pe… asukarukkhamūle arahattaṁ patta’’nti attano arahattapattiṭṭhānaṁ nāma yāvajīvaṁ sāraṇīyaṁ hoti asammussanīyanti yathānusandhināva desanaṁ niṭṭhapesi.",
  "atk-s0402a20:10": "3. Āsaṁsasuttavaṇṇanā",
  "atk-s0402a20:11": "13. Tatiye santoti atthi upalabbhanti. Saṁvijjamānāti tasseva vevacanaṁ. Lokasminti sattaloke. Nirāsoti anāso apatthano. Āsaṁsoti āsaṁsamāno patthayamāno. Vigatāsoti apagatāso. Caṇḍālakuleti caṇḍālānaṁ kule. Venakuleti vilīvakārakule. Nesādakuleti migaluddakānaṁ kule. Rathakārakuleti cammakārakule. Pukkusakuleti pupphacchaḍḍakakule.",
  "atk-s0402a20:12": "Ettāvatā kulavipattiṁ dassetvā idāni yasmā nīcakule jātopi ekacco aḍḍho hoti mahaddhano, ayaṁ pana na tādiso, tasmāssa bhogavipattiṁ dassetuṁ daliddetiādimāha. Tattha daliddeti dāliddiyena samannāgate. Appannapānabhojaneti parittakaannapānabhojane. Kasiravuttiketi dukkhajīvike, yattha vāyāmena payogena jīvitavuttiṁ sādhenti, tathārūpeti attho. Yattha kasirena ghāsacchādo labbhatīti yasmiṁ kule dukkhena yāgubhattaghāso ca kopīnamattaṁ acchādanañca labbhati.",
  "atk-s0402a20:13": "Idāni yasmā ekacco nīcakule jātopi upadhisampanno hoti attabhāvasamiddhiyaṁ ṭhito , ayañca na tādiso, tasmāssa sarīravipattimpi dassetuṁ so ca hoti dubbaṇṇotiādimāha. Tattha dubbaṇṇoti paṁsupisācako viya jhāmakhāṇuvaṇṇo. Duddasikoti vijātamātuyāpi amanāpadassano. Okoṭimakoti lakuṇḍako. Kāṇoti ekakkhikāṇo vā ubhayakkhikāṇo vā. Kuṇīti ekahatthakuṇī vā ubhayahatthakuṇī vā. Khañjoti ekapādakhañjo vā ubhayapādakhañjo vā. Pakkhahatoti hatapakkho pīṭhasappī. Padīpeyyassāti vaṭṭitelakapallakādino padīpaupakaraṇassa. Tassa na evaṁ hotīti. Kasmā na hoti? Nīcakule jātattā.",
  "atk-s0402a20:14": "Jeṭṭhoti aññasmiṁ jeṭṭhe sati kaniṭṭho āsaṁ na karoti, tasmā jeṭṭhoti āha. Ābhisekoti jeṭṭhopi na abhisekāraho āsaṁ na karoti, tasmā ābhisekoti āha. Anabhisittoti abhisekārahopi kāṇakuṇiādidosarahito sakiṁ abhisitto puna abhiseke āsaṁ na karoti, tasmā anabhisittoti āha . Acalappattoti jeṭṭhopi ābhiseko anabhisitto mando uttānaseyyako, sopi abhiseke āsaṁ na karoti. Soḷasavassuddesiko pana paññāyamānamassubhedo acalappatto nāma hoti, mahantampi rajjaṁ vicāretuṁ samattho, tasmā ‘‘acalappatto’’ti āha. Tassa evaṁ hotīti kasmā hoti? Mahājātitāya.",
  "atk-s0402a20:15": "Dussīloti nissīlo. Pāpadhammoti lāmakadhammo. Asucīti asucīhi kāyakammādīhi samannāgato. Saṅkassarasamācāroti saṅkāhi saritabbasamācāro, kiñcideva asāruppaṁ disvā ‘‘idaṁ iminā kataṁ bhavissatī’’ti evaṁ paresaṁ āsaṅkanīyasamācāro, attanāyeva vā saṅkāhi saritabbasamācāro, sāsaṅkasamācāroti attho. Tassa hi divāṭṭhānādīsu sannipatitvā kiñcideva mantayante bhikkhū disvā ‘‘ime ekato hutvā mantenti, kacci nu kho mayā katakammaṁ jānitvā mantentī’’ti evaṁ sāsaṅkasamācāro hoti. Paṭicchannakammantoti paṭicchādetabbayuttakena pāpakammena samannāgato. Assamaṇo samaṇapaṭiññoti assamaṇo hutvāva samaṇapatirūpakatāya ‘‘samaṇo aha’’nti evaṁ paṭiñño. Abrahmacārī brahmacāripaṭiññoti aññe brahmacārino sunivatthe supārute sumbhakapattadhare gāmanigamarājadhānīsu piṇḍāya caritvā jīvikaṁ kappente disvā sayampi tādisena ākārena tathā paṭipajjanato ‘‘ahaṁ brahmacārī’’ti paṭiññaṁ dento viya hoti. ‘‘Ahaṁ bhikkhū’’ti vatvā uposathaggādīni pavisanto pana brahmacāripaṭiñño hotiyeva, tathā saṅghikaṁ lābhaṁ gaṇhanto. Antopūtīti pūtinā kammena anto anupaviṭṭho. Avassutoti rāgādīhi tinto. Kasambujātoti sañjātarāgādikacavaro. Tassa na evaṁ hotīti. Kasmā na hoti? Lokuttaradhammaupanissayassa natthitāya. Tassaevaṁ hotīti. Kasmā hoti? Mahāsīlasmiṁ paripūrakāritāya.",
  "atk-s0402a20:16": "4. Cakkavattisuttavaṇṇanā",
  "atk-s0402a20:17": "14. Catutthe catūhi saṅgahavatthūhi janaṁ rañjetīti rājā. Cakkaṁ vattetīti cakkavattī. Vattitaṁ vā anena cakkanti cakkavattī. Dhammo assa atthīti dhammiko. Dhammeneva dasavidhena cakkavattivattena rājā jātoti dhammarājā. Sopi na arājakanti sopi aññaṁ nissayarājānaṁ alabhitvā cakkaṁ nāma vattetuṁ na sakkotīti attho. Iti satthā desanaṁ paṭṭhapetvā yathānusandhiṁ apāpetvāva tuṇhī ahosi. Kasmā? Anusandhikusalā uṭṭhahitvā anusandhiṁ pucchissanti, bahū hi imasmiṁ ṭhāne tathārūpā bhikkhū, athāhaṁ tehi puṭṭho desanaṁ vaḍḍhessāmīti. Atheko anusandhikusalo bhikkhu bhagavantaṁ pucchanto ko pana, bhantetiādimāha. Bhagavāpissa byākaronto dhammo bhikkhūtiādimāha.",
  "atk-s0402a20:18": "Tattha dhammoti dasakusalakammapathadhammo. Dhammanti tameva vuttappakāraṁ dhammaṁ. Nissāyāti tadadhiṭṭhānena cetasā tameva nissayaṁ katvā. Dhammaṁ sakkarontoti yathā kato so dhammo suṭṭhu kato hoti, evametaṁ karonto. Dhammaṁ garuṁ karontoti tasmiṁ gāravuppattiyā taṁ garukaronto. Dhammaṁ apacāyamānoti tasseva dhammassa añjalikaraṇādīhi nīcavuttitaṁ karonto. Dhammaddhajo dhammaketūti taṁ dhammaṁ dhajamiva purakkhatvā ketumiva ukkhipitvā pavattiyā dhammaddhajo dhammaketu ca hutvāti attho. Dhammādhipateyyoti dhammādhipatibhūtāgatabhāvena dhammavaseneva ca sabbakiriyānaṁ karaṇena dhammādhipateyyo hutvā. Dhammikaṁ rakkhāvaraṇaguttiṁ saṁvidahatīti dhammo assā atthīti dhammikā, rakkhā ca āvaraṇañca gutti ca rakkhāvaraṇagutti. Tattha ‘‘paraṁ rakkhanto attānaṁ rakkhatī’’ti vacanato khantiādayo rakkhā. Vuttañhetaṁ – ‘‘kathañca, bhikkhave, paraṁ rakkhanto attānaṁ rakkhati. Khantiyā avihiṁsāya mettacittatāya anuddayāyā’’ti (saṁ. ni. 5.385). Nivāsanapārupanagehādīni āvaraṇaṁ. Corādiupaddavanivāraṇatthaṁ gopāyanā gutti. Taṁ sabbampi suṭṭhu vidahati pavatteti ṭhapetīti attho.",
  "atk-s0402a20:19": "Idāni yattha sā saṁvidahitabbā, taṁ dassento antojanasmintiādimāha. Tatrāyaṁ saṅkhepattho – antojanasaṅkhātaṁ puttadāraṁ sīlasaṁvare patiṭṭhāpento vatthagandhamālādīni cassa dadamāno sabbopaddave cassa nivārayamāno dhammikaṁ rakkhāvaraṇaguttiṁ saṁvidahati nāma. Khattiyādīsupi eseva nayo. Ayaṁ pana viseso – abhisittakhattiyā bhadraassājānīyādiratanasampadānenapi upagaṇhitabbā, anuyantā khattiyā tesaṁ anurūpayānavāhanasampadānenapi paritosetabbā, balakāyo kālaṁ anatikkametvā bhattavetanasampadānenapi anuggahetabbo, brāhmaṇā annapānavatthādinā deyyadhammena, gahapatikā bhattabījanaṅgalabalibaddādisampadānena, tathā nigamavāsino negamā janapadavāsino ca jānapadā. Samitapāpabāhitapāpā pana samaṇabrāhmaṇā samaṇaparikkhārasampadānena sakkātabbā, migapakkhino abhayadānena samassāsetabbā.",
  "atk-s0402a20:20": "Dhammeneva cakkaṁ vattetīti dasakusalakammapathadhammeneva cakkaṁ pavatteti. Taṁ hoti cakkaṁ appaṭivattiyanti taṁ tena evaṁ pavattitaṁ āṇācakkaṁ appaṭivattiyaṁ hoti. Kenacimanussabhūtenāti devatā nāma attanā icchiticchitameva karonti, tasmā tā aggaṇhitvā ‘‘manussabhūtenā’’ti vuttaṁ. Paccatthikenāti paṭiatthikena, paṭisattunāti attho. Dhammikoti cakkavattī dasakusalakammapathavasena dhammiko, tathāgato pana navalokuttaradhammavasena. Dhammarājāti navahi lokuttaradhammehi mahājanaṁ rañjetīti dhammarājā. Dhammaṁyevāti navalokuttaradhammameva nissāya tameva sakkaronto taṁ garukaronto taṁ apacāyamāno. Sovassa dhammo abbhuggataṭṭhena dhajoti dhammaddhajo. Sovassa ketūti dhammaketu. Tameva adhipatiṁ jeṭṭhakaṁ katvā viharatīti dhammādhipateyyo. Dhammikaṁ rakkhāvaraṇaguttinti lokiyalokuttaradhammadāyikarakkhañca āvaraṇañca guttiñca. Saṁvidahatīti ṭhapeti paññapeti. Evarūpanti tividhaṁ kāyaduccaritaṁ na sevitabbaṁ, sucaritaṁ sevitabbanti evaṁ sabbattha attho veditabbo. Saṁvidahitvāti ṭhapetvā kathetvā. Dhammeneva anuttaraṁ dhammacakkaṁ pavattetīti navalokuttaradhammeneva asadisaṁ dhammacakkaṁ pavatteti. Taṁ hoti cakkaṁ appaṭivattiyanti taṁ evaṁ pavattitaṁ dhammacakkaṁ etesu samaṇādīsu ekenapi paṭivattetuṁ paṭibāhituṁ na sakkā. Sesaṁ sabbattha uttānamevāti.",
  "atk-s0402a20:21": "5. Sacetanasuttavaṇṇanā",
  "atk-s0402a20:22": "15. Pañcame isipataneti buddhapaccekabuddhasaṅkhātānaṁ isīnaṁ dhammacakkappavattanatthāya ceva uposathakaraṇatthāya ca āgantvā patane, sannipātaṭṭhāneti attho. Padanetipi pāṭho, ayameva attho. Migadāyeti migānaṁ abhayatthāya dinne. Chahi māsehi chārattūnehīti so kira raññā āṇattadivaseyeva sabbūpakaraṇāni sajjetvā antevāsikehi saddhiṁ araññaṁ pavisitvā gāmadvāragāmamajjhadevakulasusānādīsu ṭhitarukkhe ceva jhāmapatitasukkharukkhe ca vivajjetvā sampannapadese ṭhite sabbadosavivajjite nābhiaranemīnaṁ anurūpe rukkhe gahetvā taṁ cakkaṁ akāsi. Tassa rukkhe vicinitvā gaṇhantassa ceva karontassa ca ettako kālo vītivatto. Tena vuttaṁ – ‘‘chahi māsehi chārattūnehī’’ti. Nānākaraṇanti nānattaṁ. Nesanti na esaṁ. Atthesanti atthi esaṁ. Abhisaṅkhārassa gatīti payogassa gamanaṁ. Ciṅgulāyitvāti paribbhamitvā. Akkhāhataṁ maññeti akkhe pavesetvā ṭhapitamiva.",
  "atk-s0402a20:23": "Sadosāti sagaṇḍā uṇṇatoṇataṭṭhānayuttā. Sakasāvāti pūtisārena ceva pheggunā ca yuttā. Kāyavaṅkātiādīni kāyaduccaritādīnaṁ nāmāni. Evaṁ papatitāti evaṁ guṇapatanena patitā. Evaṁ patiṭṭhitāti evaṁ guṇehi patiṭṭhitā. Tattha lokiyamahājanā papatitā nāma, sotāpannādayo patiṭṭhitā nāma. Tesupi purimā tayo kilesānaṁ samudācārakkhaṇe papatitā nāma, khīṇāsavā pana ekanteneva patiṭṭhitā nāma. Tasmāti yasmā appahīnakāyavaṅkādayo papatanti, pahīnakāyavaṅkādayo patiṭṭhahanti, tasmā. Kāyavaṅkādīnaṁ pana evaṁ pahānaṁ veditabbaṁ – pāṇātipāto adinnādānaṁ micchācāro musāvādo pisuṇāvācā micchādiṭṭhīti ime tāva cha sotāpattimaggena pahīyanti, pharusāvācā byāpādoti dve anāgāmimaggena, abhijjhā samphappalāpoti dve arahattamaggenāti.",
  "atk-s0402a20:24": "6. Apaṇṇakasuttavaṇṇanā",
  "atk-s0402a20:25": "16. Chaṭṭhe apaṇṇakapaṭipadanti aviraddhapaṭipadaṁ ekaṁsapaṭipadaṁ niyyānikapaṭipadaṁ kāraṇapaṭipadaṁ sārapaṭipadaṁ maṇḍapaṭipadaṁ apaccanīkapaṭipadaṁ anulomapaṭipadaṁ dhammānudhammapaṭipadaṁ paṭipanno hoti, na takkaggāhena vā nayaggāhena vā. Evaṁ gahetvā paṭipanno hi bhikkhu vā bhikkhunī vā upāsako vā upāsikā vā manussadevanibbānasampattīhi hāyati parihāyati, apaṇṇakapaṭipadaṁ paṭipanno pana tāhi sampattīhi na parihāyati. Atīte kantāraddhānamaggaṁ paṭipannesu dvīsu satthavāhesu yakkhassa vacanaṁ gahetvā bālasatthavāho saddhiṁ satthena anayabyasanaṁ patto, yakkhassa vacanaṁ aggahetvā ‘‘udakadiṭṭhaṭṭhāne udakaṁ chaḍḍessāmā’’ti satthake saññāpetvā maggaṁ paṭipanno paṇḍitasatthavāho viya. Yaṁ sandhāya vuttaṁ –",
  "atk-s0402a20:26": "‘‘Apaṇṇakaṁ ṭhānameke, dutiyaṁ āhu takkikā;",
  "atk-s0402a20:27": "Etadaññāya medhāvī, taṁ gaṇhe yadapaṇṇaka’’nti. (jā. 1.1.1);",
  "atk-s0402a20:28": "Yoni cassa āraddhā hotīti ettha yonīti khandhakoṭṭhāsassapi kāraṇassapi passāvamaggassapi nāmaṁ. ‘‘Catasso kho imā, sāriputta, yoniyo’’tiādīsu (ma. ni. 1.152) hi khandhakoṭṭhāso yoni nāma. ‘‘Yoni hesā bhūmija phalassa adhigamāyā’’tiādīsu (ma. ni. 3.226) kāraṇaṁ. ‘‘Na cāhaṁ brāhmaṇaṁ brūmi, yonijaṁ mattisambhava’’nti (ma. ni. 2.457; dha. pa. 396) ca ‘‘tamenaṁ kammajavātā nivattitvā uddhaṁpādaṁ adhosiraṁ samparivattetvā mātu yonimukhe sampaṭipādentī’’ti ca ādīsu passāvamaggo. Idha pana kāraṇaṁ adhippetaṁ. Āraddhāti paggahitā paripuṇṇā.",
  "atk-s0402a20:29": "Āsavānaṁ khayāyāti ettha āsavantīti āsavā, cakkhutopi…pe… manatopi sandanti pavattantīti vuttaṁ hoti. Dhammato yāva gotrabhu, okāsato yāva bhavaggā savantīti vā āsavā, ete dhamme etañca okāsaṁ antokaritvā pavattantīti attho. Antokaraṇattho hi ayaṁ ākāro. Cirapārivāsiyaṭṭhena madirādayo āsavā, āsavā viyātipi āsavā. Lokasmimpi hi cirapārivāsikā madirādayo āsavāti vuccanti, yadi ca cirapārivāsiyaṭṭhena āsavā, eteyeva bhavitumarahanti. Vuttañhetaṁ – ‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi (a. ni. 10.61). Āyataṁ vā saṁsāradukkhaṁ savanti pasavantītipi āsavā. Purimāni cettha nibbacanāni yattha kilesā āsavāti āgacchanti, tattha yujjanti, pacchimaṁ kammepi. Na kevalañca kammakilesāyeva āsavā, apica kho nānappakārā upaddavāpi. Suttesu hi ‘‘nāhaṁ, cunda, diṭṭhadhammikānaṁyeva āsavānaṁ saṁvarāya dhammaṁ desemī’’ti (dī. ni. 3.182) ettha vivādamūlabhūtā kilesā āsavāti āgatā.",
  "atk-s0402a20:30": "‘‘Yena devūpapatyassa, gandhabbo vā vihaṅgamo;",
  "atk-s0402a20:31": "Yakkhattaṁ yena gaccheyyaṁ, manussattañca abbaje;",
  "atk-s0402a20:32": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36) –",
  "atk-s0402a20:33": "Ettha tebhūmakaṁ ca kammaṁ avasesā ca akusalā dhammā. ‘‘Diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā’’ti (pārā. 39; a. ni. 2.202-230) ettha parūpavādavippaṭisāravadhabandhādayo ceva apāyadukkhabhūtā ca nānappakārā upaddavā.",
  "atk-s0402a20:34": "Te panete āsavā yattha yathā āgatā, tattha tathā veditabbā. Ete hi vinaye tāva ‘‘diṭṭhadhammikānaṁ āsavānaṁ saṁvarāya, samparāyikānaṁ āsavānaṁ paṭighātāyā’’ti (pārā. 39; a. ni. 2.202-230) dvedhā āgatā. Saḷāyatane ‘‘tayo me, āvuso, āsavā kāmāsavo bhavāsavo avijjāsavo’’ti (saṁ. ni. 4.321) tidhā āgatā. Aññesu ca suttantesu (cūḷani. jatukaṇṇimāṇavapucchāniddeso 69; paṭi. ma. 1.107) abhidhamme (dha. sa. 1102-1106; vibha. 937) ca teyeva diṭṭhāsavena saha catudhā āgatā. Nibbedhikapariyāyena ‘‘atthi, bhikkhave, āsavā nirayagāminiyā , atthi āsavā tiracchānayonigāminiyā, atthi āsavā pettivisayagāminiyā, atthi āsavā manussalokagāminiyā, atthi āsavā devalokagāminiyā’’ti (a. ni. 6.63) pañcadhā āgatā. Kammameva cettha āsavāti vuttaṁ. Chakkanipāte ‘‘atthi, bhikkhave, āsavā saṁvarāpahātabbā’’tiādinā (a. ni. 6.58) nayena chadhā āgatā. Sabbāsavapariyāye (ma. ni. 1.14 ādayo) teyeva dassanena pahātabbehi saddhiṁ sattadhā āgatā. Idha pana abhidhammanayena cattāro āsavā adhippetāti veditabbā.",
  "atk-s0402a20:35": "Khayāyāti ettha pana āsavānaṁ sarasabhedopi khīṇākāropi maggaphalanibbānānipi ‘‘āsavakkhayo’’ti vuccati. ‘‘Yo āsavānaṁ khayo vayo bhedo paribhedo aniccatā antaradhāna’’nti ettha hi āsavānaṁ sarasabhedo ‘‘āsavakkhayo’’ti vutto. ‘‘Jānato ahaṁ, bhikkhave, passato āsavānaṁ khayaṁ vadāmī’’ti (ma. ni. 1.15; saṁ. ni. 2.23; itivu. 102) ettha āsavappahānaṁ āsavānaṁ accantakkhayo asamuppādo khīṇākāro natthibhāvo ‘‘āsavakkhayo’’ti vutto.",
  "atk-s0402a20:36": "‘‘Sekhassa sikkhamānassa, ujumaggānusārino;",
  "atk-s0402a20:37": "Khayasmiṁ paṭhamaṁ ñāṇaṁ, tato aññā anantarā’’ti. (itivu. 62) –",
  "atk-s0402a20:38": "Ettha maggo ‘‘āsavakkhayo’’ti vutto. ‘‘Āsavānaṁ khayā samaṇo hotī’’ti (ma. ni. 1.438) ettha phalaṁ.",
  "atk-s0402a20:39": "‘‘Paravajjānupassissa, niccaṁ ujjhānasaññino;",
  "atk-s0402a20:40": "Āsavā tassa vaḍḍhanti, ārā so āsavakkhayā’’ti. (dha. pa. 253) –",
  "atk-s0402a20:41": "Ettha nibbānaṁ. Imasmiṁ pana sutte phalaṁ sandhāya ‘‘āsavānaṁ khayāyā’’ti āha, arahattaphalatthāyāti attho.",
  "atk-s0402a20:42": "Indriyesu guttadvāroti manacchaṭṭhesu indriyesu pihitadvāro. Bhojane mattaññūti bhojanasmiṁ pamāṇaññū, paṭiggahaṇaparibhogapaccavekkhaṇamattaṁ jānāti pajānātīti attho. Jāgariyaṁanuyuttoti rattindivaṁ cha koṭṭhāse katvā pañcasu koṭṭhāsesu jāgaraṇabhāvaṁ anuyutto, jāgaraṇeyeva yuttappayuttoti attho.",
  "atk-s0402a20:43": "Evaṁ mātikaṁ ṭhapetvā idāni tameva ṭhapitapaṭipāṭiyā vibhajanto kathañca, bhikkhave, bhikkhūtiādimāha. Tattha cakkhunā rūpaṁ disvātiādīnaṁ attho visuddhimagge (visuddhi. 1.15) vitthārito, tathā paṭisaṅkhā yoniso āhāraṁ āhāreti neva davāyātiādīnaṁ (visuddhi. 1.18). Āvaraṇīyehi dhammehīti pañcahi nīvaraṇehi dhammehi. Nīvaraṇāni hi cittaṁ āvaritvā tiṭṭhanti, tasmā āvaraṇīyā dhammāti vuccanti. Sīhaseyyaṁ kappetīti sīho viya seyyaṁ kappeti. Pāde pādaṁ accādhāyāti vāmapādaṁ dakkhiṇapāde atiādhāya. Samaṁ ṭhapite hi pāde jāṇukena jāṇukaṁ gopphakena ca gopphakaṁ ghaṭīyati, tato vedanā uṭṭhahanti. Tasmā tassa dosassa parivajjanatthaṁ thokaṁ atikkamitvā esa pādaṁ ṭhapeti. Tena vuttaṁ – ‘‘pāde pādaṁ accādhāyā’’ti.",
  "atk-s0402a20:44": "Satosampajānoti satiyā ceva sampajaññena ca samannāgato. Kathaṁ panesa niddāyanto sato sampajāno nāma hotīti? Purimappavattivasena. Ayaṁ hi caṅkame caṅkamanto niddāya okkamanabhāvaṁ ñatvā pavattamānaṁ kammaṭṭhānaṁ ṭhapetvā mañce vā phalake vā nipanno niddaṁ upagantvā puna pabujjhamāno kammaṭṭhānaṁ ṭhitaṭṭhāne gaṇhantoyeva pabujjhati. Tasmā niddāyantopi sato sampajāno nāma hoti. Ayaṁ tāva mūlakammaṭṭhāne nayova. Pariggahakammaṭṭhānavasenāpi panesa sato sampajāno nāma hoti. Kathaṁ? Ayaṁ hi caṅkamanto niddāya okkamanabhāvaṁ ñatvā pāsāṇaphalake vā mañce vā dakkhiṇena passena nipajjitvā paccavekkhati – ‘‘acetano kāyo acetane mañce patiṭṭhito, acetano mañco acetanāya pathaviyā, acetanā pathavī acetane udake, acetanaṁ udakaṁ acetane vāte, acetano vāto acetane ākāse patiṭṭhito. Tattha ākāsampi ‘ahaṁ vātaṁ ukkhipitvā ṭhita’nti na jānāti, vātopi ‘ahaṁ ākāse patiṭṭhito’ti na jānāti. Tathā vāto na jānāti. ‘Ahaṁ udakaṁ ukkhipitvā ṭhito’ti…pe… mañco na jānāti, ‘ahaṁ kāyaṁ ukkhipitvā ṭhito’ti, kāyo na jānāti ‘ahaṁ mañce patiṭṭhito’ti. Na hi tesaṁ aññamaññaṁ ābhogo vā samannāhāro vā manasikāro vā cetanā vā patthanā vā atthī’’ti. Tassa evaṁ paccavekkhato taṁ paccavekkhaṇacittaṁ bhavaṅge otarati. Evaṁ niddāyantopi sato sampajāno nāma hotīti.",
  "atk-s0402a20:45": "Uṭṭhānasaññaṁ manasikaritvāti ‘‘ettakaṁ ṭhānaṁ gate cande vā tārakāya vā uṭṭhahissāmī’’ti uṭṭhānakālaparicchedikaṁ saññaṁ manasikaritvā, citte ṭhapetvāti attho. Evaṁ karitvā sayito hi yathāparicchinneyeva kāle uṭṭhahati.",
  "atk-s0402a20:46": "7. Attabyābādhasuttavaṇṇanā",
  "atk-s0402a20:47": "17. Sattame attabyābādhāyāti attadukkhāya. Parabyābādhāyāti paradukkhāya. Kāyasucaritantiādīni pubbabhāge dasakusalakammapathavasena āgatāni, upari pana yāva arahattā avāritāneva.",
  "atk-s0402a20:48": "8. Devalokasuttavaṇṇanā",
  "atk-s0402a20:49": "18. Aṭṭhame aṭṭīyeyyāthāti aṭṭā pīḷitā bhaveyyātha. Harāyeyyāthāti lajjeyyātha. Jiguccheyyāthāti gūthe viya tasmiṁ vacane sañjātajigucchā bhaveyyātha. Iti kirāti ettha itīti padasandhibyañjanasiliṭṭhatā, kirāti anussavatthe nipāto. Dibbena kira āyunā aṭṭīyathāti evamassa sambandho veditabbo. Pageva kho panāti paṭhamataraṁyeva.",
  "atk-s0402a20:50": "9. Paṭhamapāpaṇikasuttavaṇṇanā",
  "atk-s0402a20:51": "19. Navame pāpaṇikoti āpaṇiko, āpaṇaṁ ugghāṭetvā bhaṇḍavikkāyakassa vāṇijassetaṁ adhivacanaṁ. Abhabboti abhājanabhūto. Nasakkaccaṁ kammantaṁ adhiṭṭhātīti yathā adhiṭṭhitaṁ suadhiṭṭhitaṁ hoti, evaṁ sayaṁ attapaccakkhaṁ karonto nādhiṭṭhāti. Tattha paccūsakāle padasaddena uṭṭhāya dīpaṁ jāletvā bhaṇḍaṁ pasāretvā anisīdanto pubbaṇhasamayaṁ na sakkaccaṁ kammantaṁ adhiṭṭhāti nāma. Ayaṁ hi yaṁ corā rattiṁ bhaṇḍaṁ haritvā ‘‘idaṁ amhākaṁ hatthato vissajjessāmā’’ti āpaṇaṁ gantvā appena agghena denti, yampi bahuverino manussā rattiṁ nagare vasitvā pātova āpaṇaṁ gantvā bhaṇḍaṁ gaṇhanti, yaṁ vā pana janapadaṁ gantukāmā manussā pātova āpaṇaṁ gantvā bhaṇḍaṁ kiṇanti, tappaccayassa lābhassa assāmiko hoti.",
  "atk-s0402a20:52": "Aññesaṁ bhojanavelāya pana bhuñjituṁ āgantvā pātova bhaṇḍaṁ paṭisāmetvā gharaṁ gantvā bhuñjitvā niddāyitvā sāyaṁ puna āpaṇaṁ āgacchanto majjhanhikasamayaṁ na sakkaccaṁ kammantaṁ adhiṭṭhāti nāma. So hi yaṁ corā pātova vissajjetuṁ na sampāpuṇiṁsu, divākāle pana paresaṁ asañcārakkhaṇe āpaṇaṁ gantvā appagghena denti, yañca bhojanavelāya puññavanto issarā ‘‘āpaṇato idañcidañca laddhuṁ vaṭṭatī’’ti pahiṇitvā āharāpenti, tappaccayassa lābhassa assāmiko hoti.",
  "atk-s0402a20:53": "Yāva yāmabherinikkhamanā pana antoāpaṇe dīpaṁ jālāpetvā anisīdanto sāyanhasamayaṁ na sakkaccaṁ kammantaṁ adhiṭṭhāti nāma. So hi yaṁ corā pātopi divāpi vissajjetuṁ na sampāpuṇiṁsu , sāyaṁ pana āpaṇaṁ gantvā appagghena denti, tappaccayassa lābhassa assāmiko hoti.",
  "atk-s0402a20:54": "Na sakkaccaṁ samādhinimittaṁ adhiṭṭhātīti sakkaccakiriyāya samādhiṁ na samāpajjati. Ettha ca pātova cetiyaṅgaṇabodhiyaṅgaṇesu vattaṁ katvā senāsanaṁ pavisitvā yāva bhikkhācāravelā, tāva samāpattiṁ appetvā anisīdanto pubbaṇhasamayaṁ na sakkaccaṁ samādhinimittaṁ adhiṭṭhāti nāma. Pacchābhattaṁ pana piṇḍapātapaṭikkanto rattiṭṭhānadivāṭṭhānaṁ pavisitvā yāva sāyanhasamayā samāpattiṁ appetvā anisīdanto majjhanhikasamayaṁ na sakkaccaṁ samādhinimittaṁ adhiṭṭhāti nāma. Sāyaṁ pana cetiyaṁ vanditvā therūpaṭṭhānaṁ katvā senāsanaṁ pavisitvā paṭhamayāmaṁ samāpattiṁ samāpajjitvā anisīdanto sāyanhasamayaṁ na sakkaccaṁ samādhinimittaṁ adhiṭṭhāti nāma. Sukkapakkho vuttapaṭipakkhanayeneva veditabbo. Apicettha ‘‘samāpattiṁ appetvā’’ti vuttaṭṭhāne samāpattiyā asati vipassanāpi vaṭṭati, samādhinimittanti ca samādhiārammaṇampi vaṭṭatiyeva. Vuttampi cetaṁ – ‘‘samādhipi samādhinimittaṁ, samādhārammaṇampi samādhinimitta’’nti.",
  "atk-s0402a20:55": "10. Dutiyapāpaṇikasuttavaṇṇanā",
  "atk-s0402a20:56": "20. Dasame cakkhumāti paññācakkhunā cakkhumā hoti. Vidhuroti visiṭṭhadhuro uttamadhuro ñāṇasampayuttena vīriyena samannāgato. Nissayasampannoti avassayasampanno patiṭṭhānasampanno. Paṇiyanti vikkāyikabhaṇḍaṁ. Ettakaṁ mūlaṁ bhavissati ettako udayoti tasmiṁ ‘‘evaṁ kītaṁ evaṁ vikkāyamāna’’nti vuttapaṇiye yena kayena taṁ kītaṁ, taṁ kayasaṅkhātaṁ mūlaṁ ettakaṁ bhavissati. Yo ca tasmiṁ vikkayamāne vikkayo, tasmiṁ vikkaye ettako udayo bhavissati, ettikā vaḍḍhīti attho.",
  "atk-s0402a20:57": "Kusalo hoti paṇiyaṁ ketuñca vikketuñcāti sulabhaṭṭhānaṁ gantvā kiṇanto dullabhaṭṭhānaṁ gantvā vikkiṇanto ca ettha kusalo nāma hoti, dasaguṇampi vīsatiguṇampi lābhaṁ labhati.",
  "atk-s0402a20:58": "Aḍḍhāti issarā bahunā nikkhittadhanena samannāgatā. Mahaddhanāti vaḷañjanakavasena mahaddhanā . Mahābhogāti upabhogaparibhogabhaṇḍena mahābhogā. Paṭibaloti kāyabalena ceva ñāṇabalena ca samannāgatattā samattho. Amhākañca kālena kālaṁ anuppadātunti amhākañca gahitadhanamūlikaṁ vaḍḍhiṁ kālena kālaṁ anuppadātuṁ. Nipatantīti nimantenti. Nipātentītipi pāṭho, ayameva attho.",
  "atk-s0402a20:59": "Kusalānaṁ dhammānaṁ upasampadāyāti kusaladhammānaṁ sampādanatthāya paṭilābhatthāya. Thāmavāti ñāṇathāmena samannāgato. Daḷhaparakkamoti thirena ñāṇaparakkamena samannāgato. Anikkhittadhuroti ‘‘aggamaggaṁ apāpuṇitvā imaṁ vīriyadhuraṁ na ṭhapessāmī’’ti evaṁ aṭṭhapitadhuro.",
  "atk-s0402a20:60": "Bahussutāti ekanikāyādivasena bahu buddhavacanaṁ sutaṁ etesanti bahussutā. Āgatāgamāti eko nikāyo eko āgamo nāma, dve nikāyā dve āgamā nāma, pañca nikāyā pañca āgamā nāma, etesu āgamesu yesaṁ ekopi āgamo āgato paguṇo pavattito, te āgatāgamā nāma. Dhammadharāti suttantapiṭakadharā. Vinayadharāti vinayapiṭakadharā. Mātikādharāti dvemātikādharā. Paripucchatīti atthānatthaṁ kāraṇākāraṇaṁ pucchati. Paripañhatīti ‘‘imaṁ nāma pucchissāmī’’ti aññāti tuleti pariggaṇhāti. Sesamettha uttānatthameva.",
  "atk-s0402a20:61": "Imasmiṁ pana sutte paṭhamaṁ paññā āgatā, pacchā vīriyañca kalyāṇamittasevanā ca. Tattha paṭhamaṁ arahattaṁ patvā pacchā vīriyaṁ katvā kalyāṇamittā sevitabbāti na evaṁ attho daṭṭhabbo, desanāya nāma heṭṭhimena vā paricchedo hoti uparimena vā dvīhipi vā koṭīhi. Idha pana uparimena paricchedo veditabbo. Tasmā kathentena paṭhamaṁ kalyāṇamittaupanissayaṁ dassetvā majjhe vīriyaṁ dassetvā pacchā arahattaṁ kathetabbanti.",
  "atk-s0402a20:62": "Rathakāravaggo dutiyo."
}