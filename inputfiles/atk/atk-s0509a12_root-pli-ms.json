{
  "atk-s0509a12:0": "13. Vīsatinipāto",
  "atk-s0509a12:1": "1. Ambapālītherīgāthāvaṇṇanā",
  "atk-s0509a12:2": "Vīsatinipāte kāḷakā bhamaravaṇṇasādisātiādikā ambapāliyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī sikhissa bhagavato sāsane pabbajitvā upasampannā hutvā bhikkhunisikkhāpadaṁ samādāya viharantī, ekadivasaṁ sambahulāhi bhikkhunīhi saddhiṁ cetiyaṁ vanditvā padakkhiṇaṁ karontī puretaraṁ gacchantiyā khīṇāsavattheriyā khipantiyā sahasā kheḷapiṇḍaṁ cetiyaṅgaṇe patitaṁ, khīṇāsavattheriyā apassitvā gatāya ayaṁ pacchato gacchantī taṁ kheḷapiṇḍaṁ disvā ‘‘kā nāma gaṇikā imasmiṁ ṭhāne kheḷapiṇḍaṁ pātesī’’ti akkosi. Sā bhikkhunikāle sīlaṁ rakkhantī gabbhavāsaṁ jigucchitvā opapātikattabhāve cittaṁ ṭhapesi. Tena carimattabhāve vesāliyaṁ rājuyyāne ambarukkhamūle opapātikā hutvā nibbatti. Taṁ disvā uyyānapālo nagaraṁ upanesi. Ambarukkhamūle nibbattatāya sā ambapālītveva voharīyittha. Atha naṁ abhirūpaṁ dassanīyaṁ pāsādikaṁ vilāsakantatādiguṇavisesasamuditaṁ disvā sambahulā rājakumārā attano attano pariggahaṁ kātukāmā aññamaññaṁ kalahaṁ akaṁsu. Tesaṁ kalahavūpasamatthaṁ tassā kammasañcoditā vohārikā ‘‘sabbesaṁ hotū’’ti gaṇikāṭṭhāne ṭhapesuṁ. Sā satthari paṭiladdhasaddhā attano uyyāne vihāraṁ katvā buddhappamukhassa bhikkhusaṅghassa niyyādetvā pacchā attano puttassa vimalakoṇḍaññattherassa santike dhammaṁ sutvā pabbajitvā vipassanāya kammaṁ karontī attano sarīrassa jarājiṇṇabhāvaṁ nissāya saṁvegajātā saṅkhārānaṁ aniccataṁ vibhāventī –",
  "atk-s0509a12:3": "252.",
  "atk-s0509a12:4": " ‘‘Kāḷakā bhamaravaṇṇasādisā, vellitaggā mama muddhajā ahuṁ;",
  "atk-s0509a12:5": "Te jarāya sāṇavākasādisā, saccavādivacanaṁ anaññathā.",
  "atk-s0509a12:6": "253.",
  "atk-s0509a12:7": " ‘‘Vāsitova surabhī karaṇḍako, pupphapūra mama uttamaṅgajo;",
  "atk-s0509a12:8": "Taṁ jarāyatha salomagandhikaṁ, saccavādivacanaṁ anaññathā.",
  "atk-s0509a12:9": "254.",
  "atk-s0509a12:10": " ‘‘Kānanaṁva sahitaṁ suropitaṁ, kocchasūcivicitaggasobhitaṁ;",
  "atk-s0509a12:11": "Taṁ jarāya viralaṁ tahiṁ tahiṁ, saccavādivacanaṁ anaññathā.",
  "atk-s0509a12:12": "255.",
  "atk-s0509a12:13": " ‘‘Kaṇhakhandhakasuvaṇṇamaṇḍitaṁ, sobhate suveṇīhilaṅkataṁ;",
  "atk-s0509a12:14": "Taṁ jarāya khalitaṁ siraṁ kataṁ, saccavādivacanaṁ anaññathā.",
  "atk-s0509a12:15": "256.",
  "atk-s0509a12:16": " ‘‘Cittakārasukatāva lekhikā, sobhare su bhamukā pure mama;",
  "atk-s0509a12:17": "Tā jarāya valibhippalambitā, saccavādivacanaṁ anaññathā.",
  "atk-s0509a12:18": "257.",
  "atk-s0509a12:19": " ‘‘Bhassarā surucirā yathā maṇī, nettahesumabhinīlamāyatā;",
  "atk-s0509a12:20": "Te jarāyabhihatā na sobhare, saccavādivacanaṁ anaññathā.",
  "atk-s0509a12:21": "258.",
  "atk-s0509a12:22": " ‘‘Saṇhatuṅgasadisī ca nāsikā, sobhate su abhiyobbanaṁ pati;",
  "atk-s0509a12:23": "Sā jarāya upakūlitā viya, saccavādivacanaṁ anaññathā.",
  "atk-s0509a12:24": "259.",
  "atk-s0509a12:25": " ‘‘Kaṅkaṇaṁva sukataṁ suniṭṭhitaṁ, sobhare su mama kaṇṇapāḷiyo;",
  "atk-s0509a12:26": "Tā jarāya valibhippalambitā, saccavādivacanaṁ anaññathā.",
  "atk-s0509a12:27": "260.",
  "atk-s0509a12:28": " ‘‘Pattalīmakulavaṇṇasādisā , sobhare su dantā pure mama;",
  "atk-s0509a12:29": "Te jarāya khaṇḍitā cāsitā, saccavādivacanaṁ anaññathā.",
  "atk-s0509a12:30": "261.",
  "atk-s0509a12:31": " ‘‘Kānanamhi vanasaṇḍacārinī, kokilāva madhuraṁ nikūjihaṁ;",
  "atk-s0509a12:32": "Taṁ jarāya khalitaṁ tahiṁ tahiṁ, saccavādivacanaṁ anaññathā.",
  "atk-s0509a12:33": "262.",
  "atk-s0509a12:34": " ‘‘Saṇhakamburiva suppamajjitā, sobhate su gīvā pure mama;",
  "atk-s0509a12:35": "Sā jarāya bhaggā vināmitā, saccavādivacanaṁ anaññathā.",
  "atk-s0509a12:36": "263.",
  "atk-s0509a12:37": " ‘‘Vaṭṭapalighasadisopamā ubho, sobhare su bāhā pure mama;",
  "atk-s0509a12:38": "Tā jarāya yathā pāṭalibbalitā, saccavādivacanaṁ anaññathā.",
  "atk-s0509a12:39": "264.",
  "atk-s0509a12:40": " ‘‘Saṇhamuddikasuvaṇṇamaṇḍitā , sobhare su hatthā pure mama;",
  "atk-s0509a12:41": "Te jarāya yathā mūlamūlikā, saccavādivacanaṁ anaññathā.",
  "atk-s0509a12:42": "265.",
  "atk-s0509a12:43": " ‘‘Pīnavaṭṭasahibhuggatā ubho, sobhare su thanakā pure mama;",
  "atk-s0509a12:44": "Thevikīva lambanti nodakā, saccavādivacanaṁ anaññathā.",
  "atk-s0509a12:45": "266.",
  "atk-s0509a12:46": " ‘‘Kañcanassa phalakaṁva sammaṭṭhaṁ, sobhate su kāyo pure mama;",
  "atk-s0509a12:47": "So valīhi sukhumāhi otato, saccavādivacanaṁ anaññathā.",
  "atk-s0509a12:48": "267.",
  "atk-s0509a12:49": " ‘‘Nāgabhogasadisopamā ubho, sobhare su ūrū pure mama;",
  "atk-s0509a12:50": "Te jarāya yathā veḷunāḷiyo, saccavādivacanaṁ anaññathā.",
  "atk-s0509a12:51": "268.",
  "atk-s0509a12:52": " ‘‘Saṇhanūpurasuvaṇṇamaṇḍitā, sobhare su jaṅghā pure mama;",
  "atk-s0509a12:53": "Tā jarāya tiladaṇḍakāriva, saccavādivacanaṁ anaññathā.",
  "atk-s0509a12:54": "269.",
  "atk-s0509a12:55": " ‘‘Tūlapuṇṇasadisopamā ubho, sobhare su pādā pure mama;",
  "atk-s0509a12:56": "Te jarāya phuṭitā valīmatā, saccavādivacanaṁ anaññathā.",
  "atk-s0509a12:57": "270.",
  "atk-s0509a12:58": " ‘‘Ediso ahu ayaṁ samussayo, jajjaro bahudukhānamālayo;",
  "atk-s0509a12:59": "Sopalepapatito jarāgharo, saccavādivacanaṁ anaññathā’’ti. –",
  "atk-s0509a12:60": "Imā gāthāyo abhāsi.",
  "atk-s0509a12:61": "Tattha kāḷakāti kāḷakavaṇṇā. Bhamaravaṇṇasādisāti kāḷakā hontāpi bhamarasadisavaṇṇā, siniddhanīlāti attho. Vellitaggāti kuñcitaggā, mūlato paṭṭhāya yāva aggā kuñcitā vellitāti attho. Muddhajāti kesā. Jarāyāti jarāhetu jarāya upahatasobhā. Sāṇavākasādisāti sāṇasadisā vākasadisā ca, sāṇavākasadisā ceva makacivākasadisā cātipi attho. Saccavādivacanaṁ anaññathāti saccavādino avitathavādino sammāsambuddhassa ‘‘sabbaṁ rūpaṁ aniccaṁ jarābhibhūta’’ntiādivacanaṁ anaññathā yathābhūtameva, na tattha vitathaṁ atthīti.",
  "atk-s0509a12:62": "Vāsitova surabhī karaṇḍakoti pupphagandhavāsacuṇṇādīhi vāsito vāsaṁ gāhāpito pasādhanasamuggo viya sugandhi. Pupphapūra mama uttamaṅgajoti campakasumanamallikādīhi pupphehi pūrito pubbe mama kesakalāpo nimmaloti attho. Tanti uttamaṅgajaṁ. Atha pacchā etarahi salomagandhikaṁ pākatikalomagandhameva jātaṁ. Atha vā salomagandhikanti meṇḍakalomehi samānagandhaṁ. ‘‘Eḷakalomagandha’’ntipi vadanti.",
  "atk-s0509a12:63": "Kānanaṁva sahitaṁ suropitanti suṭṭhu ropitaṁ sahitaṁ ghanasannivesaṁ uddhameva uṭṭhitaṁ ujukadīghasākhaṁ upavanaṁ viya. Kocchasūcivicitaggasobhitanti pubbe kocchena suvaṇṇasūciyā ca kesajaṭāvijaṭanena vicitaggaṁ hutvā sobhitaṁ, ghanabhāvena vā kocchasadisaṁ hutvā paṇadantasūcīhi vicitaggatāya sobhitaṁ. Tanti uttamaṅgajaṁ. Viralaṁ tahiṁ tahinti tattha tattha viralaṁ vilūnakesaṁ.",
  "atk-s0509a12:64": "Kaṇhakhandhakasuvaṇṇamaṇḍitanti suvaṇṇavajirādīhi vibhūsitaṁ kaṇhakesapuñjakaṁ. Ye pana ‘‘saṇhakaṇḍakasuvaṇṇamaṇḍita’’nti paṭhanti, tesaṁ saṇhāhi suvaṇṇasūcīhi jaṭāvijaṭanena maṇḍitanti attho. Sobhate suveṇīhilaṅkatanti sundarehi rājarukkhamālā sadisehi kesaveṇīhi alaṅkataṁ hutvā pubbe virājate. Taṁ jarāya khalitaṁ siraṁ katanti taṁ tathā sobhitaṁ siraṁ idāni jarāya khalitaṁ khaṇḍitākhaṇḍitaṁ vilūnakesaṁ kataṁ.",
  "atk-s0509a12:65": "Cittakārasukatāva lekhikāti cittakārena sippinā nīlāya vaṇṇadhātuyā suṭṭhu katā lekhā viya sobhate. Su bhamukā pure mamāti sundarā bhamukā pubbe mama sobhanaṁ gatā. Valibhippalambitāti nalāṭante uppannāhi valīhi palambantā ṭhitā.",
  "atk-s0509a12:66": "Bhassarāti bhāsurā. Surucirāti suṭṭhu rucirā. Yathā maṇīti maṇimuddikā viya. Nettahesunti sunettā ahesuṁ. Abhinīlamāyatāti abhinīlā hutvā āyatā. Teti nettā. Jarāyabhihatāti jarāya abhihatā.",
  "atk-s0509a12:67": "Saṇhatuṅgasadisīcāti saṇhā tuṅgā sesamukhāvayavānaṁ anurūpā ca. Sobhateti vaṭṭetvā ṭhapitaharitālavaṭṭi viya mama nāsikā sobhate. Su abhiyobbanaṁ patīti sundare abhinavayobbanakāle sā nāsikā idāni jarāya nivāritasobhatāya pariseditā viya varattā viya ca jātā.",
  "atk-s0509a12:68": "Kaṅkaṇaṁvasukataṁ suniṭṭhitanti suparikammakataṁ suvaṇṇakaṅkaṇaṁ viya vaṭṭulabhāvaṁ sandhāya vadati. Sobhareti sobhante. ‘‘Sobhante’’ti vā pāṭho. Suiti nipātamattaṁ. Kaṇṇapāḷiyoti kaṇṇagandhā. Valibhippalambitāti tahiṁ tahiṁ uppannavalīhi valitā hutvā vaṭṭaniyā paṇāmitavatthakhandhā viya bhassantā olambanti.",
  "atk-s0509a12:69": "Pattalīmakulavaṇṇasādisāti kadalimakulasadisavaṇṇasaṇṭhānā. Khaṇḍitāti bhedanapatanehi khaṇḍitā khaṇḍabhāvaṁ gatā. Asitāti vaṇṇabhedena asitabhāvaṁ gatā.",
  "atk-s0509a12:70": "Kānanamhi vanasaṇḍacārinī, kokilāva madhuraṁ nikūjihanti vanasaṇḍe gocaracaraṇena vanasaṇḍacārinī kānane anusaṁgītanivāsinī kokilā viya madhurālāpaṁ nikūjihaṁ. Tanti nikūjitaṁ ālāpaṁ. Khalitaṁ tahiṁ tahinti khaṇḍadantādibhāvena tattha tattha pakkhalitaṁ jātaṁ.",
  "atk-s0509a12:71": "Saṇhakamburiva suppamajjitāti suṭṭhu pamajjitā saṇhā suvaṇṇasaṅkhā viya. Bhaggā vināmitāti maṁsaparikkhayena vibhūtasirājālatāya bhaggā hutvā vinatā.",
  "atk-s0509a12:72": "Vaṭṭapalighasadisopamāti vaṭṭena palighadaṇḍena samasamā. Tāti tā ubhopi bāhāyo. Yathā pāṭalibbalitāti jajjarabhāvena palitapāṭalisākhāsadisā.",
  "atk-s0509a12:73": "Saṇhamuddikasuvaṇṇamaṇḍitāti suvaṇṇamayāhi maṭṭhabhāsurāhi muddikāhi vibhūsitā. Yathā mūlamūlikāti mūlakakaṇḍasadisā.",
  "atk-s0509a12:74": "Pīnavaṭṭasahituggatāti pīnā vaṭṭā aññamaññaṁ sahitāva hutvā uggatā uddhamukhā. Sobhate su thanakā pure mamāti mama ubhopi thanā yathāvuttarūpā hutvā suvaṇṇakalasiyo viya sobhiṁsu. Puthutte hi idaṁ ekavacanaṁ, atītatthe ca vattamānavacanaṁ. Thevikīva lambanti nodakāti te ubhopi me thanā nodakā galitajalā veṇudaṇḍake ṭhapitaudakabhasmā viya lambanti.",
  "atk-s0509a12:75": "Kañcanaphalakaṁvasammaṭṭhanti jātihiṅgulakena makkhitvā ciraparimajjitasovaṇṇaphalakaṁ viya sobhate. So valīhi sukhumāhi otatoti so mama kāyo idāni sukhumāhi valīhi tahiṁ tahiṁ vitato valittacataṁ āpanno.",
  "atk-s0509a12:76": "Nāgabhogasadisopamāti hatthināgassa hatthena samasamā. Hattho hi idha bhuñjati etenāti bhogoti vutto. Teti ūruyo. Yathā veḷunāḷiyoti idāni veḷupabbasadisā ahesuṁ.",
  "atk-s0509a12:77": "Saṇhanūpurasuvaṇṇamaṇḍitāti siniddhamaṭṭhehi suvaṇṇanūpurehi vibhūsitā. Jaṅghāti aṭṭhijaṅghāyo. Tāti tā jaṅghāyo. Tiladaṇḍakārivāti appamaṁsalohitattā kisabhāvena lūnāvasiṭṭhavisukkhatiladaṇḍakā viya ahesuṁ. Ra-kāro padasandhikaro.",
  "atk-s0509a12:78": "Tūlapuṇṇasadisopamāti mudusiniddhabhāvena simbalitūlapuṇṇapaliguṇṭhitaupāhanasadisā. Te mama pādā idāni phuṭitā phalitā, valīmatā valimanto jātā.",
  "atk-s0509a12:79": "Edisoti evarūpo. Ahu ahosi yathāvuttappakāro. Ayaṁ samussayoti ayaṁ mama kāyo. Jajjaroti sithilābandho . Bahudukhānamālayoti jarādihetukānaṁ bahūnaṁ dukkhānaṁ ālayabhūto. Sopalepapatitoti so ayaṁ samussayo apalepapatito abhisaṅkhārālepaparikkhayena patito pātābhimukhoti attho. Sopi alepapatitoti vā padavibhāgo, so evattho. Jarāgharoti jiṇṇagharasadiso. Jarāya vā gharabhūto ahosi. Tasmā saccavādino dhammānaṁ yathābhūtaṁ sabhāvaṁ sammadeva ñatvā kathanato avitathavādino sammāsambuddhassa mama satthuvacanaṁ anaññathā.",
  "atk-s0509a12:80": "Evaṁ ayaṁ therī attano attabhāve aniccatāya sallakkhaṇamukhena sabbesupi tebhūmakadhammesu aniccataṁ upadhāretvā tadanusārena tattha dukkhalakkhaṇaṁ anattalakkhaṇañca āropetvā vipassanaṁ ussukkāpentī maggapaṭipāṭiyā arahattaṁ pāpuṇi. Tena vuttaṁ apadāne (apa. therī 2.4.204-219) –",
  "atk-s0509a12:81": "‘‘Yo raṁsiphusitāveḷo, phusso nāma mahāmuni;",
  "atk-s0509a12:82": "Tassāhaṁ bhaginī āsiṁ, ajāyiṁ khattiye kule.",
  "atk-s0509a12:83": "‘‘Tassa dhammaṁ suṇitvāhaṁ, vippasannena cetasā;",
  "atk-s0509a12:84": "Mahādānaṁ daditvāna, patthayiṁ rūpasampadaṁ.",
  "atk-s0509a12:85": "‘‘Ekatiṁse ito kappe, sikhī lokagganāyako;",
  "atk-s0509a12:86": "Uppanno lokapajjoto, tilokasaraṇo jino.",
  "atk-s0509a12:87": "‘‘Tadāruṇapure ramme, brahmaññakulasambhavā;",
  "atk-s0509a12:88": "Vimuttacittaṁ kupitā, bhikkhuniṁ abhisāpayiṁ.",
  "atk-s0509a12:89": "‘‘Vesikāva anācārā, jinasāsanadūsikā;",
  "atk-s0509a12:90": "Evaṁ akkosayitvāna, tena pāpena kammunā.",
  "atk-s0509a12:91": "‘‘Dāruṇaṁ nirayaṁ gantvā, mahādukkhasamappitā;",
  "atk-s0509a12:92": "Tato cutā manussesu, upapannā tapassinī.",
  "atk-s0509a12:93": "‘‘Dasajātisahassāni, gaṇikattamakārayiṁ;",
  "atk-s0509a12:94": "Tamhā pāpā na muccissaṁ, bhutvā duṭṭhavisaṁ yathā.",
  "atk-s0509a12:95": "‘‘Brahmacariyamasevissaṁ, kassape jinasāsane;",
  "atk-s0509a12:96": "Tena kammavipākena, ajāyiṁ tidase pure.",
  "atk-s0509a12:97": "‘‘Pacchime bhave sampatte, ahosiṁ opapātikā;",
  "atk-s0509a12:98": "Ambasākhantare jātā, ambapālīti tenahaṁ.",
  "atk-s0509a12:99": "‘‘Parivutā pāṇakoṭīhi, pabbajiṁ jinasāsane;",
  "atk-s0509a12:100": "Pattāhaṁ acalaṁ ṭhānaṁ, dhītā buddhassa orasā.",
  "atk-s0509a12:101": "‘‘Iddhīsu ca vasī homi, sotadhātuvisuddhiyā;",
  "atk-s0509a12:102": "Cetopariyañāṇassa, vasī homi mahāmuni.",
  "atk-s0509a12:103": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a12:104": "Sabbāsavaparikkhīṇā, natthi dāni punabbhavo.",
  "atk-s0509a12:105": "‘‘Atthadhammaniruttīsu, paṭibhāne tatheva ca;",
  "atk-s0509a12:106": "Ñāṇaṁ me vimalaṁ suddhaṁ, buddhaseṭṭhassa vāhasā.",
  "atk-s0509a12:107": "‘‘Kilesā jhāpitā mayhaṁ, bhavā sabbe samūhatā;",
  "atk-s0509a12:108": "Nāgīva bandhanaṁ chetvā, viharāmi anāsavā.",
  "atk-s0509a12:109": "‘‘Svāgataṁ vata me āsi, buddhaseṭṭhassa santike;",
  "atk-s0509a12:110": "Tisso vijjā anuppattā, kataṁ buddhassa sāsanaṁ.",
  "atk-s0509a12:111": "‘‘Paṭisambhidā catasso, vimokkhāpi ca aṭṭhime;",
  "atk-s0509a12:112": "Chaḷabhiññā sacchikatā, kataṁ buddhassa sāsana’’nti.",
  "atk-s0509a12:113": "Arahattaṁ pana patvā attano paṭipattiṁ paccavekkhitvā udānavasena tā eva gāthā paccudāhāsīti.",
  "atk-s0509a12:114": "Ambapālītherīgāthāvaṇṇanā niṭṭhitā.",
  "atk-s0509a12:115": "2. Rohinītherīgāthāvaṇṇanā",
  "atk-s0509a12:116": "Samaṇāti bhoti supītiādikā rohiniyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī ito ekanavutikappe vipassissa bhagavato kāle kulagehe nibbattitvā viññutaṁ patvā, ekadivasaṁ bandhumatīnagare bhagavantaṁ piṇḍāya carantaṁ disvā pattaṁ gahetvā pūvassa pūretvā bhagavato datvā pītisomanassajātā pañcapatiṭṭhitena vandi. Sā tena puññakammena devamanussesu saṁsarantī anukkamena upacitavimokkhasambhārā hutvā imasmiṁ buddhuppāde vesāliyaṁ mahāvibhavassa brāhmaṇassa gehe nibbattitvā rohinīti laddhanāmā viññutaṁ patvā, satthari vesāliyaṁ viharante vihāraṁ gantavā dhammaṁ sutvā sotāpannā hutvā mātāpitūnaṁ dhammaṁ desetvā sāsane pasādaṁ uppādetvā te anujānāpetvā sayaṁ pabbajitvā vipassanāya kammaṁ karontī na cirasseva saha paṭisambhidāhi arahattaṁ pāpuṇi. Tena vuttaṁ –",
  "atk-s0509a12:117": "‘‘Nagare bandhumatiyā, vipassissa mahesino;",
  "atk-s0509a12:118": "Piṇḍāya vicarantassa, pūvedāsimahaṁ tadā.",
  "atk-s0509a12:119": "‘‘Tena kammena sukatena, cetanāpaṇidhīhi ca;",
  "atk-s0509a12:120": "Tattha cittaṁ pasādetvā, tāvatiṁsamagacchahaṁ.",
  "atk-s0509a12:121": "‘‘Chattiṁsadevarājūnaṁ , mahesittamakārayiṁ;",
  "atk-s0509a12:122": "Paññāsacakkavattīnaṁ, mahesittamakārayiṁ.",
  "atk-s0509a12:123": "‘‘Manasā patthitā nāma, sabbā mayhaṁ samijjhatha;",
  "atk-s0509a12:124": "Sampattiṁ anubhotvāna, devesu manujesu ca.",
  "atk-s0509a12:125": "‘‘Pacchime bhavasampatte, jāto vippakule ahaṁ;",
  "atk-s0509a12:126": "Rohinī nāma nāmena, ñātakehi piyāyitā.",
  "atk-s0509a12:127": "‘‘Bhikkhūnaṁ santikaṁ gantvā, dhammaṁ sutvā yathātathaṁ;",
  "atk-s0509a12:128": "Saṁviggamānasā hutvā, pabbajiṁ anagāriyaṁ.",
  "atk-s0509a12:129": "‘‘Yoniso padahantīnaṁ, arahattamapāpuṇiṁ;",
  "atk-s0509a12:130": "Ekanavutito kappe, yaṁ dānamadadiṁ tadā;",
  "atk-s0509a12:131": "Duggatiṁ nābhijānāmi, pūvadānassidaṁ phalaṁ.",
  "atk-s0509a12:132": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a12:133": "Arahattaṁ pana patvā attano paṭipattiṁ paccavekkhitvā pubbe sotāpannakāle pitarā attanā ca vacanapaṭivacanavasena vuttagāthā udānavasena bhāsantī –",
  "atk-s0509a12:134": "271.",
  "atk-s0509a12:135": " ‘‘Samaṇāti bhoti supi, samaṇāti pabujjhasi;",
  "atk-s0509a12:136": "Samaṇāneva kittesi, samaṇī nūna bhavissasi.",
  "atk-s0509a12:137": "272.",
  "atk-s0509a12:138": " ‘‘Vipulaṁ annañca pānañca, samaṇānaṁ pavecchasi;",
  "atk-s0509a12:139": "Rohinī dāni pucchāmi, kena te samaṇā piyā.",
  "atk-s0509a12:140": "273.",
  "atk-s0509a12:141": " ‘‘Akammakāmā alasā, paradattūpajīvino;",
  "atk-s0509a12:142": "Āsaṁsukā sādukāmā, kena te samaṇā piyā.",
  "atk-s0509a12:143": "274.",
  "atk-s0509a12:144": " ‘‘Cirassaṁ vata maṁ tāta, samaṇānaṁ paripucchasi;",
  "atk-s0509a12:145": "Tesaṁ te kittayissāmi, paññāsīlaparakkamaṁ.",
  "atk-s0509a12:146": "275.",
  "atk-s0509a12:147": " ‘‘Kammakāmā analasā, kammaseṭṭhassa kārakā;",
  "atk-s0509a12:148": "Rāgaṁ dosaṁ pajahanti, tena me samaṇā piyā.",
  "atk-s0509a12:149": "276.",
  "atk-s0509a12:150": " ‘‘Tīṇi pāpassa mūlāni, dhunanti sucikārino;",
  "atk-s0509a12:151": "Sabbaṁ pāpaṁ pahīnesaṁ, tena me samaṇā piyā.",
  "atk-s0509a12:152": "277.",
  "atk-s0509a12:153": " ‘‘Kāyakammaṁ suci nesaṁ, vacīkammañca tādisaṁ;",
  "atk-s0509a12:154": "Manokammaṁ suci nesaṁ, tena me samaṇā piyā.",
  "atk-s0509a12:155": "278.",
  "atk-s0509a12:156": " ‘‘Vimalā saṅkhamuttāva, suddhā santarabāhirā;",
  "atk-s0509a12:157": "Puṇṇā sukkāna dhammānaṁ, tena me samaṇā piyā.",
  "atk-s0509a12:158": "279.",
  "atk-s0509a12:159": " ‘‘Bahussutā dhammadharā, ariyā dhammajīvino;",
  "atk-s0509a12:160": "Atthaṁ dhammañca desenti, tena me samaṇā piyā.",
  "atk-s0509a12:161": "280.",
  "atk-s0509a12:162": " ‘‘Bahussutā dhammadharā, ariyā dhammajīvino;",
  "atk-s0509a12:163": "Ekaggacittā satimanto, tena me samaṇā piyā.",
  "atk-s0509a12:164": "281.",
  "atk-s0509a12:165": " ‘‘Dūraṅgamā satimanto, mantabhāṇī anuddhatā;",
  "atk-s0509a12:166": "Dukkhassantaṁ pajānanti, tena me samaṇā piyā.",
  "atk-s0509a12:167": "282.",
  "atk-s0509a12:168": " ‘‘Yasmā gāmā pakkamanti, na vilokenti kiñcanaṁ;",
  "atk-s0509a12:169": "Anapekkhāva gacchanti, tena me samaṇā piyā.",
  "atk-s0509a12:170": "283.",
  "atk-s0509a12:171": " ‘‘Na te saṁ koṭṭhe openti, na kumbhiṁ na khaḷopiyaṁ;",
  "atk-s0509a12:172": "Pariniṭṭhitamesānā, tena me samaṇā piyā.",
  "atk-s0509a12:173": "284.",
  "atk-s0509a12:174": " ‘‘Na te hiraññaṁ gaṇhanti, na suvaṇṇaṁ na rūpiyaṁ;",
  "atk-s0509a12:175": "Paccuppannena yāpenti, tena me samaṇā piyā.",
  "atk-s0509a12:176": "285.",
  "atk-s0509a12:177": " ‘‘Nānākulā pabbajitā, nānājanapadehi ca;",
  "atk-s0509a12:178": "Aññamaññaṁ pihayanti, tena me samaṇā piyā.",
  "atk-s0509a12:179": "286.",
  "atk-s0509a12:180": " ‘‘Atthāya vata no bhoti, kule jātāsi rohinī;",
  "atk-s0509a12:181": "Saddhā buddhe ca dhamme ca, saṅghe ca tibbagāravā.",
  "atk-s0509a12:182": "287.",
  "atk-s0509a12:183": " ‘‘Tuvañhetaṁ pajānāsi, puññakkhettaṁ anuttaraṁ;",
  "atk-s0509a12:184": "Amhampi ete samaṇā, paṭiggaṇhanti dakkhiṇaṁ.",
  "atk-s0509a12:185": "288.",
  "atk-s0509a12:186": " ‘‘Patiṭṭhito hettha yañño, vipulo no bhavissati;",
  "atk-s0509a12:187": "Sace bhāyasi dukkhassa, sace te dukkhamappiyaṁ.",
  "atk-s0509a12:188": "289.",
  "atk-s0509a12:189": " ‘‘Upehi saraṇaṁ buddhaṁ, dhammaṁ saṅghañca tādinaṁ;",
  "atk-s0509a12:190": "Samādiyāhi sīlāni, taṁ te atthāya hehiti.",
  "atk-s0509a12:191": "290.",
  "atk-s0509a12:192": " ‘‘Upemi saraṇaṁ buddhaṁ, dhammaṁ saṅghañca tādinaṁ;",
  "atk-s0509a12:193": "Samādiyāmi sīlāni, taṁ me atthāya hehiti.",
  "atk-s0509a12:194": "291.",
  "atk-s0509a12:195": " ‘‘Brahmabandhu pure āsiṁ, so idānimhi brāhmaṇo;",
  "atk-s0509a12:196": "Tevijjo sottiyo camhi, vedagū camhi nhātako’’ti. –",
  "atk-s0509a12:197": "Imā gāthā paccudāhāsi.",
  "atk-s0509a12:198": "Tattha ādito tisso gāthā attano dhītu bhikkhūsu sammutiṁ anicchantena vuttā. Tattha samaṇāti bhoti supīti bhoti tvaṁ supanakālepi ‘‘samaṇā samaṇā’’ti kittentī samaṇapaṭibaddhaṁyeva kathaṁ kathentī supasi. Samaṇāti pabujjhasīti supanato uṭṭhahantīpi ‘‘samaṇā’’iccevaṁ vatvā pabujjhasi niddāya vuṭṭhāsi. Samaṇāneva kittesīti sabbakālampi samaṇe eva samaṇānameva vā guṇe kittesi abhitthavasi. Samaṇī nūna bhavissasīti gihirūpena ṭhitāpi cittena samaṇī eva maññe bhavissasi. Atha vā samaṇī nūna bhavissasīti idāni gihirūpena ṭhitāpi na cireneva samaṇī eva maññe bhavissasi samaṇesu eva ninnapoṇabhāvato.",
  "atk-s0509a12:199": "Pavecchasīti desi. Rohinī dāni pucchāmīti, amma rohini, taṁ ahaṁ idāni pucchāmīti brāhmaṇo attano dhītaraṁ pucchanto āha. Kena te samaṇā piyāti, amma rohini, tvaṁ sayantīpi pabujjhantīpi aññadāpi samaṇānameva guṇe kittayasi, kena nāma kāraṇena tuyhaṁ samaṇā piyāyitabbā jātāti attho.",
  "atk-s0509a12:200": "Idāni brāhmaṇo samaṇesu dosaṁ dhītu ācikkhanto ‘‘akammakāmā’’ti gāthamāha. Tattha akammakāmāti na kammakāmā, attano paresañca atthāvahaṁ kiñci kammaṁ na kātukāmā. Alasāti kusītā. Paradattūpajīvinoti parehi dinneneva upajīvanasīlā. Āsaṁsukāti tato eva ghāsacchādanādīnaṁ āsīsanakā. Sādukāmāti sāduṁ madhurameva āhāraṁ icchanakā. Sabbametaṁ brāhmaṇo samaṇānaṁ guṇe ajānanto attanāva parikappitaṁ dosamāha.",
  "atk-s0509a12:201": "Taṁ sutvā rohinī ‘‘laddho dāni me okāso ayyānaṁ guṇe kathetu’’nti tuṭṭhamānasā bhikkhūnaṁ guṇe kittetukāmā paṭhamaṁ tāva tesaṁ kittane somanassaṁ pavedentī ‘‘cīrassaṁ vata maṁ, tātā’’ti gāthamāha. Tattha cirassaṁ vatāti cirena vata. Tātāti pitaraṁ ālapati. Samaṇānanti samaṇe samaṇānaṁ vā mayhaṁ piyāyitabbaṁ paripucchasi. Tesanti samaṇānaṁ. Paññāsīlaparakkamanti paññañca sīlañca ussāhañca.",
  "atk-s0509a12:202": "Kittayissāmīti kathayissāmi. Paṭijānetvā te kittentī ‘‘akammakāmā alasā’’ti tena vuttaṁ dosaṁ tāva nibbeṭhetvā tappaṭipakkhabhūtaṁ guṇaṁ dassetuṁ ‘‘kammakāmā’’tiādimāha. Tattha kammakāmāti vattapaṭivattādibhedaṁ kammaṁ samaṇakiccaṁ paripūraṇavasena kāmenti icchantīti kammakāmā. Tattha yuttappayuttā hutvā uṭṭhāya samuṭṭhāya vāyamanato na alasāti analasā. Taṁ pana kammaṁ seṭṭhaṁ uttamaṁ nibbānāvahameva karontīti kammaseṭṭhassa kārakā. Karontā pana taṁ paṭipattiyā anavajjabhāvato rāgaṁ dosaṁ pajahanti, yathā rāgadosā pahīyanti, evaṁ samaṇā kammaṁ karonti. Tena me samaṇā piyāti tena yathāvuttena sammāpaṭipajjanena mayhaṁ samaṇā piyāyitabbāti attho.",
  "atk-s0509a12:203": "Tīṇi pāpassa mūlānīti lobhadosamohasaṅkhātāni akusalassa tīṇi mūlāni. Dhunantīti nigghātenti, pajahantīti attho. Sucikārinoti anavajjakammakārino. Sabbaṁ pāpaṁ pahīnesanti aggamaggādhigamena esaṁ sabbampi pāpaṁ pahīnaṁ.",
  "atk-s0509a12:204": "Evaṁ ‘‘samaṇā sucikārino’’ti saṅkhepato vuttamatthaṁ vibhajitvā dassetuṁ ‘‘kāyakamma’’nti gāthamāha. Taṁ suviññeyyameva.",
  "atk-s0509a12:205": "Vimalā saṅkhamuttāvāti sudhotasaṅkhā viya muttā viya ca vigatamalā rāgādimalarahitā. Suddhā santarabāhirāti santarañca bāhirañca santarabāhiraṁ. Tato santarabāhirato suddhā, suddhāsayapayogāti attho. Puṇṇā sukkāna dhammānanti ekantasukkehi anavajjadhammehi paripuṇṇā, asekhehi sīlakkhandhādīhi samannāgatāti attho.",
  "atk-s0509a12:206": "Suttageyyādibahuṁ sutaṁ etesaṁ, sutena vā uppannāti bahussutā, pariyattibāhusaccena paṭivedhabāhusaccena ca samannāgatāti attho. Tameva duvidhampi dhammaṁ dhārentīti dhammadharā. Sattānaṁ ācārasamācārasikkhāpadena arīyantīti ariyā. Dhammena ñāyena jīvantīti dhammajīvino. Atthaṁ dhammañca desentīti bhāsitatthañca desanādhammañca kathenti pakāsenti. Atha vā atthato anapetaṁ dhammato anapetañca desenti ācikkhanti.",
  "atk-s0509a12:207": "Ekaggacittāti samāhitacittā. Satimantoti upaṭṭhitasatino.",
  "atk-s0509a12:208": "Dūraṅgamāti araññagatā, manussūpacāraṁ muñcitvā dūraṁ gacchantā, iddhānubhāvena vā yathārucitaṁ dūraṁ ṭhānaṁ gacchantīti dūraṅgamā. Mantā vuccati paññā, tāya bhaṇanasīlatāya mantabhāṇī. Na uddhatāti anuddhatā, uddhaccarahitā vūpasantacittā. Dukkhassantaṁ pajānantīti vaṭṭadukkhassa pariyantabhūtaṁ nibbānaṁ paṭivijjhanti.",
  "atk-s0509a12:209": "Na vilokenti kiñcananti yato gāmato pakkamanti, tasmiṁ gāme kañci sattaṁ vā saṅkhāraṁ vā apekkhāvasena na olokenti, atha kho pana anapekkhāva gacchanti pakkamanti.",
  "atk-s0509a12:210": "Na te saṁ koṭṭhe opentīti te samaṇā saṁ attano santakaṁ sāpateyyaṁ koṭṭhe na openti na paṭisāmetvā ṭhapenti tādisassa pariggahassa abhāvato. Kumbhinti kumbhiyaṁ. Khaḷopiyanti pacchiyaṁ. Pariniṭṭhitamesānāti parakulesu paresaṁ atthāya siddhameva ghāsaṁ pariyesantā.",
  "atk-s0509a12:211": "Hiraññanti kahāpaṇaṁ. Rūpiyanti rajataṁ. Paccuppannena yāpentīti atītaṁ ananusocantā anāgatañca apaccāsīsantā paccuppannena yāpenti attabhāvaṁ pavattenti.",
  "atk-s0509a12:212": "Aññamaññaṁ pihayantīti aññamaññasmiṁ mettiṁ karonti. ‘‘Pihāyanti’’pi pāṭho, so eva attho.",
  "atk-s0509a12:213": "Evaṁ so brāhmaṇo dhītuyā santike bhikkhūnaṁ guṇe sutvā pasannamānaso dhītaraṁ pasaṁsanto ‘‘atthāya vatā’’tiādimāha.",
  "atk-s0509a12:214": "Amhampīti amhākampi. Dakkhiṇanti deyyadhammaṁ.",
  "atk-s0509a12:215": "Etthāti etesu samaṇesu. Yaññoti dānadhammo. Vipuloti vipulaphalo. Sesaṁ vuttanayameva.",
  "atk-s0509a12:216": "Evaṁ brāhmaṇo saraṇesu sīlesu ca patiṭṭhito aparabhāge sañjātasaṁvego pabbajitvā vipassanaṁ vaḍḍhetvā arahatte patiṭṭhāya attano paṭipattiṁ paccavekkhitvā udānento ‘‘brahmabandhū’’ti gāthamāha. Tassattho heṭṭhā vuttoyeva.",
  "atk-s0509a12:217": "Rohinītherīgāthāvaṇṇanā niṭṭhitā.",
  "atk-s0509a12:218": "3. Cāpātherīgāthāvaṇṇanā",
  "atk-s0509a12:219": "Laṭṭhihattho pure āsītiādikā cāpāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī, anukkamena upacitakusalamūlā sambhatavimokkhasambhārā hutvā imasmiṁ buddhuppāde vaṅgahārajanapade aññatarasmiṁ migaluddakagāme jeṭṭhakamigaluddakassa dhītā hutvā nibbatti, cāpātissā nāmaṁ ahosi. Tena ca samayena upako ājīvako bodhimaṇḍato dhammacakkaṁ pavattetuṁ bārāṇasiṁ uddissa gacchantena satthārā samāgato ‘‘vippasannāni kho te, āvuso, indriyāni, parisuddho chavivaṇṇo pariyodāto, kaṁsi tvaṁ, āvuso, uddissa pabbajito, ko vā te satthā, kassa vā tvaṁ dhammaṁ rocesī’’ti (mahāva. 11; ma. ni. 1.285) pucchitvā –",
  "atk-s0509a12:220": "‘‘Sabbābhibhū sabbavidūhamasmi, sabbesu dhammesu anūpalitto;",
  "atk-s0509a12:221": "Sabbañjaho taṇhākkhaye vimutto, sayaṁ abhiññāya kamuddiseyyaṁ. (dha. pa. 353; mahāva. 11; kathā. 405; ma. ni. 1.285);",
  "atk-s0509a12:222": "‘‘Na me ācariyo atthi, sadiso me na vijjati;",
  "atk-s0509a12:223": "Sadevakasmiṁ lokasmiṁ, natthi me paṭipuggalo.",
  "atk-s0509a12:224": "‘‘Ahañhi arahā loke, ahaṁ satthā anuttaro;",
  "atk-s0509a12:225": "Ekomhi sammāsambuddho, sītibhūtomhi nibbuto.",
  "atk-s0509a12:226": "‘‘Dhammacakkaṁ pavattetuṁ, gacchāmi kāsinaṁ puraṁ;",
  "atk-s0509a12:227": "Andhībhūtasmiṁ lokasmiṁ, āhañchaṁ amatadundubhi’’nti. (mahāva. 11; kathā. 405; ma. ni. 1.285) –",
  "atk-s0509a12:228": "Satthārā attano sabbaññubuddhabhāve dhammacakkapavattane ca pavedite pasannacitto so ‘‘hupeyyapāvuso, arahasi anantajino’’ti (mahāva. 11; ma. ni. 1.285) vatvā ummaggaṁ gahetvā pakkanto vaṅgahārajanapadaṁ agamāsi. So tattha ekaṁ migaluddakagāmakaṁ upanissāya vāsaṁ kappesi. Taṁ tattha jeṭṭhakamigaluddako upaṭṭhāsi. So ekadivasaṁ dūraṁ migavaṁ gacchanto ‘‘mayhaṁ arahante mā pamajjī’’ti attano dhītaraṁ cāpaṁ āṇāpetvā agamāsi saddhiṁ puttabhātukehi. Sā cassa dhītā abhirūpā hoti dassanīyā.",
  "atk-s0509a12:229": "Atha kho upako ājīvako bhikkhācāravelāyaṁ migaluddakassa gharaṁ gato parivisituṁ upagataṁ cāpaṁ disvā rāgena abhibhūto bhuñjitumpi asakkonto bhājanena bhattaṁ ādāya vasanaṭṭhānaṁ gantvā bhattaṁ ekamante nikkhipitvā ‘‘sace cāpaṁ labhissāmi, jīvāmi, no ce, marissāmī’’ti nirāhāro nipajji. Sattame divase migaluddako āgantvā dhītaraṁ pucchi – ‘‘kiṁ mayhaṁ arahante na pamajjī’’ti? Sā ‘‘ekadivasameva āgantvā puna nāgatapubbo’’ti āha. Migaluddako ca tāvadevassa vasanaṭṭhānaṁ gantvā ‘‘kiṁ, bhante, aphāsuka’’nti pāde parimajjanto pucchi. Upako nitthunanto parivattatiyeva. So ‘‘vadatha, bhante, yaṁ mayā sakkā kātuṁ, sabbaṁ taṁ karissāmī’’ti āha. Upako ekena pariyāyena attano ajjhāsayaṁ ārocesi. ‘‘Itaro jānāsi pana, bhante, kiñci sippa’’nti. ‘‘Na jānāmī’’ti. ‘‘Na, bhante, kiñci sippaṁ ajānantena sakkā gharaṁ āvasitu’’nti. So āha – ‘‘nāhaṁ kiñci sippaṁ jānāmi, apica tumhākaṁ maṁsahārako bhavissāmi, maṁsañca vikkiṇissāmī’’ti. Māgaviko ‘‘amhākampi etadeva ruccatī’’ti uttarasāṭakaṁ datvā attano sahāyakassa gehe katipāhaṁ vasāpetvā tādise divase gharaṁ ānetvā dhītaraṁ adāsi.",
  "atk-s0509a12:230": "Atha kāle gacchante tesaṁ saṁvāsamanvāya putto nibbatti, subhaddotissa nāmaṁ akaṁsu. Cāpā tassa rodanakāle ‘‘upakassa putta, ājīvakassa putta, maṁsahārakassa putta, mā rodi mā rodī’’tiādinā puttatosanagītena upakaṁ uppaṇḍesi. So ‘‘mā tvaṁ cāpe maṁ ‘anātho’ti maññi, atthi me sahāyo anantajino nāma, tassāhaṁ santikaṁ gamissāmī’’ti āha. Cāpā ‘‘evamayaṁ aṭṭīyatī’’ti ñatvā punappunaṁ tathā kathesiyeva. So ekadivasaṁ tāya tathā vutto kujjhitvā gantumāraddho. Tāya taṁ taṁ vatvā anunīyamānopi saññattiṁ anāgacchanto pacchimadisābhimukho pakkāmi.",
  "atk-s0509a12:231": "Bhagavā ca tena samayena sāvatthiyaṁ jetavane viharanto bhikkhūnaṁ ācikkhi – ‘‘yo, bhikkhave, ajja ‘kuhiṁ anantajino’ti idhāgantvā pucchati, taṁ mama santikaṁ pesethā’’ti. Upakopi ‘‘kuhiṁ anantajino vasatī’’ti tattha tattha pucchanto anupubbena sāvatthiṁ gantvā vihāraṁ pavisitvā vihāramajjhe ṭhatvā ‘‘kuhiṁ anantajino’’ti pucchi. Taṁ bhikkhū bhagavato santikaṁ nayiṁsu. So bhagavantaṁ disvā ‘‘jānātha maṁ bhagavā’’ti āha. ‘‘Āma, jānāmi, kuhiṁ pana tvaṁ ettakaṁ kālaṁ vasī’’ti? ‘‘Vaṅgahārajanapade, bhante’’ti. ‘‘Upaka, idāni mahallako jāto pabbajituṁ sakkhissasī’’ti? ‘‘Pabbajissāmi, bhante’’ti. Satthā aññataraṁ bhikkhuṁ āṇāpesi – ‘‘ehi tvaṁ, bhikkhu, imaṁ pabbājehī’’ti. So taṁ pabbājesi. So pabbajito satthu santike kammaṭṭhānaṁ gahetvā bhāvanaṁ anuyuñjanto na cirasseva anāgāmiphale patiṭṭhāya kālaṁ katvā avihesu nibbatto, nibbattakkhaṇeyeva arahattaṁ pāpuṇi. Avihesu nibbattamattā satta janā arahattaṁ pattā, tesaṁ ayaṁ aññataro. Vuttañhetaṁ –",
  "atk-s0509a12:232": "‘‘Avihaṁ upapannāse, vimuttā satta bhikkhavo;",
  "atk-s0509a12:233": "Rāgadosaparikkhīṇā, tiṇṇā loke visattikaṁ.",
  "atk-s0509a12:234": "‘‘Upakopalagaṇḍo ca, pakkusāti ca te tayo;",
  "atk-s0509a12:235": "Bhaddiyo khaṇḍadevo ca, bāhuraggi ca siṅgiyo;",
  "atk-s0509a12:236": "Te hitvā mānusaṁ dehaṁ, dibbayogaṁ upaccagu’’nti. (saṁ. ni. 1.105);",
  "atk-s0509a12:237": "Upake pana pakkante nibbindahadayā cāpā dārakaṁ ayyakassa niyyādetvā pubbe upakena gatamaggaṁ gacchantī sāvatthiṁ gantvā bhikkhunīnaṁ santike pabbajitvā vipassanāya kammaṁ karontī maggapaṭipāṭiyā arahatte patiṭṭhitā, attano paṭipattiṁ paccavekkhitvā pubbe upakena attanā ca kathitagāthāyo udānavasena ekajjhaṁ katvā –",
  "atk-s0509a12:238": "292.",
  "atk-s0509a12:239": " ‘‘Laṭṭhihattho pure āsi, so dāni migaluddako;",
  "atk-s0509a12:240": "Āsāya palipā ghorā, nāsakkhi pārametave.",
  "atk-s0509a12:241": "293.",
  "atk-s0509a12:242": " ‘‘Sumattaṁ maṁ maññamānā, cāpi puttamatosayi;",
  "atk-s0509a12:243": "Cāpāya bandhanaṁ chetvā, pabbajissaṁ punopahaṁ.",
  "atk-s0509a12:244": "294.",
  "atk-s0509a12:245": " ‘‘Mā me kujjhi mahāvīra, mā me kujjhi mahāmuni;",
  "atk-s0509a12:246": "Na hi kodhaparetassa, suddhi atthi kuto tapo.",
  "atk-s0509a12:247": "295.",
  "atk-s0509a12:248": " ‘‘Pakkamissañca nāḷāto, kodha nāḷāya vacchati;",
  "atk-s0509a12:249": "Bandhantī itthirūpena, samaṇe dhammajīvino.",
  "atk-s0509a12:250": "296.",
  "atk-s0509a12:251": " ‘‘Ehi kāḷa nivattassu, bhuñja kāme yathā pure;",
  "atk-s0509a12:252": "Ahañca te vasīkatā, ye ca me santi ñātakā.",
  "atk-s0509a12:253": "297.",
  "atk-s0509a12:254": " ‘‘Etto cāpe catubbhāgaṁ, yathā bhāsasi tvañca me;",
  "atk-s0509a12:255": "Tayi rattassa posassa, uḷāraṁ vata taṁ siyā.",
  "atk-s0509a12:256": "298.",
  "atk-s0509a12:257": " ‘‘Kāḷaṅginiṁva takkāriṁ, pupphitaṁ girimuddhani;",
  "atk-s0509a12:258": "Phullaṁ dālimalaṭṭhiṁva, antodīpeva pāṭaliṁ.",
  "atk-s0509a12:259": "299.",
  "atk-s0509a12:260": " ‘‘Haricandanalittaṅgiṁ, kāsikuttamadhāriniṁ;",
  "atk-s0509a12:261": "Taṁ maṁ rūpavatiṁ santiṁ, kassa ohāyaṁ gacchasi.",
  "atk-s0509a12:262": "300.",
  "atk-s0509a12:263": " ‘‘Sākuntikova sakuṇiṁ, yathā bandhitumicchati;",
  "atk-s0509a12:264": "Āharimena rūpena, na maṁ tvaṁ bādhayissasi.",
  "atk-s0509a12:265": "301.",
  "atk-s0509a12:266": " ‘‘Imañca me puttaphalaṁ, kāḷa uppāditaṁ tayā;",
  "atk-s0509a12:267": "Taṁ maṁ puttavatiṁ santiṁ, kassa ohāya gacchasi.",
  "atk-s0509a12:268": "302.",
  "atk-s0509a12:269": " ‘‘Jahanti putte sappaññā, tato ñātī tato dhanaṁ;",
  "atk-s0509a12:270": "Pabbajanti mahāvīrā, nāgo chetvāva bandhanaṁ.",
  "atk-s0509a12:271": "303.",
  "atk-s0509a12:272": " ‘‘Idāni te imaṁ puttaṁ, daṇḍena churikāya vā;",
  "atk-s0509a12:273": "Bhūmiyaṁ vā nisumbhissaṁ, puttasokā na gacchasi.",
  "atk-s0509a12:274": "304.",
  "atk-s0509a12:275": " ‘‘Sace puttaṁ siṅgālānaṁ, kukkurānaṁ padāhisi;",
  "atk-s0509a12:276": "Na maṁ puttakatte jammi, punarāvattayissasi.",
  "atk-s0509a12:277": "305.",
  "atk-s0509a12:278": " ‘‘Handa kho dāni bhaddante, kuhiṁ kāḷa gamissasi;",
  "atk-s0509a12:279": "Katamaṁ gāmanigamaṁ, nagaraṁ rājadhāniyo.",
  "atk-s0509a12:280": "306.",
  "atk-s0509a12:281": " ‘‘Ahumha pubbe gaṇino, assamaṇā samaṇamānino;",
  "atk-s0509a12:282": "Gāmena gāmaṁ vicarimha, nagare rājadhāniyo.",
  "atk-s0509a12:283": "307.",
  "atk-s0509a12:284": " ‘‘Eso hi bhagavā buddho, nadiṁ nerañjaraṁ pati;",
  "atk-s0509a12:285": "Sabbadukkhappahānāya, dhammaṁ deseti pāṇinaṁ;",
  "atk-s0509a12:286": "Tassāhaṁ santikaṁ gacchaṁ, so me satthā bhavissati.",
  "atk-s0509a12:287": "308.",
  "atk-s0509a12:288": " ‘‘Vandanaṁ dāni me vajjāsi, lokanāthaṁ anuttaraṁ;",
  "atk-s0509a12:289": "Padakkhiṇañca katvāna, ādiseyyāsi dakkhiṇaṁ.",
  "atk-s0509a12:290": "309.",
  "atk-s0509a12:291": " ‘‘Etaṁ kho labbhamamhehi, yathā bhāsasi tvañca me;",
  "atk-s0509a12:292": "Vandanaṁ dāni te vajjaṁ, lokanāthaṁ anuttaraṁ;",
  "atk-s0509a12:293": "Padakkhiṇañca katvāna, ādisissāmi dakkhiṇaṁ.",
  "atk-s0509a12:294": "310.",
  "atk-s0509a12:295": " ‘‘Tato ca kāḷo pakkāmi, nadiṁ nerañjaraṁ pati;",
  "atk-s0509a12:296": "So addasāsi sambuddhaṁ, desentaṁ amataṁ padaṁ.",
  "atk-s0509a12:297": "311.",
  "atk-s0509a12:298": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a12:299": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a12:300": "312.",
  "atk-s0509a12:301": " ‘‘Tassa pādāni vanditvā, katvāna naṁ padakkhiṇaṁ;",
  "atk-s0509a12:302": "Cāpāya ādisitvāna, pabbajiṁ anagāriyaṁ;",
  "atk-s0509a12:303": "Tisso vijjā anuppattā, kataṁ buddhassa sāsana’’nti. –",
  "atk-s0509a12:304": "Imā gāthā abhāsi.",
  "atk-s0509a12:305": "Tattha laṭṭhihatthoti daṇḍahattho. Pureti pubbe paribbājakakāle caṇḍagoṇakukkurādīnaṁ pariharaṇatthaṁ daṇḍaṁ hatthena gahetvā vicaraṇako ahosi. So dāni migaluddakoti so idāni migaluddehi saddhiṁ sambhogasaṁvāsehi migaluddo māgaviko jāto. Āsāyāti taṇhāya. ‘‘Āsayā’’tipi pāṭho, ajjhāsayahetūti attho. Palipāti kāmapaṅkato diṭṭhipaṅkato ca. Ghorāti aviditavipulānatthāvahattā dāruṇato ghorā. Nāsakkhi pārametaveti tasseva palipassa pārabhūtaṁ nibbānaṁ etuṁ gantuṁ na asakkhi, na abhisambhunīti attānameva sandhāya upako vadati.",
  "atk-s0509a12:306": "Sumattaṁ maṁ maññamānāti attani suṭṭhu mattaṁ madappattaṁ kāmagedhavasena laggaṁ pamattaṁ vā katvā maṁ sallakkhantī. Cāpā puttamatosayīti migaluddassa dhītā cāpā ‘‘ājīvakassa puttā’’tiādinā maṁ ghaṭṭentī puttaṁ tosesi keḷāyasi. ‘‘Supati maṁ maññamānā’’ti ca paṭhanti, supatīti maṁ maññamānāti attho. Cāpāya bandhanaṁ chetvāti cāpāya tayi uppannaṁ kilesabandhanaṁ chinditvā. Pabbajissaṁ punopahanti puna dutiyavārampi ahaṁ pabbajissāmi.",
  "atk-s0509a12:307": "Idāni tassā ‘‘mayhaṁ attho natthī’’ti vadati, taṁ sutvā cāpā khamāpentī ‘‘mā me kujjhī’’ti gāthamāha. Tattha mā me kujjhīti keḷikaraṇamattena mā mayhaṁ kujjhi. Mahāvīra, mahāmunīti upakaṁ ālapati. Tañhi sā pubbepi pabbajito, idānipi pabbajitukāmoti katvā khantiñca paccāsīsantī ‘‘mahāmunī’’ti āha. Tenevāha – ‘‘na hi kodhaparetassa, suddhi atthi kuto tapo’’ti, tvaṁ ettakampi asahanto kathaṁ cittaṁ damessasi, kathaṁ vā tapaṁ carissasīti adhippāyo.",
  "atk-s0509a12:308": "Atha nāḷaṁ gantvā jīvitukāmosīti cāpāya vutto āha – ‘‘pakkamissañca nāḷāto, kodha nāḷāya vacchatī’’ti ko idha nāḷāya vasissati, nāḷātova ahaṁ pakkamissāmeva. So hi tassa jātagāmo, tato nikkhamitvā pabbaji. So ca magadharaṭṭhe bodhimaṇḍassa āsannapadese, taṁ sandhāya vuttaṁ. Bandhantī itthirūpena, samaṇe dhammajīvinoti cāpe tvaṁ dhammena jīvante dhammike pabbajite attano itthirūpena itthikuttākappehi bandhantī tiṭṭhasi. Yenāhaṁ idāni ediso jāto, tasmā taṁ pariccajāmīti adhippāyo.",
  "atk-s0509a12:309": "Evaṁ vutte cāpā taṁ nivattetukāmā ‘‘ehi, kāḷā’’ti gāthamāha. Tassattho – kāḷavaṇṇatāya, kāḷa, upaka, ehi nivattassu mā pakkami, pubbe viya kāme paribhuñja, ahañca ye ca me santi ñātakā, te sabbeva tuyhaṁ mā pakkamitukāmatāya vasīkatā vasavattino katāti.",
  "atk-s0509a12:310": "Taṁ sutvā upako ‘‘etto cāpe’’ti gāthamāha. Tattha cāpeti cāpe. Cāpasadisaaṅgalaṭṭhitāya hi sā, cāpāti nāmaṁ labhi, tasmā, cāpāti vuccati. Tvaṁ cāpe, yathā bhāsasi, idāni yādisaṁ kathesi, ito catubbhāgameva piyasamudācāraṁ kareyyāsi. Tayi rattassa rāgābhibhūtassa purisassa uḷāraṁ vata taṁ siyā, ahaṁ panetarahi tayi kāmesu ca viratto, tasmā cāpāya vacane na tiṭṭhāmīti adhippāyo.",
  "atk-s0509a12:311": "Puna, cāpā, attani tassa āsattiṁ uppādetukāmā ‘‘kāḷaṅgini’’nti āha. Tattha, kāḷāti tassālapanaṁ. Aṅgininti aṅgalaṭṭhisampannaṁ. Ivāti upamāya nipāto. Takkāriṁ pupphitaṁ girimuddhanīti pabbatamuddhani ṭhitaṁ supupphitadālimalaṭṭhiṁ viya. ‘‘Ukkāgāri’’nti ca keci paṭhanti, aṅgatthilaṭṭhiṁ viyāti attho. Girimuddhanīti ca idaṁ kenaci anupahatasobhatādassanatthaṁ vuttaṁ. Keci ‘‘kāliṅgini’’nti pāṭhaṁ vatvā tassa kumbhaṇḍalatāsadisanti atthaṁ vadanti. Phullaṁ dālimalaṭṭhiṁvāti pupphitaṁ bījapūralataṁ viya. Antodīpeva pāṭalinti dīpakabbhantare pupphitapāṭalirukkhaṁ viya, dīpaggahaṇañcettha sobhāpāṭihāriyadassanatthameva.",
  "atk-s0509a12:312": "Haricandanalittaṅginti lohitacandanena anulittasabbaṅgiṁ. Kāsikuttamadhārininti uttamakāsikavatthadharaṁ. Taṁ manti tādisaṁ maṁ. Rūpavatiṁ santinti rūpasampannaṁ samānaṁ. Kassaohāya gacchasīti kassa nāma sattassa, kassa vā hetuno, kena kāraṇena, ohāya pahāya pariccajitvā gacchasi.",
  "atk-s0509a12:313": "Ito parampi tesaṁ vacanapaṭivacanagāthāva ṭhapetvā pariyosāne tisso gāthā. Tattha sākuntikovāti sakuṇaluddo viya. Āharimena rūpenāti kesamaṇḍanādinā sarīrajagganena ceva vatthābharaṇādinā ca abhisaṅkhārikena rūpena vaṇṇena kittimena cāturiyenāti attho. Na maṁ tvaṁ bādhayissasīti pubbe viya idāni maṁ tvaṁ na bādhituṁ sakkhissasi.",
  "atk-s0509a12:314": "Puttaphalanti puttasaṅkhātaṁ phalaṁ puttapasavo.",
  "atk-s0509a12:315": "Sappaññāti paññavanto, saṁsāre ādīnavavibhāviniyā paññāya samannāgatāti adhippāyo. Te hi appaṁ vā mahantaṁ vā ñātiparivaṭṭaṁ bhogakkhandhaṁ vā pahāya pabbajanti. Tenāha – ‘‘pabbajanti mahāvīrā, nāgo chetvāva bandhana’’nti, ayabandhanaṁ viya hatthināgo gihibandhanaṁ chinditvā mahāvīriyāva pabbajanti, na nihīnavīriyāti attho.",
  "atk-s0509a12:316": "Daṇḍenāti yena kenaci daṇḍena. Churikāyāti khurena. Bhūmiyaṁ vā nisumbhissanti pathaviyaṁ pātetvā pothanavijjhanādinā vibādhissāmi. Puttasokā na gacchasīti puttasokanimittaṁ na gacchissasi.",
  "atk-s0509a12:317": "Padāhisīti dassasi. Puttakatteti puttakāraṇā. Jammīti tassā ālapanaṁ, lāmaketi attho.",
  "atk-s0509a12:318": "Idāni tassa gamanaṁ anujānitvā gamanaṭṭhānaṁ jānituṁ ‘‘handa kho’’ti gāthamāha.",
  "atk-s0509a12:319": "Itaro pubbe ahaṁ aniyyānikaṁ sāsanaṁ paggayha aṭṭhāsiṁ, idāni pana niyyānike anantajinassa sāsane ṭhātukāmo, tasmā tassa santikaṁ gamissāmīti dassento ‘‘ahumhā’’tiādimāha. Tattha gaṇinoti gaṇadharā. Assamaṇāti na samitapāpā. Samaṇamāninoti samitapāpāti evaṁ saññino. Vicarimhāti pūraṇādīsu attānaṁ pakkhipitvā vadati.",
  "atk-s0509a12:320": "Nerañjaraṁpatīti nerañjarāya nadiyā samīpe tassā tīre. Buddhoti abhisambodhiṁ patto, abhisambodhiṁ patvā dhammaṁ desento sabbakālaṁ bhagavā tattheva vasīti adhippāyena vadati.",
  "atk-s0509a12:321": "Vandanaṁ dāni me vajjāsīti mama vandanaṁ vadeyyāsi, mama vacanena lokanāthaṁ anuttaraṁ vadeyyāsīti attho. Padakkhiṇañca katvāna, ādiseyyāsi dakkhiṇanti buddhaṁ bhagavantaṁ tikkhattuṁ padakkhiṇaṁ katvāpi catūsu ṭhānesu vanditvā, tato puññato mayhaṁ pattidānaṁ dento padakkhiṇaṁ ādiseyyāsi buddhaguṇānaṁ sutapubbattā hetusampannatāya ca evaṁ vadati.",
  "atk-s0509a12:322": "Etaṁkho labbhamamhehīti etaṁ padakkhiṇakaraṇaṁ puññaṁ amhehi tava dātuṁ sakkā, na nivattanaṁ, pubbe viya kāmūpabhogo ca na sakkāti adhippāyo. Te vajjanti tava vandanaṁ vajjaṁ vakkhāmi.",
  "atk-s0509a12:323": "Soti kāḷo, addasāsīti addakkhi.",
  "atk-s0509a12:324": "Satthudesanāyaṁ saccakathāya padhānattā tabbinimuttāya abhāvato ‘‘dukkha’’ntiādi vuttaṁ, sesaṁ vuttanayameva.",
  "atk-s0509a12:325": "Cāpātherīgāthāvaṇṇanā niṭṭhitā.",
  "atk-s0509a12:326": "4. Sundarītherīgāthāvaṇṇanā",
  "atk-s0509a12:327": "Petāni bhoti puttānītiādikā sundariyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī ito ekatiṁsakappe vessabhussa bhagavato kāle kulagehe nibbattitvā viññutaṁ patvā ekadivasaṁ satthāraṁ piṇḍāya carantaṁ disvā pasannamānasā bhikkhaṁ datvā pañcapatiṭṭhitena vandi. Satthā tassā cittappasādaṁ ñatvā anumodanaṁ katvā pakkāmi. Sā tena puññakammena tāvatiṁsesu nibbattitvā tattha yāvatāyukaṁ ṭhatvā dibbasampattiṁ anubhavitvā tato cutā aparāparaṁ sugatīsuyeva saṁsarantī paripakkañāṇā hutvā imasmiṁ buddhuppāde bārāṇasiyaṁ sujātassa nāma brāhmaṇassa dhītā hutvā nibbatti. Tassā rūpasampattiyā sundarīti nāmaṁ ahosi. Vayappattakāle cassā kaniṭṭhabhātā kālamakāsi. Athassā pitā puttasokena abhibhūto tattha tattha vicaranto vāsiṭṭhittheriyā samāgantvā taṁ sokavinodanakāraṇaṁ pucchanto ‘‘petāni bhoti puttānī’’tiādikā dve gāthā abhāsi. Therī taṁ sokābhibhūtaṁ ñatvā sokaṁ vinodetukāmā ‘‘bahūni puttasatānī’’tiādikā dve gāthā vatvā attano asokabhāvaṁ kathesi. Taṁ sutvā brāhmaṇo ‘‘kathaṁ tvaṁ, ayye, evaṁ asokā jātā’’ti āha. Tassa therī ratanattayaguṇaṁ kathesi.",
  "atk-s0509a12:328": "Atha brāhmaṇo ‘‘kuhiṁ satthā’’ti pucchitvā ‘‘idāni mithilāyaṁ viharatī’’ti taṁ sutvā tāvadeva rathaṁ yojetvā rathena mithilaṁ gantvā satthāraṁ upasaṅkamitvā vanditvā sammodanīyaṁ kathaṁ katvā ekamantaṁ nisīdi. Tassa satthā dhammaṁ desesi. So dhammaṁ sutvā paṭiladdhasaddho pabbajitvā vipassanaṁ paṭṭhapetvā ghaṭento vāyamanto tatiye divase arahattaṁ pāpuṇi. Atha sārathi rathaṁ ādāya bārāṇasiṁ gantvā brāhmaṇiyā taṁ pavattiṁ ārocesi. Sundarī attano pitu pabbajitabhāvaṁ sutvā, ‘‘amma, ahampi pabbajissāmī’’ti mātaraṁ āpucchi. Mātā ‘‘yaṁ imasmiṁ gehe bhogajātaṁ, sabbaṁ taṁ tuyhaṁ santakaṁ, tvaṁ imassa kulassa dāyādikā paṭipajja, imaṁ sabbabhogaṁ paribhuñja, mā pabbajī’’ti āha. Sā ‘‘na mayhaṁ bhogehi attho, pabbajissāmevāhaṁ, ammā’’ti mātaraṁ anujānāpetvā mahatiṁ sampattiṁ kheḷapiṇḍaṁ viya chaḍḍetvā pabbaji. Pabbajitvā ca sikkhamānāyeva hutvā vipassanaṁ vaḍḍhetvā ghaṭentī vāyamantī hetusampannatāya ñāṇassa paripākaṁ gatattā saha paṭisambhidāhi arahattaṁ pāpuṇi. Tena vuttaṁ apadāne –",
  "atk-s0509a12:329": "‘‘Piṇḍapātaṁ carantassa, vessabhussa mahesino;",
  "atk-s0509a12:330": "Kaṭacchubhikkhamuggayha, buddhaseṭṭhassadāsahaṁ.",
  "atk-s0509a12:331": "‘‘Paṭiggahetvā sambuddho, vessabhū lokanāyako;",
  "atk-s0509a12:332": "Vīthiyā saṇṭhito satthā, akā me anumodanaṁ.",
  "atk-s0509a12:333": "‘‘Kaṭacchubhikkhaṁ datvāna, tāvatiṁsaṁ gamissasi;",
  "atk-s0509a12:334": "Chattiṁsadevarājūnaṁ, mahesittaṁ karissasi.",
  "atk-s0509a12:335": "‘‘Paññāsaṁ cakkavattīnaṁ, mahesittaṁ karissasi;",
  "atk-s0509a12:336": "Manasā patthitaṁ sabbaṁ, paṭilacchasi sabbadā.",
  "atk-s0509a12:337": "‘‘Sampattiṁ anubhotvāna, pabbajissasi kiñcanā;",
  "atk-s0509a12:338": "Sabbāsave pariññāya, nibbāyissasināsavā.",
  "atk-s0509a12:339": "‘‘Idaṁ vatvāna sambuddho, vessabhū lokanāyako;",
  "atk-s0509a12:340": "Nabhaṁ abbhuggamī vīro, haṁsarājāva ambare.",
  "atk-s0509a12:341": "‘‘Sudinnaṁ me dānavaraṁ, suyiṭṭhā yāgasampadā;",
  "atk-s0509a12:342": "Kaṭacchubhikkhaṁ datvāna, pattāhaṁ acalaṁ padaṁ.",
  "atk-s0509a12:343": "‘‘Ekatiṁse ito kappe, yaṁ dānamadadiṁ tadā;",
  "atk-s0509a12:344": "Duggatiṁ nābhijānāmi, bhikkhādānassidaṁ phalaṁ.",
  "atk-s0509a12:345": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a12:346": "Arahattaṁ pana patvā phalasukhena nibbānasukhena ca viharantī aparabhāge ‘‘satthu purato sīhanādaṁ nadissāmī’’ti upajjhāyaṁ āpucchitvā bārāṇasito nikkhamitvā sambahulāhi bhikkhunīhi saddhiṁ anukkamena sāvatthiṁ gantvā satthu santikaṁ upasaṅkamitvā satthāraṁ vanditvā ekamantaṁ ṭhitā satthārā katapaṭisanthārā satthu orasadhītubhāvādivibhāvanena aññaṁ byākāsi. Athassā mātaraṁ ādiṁ katvā sabbo ñātigaṇo parijano ca pabbaji. Sā aparabhāge attano paṭipattiṁ paccavekkhitvā pitarā vuttagāthaṁ ādiṁ katvā udānavasena –",
  "atk-s0509a12:347": "313.",
  "atk-s0509a12:348": " ‘‘Petāni bhoti puttāni, khādamānā tuvaṁ pure;",
  "atk-s0509a12:349": "Tuvaṁ divā ca ratto ca, atīva paritappasi.",
  "atk-s0509a12:350": "314.",
  "atk-s0509a12:351": " ‘‘Sājja sabbāni khāditvā, sataputtāni brāhmaṇī;",
  "atk-s0509a12:352": "Vāseṭṭhi kena vaṇṇena, na bāḷhaṁ paritappasi.",
  "atk-s0509a12:353": "315.",
  "atk-s0509a12:354": " ‘‘Bahūni puttasatāni, ñātisaṅghasatāni ca;",
  "atk-s0509a12:355": "Khāditāni atītaṁse, mama tuñhañca brāhmaṇa.",
  "atk-s0509a12:356": "316.",
  "atk-s0509a12:357": " ‘‘Sāhaṁ nissaraṇaṁ ñatvā, jātiyā maraṇassa ca;",
  "atk-s0509a12:358": "Na socāmi na rodāmi, na cāpi paritappayiṁ.",
  "atk-s0509a12:359": "317.",
  "atk-s0509a12:360": " ‘‘Abbhutaṁ vata vāseṭṭhi, vācaṁ bhāsasi edisiṁ;",
  "atk-s0509a12:361": "Kassa tvaṁ dhammamaññāya, giraṁ bhāsasi edisiṁ.",
  "atk-s0509a12:362": "318.",
  "atk-s0509a12:363": " ‘‘Esa brāhmaṇa sambuddho, nagaraṁ mithilaṁ pati;",
  "atk-s0509a12:364": "Sabbadukkhappahānāya, dhammaṁ desesi pāṇinaṁ.",
  "atk-s0509a12:365": "319.",
  "atk-s0509a12:366": " ‘‘Tassa brahme arahato, dhammaṁ sutvā nirūpadhiṁ;",
  "atk-s0509a12:367": "Tattha viññātasaddhammā, puttasokaṁ byapānudiṁ.",
  "atk-s0509a12:368": "320.",
  "atk-s0509a12:369": " ‘‘So ahampi gamissāmi, nagaraṁ mithilaṁ pati;",
  "atk-s0509a12:370": "Appeva maṁ so bhagavā, sabbadukkhā pamocaye.",
  "atk-s0509a12:371": "321.",
  "atk-s0509a12:372": " ‘‘Addasa brāhmaṇo buddhaṁ, vippamuttaṁ nirūpadhiṁ;",
  "atk-s0509a12:373": "Svassa dhammamadesesi, muni dukkhassa pāragū.",
  "atk-s0509a12:374": "322.",
  "atk-s0509a12:375": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a12:376": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a12:377": "323.",
  "atk-s0509a12:378": " ‘‘Tattha viññātasaddhammo, pabbajjaṁ samarocayi;",
  "atk-s0509a12:379": "Sujāto tīhi rattīhi, tisso vijjā aphassayi.",
  "atk-s0509a12:380": "324.",
  "atk-s0509a12:381": " ‘‘Ehi sārathi gacchāhi, rathaṁ niyyādayāhimaṁ;",
  "atk-s0509a12:382": "Ārogyaṁ brāhmaṇiṁ vajja, pabbaji dāni brāhmaṇo;",
  "atk-s0509a12:383": "Sujāto tīhi rattīhi, tisso vijjā aphassayi.",
  "atk-s0509a12:384": "325.",
  "atk-s0509a12:385": " ‘‘Tato ca rathamādāya, sahassañcāpi sārathi;",
  "atk-s0509a12:386": "Ārogyaṁ brāhmaṇiṁvoca, ‘pabbaji dāni brāhmaṇo;",
  "atk-s0509a12:387": "Sujāto tīhi rattīhi, tisso vijjā aphassayi.",
  "atk-s0509a12:388": "326.",
  "atk-s0509a12:389": " ‘‘Etañcāhaṁ assarathaṁ, sahassañcāpi sārathi;",
  "atk-s0509a12:390": "Tevijjaṁ brāhmaṇaṁ sutvā, puṇṇapattaṁ dadāmi te.",
  "atk-s0509a12:391": "327.",
  "atk-s0509a12:392": " ‘‘Tuyheva hotvassaratho, sahassañcāpi brāhmaṇi;",
  "atk-s0509a12:393": "Ahampi pabbajissāmi, varapaññassa santike.",
  "atk-s0509a12:394": "328.",
  "atk-s0509a12:395": " ‘‘Hatthī gavassaṁ maṇikuṇḍalañca, phītañcimaṁ gahavibhavaṁ pahāya;",
  "atk-s0509a12:396": "Pitā pabbajito tuyhaṁ, bhuñja bhogāni sundarī;",
  "atk-s0509a12:397": "Tuvaṁ dāyādikā kule.",
  "atk-s0509a12:398": "329.",
  "atk-s0509a12:399": " ‘‘Hatthī gavassaṁ maṇikuṇḍalañca, rammaṁ cimaṁ gahavibhavaṁ pahāya;",
  "atk-s0509a12:400": "Pitā pabbajito mayhaṁ, puttasokena aṭṭito;",
  "atk-s0509a12:401": "Ahampi pabbajissāmi, bhātusokena aṭṭitā.",
  "atk-s0509a12:402": "330.",
  "atk-s0509a12:403": " ‘‘So te ijjhatu saṅkappo, yaṁ tvaṁ patthesi sundarī;",
  "atk-s0509a12:404": "Uttiṭṭhapiṇḍo uñcho ca, paṁsukūlañca cīvaraṁ;",
  "atk-s0509a12:405": "Etāni abhisambhontī, paraloke anāsavā.",
  "atk-s0509a12:406": "331.",
  "atk-s0509a12:407": " ‘‘Sikkhamānāya me ayye, dibbacakkhu visodhitaṁ;",
  "atk-s0509a12:408": "Pubbenivāsaṁ jānāmi, yattha me vusitaṁ pure.",
  "atk-s0509a12:409": "332.",
  "atk-s0509a12:410": " ‘‘Tuvaṁ nissāya kalyāṇi, theri saṅghassa sobhane;",
  "atk-s0509a12:411": "Tisso vijjā anuppattā, kataṁ buddhassa sāsanaṁ.",
  "atk-s0509a12:412": "333.",
  "atk-s0509a12:413": " ‘‘Anujānāhi me ayye, icche sāvatthi gantave;",
  "atk-s0509a12:414": "Sīhanādaṁ nadissāmi, buddhaseṭṭhassa santike.",
  "atk-s0509a12:415": "334.",
  "atk-s0509a12:416": " ‘‘Passa sundari satthāraṁ, hemavaṇṇaṁ harittacaṁ;",
  "atk-s0509a12:417": "Adantānaṁ dametāraṁ, sambuddhamakutobhayaṁ.",
  "atk-s0509a12:418": "335.",
  "atk-s0509a12:419": " ‘‘Passa sundarimāyantiṁ, vippamuttaṁ nirūpadhiṁ;",
  "atk-s0509a12:420": "Vītarāgaṁ visaṁyuttaṁ, katakiccamanāsavaṁ.",
  "atk-s0509a12:421": "336.",
  "atk-s0509a12:422": " ‘‘Bārāṇasito nikkhamma, tava santikamāgatā;",
  "atk-s0509a12:423": "Sāvikā te mahāvīra, pāde vandati sundarī.",
  "atk-s0509a12:424": "337.",
  "atk-s0509a12:425": " ‘‘Tuvaṁ buddho tuvaṁ satthā, tuyhaṁ dhītāmhi brāhmaṇa;",
  "atk-s0509a12:426": "Orasā mukhato jātā, katakiccā anāsavā.",
  "atk-s0509a12:427": "338.",
  "atk-s0509a12:428": " ‘‘Tassā te svāgataṁ bhadde, tato te adurāgataṁ;",
  "atk-s0509a12:429": "Evañhi dantā āyanti, satthu pādāni vandikā;",
  "atk-s0509a12:430": "Vītarāgā visaṁyuttā, katakiccā anāsavā’’ti. –",
  "atk-s0509a12:431": "Imā gāthā paccudāhāsi.",
  "atk-s0509a12:432": "Tattha petānīti matāni. Bhotīti taṁ ālapati. Puttānīti liṅgavipallāsena vuttaṁ, pete putteti attho. Eko eva ca tassā putto mato, brāhmaṇo pana ‘‘cirakālaṁ ayaṁ sokena aṭṭā hutvā vicari, bahū maññe imissā puttā matā’’ti evaṁsaññī hutvā bahuvacanenāha. Tathā ca ‘‘sājja sabbāni khāditvā sataputtānī’’ti. Khādamānāti lokavohāravasena khuṁsanavacanametaṁ. Loke hi yassā itthiyā jātajātā puttā maranti, taṁ garahantā ‘‘puttakhādinī’’tiādiṁ vadanti. Atīvāti ativiya bhusaṁ. Paritappasīti santappasi, pureti yojanā. Ayañhettha saṅkhepattho – bhoti vāseṭṭhi, pubbe tvaṁ mataputtā hutvā socantī paridevantī ativiya sokāya samappitā gāmanigamarājadhāniyo āhiṇḍasi.",
  "atk-s0509a12:433": "Sājjāti sā ajja, sā tvaṁ etarahīti attho. ‘‘Sajjā’’ti vā pāṭho. Kena vaṇṇenāti kena kāraṇena.",
  "atk-s0509a12:434": "Khāditānīti therīpi brāhmaṇena vuttapariyāyeneva vadati. Khāditāni vā byagghadīpibiḷārādijātiyo sandhāyevamāha. Atītaṁseti atītakoṭṭhāse, atikkantabhavesūti attho. Mama tuyhañcāti mayā ca tayā ca.",
  "atk-s0509a12:435": "Nissaraṇaṁ ñatvā jātiyā maraṇassa cāti jātijarāmaraṇānaṁ nissaraṇabhūtaṁ nibbānaṁ maggañāṇena paṭivijjhitvā. Na cāpi paritappayinti na cāpi upāyāsāsiṁ, ahaṁ upāyāsaṁ na āpajjinti attho.",
  "atk-s0509a12:436": "Abbhutaṁ vatāti acchariyaṁ vata. Tañhi abbhutaṁ pubbe abhūtaṁ abbhutanti vuccati. Edisinti evarūpiṁ, ‘‘na socāmi na rodāmi, na cāpi paritappayi’’nti evaṁ socanādīnaṁ abhāvadīpaniṁ vācaṁ. Kassa tvaṁ dhammamaññāyāti kevalaṁ yathā ediso dhammo laddhuṁ na sakkā, tasmā kassa nāma satthuno dhammamaññāya giraṁ bhāsasi edisanti satthāraṁ sāsanañca pucchati.",
  "atk-s0509a12:437": "Nirūpadhinti niddukkhaṁ. Viññātasaddhammāti paṭividdhaariyasaccadhammā. Byapānudinti nīhariṁ pajahiṁ.",
  "atk-s0509a12:438": "Vippamuttanti sabbaso vimuttaṁ, sabbakilesehi sabbabhavehi ca visaṁyuttaṁ. Svassāti so sammāsambuddho assa brāhmaṇassa.",
  "atk-s0509a12:439": "Tatthāti tassaṁ catusaccadhammadesanāyaṁ.",
  "atk-s0509a12:440": "Rathaṁ niyyādayāhimanti imaṁ rathaṁ brāhmaṇiyā niyyādehi.",
  "atk-s0509a12:441": "Sahassañcāpīti maggaparibbayatthaṁ nītaṁ kahāpaṇasahassañcāpi ādāya niyyādehīti yojanā.",
  "atk-s0509a12:442": "Assarathanti assayuttarathaṁ. Puṇṇapattanti tuṭṭhidānaṁ.",
  "atk-s0509a12:443": "Evaṁ brāhmaṇiyā tuṭṭhidāne diyyamāne taṁ asampaṭicchanto sārathi ‘‘tuyheva hotū’’ti gāthaṁ vatvā satthu santikameva gantvā pabbaji. Pabbajite pana sārathimhi brāhmaṇī attano dhītaraṁ sundariṁ āmantetvā gharāvāse niyojentī ‘‘hatthī gavassa’’nti gāthamāha. Tattha hatthīti hatthino. Gavassanti gāvo ca assā ca. Maṇikuṇḍalañcāti maṇi ca kuṇḍalāni ca. Phītañcimaṁ gahavibhavaṁ pahāyāti imaṁ hatthiādippabhedaṁ yathāvuttaṁ avuttañca khettavatthuhiraññasuvaṇṇādibhedaṁ phītaṁ pahūtañca gahavibhavaṁ gehūpakaraṇaṁ aññañca dāsidāsādikaṁ sabbaṁ pahāya tava pitā pabbajito. Bhuñja bhogāni sundarīti sundari, tvaṁ ime bhoge bhuñjassu. Tuvaṁ dāyādikā kuleti tuvañhi imasmiṁ kule dāyajjārahāti.",
  "atk-s0509a12:444": "Taṁ sutvā sundarī attano nekkhammajjhāsayaṁ pakāsentī ‘‘hatthīgavassa’’ntiādimāha.",
  "atk-s0509a12:445": "Atha naṁ mātā nekkhammeyeva niyojentī ‘‘so te ijjhatū’’tiādinā diyaḍḍhagāthamāha. Tattha yaṁ tvaṁ patthesi sundarīti sundari tvaṁ idāni yaṁ patthesi ākaṅkhasi. So tava pabbajjāya saṅkappo pabbajjāya chando ijjhatu anantarāyena sijjhatu. Uttiṭṭhapiṇḍoti ghare ghare patiṭṭhitvā laddhabbabhikkhāpiṇḍo. Uñchoti tadatthaṁ gharapaṭipāṭiyā āhiṇḍanaṁ uddissa ṭhānañca. Etānīti uttiṭṭhapiṇḍādīni. Abhisambhontīti anibbinnarūpā jaṅghabalaṁ nissāya abhisambhavantī, sādhentīti attho.",
  "atk-s0509a12:446": "Atha sundarī ‘‘sādhu, ammā’’ti mātuyā paṭissuṇitvā nikkhamitvā bhikkhunupassayaṁ gantvā sikkhamānāyeva samānā tisso vijjā sacchikatvā ‘‘satthu santikaṁ gamissāmī’’ti upajjhāyaṁ ārocetvā bhikkhunīhi saddhiṁ sāvatthiṁ agamāsi. Tena vuttaṁ ‘‘sikkhamānāya me, ayye’’tiādi. Tattha sikkhamānāya meti sikkhamānāya samānāya mayā. Ayyeti attano upajjhāyaṁ ālapati.",
  "atk-s0509a12:447": "Tuvaṁ nissāya kalyāṇi, theri saṅghassa sobhaneti bhikkhunisaṅghe vuddhatarabhāvena thiraguṇayogena ca saṅghattheri sobhanehi sīlādīhi samannāgatattā sobhane kalyāṇi kalyāṇamitte, ayye, taṁ nissāya mayā tisso vijjā anuppattā kataṁ buddhassa sāsananti yojanā.",
  "atk-s0509a12:448": "Iccheti icchāmi. Sāvatthi gantaveti sāvatthiṁ gantuṁ. Sīhanādaṁ nadissāmīti aññābyākaraṇameva sandhāyāha.",
  "atk-s0509a12:449": "Atha sundarī anukkamena sāvatthiṁ gantvā vihāraṁ pavisitvā satthāraṁ dhammāsane nisinnaṁ disvā uḷāraṁ pītisomanassaṁ paṭisaṁvedayamānā attānameva ālapantī āha ‘‘passa sundarī’’ti. Hemavaṇṇanti suvaṇṇavaṇṇaṁ. Harittacanti kañcanasannibhattacaṁ. Ettha ca bhagavā pītavaṇṇena ‘‘suvaṇṇavaṇṇo’’ti vuccati. Atha kho sammadeva ghaṁsitvā jātihiṅgulakena anulimpitvā suparimajjitakañcanādāsasannibhoti dassetuṁ ‘‘hemavaṇṇa’’nti vatvā ‘‘harittaca’’nti vuttaṁ.",
  "atk-s0509a12:450": "Passa sundarimāyantinti taṁ sundarināmikaṁ maṁ bhagavā āgacchanti passa. ‘‘Vippamutta’’ntiādinā aññaṁ byākarontī pītivipphāravasena vadati.",
  "atk-s0509a12:451": "Kuto pana āgatā, kattha ca āgatā, kīdisā cāyaṁ sundarīti āsaṅkantānaṁ āsaṅkaṁ nivattetuṁ ‘‘bārāṇasito’’ti gāthaṁ vatvā tattha ‘‘sāvikā cā’’ti vuttamatthaṁ pākaṭataraṁ kātuṁ ‘‘tuvaṁ buddho’’ti gāthamāha. Tassattho – imasmiṁ sadevake loke tuvameveko sabbaññubuddho, diṭṭhadhammikasamparāyikaparamatthehi yathārahaṁ anusāsanato tuvaṁ me satthā, ahañca khīṇāsavabrāhmaṇī bhagavā tuyhaṁ ure vāyāma janitābhijātitāya orasā, mukhato pavattadhammaghosena sāsanassa ca mukhabhūtena ariyamaggena jātattā mukhato jātā, niṭṭhitapariññātādikaraṇīyatāya katakiccā, sabbaso āsavānaṁ khepitattā anāsavāti.",
  "atk-s0509a12:452": "Athassā satthā āgamanaṁ abhinandanto ‘‘tassā te svāgata’’nti gāthamāha. Tassattho – yā tvaṁ mayā adhigataṁ dhammaṁ yāthāvato adhigacchi. Tassā te, bhadde sundari, idha mama santike āgataṁ āgamanaṁ suāgataṁ. Tato eva taṁ adurāgataṁ na durāgataṁ hoti. Kasmā? Yasmā evañhi dantā āyantīti, yathā tvaṁ sundari, evañhi uttamena ariyamaggadamathena dantā tato eva sabbadhi vītarāgā, sabbesaṁ saṁyojanānaṁ samucchinnattā visaṁyuttā katakiccā anāsavā satthu pādānaṁ vandikā āgacchanti, tasmā tassā te svāgataṁ adurāgatanti yojanā.",
  "atk-s0509a12:453": "Sundarītherīgāthāvaṇṇanā niṭṭhitā.",
  "atk-s0509a12:454": "5. Subhākammāradhītutherīgāthāvaṇṇanā",
  "atk-s0509a12:455": "Daharāhantiādikā subhāya kammāradhītāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena sambhāvitakusalamūlā upacitavimokkhasambhārā sugatīsuyeva saṁsarantī paripakkañāṇā hutvā imasmiṁ buddhuppāde rājagahe aññatarassa suvaṇṇakārassa dhītā hutvā nibbatti, rūpasampattisobhāya subhāti tassā nāmaṁ ahosi. Sā anukkamena viññutaṁ patvā, satthu rājagahappavesane satthari sañjātappasādā ekadivasaṁ bhagavantaṁ upasaṅkamitvā vanditvā ekamantaṁ nisīdi. Satthā tassā indriyaparipākaṁ disvā ajjhāsayānurūpaṁ catusaccagabbhadhammaṁ desesi. Sā tāvadeva sahassanayapaṭimaṇḍite sotāpattiphale patiṭṭhāsi. Sā aparabhāge gharāvāse dosaṁ disvā mahāpajāpatiyā gotamiyā santike pabbajitvā bhikkhunisīle patiṭṭhitā uparimaggatthāya bhāvanamanuyuñji. Taṁ ñātakā kālena kālaṁ upasaṅkamitvā kāmehi nimantentā pahūtadhanaṁ vibhavajātañca dassetvā palobhenti. Sā ekadivasaṁ attano santikaṁ upagatānaṁ gharāvāsesu kāmesu ca ādīnavaṁ pakāsentī ‘‘daharāha’’ntiādīhi catuvīsatiyā gāthāhi dhammaṁ kathetvā te nirāse katvā vissajjetvā vipassanāya kammaṁ karontī indriyāni pariyodapentī bhāvanaṁ ussukkāpetvā na cirasseva saha paṭisambhidāhi arahattaṁ pāpuṇi. Arahattaṁ pana patvā –",
  "atk-s0509a12:456": "339.",
  "atk-s0509a12:457": " ‘‘Daharāhaṁ suddhavasanā, yaṁ pure dhammamassuṇiṁ;",
  "atk-s0509a12:458": "Tassā me appamattāya, saccābhisamayo ahu.",
  "atk-s0509a12:459": "340.",
  "atk-s0509a12:460": " ‘‘Tatohaṁ sabbakāmesu, bhusaṁ aratimajjhagaṁ;",
  "atk-s0509a12:461": "Sakkāyasmiṁ bhayaṁ disvā, nekkhammameva pīhaye.",
  "atk-s0509a12:462": "341.",
  "atk-s0509a12:463": " ‘‘Hitvānahaṁ ñātigaṇaṁ, dāsakammakarāni ca;",
  "atk-s0509a12:464": "Gāmakhettāni phītāni, ramaṇīye pamodite.",
  "atk-s0509a12:465": "342.",
  "atk-s0509a12:466": " ‘‘Pahāyahaṁ pabbajitā, sāpateyyamanappakaṁ;",
  "atk-s0509a12:467": "Evaṁ saddhāya nikkhamma, saddhamme suppavedite.",
  "atk-s0509a12:468": "343.",
  "atk-s0509a12:469": " ‘‘Netaṁ assa patirūpaṁ, ākiñcaññañhi patthaye;",
  "atk-s0509a12:470": "Yo jātarūpaṁ rajataṁ, chaḍḍetvā punarāgame.",
  "atk-s0509a12:471": "344.",
  "atk-s0509a12:472": " ‘‘Rajataṁ jātarūpaṁ vā, na bodhāya na santiyā;",
  "atk-s0509a12:473": "Netaṁ samaṇasāruppaṁ, na etaṁ ariyaddhanaṁ.",
  "atk-s0509a12:474": "345.",
  "atk-s0509a12:475": " ‘‘Lobhanaṁ madanañcetaṁ, mohanaṁ rajavaḍḍhanaṁ;",
  "atk-s0509a12:476": "Sāsaṅkaṁ bahuāyāsaṁ, natthi cettha dhuvaṁ ṭhiti.",
  "atk-s0509a12:477": "346.",
  "atk-s0509a12:478": " ‘‘Ettha rattā pamattā ca, saṁkiliṭṭhamanā narā;",
  "atk-s0509a12:479": "Aññamaññena byāruddhā, puthū kubbanti medhagaṁ.",
  "atk-s0509a12:480": "347.",
  "atk-s0509a12:481": " ‘‘Vadho bandho parikleso, jāni sokapariddavo;",
  "atk-s0509a12:482": "Kāmesu adhipannānaṁ, dissate byasanaṁ bahuṁ.",
  "atk-s0509a12:483": "348.",
  "atk-s0509a12:484": " ‘‘Taṁ maṁ ñātī amittāva, kiṁ vo kāmesu yuñjatha;",
  "atk-s0509a12:485": "Jānātha maṁ pabbajitaṁ, kāmesu bhayadassiniṁ.",
  "atk-s0509a12:486": "349.",
  "atk-s0509a12:487": " ‘‘Na hiraññasuvaṇṇena, parikkhīyanti āsavā;",
  "atk-s0509a12:488": "Amittā vadhakā kāmā, sapattā sallabandhanā.",
  "atk-s0509a12:489": "350.",
  "atk-s0509a12:490": " ‘‘Taṁ maṁ ñātī amittāva, kiṁ vo kāmesu yuñjatha;",
  "atk-s0509a12:491": "Jānātha maṁ pabbajitaṁ, muṇḍaṁ saṅghāṭipārutaṁ.",
  "atk-s0509a12:492": "351.",
  "atk-s0509a12:493": " ‘‘Uttiṭṭhapiṇḍo uñcho ca, paṁsukūlañca cīvaraṁ;",
  "atk-s0509a12:494": "Etaṁ kho mama sāruppaṁ, anagārūpanissayo.",
  "atk-s0509a12:495": "352.",
  "atk-s0509a12:496": " ‘‘Vantā mahesīhi kāmā, ye dibbā ye ca mānusā;",
  "atk-s0509a12:497": "Khemaṭṭhāne vimuttā te, pattā te acalaṁ sukhaṁ.",
  "atk-s0509a12:498": "353.",
  "atk-s0509a12:499": " ‘‘Māhaṁ kāmehi saṁgacchiṁ, yesu tāṇaṁ na vijjati;",
  "atk-s0509a12:500": "Amittā vadhakā kāmā, aggikkhandhūpamā dukhā.",
  "atk-s0509a12:501": "354.",
  "atk-s0509a12:502": " ‘‘Paripantho esa bhayo, savighāto sakaṇṭako;",
  "atk-s0509a12:503": "Gedho suvisamo ceso, mahanto mohanāmukho.",
  "atk-s0509a12:504": "355.",
  "atk-s0509a12:505": " ‘‘Upasaggo bhīmarūpo, kāmā sappasirūpamā;",
  "atk-s0509a12:506": "Ye bālā abhinandanti, andhabhūtā puthujjanā.",
  "atk-s0509a12:507": "356.",
  "atk-s0509a12:508": " ‘‘Kāmapaṅkena sattā hi, bahū loke aviddasū;",
  "atk-s0509a12:509": "Pariyantaṁ na jānanti, jātiyā maraṇassa ca.",
  "atk-s0509a12:510": "357.",
  "atk-s0509a12:511": " ‘‘Duggatigamanaṁ maggaṁ, manussā kāmahetukaṁ;",
  "atk-s0509a12:512": "Bahuṁ ve paṭipajjanti, attano rogamāvahaṁ.",
  "atk-s0509a12:513": "358.",
  "atk-s0509a12:514": " ‘‘Evaṁ amittajananā, tāpanā saṁkilesikā;",
  "atk-s0509a12:515": "Lokāmisā bandhanīyā, kāmā maraṇabandhanā.",
  "atk-s0509a12:516": "359.",
  "atk-s0509a12:517": " ‘‘Ummādanā ullapanā, kāmā cittappamāthino;",
  "atk-s0509a12:518": "Sattānaṁ saṁkilesāya, khippaṁ mārena oḍḍitaṁ.",
  "atk-s0509a12:519": "360.",
  "atk-s0509a12:520": " ‘‘Anantādīnavā kāmā, bahudukkhā mahāvisā;",
  "atk-s0509a12:521": "Appassādā raṇakarā, sukkapakkhavisosanā.",
  "atk-s0509a12:522": "361.",
  "atk-s0509a12:523": " ‘‘Sāhaṁ etādisaṁ katvā, byasanaṁ kāmahetukaṁ;",
  "atk-s0509a12:524": "Na taṁ paccāgamissāmi, nibbānābhiratā sadā.",
  "atk-s0509a12:525": "362.",
  "atk-s0509a12:526": " ‘‘Raṇaṁ taritvā kāmānaṁ, sītibhāvābhikaṅkhinī;",
  "atk-s0509a12:527": "Appamattā vihassāmi, sabbasaṁyojanakkhaye.",
  "atk-s0509a12:528": "363.",
  "atk-s0509a12:529": " ‘‘Asokaṁ virajaṁ khemaṁ, ariyaṭṭhaṅgikaṁ ujuṁ;",
  "atk-s0509a12:530": "Taṁ maggaṁ anugacchāmi, yena tiṇṇā mahesino.",
  "atk-s0509a12:531": "364.",
  "atk-s0509a12:532": " ‘‘Imaṁ passatha dhammaṭṭhaṁ, subhaṁ kammāradhītaraṁ;",
  "atk-s0509a12:533": "Anejaṁ upasampajja, rukkhamūlamhi jhāyati.",
  "atk-s0509a12:534": "365.",
  "atk-s0509a12:535": " ‘‘Ajjaṭṭhamī pabbajitā, saddhā saddhammasobhanā;",
  "atk-s0509a12:536": "Vinītuppalavaṇṇāya, tevijjā maccuhāyinī.",
  "atk-s0509a12:537": "366.",
  "atk-s0509a12:538": " ‘‘Sāyaṁ bhujissā aṇaṇā, bhikkhunī bhāvitindriyā;",
  "atk-s0509a12:539": "Sabbayogavisaṁyuttā, katakiccā anāsavā.",
  "atk-s0509a12:540": "367.",
  "atk-s0509a12:541": " ‘‘Taṁ sakko devasaṅghena, upasaṅkamma iddhiyā;",
  "atk-s0509a12:542": "Namassati bhūtapati, subhaṁ kammāradhītara’’nti. – imā gāthā abhāsi;",
  "atk-s0509a12:543": "Tattha daharāhaṁ suddhavasanā, yaṁ pure dhammamassuṇinti yasmā ahaṁ pubbe daharā taruṇī eva suddhavasanā suddhavatthanivatthā alaṅkatappaṭiyattā satthu santike dhammaṁ assosiṁ. Tassā me appamattāya, saccābhisamayo ahūti yasmā ca tassā me mayhaṁ yathāsutaṁ dhammaṁ paccavekkhitvā appamattāya upaṭṭhitassatiyā sīlaṁ adhiṭṭhahitvā bhāvanaṁ anuyuñjantiyāva catunnaṁ ariyasaccānaṁ abhisamayo ‘‘idaṁ dukkha’’ntiādinā (paṭi. ma. 1.32) paṭivedho ahosi.",
  "atk-s0509a12:544": "Tatohaṁ sabbakāmesu, bhusaṁ aratimajjhaganti tato tena kāraṇena satthu santike dhammassa sutattā saccānañca abhisamitattā manussesu dibbesu cāti sabbesupi kāmesu bhusaṁ ativiya aratiṁ ukkaṇṭhiṁ adhigacchiṁ. Sakkāyasmiṁ upādānakkhandhapañcake, bhayaṁ sappaṭibhayabhāvaṁ ñāṇacakkhunā disvā, nekkhammameva pabbajjaṁ nibbānameva, pīhaye pihayāmi patthayāmi.",
  "atk-s0509a12:545": "Dāsakammakarāni cāti dāse ca kammakāre ca, liṅgavipallāsena hetaṁ vuttaṁ. Gāmakhettānīti gāme ca pubbaṇṇāparaṇṇaviruhanakkhettāni ca, gāmapariyāpannāni vā khettāni. Phītānīti samiddhāni. Ramaṇīyeti manuññe. Pamoditeti pamudite, bhogakkhandhe hitvāti sambandho. Sāpateyyanti santakaṁ dhanaṁ, maṇikanakarajatādipariggahavatthuṁ. Anappakanti mahantaṁ, pahāyāti yojanā. Evaṁ saddhāya nikkhammāti ‘‘hitvānahaṁ ñātigaṇa’’ntiādinā vuttappakārena mahantaṁ ñātiparivaṭṭaṁ mahantañca bhogakkhandhaṁ pahāya kammakammaphalāni ratanattayañcāti saddheyyavatthuṁ saddhāya saddahitvā gharato nikkhamma, saddhamme suppavedite sammāsambuddhena suṭṭhu pavedite ariyavinaye ahaṁ pabbajitā.",
  "atk-s0509a12:546": "Evaṁ pabbajitāya pana netaṁ assa patirūpaṁ, yadidaṁ chaḍḍitānaṁ kāmānaṁ paccāgamanaṁ. Ākiñcaññañhi patthayeti ahaṁ akiñcanabhāvaṁ apariggahabhāvameva patthayāmi. Yo jātarūparajataṁ, chaḍḍetvā punarāgameti yo puggalo suvaṇṇaṁ rajataṁ aññampi vā kiñci dhanajātaṁ chaḍḍetvā puna taṁ gaṇheyya, so paṇḍitānaṁ antare kathaṁ sīsaṁ ukkhipeyya?",
  "atk-s0509a12:547": "Yasmā rajataṁ jātarūpaṁ vā, na bodhāya na santiyā na maggañāṇāya na nibbānāya hotīti attho. Netaṁ samaṇasāruppanti etaṁ jātarūparajatādipariggahavatthu, tassa vā pariggaṇhanaṁ samaṇānaṁ sāruppaṁ na hoti. Tathā hi vuttaṁ ‘‘na kappati samaṇānaṁ sakyaputtiyānaṁ jātarūparajata’’ntiādi (cūḷava. 446). Na etaṁ ariyaddhananti etaṁ yathāvuttapariggahavatthu saddhādidhanaṁ viya ariyadhammamayampi dhanaṁ na hoti, na ariyabhāvāvahato. Tenāha ‘‘lobhana’’ntiādi.",
  "atk-s0509a12:548": "Tattha lobhananti lobhuppādanaṁ. Madananti madāvahaṁ. Mohananti sammohajananaṁ. Rajavaḍḍhananti rāgarajādisaṁvaḍḍhanaṁ. Yena pariggahitaṁ, tassa āsaṅkāvahattā saha āsaṅkāya vattatīti sāsaṅkaṁ, yena pariggahitaṁ, tassa yato kuto āsaṅkāvahanti attho. Bahuāyāsanti sajjanarakkhaṇādivasena bahuparissamaṁ. Natthi cettha dhuvaṁ ṭhitīti etasmiṁ dhane dhuvabhāvo ca ṭhitibhāvo ca natthi, cañcalamanavaṭṭhitamevāti attho.",
  "atk-s0509a12:549": "Ettha rattā pamattā cāti etasmiṁ dhane rattā sañjātarāgā dasakusaladhammesu satiyā vippavāsena pamattā. Saṁkiliṭṭhamanā lobhādisaṁkilesena saṁkiliṭṭhacittāva nāma honti. Tato ca aññamaññamhi byāruddhā, puthū kubbanti medhagaṁ antamaso mātāpi puttena, puttopi mātarāti evaṁ aññamaññaṁ paṭiruddhā hutvā puthū sattā medhagaṁ kalahaṁ karonti. Tenāha bhagavā – ‘‘puna caparaṁ, bhikkhave, kāmahetu kāmanidānaṁ kāmādhikaraṇaṁ…pe… mātāpi puttena vivadati puttopi mātarā vivadatī’’tiādi (ma. ni. 1.168, 178).",
  "atk-s0509a12:550": "Vadhoti maraṇaṁ. Bandhoti addubandhanādibandhanaṁ. Pariklesoti hatthacchedādiparikilesāpatti. Jānīti dhanajāni ceva parivārajāni ca. Sokapariddavoti soko ca paridevo ca. Adhipannānanti ajjhositānaṁ. Dissate byasanaṁ bahunti yathāvuttavadhabandhanādibhedaṁ avuttañca domanassupāyāsādiṁ diṭṭhadhammikaṁ samparāyikañca bahuṁ bahuvidhaṁ byasanaṁ anattho kāmesu dissateva.",
  "atk-s0509a12:551": "Taṁ maṁ ñātī amittāva, kiṁ vo kāmesu yuñjathāti tādisaṁ maṁ yathā kāmesu virattaṁ tumhe ñātī ñātakā samānā anatthakāmā amittā viya kiṁ kena kāraṇena kāmesu yuñjatha niyojetha. Jānātha maṁ pabbajitaṁ, kāmesu bhayadassininti kāme bhayato passantiṁ pabbajitaṁ maṁ ājānātha, kiṁ ettakaṁ tumhehi anaññātanti adhippāyo.",
  "atk-s0509a12:552": "Na hiraññasuvaṇṇena, parikkhīyanti āsavāti kāmāsavādayo hiraññasuvaṇṇena na kadāci parikkhayaṁ gacchanti, atha kho tehi eva parivaḍḍhanteva. Tenāha – ‘‘amittā vadhakā kāmā, sapattā sallabandhanā’’ti. Kāmā hi ahitāvahattā mettiyā abhāvena amittā, maraṇahetutāya ukkhittāsikavadhakasadisattā vadhakā, anubandhitvāpi anatthāvahanatāya verānubandhasapattasadisattā sapattā, rāgādīnaṁ sallānaṁ bandhanato sallabandhanā.",
  "atk-s0509a12:553": "Muṇḍanti muṇḍitakesaṁ. Tattha tattha nantakāni gahetvā saṅghāṭicīvarapārupanena saṅghāṭipārutaṁ.",
  "atk-s0509a12:554": "Uttiṭṭhapiṇḍoti vivaṭadvāre ghare ghare patiṭṭhitvā labhanakapiṇḍo. Uñchoti tadatthaṁ uñchācariyā. Anagārūpanissayoti anagārānaṁ pabbajitānaṁ upagantvā nissitabbato upanissayabhūto jīvitaparikkhāro. Tañhi nissāya pabbajitā jīvanti.",
  "atk-s0509a12:555": "Vantāti chaḍḍitā. Mahesīhīti buddhādīhi mahesīhi. Khemaṭṭhāneti kāmayogādīhi anupaddavaṭṭhānabhūte nibbāne. Teti mahesayo. Acalaṁ sukhanti nibbānasukhaṁ pattā. Tasmā taṁ patthentena kāmā pariccajitabbāti adhippāyo.",
  "atk-s0509a12:556": "Māhaṁ kāmehi saṁgacchinti ahaṁ kadācipi kāmehi na samāgaccheyyaṁ. Kasmāti ce āha – ‘‘yesu tāṇaṁ na vijjatī’’tiādi, yesu kāmesu upaparikkhiyamānesu ekasmimpi anatthaparittāṇaṁ nāma natthi. Aggikkhandhūpamā mahābhitāpaṭṭhena. Dukhā dukkhamaṭṭhena.",
  "atk-s0509a12:557": "Paripantho esa bhayo yadidaṁ kāmā nāma aviditavipulānatthāvahattā. Savighāto cittavighātakarattā. Sakaṇṭako vinivijjhanattā. Gedho suvisamo cesoti giddhihetutāya gedho. Suṭṭhu visamo mahāpalibodho so. Duratikkamanaṭṭhena mahanto. Mohanāmukho mucchāpattihetuto.",
  "atk-s0509a12:558": "Upasaggo bhīmarūpoti atibhiṁsanakasabhāvo, mahanto devatūpasaggo viya anatthakādidukkhāvahanato. Sappasirūpamā kāmā sappaṭibhayaṭṭhena.",
  "atk-s0509a12:559": "Kāmapaṅkena sattāti kāmasaṅkhātena paṅkena sattā laggā.",
  "atk-s0509a12:560": "Duggatigamanaṁ magganti nirayādiapāyagāminaṁ maggaṁ. Kāmahetukanti kāmopabhogahetukaṁ. Bahunti pāṇātipātādibhedena bahuvidhaṁ. Rogamāvahanti rujjanaṭṭhena rogasaṅkhātassa diṭṭhadhammikādibhedassa dukkhassa āvahanakaṁ.",
  "atk-s0509a12:561": "Evanti ‘‘amittā vadhakā’’tiādinā vuttappakārena. Amittajananāti amittabhāvassa nibbattanakā. Tāpanāti santāpanakā, tapanīyāti attho. Saṁkilesikāti saṁkilesāvahā. Lokāmisāti loke āmisabhūtā. Bandhaniyāti bandhabhūtehi saṁyojanehi vaḍḍhitabbā, saṁyojaniyāti attho. Maraṇabandhanāti bhavādīsu nibbattinimittatāya pavattakāraṇato ca maraṇavibandhanā.",
  "atk-s0509a12:562": "Ummādanāti vipariṇāmadhammānaṁ viyogavasena sokummādakarā, vaḍḍhiyā vā uparūparimadāvahā. Ullapanāti ‘‘aho sukhaṁ aho sukha’’nti uddhaṁ uddhaṁ lapāpanakā. ‘‘Ullolanā’’tipi pāṭho, bhattapiṇḍanimittaṁ naṅguṭṭhaṁ ullolento sunakho viya āmisahetu satte uparūparilālanā, parābhavāvaññātapāpanakāti attho. Cittappamāthinoti pariḷāhuppādanādinā sampati āyatiñca cittassa pamathanasīlā. ‘‘Cittappamaddino’’ti vā pāṭho, so evattho. Ye pana ‘‘cittappamādino’’ti vadanti, tesaṁ cittassa pamādāvahāti attho. Saṁkilesāyāti vibādhanāya upatāpanāya vā. Khippaṁ mārena oḍḍitanti kāmā nāmete mārena oḍḍitaṁ kuminanti daṭṭhabbā sattānaṁ anatthāvahanato.",
  "atk-s0509a12:563": "Anantādīnavāti ‘‘lobhanaṁ madanañceta’’ntiādinā, ‘‘idha sītassa purakkhato uṇhassa purakkhato’’tiādinā (ma. ni. 1.167) ca dukkhakkhandhasuttādīsu vuttanayena apariyantādīnavā bahudosā. Bahudukkhāti āpāyikādibahuvidhadukkhānubandhā. Mahāvisāti kaṭukāsayhaphalatāya halāhalādimahāvisasadisā . Appassādāti satthadhārāgatamadhubindu viya parittassādā. Raṇakarāti sārāgādisaṁvaḍḍhakā. Sukkapakkhavisosanāti sattānaṁ anavajjakoṭṭhāsassa vināsakā.",
  "atk-s0509a12:564": "Sāhanti sā ahaṁ, heṭṭhā vuttanayeneva satthu santike dhammaṁ sutvā paṭiladdhasaddhā kāme pahāya pabbajitvā ṭhitāti attho. Etādisanti evarūpaṁ vuttappakāraṁ. Katvāti iti katvā, yathāvuttakāraṇenāti attho. Na taṁ paccāgamissāmīti taṁ mayā pubbe vantakāme puna na paribhuñjissāmi. Nibbānābhiratā sadāti yasmā pabbajitakālato paṭṭhāya sabbakālaṁ nibbānābhiratā, tasmā na taṁ paccāgamissāmīti yojanā.",
  "atk-s0509a12:565": "Raṇaṁ taritvā kāmānanti kāmānaṁ raṇaṁ taritvā, tañca mayā kātabbaṁ ariyamaggasaṁpahāraṁ katvā. Sītibhāvābhikaṅkhinīti sabbakilesadarathapariḷāhavūpasamena sītibhāvasaṅkhātaṁ arahattaṁ abhikaṅkhantī. Sabbasaṁyojanakkhayeti sabbesaṁ saṁyojanānaṁ khayabhūte nibbāne abhiratā.",
  "atk-s0509a12:566": "Yenatiṇṇā mahesinoti yena ariyamaggena buddhādayo mahesino saṁsāramahoghaṁ tiṇṇā, ahampi tehi gatamaggaṁ anugacchāmi, sīlādipaṭipattiyā anupāpuṇāmīti attho.",
  "atk-s0509a12:567": "Dhammaṭṭhanti ariyaphaladhamme ṭhitaṁ. Anejanti paṭippassaddha ejatāya anejanti laddhanāmaṁ aggaphalaṁ. Upasampajjāti sampādetvā aggamaggādhigamena adhigantvā. Jhāyatīti tameva phalajjhānaṁ upanijjhāyati.",
  "atk-s0509a12:568": "Ajjaṭṭhamī pabbajitāti pabbajitā hutvā pabbajitato paṭṭhāya ajja aṭṭhamadivaso, ito atīte aṭṭhamiyaṁ pabbajitāti attho. Saddhāti saddhāsampannā. Saddhammasobhanāti saddhammādhigamena sobhanā.",
  "atk-s0509a12:569": "Bhujissāti dāsabhāvasadisānaṁ kilesānaṁ pahānena bhujissā. Kāmacchandādiiṇāpagamena aṇaṇā.",
  "atk-s0509a12:570": "Imā kira tisso gāthā pabbajitvā aṭṭhame divase arahattaṁ patvā aññatarasmiṁ rukkhamūle phalasamāpattiṁ samāpajjitvā nisinnaṁ theriṁ bhikkhūnaṁ dassetvā pasaṁsantena bhagavatā vuttā.",
  "atk-s0509a12:571": "Atha sakko devānamindo taṁ pavattiṁ dibbena cakkhunā disvā ‘‘evaṁ satthārā pasaṁsīyamānā ayaṁ therī yasmā devehi ca payirupāsitabbā’’ti tāvadeva tāvatiṁsehi devehi saddhiṁ upasaṅkamitvā abhivādetvā añjaliṁ paggayha aṭṭhāsi. Taṁ sandhāya saṅgītikārehi vuttaṁ –",
  "atk-s0509a12:572": "‘‘Taṁ sakko devasaṅghena, upasaṅkamma iddhiyā;",
  "atk-s0509a12:573": "Namassati bhūtapati, subhaṁ kammāradhītara’’nti.",
  "atk-s0509a12:574": "Tattha tīsu kāmabhavesu bhūtānaṁ sattānaṁ pati issaroti katvā bhūtapatīti laddhanāmo sakko devarājā devasaṅghena saddhiṁ taṁ subhaṁ kammāradhītaraṁ attano deviddhiyā upasaṅkamma namassati, pañcapatiṭṭhitena vandatīti attho.",
  "atk-s0509a12:575": "Subhākammāradhītutherīgāthāvaṇṇanā niṭṭhitā.",
  "atk-s0509a12:576": "Vīsatinipātavaṇṇanā niṭṭhitā."
}