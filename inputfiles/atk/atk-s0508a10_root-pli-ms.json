{
  "atk-s0508a10:0": " Namo tassa bhagavato arahato sammāsambuddhassa",
  "atk-s0508a10:1": "Khuddakanikāye",
  "atk-s0508a10:2": "Theragāthā-aṭṭhakathā",
  "atk-s0508a10:3": "(Paṭhamo bhāgo)",
  "atk-s0508a10:4": "Ganthārambhakathā",
  "atk-s0508a10:5": "Mahākāruṇikaṁ nāthaṁ, ñeyyasāgarapāraguṁ;",
  "atk-s0508a10:6": "Vande nipuṇagambhīra-vicitranayadesanaṁ.",
  "atk-s0508a10:7": "Vijjācaraṇasampannā, yena niyyanti lokato;",
  "atk-s0508a10:8": "Vande tamuttamaṁ dhammaṁ, sammāsambuddhapūjitaṁ.",
  "atk-s0508a10:9": "Sīlādiguṇasampanno, ṭhito maggaphalesu yo;",
  "atk-s0508a10:10": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0508a10:11": "Vandanājanitaṁ puññaṁ, iti yaṁ ratanattaye;",
  "atk-s0508a10:12": "Hatantarāyo sabbattha, hutvāhaṁ tassa tejasā.",
  "atk-s0508a10:13": "Yā tā subhūtiādīhi, katakiccehi tādihi;",
  "atk-s0508a10:14": "Therehi bhāsitā gāthā, therīhi ca nirāmisā.",
  "atk-s0508a10:15": "Udānanādavidhinā, gambhīrā nipuṇā subhā;",
  "atk-s0508a10:16": "Suññatāpaṭisaṁyuttā, ariyadhammappakāsikā.",
  "atk-s0508a10:17": "Theragāthāti nāmena, therīgāthāti tādino;",
  "atk-s0508a10:18": "Yā khuddakanikāyamhi, saṅgāyiṁsu mahesayo.",
  "atk-s0508a10:19": "Tāsaṁ gambhīrañāṇehi, ogāhetabbabhāvato;",
  "atk-s0508a10:20": "Kiñcāpi dukkarā kātuṁ, atthasaṁvaṇṇanā mayā.",
  "atk-s0508a10:21": "Sahasaṁvaṇṇanaṁ yasmā, dharate satthu sāsanaṁ;",
  "atk-s0508a10:22": "Pubbācariyasīhānaṁ, tiṭṭhateva vinicchayo.",
  "atk-s0508a10:23": "Tasmā taṁ avalambitvā, ogāhetvāna pañcapi;",
  "atk-s0508a10:24": "Nikāye upanissāya, porāṇaṭṭhakathānayaṁ.",
  "atk-s0508a10:25": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0508a10:26": "Mahāvihāravāsīnaṁ, samayaṁ avilomayaṁ.",
  "atk-s0508a10:27": "Yāsaṁ attho duviññeyyo, anupubbikathaṁ vinā;",
  "atk-s0508a10:28": "Tāsaṁ tañca vibhāvento, dīpayanto vinicchayaṁ.",
  "atk-s0508a10:29": "Yathābalaṁ karissāmi, atthasaṁvaṇṇanaṁ subhaṁ;",
  "atk-s0508a10:30": "Sakkaccaṁ theragāthānaṁ, therīgāthānameva ca.",
  "atk-s0508a10:31": "Iti ākaṅkhamānassa, saddhammassa ciraṭṭhitiṁ;",
  "atk-s0508a10:32": "Tadatthaṁ vibhajantassa, nisāmayatha sādhavoti.",
  "atk-s0508a10:33": "Kā panetā theragāthā therīgāthā ca, kathañca pavattāti, kāmañcāyamattho gāthāsu vuttoyeva pākaṭakaraṇatthaṁ pana punapi vuccate – tattha theragāthā tāva subhūtittherādīhi bhāsitā. Yā hi te attanā yathādhigataṁ maggaphalasukhaṁ paccavekkhitvā kāci udānavasena, kāci attano samāpattivihārapaccavekkhaṇavasena, kāci pucchāvasena, kāci parinibbānasamaye sāsanassa niyyānikabhāvavibhāvanavasena abhāsiṁsu, tā sabbā saṅgītikāle ekajjhaṁ katvā ‘‘theragāthā’’icceva dhammasaṅgāhakehi saṅgītā. Therīgāthā pana theriyo uddissa desitā.",
  "atk-s0508a10:34": "Tā pana vinayapiṭakaṁ, suttantapiṭakaṁ abhidhammapiṭakanti tīsu piṭakesu suttantapiṭakapariyāpannā. Dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti pañcasu nikāyesu khuddakanikāyapariyāpannā, suttaṁ, geyyaṁ, veyyākaraṇaṁ, gāthā, udānaṁ, itivuttakaṁ , jātakaṁ, abbhutadhammaṁ, vedallanti navasu sāsanaṅgesu gāthaṅgasaṅgahaṁ gatā.",
  "atk-s0508a10:35": "‘‘Dvāsīti buddhato gaṇhiṁ, dvesahassāni bhikkhuto;",
  "atk-s0508a10:36": "Caturāsītisahassāni, ye me dhammā pavattino’’ti.",
  "atk-s0508a10:37": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ gatā.",
  "atk-s0508a10:38": "Tattha theragāthā tāva nipātato ekanipāto ekuttaravasena yāva cuddasanipātāti cuddasanipāto soḷasanipāto vīsatinipāto tiṁsanipāto cattālīsanipāto paññāsanipāto saṭṭhinipāto sattatinipātoti ekavīsatinipātasaṅgahā. Nipātanaṁ nikkhipananti nipāto. Eko ekeko gāthānaṁ nipāto nikkhepo etthāti ekanipāto. Iminā nayena sesesupi attho veditabbo.",
  "atk-s0508a10:39": "Tattha ekanipāte dvādasa vaggā. Ekekasmiṁ vagge dasa dasa katvā vīsuttarasataṁ therā, tattikā eva gāthā. Vuttañhi –",
  "atk-s0508a10:40": "‘‘Vīsuttarasataṁ therā, katakiccā anāsavā;",
  "atk-s0508a10:41": "Ekakamhi nipātamhi, susaṅgītā mahesibhī’’ti.",
  "atk-s0508a10:42": "Dukanipāte ekūnapaññāsa therā, aṭṭhanavuti gāthā; tikanipāte soḷasa therā, aṭṭhacattālīsa gāthā; catukkanipāte terasa therā, dvepaññāsa gāthā; pañcakanipāte dvādasa therā, saṭṭhi gāthā; chakkanipāte cuddasa therā, caturāsīti gāthā; sattakanipāte pañca therā, pañcatiṁsa gāthā; aṭṭhakanipāte tayo therā, catuvīsati gāthā; navakanipāte eko thero, nava gāthā; dasanipāte satta therā, sattati gāthā; ekādasanipāte eko thero, ekādasa gāthā; dvādasanipāte dve therā, catuvīsati gāthā; terasanipāte eko thero, terasa gāthā; cuddasanipāte dve therā, aṭṭhavīsati gāthā; pannarasanipāto natthi, soḷasanipāte dve therā, dvattiṁsa gāthā; vīsatinipāte dasa therā, pañcacattālīsādhikāni dve gāthāsatāni; tiṁsanipāte tayo therā, sataṁ pañca ca gāthā; cattālīsanipāte eko thero, dvecattālīsa gāthā; paññāsanipāte eko thero, pañcapaññāsa gāthā; saṭṭhinipāte eko thero, aṭṭhasaṭṭhi gāthā; sattatinipāte eko thero, ekasattati gāthā. Sampiṇḍetvā pana dvesatāni catusaṭṭhi ca therā, sahassaṁ tīṇi satāni saṭṭhi ca gāthāti. Vuttampi cetaṁ –",
  "atk-s0508a10:43": "‘‘Sahassaṁ honti tā gāthā, tīṇi saṭṭhi satāni ca;",
  "atk-s0508a10:44": "Therā ca dve satā saṭṭhi, cattāro ca pakāsitā’’ti.",
  "atk-s0508a10:45": "Therīgāthā pana ekanipāto ekuttaravasena yāva navanipātāti navanipāto ekādasanipāto, dvādasanipāto, soḷasanipāto, vīsatinipāto, tiṁsanipāto, cattālīsanipāto, mahānipātoti soḷasanipātasaṅgahā. Tattha ekanipāte aṭṭhārasa theriyo, aṭṭhāraseva gāthā; dukanipāte dasa theriyo, vīsati gāthā; tikanipāte aṭṭha theriyo, catuvīsati gāthā; catukkanipāte ekā therī, catasso gāthā; pañcakanipāte dvādasa theriyo saṭṭhi gāthā; chakkanipāte aṭṭha theriyo aṭṭhacattālīsa gāthā; sattanipāte tisso theriyo, ekavīsati gāthā; aṭṭha nipātato paṭṭhāya yāva soḷasanipātā ekekā theriyo taṁtaṁnipātaparimāṇā gāthā; vīsatinipāte pañca theriyo, aṭṭhārasasatagāthā; tiṁsanipāte ekā therī, catuttiṁsa gāthā; cattālīsanipāte ekā therī, aṭṭhacattālīsa gāthā; mahānipātepi ekā therī, pañcasattati gāthā. Evamettha nipātānaṁ gāthāvaggānaṁ gāthānañca parimāṇaṁ veditabbaṁ.",
  "atk-s0508a10:46": "Nidānagāthāvaṇṇanā",
  "atk-s0508a10:47": "Evaṁ paricchinnaparimāṇāsu panetāsu theragāthā ādi. Tatthāpi –",
  "atk-s0508a10:48": "‘‘Sīhānaṁva nadantānaṁ, dāṭhīnaṁ girigabbhare;",
  "atk-s0508a10:49": "Suṇātha bhāvitattānaṁ, gāthā atthūpanāyikā’’ti.",
  "atk-s0508a10:50": "Ayaṁ paṭhamamahāsaṅgītikāle āyasmatā ānandena tesaṁ therānaṁ thomanatthaṁ bhāsitā gāthā ādi. Tattha sīhānanti sīhasaddo ‘‘sīho, bhikkhave, migarājā’’tiādīsu (a. ni. 4.33) migarāje āgato. ‘‘Atha kho sīho senāpati yena bhagavā tenupasaṅkamī’’tiādīsu (a. ni. 5.34) paññattiyaṁ. ‘‘Sīhoti kho, bhikkhave, tathāgatassetaṁ adhivacanaṁ arahato sammāsambuddhassā’’tiādīsu (a. ni. 5.99; 10.21) tathāgate. Tattha yathā tathāgate sadisakappanāya āgato, evaṁ idhāpi sadisakappanāvaseneva veditabbo, tasmā sīhānaṁvāti sīhānaṁ iva. Sandhivasena saralopo ‘‘evaṁsa te’’tiādīsu (ma. ni. 1.22) viya. Tattha ivāti nipātapadaṁ. Suṇāthāti ākhyātapadaṁ. Itarāni nāmapadāni. Sīhānaṁvāti ca sambandhe sāmivacanaṁ. Kāmañcettha sambandhī sarūpato na vutto, atthato pana vuttova hoti. Yathā hi ‘‘oṭṭhasseva mukhaṁ etassā’’ti vutte oṭṭhassa mukhaṁ viya mukhaṁ etassāti ayamattho vutto eva hoti, evamidhāpi ‘‘sīhānaṁvā’’ti vutte sīhānaṁ nādo viyāti ayamattho vutto eva hoti. Tattha mukhasaddasannidhānaṁ hotīti ce, idhāpi ‘‘nadantāna’’nti padasannidhānato, tasmā sīhānaṁvāti nidassanavacanaṁ. Nadantānanti tassa nidassitabbena sambandhadassanaṁ. Dāṭhīnanti tabbisesanaṁ. Girigabbhareti tassa pavattiṭṭhānadassanaṁ. Suṇāthāti savane niyojanaṁ. Bhāvitattānanti sotabbassa pabhavadassanaṁ. Gāthāti sotabbavatthudassanaṁ. Atthupanāyikāti tabbisesanaṁ. Kāmañcettha ‘‘sīhānaṁ nadantānaṁ dāṭhīna’’nti pulliṅgavasena āgataṁ, liṅgaṁ pana parivattetvā ‘‘sīhīna’’ntiādinā itthiliṅgavasenāpi attho veditabbo. Ekasesavasena vā sīhā ca sīhiyo ca sīhā, tesaṁ sīhānantiādinā sādhāraṇā hetā tisso nidānagāthā theragāthānaṁ therīgāthānañcāti.",
  "atk-s0508a10:51": "Tattha sahanato hananato ca sīho. Yathā hi sīhassa migarañño balavisesayogato sarabhamigamattavaravāraṇāditopi parissayo nāma natthi, vātātapādiparissayampi so sahatiyeva, gocarāya pakkamantopi tejussadatāya mattagandhahatthivanamahiṁsādike samāgantvā abhīrū achambhī abhibhavati, abhibhavanto ca te aññadatthu hantvā tattha mudumaṁsāni bhakkhayitvā sukheneva viharati, evametepi mahātherā ariyabalavisesayogena sabbesampi parissayānaṁ sahanato, rāgādisaṁkilesabalassa abhibhavitvā hananato pajahanato tejussadabhāvena kutocipi abhīrū achambhī jhānādisukhena viharantīti sahanato hananato ca sīhā viyāti sīhā. Saddatthato pana yathā kantanatthena ādiantavipallāsato takkaṁ vuccati, evaṁ hiṁsanaṭṭhena sīho veditabbo. Tathā sahanaṭṭhena. Pisodarādipakkhepena niruttinayena pana vuccamāne vattabbameva natthi.",
  "atk-s0508a10:52": "Atha vā yathā migarājā kesarasīho attano tejussadatāya ekacārī viharati, na kañci sahāyaṁ paccāsīsati, evametepi tejussadatāya vivekābhiratiyā ca ekacārinoti ekacariyaṭṭhenapi sīhā viyāti sīhā, tenāha – bhagavā ‘‘sīhaṁvekacaraṁ nāga’’nti (saṁ. ni. 1.30; su. ni. 168).",
  "atk-s0508a10:53": "Atha vā asantāsanajavaparakkamādivisesayogato sīhā viyāti sīhā, ete mahātherā. Vuttañhetaṁ bhagavatā –",
  "atk-s0508a10:54": "‘‘Dveme, bhikkhave, asaniyā phalantiyā na santasanti, katameva dve? Bhikkhu ca khīṇāsavo sīho ca migarājā’’ti (a. ni. 2.60).",
  "atk-s0508a10:55": "Javopi sīhassa aññehi asādhāraṇo, tathā parakkamo. Tathā hi so usabhasatampi laṅghitvā vanamahiṁsādīsu nipatati, potakopi samāno pabhinnamadānampi mattavaravāraṇānaṁ paṭimānaṁ bhinditvā dantakaḷīraṁva khādati. Etesaṁ pana ariyamaggajavo iddhijavo ca aññehi asādhāraṇo, sammappadhānaparakkamo ca niratisayo. Tasmā sīhānaṁvāti sīhasadisānaṁ viya. Sīhassa cettha hīnūpamatā daṭṭhabbā, accantavisiṭṭhassa sahanādiatthassa theresveva labbhanato.",
  "atk-s0508a10:56": "Nadantānanti gajjantānaṁ. Gocaraparakkamatuṭṭhivelādīsu hi yathā sīhā attano āsayato nikkhamitvā vijambhitvā sīhanādaṁ abhītanādaṁ nadanti, evaṁ etepi visayajjhattapaccavekkhaṇaudānādikālesu imaṁ abhītanādaṁ nadiṁsu. Tena vuttaṁ – ‘‘sīhānaṁva nadantāna’’nti. Dāṭhīnanti dāṭhāvantānaṁ. Pasaṭṭhadāṭhīnaṁ, atisayadāṭhānanti vā attho. Yathā hi sīhā ativiya daḷhānaṁ tikkhānañca catunnaṁ dāṭhānaṁ balena paṭipakkhaṁ abhibhavitvā attano manorathaṁ matthakaṁ pūrenti, evametepi catunnaṁ ariyamaggadāṭhānaṁ balena anādimati saṁsāre anabhibhūtapubbapaṭipakkhaṁ abhibhavitvā attano manorathaṁ matthakaṁ pāpesuṁ. Idhāpi dāṭhā viyāti dāṭhāti sadisakappanāvaseneva attho veditabbo.",
  "atk-s0508a10:57": "Girigabbhareti pabbataguhāyaṁ, samīpatthe bhummavacanaṁ. ‘‘Girigavhare’’ti keci paṭhanti. Pabbatesu vanagahane vanasaṇḍeti attho. Idaṁ pana nesaṁ virocanaṭṭhānadassanañceva sīhanādassa yogyabhūmidassanañca. Nadantānaṁ girigabbhareti yojanā. Yathā hi sīhā yebhuyyena girigabbhare aññehi durāsadatāya janavivitte vasantā attano dassanena uppajjanakassa khuddakamigasantāsassa pariharaṇatthaṁ gocaragamane sīhanādaṁ nadanti, evametepi aññehi durāsadagirigabbharasadiseva suññāgārevasantā guṇehi khuddakānaṁ puthujjanānaṁ taṇhādiṭṭhiparittāsaparivajjanatthaṁ vakkhamānagāthāsaṅkhātaṁ abhītanādaṁ nadiṁsu. Tena vuttaṁ ‘‘sīhānaṁva nadantānaṁ, dāṭhīnaṁ girigabbhare’’ti.",
  "atk-s0508a10:58": "Suṇāthāti savanāṇattikavacanaṁ, tena vakkhamānānaṁ gāthānaṁ sannipatitāya parisāya sotukāmataṁ uppādento savane ādaraṁ janeti, ussāhaṁ samuṭṭhāpento gāravaṁ bahumānañca upaṭṭhapeti. Atha vā ‘‘sīhāna’’ntiādīnaṁ padānaṁ sadisakappanāya vinā mukhyavaseneva attho veditabbo. Tasmā daḷhatikkhabhāvena pasaṭṭhātisayadāṭhatāya dāṭhīnaṁ girigabbhare nadantānaṁ sīhagajjitaṁ gajjantānaṁ sīhānaṁ migarājūnaṁ viya tesaṁ abhītanādasadisā gāthā suṇāthāti attho. Idaṁ vuttaṁ hoti – ‘‘yathā sīhanādaṁ nadantānaṁ sīhānaṁ migarājūnaṁ kutocipi bhayābhāvato so abhītanādo tadaññamigasantāsakaro, evaṁ bhāvitattānaṁ appamattānaṁ therānaṁ sīhanādasadisiyo sabbaso bhayahetūnaṁ suppahīnattā abhītanādabhūtā, pamattajanasantāsakarā gāthā suṇāthā’’ti.",
  "atk-s0508a10:59": "Bhāvitattānanti bhāvitacittānaṁ. Cittañhi ‘‘attā hi kira duddamo (dha. pa. 159) yo ve ṭhitatto tasaraṁva ujjū’’ti (su. ni. 217) ca ‘‘attasammāpaṇidhī’’ti (khu. pā. 5.4; su. ni. 263) ca evamādīsu attāti vuccati, tasmā adhicittānuyogena samathavipassanābhivaḍḍhitacittānaṁ samathavipassanābhāvanāmatthakaṁ pāpetvā ṭhitānanti attho. Atha vā bhāvitattānanti bhāvitasabhāvānaṁ, sabhāvabhūtasīlādibhāvitānanti attho. Gīyatīti gāthā, anuṭṭhubhādivasena isīhi pavattitaṁ catuppadaṁ chappadaṁ vā vacanaṁ. Aññesampi taṁsadisatāya tathā vuccanti. Attatthādibhede atthe upanenti tesu vā upaniyyantīti atthūpanāyikā.",
  "atk-s0508a10:60": "Atha vā bhāvitattānanti bhāvitattābhāvānaṁ, attabhāvo hi āhito ahaṁ māno etthāti ‘‘attā’’ti vuccati, so ca tehi appamādabhāvanāya anavajjabhāvanāya bhāvito sammadeva guṇagandhaṁ gāhāpito. Tena tesaṁ kāyabhāvanā sīlabhāvanā cittabhāvanā paññābhāvanāti catunnampi bhāvanānaṁ paripuṇṇabhāvaṁ dasseti. ‘‘Bhāvanā’’ti ca sambodhipaṭipadā idhādhippetā. Yāyaṁ saccasambodhi atthi, sā duvidhā abhisamayato tadatthato ca. Sambodhi pana tividhā sammāsambodhi paccekasambodhi sāvakasambodhīti. Tattha sammā sāmaṁ sabbadhammānaṁ bujjhanato bodhanato ca sammāsambodhi. Sabbaññutaññāṇapadaṭṭhānaṁ maggañāṇaṁ maggañāṇapadaṭṭhānañca sabbaññutaññāṇaṁ ‘‘sammāsambodhī’’ti vuccati. Tenāha –",
  "atk-s0508a10:61": "‘‘Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāva’’nti (mahāni. 192; cūḷani. pārāyanatthutigāthāniddesa 97; paṭi. ma. 1.161).",
  "atk-s0508a10:62": "Bodhaneyyabodhanattho hi balesu vasībhāvo. Paccekaṁ sayameva bodhīti paccekasambodhi, ananubuddho sayambhūñāṇena saccābhisamayoti attho. Sammāsambuddhānañhi sayambhūñāṇatāya sayameva pavattamānopi saccābhisamayo sānubuddho aparimāṇānaṁ sattānaṁ saccābhisamayassa hetubhāvato. Imesaṁ pana so ekassāpi sattassa saccābhisamayahetu na hoti. Satthu dhammadesanāya savanante jātāti sāvakā. Sāvakānaṁ saccābhisamayo sāvakasambodhi. Tividhāpesā tiṇṇaṁ bodhisattānaṁ yathāsakaṁ āgamanīyapaṭipadāya matthakappattiyā satipaṭṭhānādīnaṁ sattatiṁsāya bodhipakkhiyadhammānaṁ bhāvanāpāripūrīti veditabbā itarābhisamayānaṁ tadavinābhāvato. Na hi sacchikiriyābhisamayena vinā bhāvanābhisamayo sambhavati, sati ca bhāvanābhisamaye pahānābhisamayo pariññābhisamayo ca siddhoyeva hotīti.",
  "atk-s0508a10:63": "Yadā hi mahābodhisatto paripūritabodhisambhāro carimabhave katapubbakicco bodhimaṇḍaṁ āruyha – ‘‘na tāvimaṁ pallaṅkaṁ bhindissāmi, yāva na me anupādāya āsavehi cittaṁ vimuccissatī’’ti paṭiññaṁ katvā aparājitapallaṅke nisinno asampattāya eva sañjhāvelāya mārabalaṁ vidhamitvā purimayāme pubbenivāsānussatiñāṇena anekākāravokāre pubbe nivutthakkhandhe anussaritvā majjhimayāme dibbacakkhuvisodhanena cutūpapātañāṇaanāgataṁsañāṇāni adhigantvā pacchimayāme ‘‘kicchaṁ vatāyaṁ loko āpanno jāyati ca jīyati ca mīyati ca cavati ca upapajjati ca, atha ca panimassa dukkhassa nissaraṇaṁ nappajānāti jarāmaraṇassā’’tiādinā (dī. ni. 2.57) jarāmaraṇato paṭṭhāya paṭiccasamuppādamukhena vipassanaṁ abhinivisitvā mahāgahanaṁ chindituṁ nisadasilāyaṁ pharasuṁ nisento viya kilesagahanaṁ chindituṁ lokanātho ñāṇapharasuṁ tejento buddhabhāvāya hetusampattiyā paripākaṁ gatattā sabbaññutaññāṇādhigamāya vipassanaṁ gabbhaṁ gaṇhāpento antarantarā nānāsamāpattiyo samāpajjitvā yathāvavatthāpite nāmarūpe tilakkhaṇaṁ āropetvā anupadadhammavipassanāvasena anekākāravokārasaṅkhāre sammasanto chattiṁsakoṭisatasahassamukhena sammasanavāraṁ vitthāretvā tattha mahāvajirañāṇasaṅkhāte vipassanāñāṇe tikkhe sūre pasanne vuṭṭhānagāminibhāvena pavattamāne yadā taṁ maggena ghaṭeti, tadā maggapaṭipāṭiyā diyaḍḍhakilesasahassaṁ khepento aggamaggakkhaṇe sammāsambodhiṁ adhigacchati nāma, aggaphalakkhaṇato paṭṭhāya adhigato nāma. Sammāsambuddhabhāvato dasabalacatuvesārajjādayopi tassa tadā hatthagatāyeva hontīti ayaṁ tāva abhisamayato sammāsambodhipaṭipadā. Tadatthato pana mahābhinīhārato paṭṭhāya yāva tusitabhavane nibbatti, etthantare pavattaṁ bodhisambhārasambharaṇaṁ. Tattha yaṁ vattabbaṁ, taṁ sabbākārasampannaṁ cariyāpiṭakavaṇṇanāyaṁ vitthārato vuttamevāti tattha vuttanayeneva gahetabbaṁ.",
  "atk-s0508a10:64": "Paccekabodhisattāpi paccekabodhiyā katābhinīhārā anupubbena sambhatapaccekasambodhisambhārā tādise kāle carimattabhāve ṭhitā ñāṇassa paripākagatabhāvena upaṭṭhitaṁ saṁveganimittaṁ gahetvā savisesaṁ bhavādīsu ādīnavaṁ disvā sayambhūñāṇena pavatti pavattihetuṁ nivatti nivattihetuñca paricchinditvā ‘‘so ‘idaṁ dukkha’nti yoniso manasi karotī’’tiādinā āgatanayena catusaccakammaṭṭhānaṁ paribrūhentā attano abhinīhārānurūpaṁ saṅkhāre parimaddantā anukkamena vipassanaṁ ussukkāpetvā maggapaṭipāṭiyā aggamaggaṁ adhigacchantā paccekasambodhiṁ abhisambujjhanti nāma, aggaphalakkhaṇato paṭṭhāya paccekasambuddhā nāma hutvā sadevakassa lokassa aggadakkhiṇeyyā honti.",
  "atk-s0508a10:65": "Sāvakā pana satthu sabrahmacārino vā catusaccakammaṭṭhānakathaṁ sutvā tasmiṁyeva khaṇe kālantare vā tajjaṁ paṭipattiṁ anutiṭṭhantā ghaṭentā vāyamantā vipassanaṁ ussukkāpetvā, yadi vā paṭipadāya vaḍḍhantiyā, saccāni paṭivijjhantā attano abhinīhārānurūpasiddhiaggasāvakabhūmiyā vā kevalaṁ vā aggamaggakkhaṇe sāvakasambodhiṁ adhigacchanti nāma. Tato paraṁ sāvakabuddhā nāma honti sadevake loke aggadakkhiṇeyyā. Evaṁ tāva abhisamayato paccekasambodhi sāvakasambodhi ca veditabbā.",
  "atk-s0508a10:66": "Tadatthato pana yathā mahābodhisattānaṁ heṭṭhimaparicchedena cattāri asaṅkhyeyyāni kappānaṁ satasahassañca bodhisambhārasambharaṇaṁ icchitabbaṁ majjhimaparicchedena aṭṭha asaṅkhyeyyāni kappānaṁ satasahassañca, uparimaparicchedena soḷasa asaṅkhyeyyāni kappānaṁ satasahassañca ete ca bhedā paññādhikasaddhādhikavīriyādhikavasena veditabbā. Paññādhikānañhi saddhā mandā hoti paññā tikkhā, tato ca upāyakosallassa visadanipuṇabhāvena nacirasseva pāramiyo pāripūriṁ gacchanti. Saddhādhikānaṁ paññā majjhimā hotīti tesaṁ nātisīghaṁ nātisaṇikaṁ pāramiyo pāripūriṁ gacchanti. Vīriyādhikānaṁ pana paññā mandā hotīti tesaṁ cireneva pāramiyo pāripūriṁ gacchanti. Na evaṁ paccekabodhisattānaṁ. Tesañhi satipi paññādhikabhāve dve asaṅkhyeyyāni kappānaṁ satasahassañca bodhisambhārasambharaṇaṁ icchitabbaṁ, na tato oraṁ. Saddhādhikavīriyādhikāpi vuttaparicchedato paraṁ katipaye eva kappe atikkamitvā paccekasambodhiṁ abhisambujjhanti, na tatiyaṁ asaṅkhyeyyanti. Sāvakabodhisattānaṁ pana yesaṁ aggasāvakabhāvāya abhinīhāro, tesaṁ ekaṁ asaṅkhyeyyaṁ kappānaṁ satasahassañca sambhārasambharaṇaṁ icchitabbaṁ. Yesaṁ mahāsāvakabhāvāya, tesaṁ kappānaṁ satasahassameva, tathā buddhassa mātāpitūnaṁ upaṭṭhākassa puttassa ca. Tattha yathā –",
  "atk-s0508a10:67": "‘‘Manussattaṁ liṅgasampatti, hetu satthāradassanaṁ;",
  "atk-s0508a10:68": "Pabbajjā guṇasampatti, adhikāro ca chandatā;",
  "atk-s0508a10:69": "Aṭṭhadhammasamohānā, abhinīhāro samijjhatī’’ti. (bu. vaṁ. 2.59) –",
  "atk-s0508a10:70": "Evaṁ vutte aṭṭha dhamme samodhānetvā katapaṇidhānānaṁ mahābodhisattānaṁ mahābhinīhārato pabhuti savisesaṁ dānādīsu yuttappayuttānaṁ divase divase vessantaradānasadisaṁ mahādānaṁ dentānaṁ tadanurūpasīlādike sabbapāramidhamme ācinantānampi yathāvuttakālaparicchedaṁ asampatvā antarā eva buddhabhāvappatti nāma natthi. Kasmā? Ñāṇassa aparipaccanato. Paricchinnakāle nipphāditaṁ viya hi sassaṁ buddhañāṇaṁ yathāparicchinnakālavaseneva vuddhiṁ viruḷhiṁ vepullaṁ āpajjantaṁ gabbhaṁ gaṇhantaṁ paripākaṁ gacchatīti evaṁ –",
  "atk-s0508a10:71": "‘‘Manussattaṁ liṅgasampatti, vigatāsavadassanaṁ;",
  "atk-s0508a10:72": "Adhikāro chandatā ete, abhinīhārakāraṇā’’ti. (su. ni. aṭṭha. 1.khaggavisāṇasuttavaṇṇanā) –",
  "atk-s0508a10:73": "Ime pañca dhamme samodhānetvā katābhinīhārānaṁ paccekabodhisattānaṁ ‘‘adhikāro chandatā’’ti dvaṅgasamannāgatāya patthanāya vasena katapaṇidhānānaṁ sāvakabodhisattānañca tattha tattha vuttakālaparicchedaṁ asampatvā antarā eva paccekasambodhiyā yathāvuttasāvakasambodhiyā ca adhigamo natthi. Kasmā? Ñāṇassa aparipaccanato. Imesampi hi yathā mahābodhisattānaṁ dānādipāramīhi paribrūhitā paññāpāramī anukkamena gabbhaṁ gaṇhantī paripākaṁ gacchantī buddhañāṇaṁ paripūreti, evaṁ dānādīhi paribrūhitā anupubbena yathārahaṁ gabbhaṁ gaṇhantī paripākaṁ gacchantī paccekabodhiñāṇaṁ sāvakabodhiñāṇañca paripūreti. Dānaparicayena hete tattha tattha bhave alobhajjhāsayatāya sabbattha asaṅgamānasā anapekkhacittā hutvā, sīlaparicayena susaṁvutakāyavācatāya suparisuddhakāyavacīkammantā parisuddhājīvā indriyesu guttadvārā bhojane mattaññuno hutvā jāgariyānuyogena cittaṁ samādahanti, svāyaṁ tesaṁ jāgariyānuyogo gatapaccāgatikavattavasena veditabbo.",
  "atk-s0508a10:74": "Evaṁ pana paṭipajjantānaṁ adhikārasampattiyā appakasireneva aṭṭha samāpattiyo pañcābhiññā chaḷabhiññā adhiṭṭhānabhūtā pubbabhāgavipassanā ca hatthagatāyeva honti. Vīriyādayo pana tadantogadhā eva. Yañhi paccekabodhiyā sāvakabodhiyā vā atthāya dānādipuññasambharaṇe abbhussahanaṁ, idaṁ vīriyaṁ. Yaṁ tadanuparodhassa sahanaṁ, ayaṁ khanti. Yaṁ dānasīlādisamādānāvisaṁvādanaṁ, idaṁ saccaṁ. Sabbatthameva acalasamādhānādhiṭṭhānaṁ, idaṁ adhiṭṭhānaṁ . Yā dānasīlādīnaṁ pavattiṭṭhānabhūtesu sattesu hitesitā, ayaṁ mettā. Yaṁ sattānaṁ katavippakāresu ajjhupekkhanaṁ, ayaṁ upekkhāti. Evaṁ dānasīlabhāvanāsu sīlasamādhipaññāsu ca sijjhamānāsu vīriyādayo siddhā eva honti. Sāyeva paccekabodhiatthāya sāvakabodhiatthāya ca dānādipaṭipadā tesaṁ bodhisattānaṁ santānassa bhāvanato paribhāvanato bhāvanā nāma. Visesato dānasīlādīhi svābhisaṅkhate santāne pavattā samathavipassanāpaṭipadā, yato te bodhisattā pubbayogāvacarasamudāgamasampannā honti. Tenāha bhagavā –",
  "atk-s0508a10:75": "‘‘Pañcime, ānanda, ānisaṁsā pubbayogāvacare. Katame pañca? Idhānanda, pubbayogāvacaro diṭṭheva dhamme paṭikacca aññaṁ ārādheti, no ce diṭṭheva dhamme paṭikacca aññaṁ ārādheti, atha maraṇakāle aññaṁ ārādheti, atha devaputto samāno aññaṁ ārādheti, atha buddhānaṁ sammukhībhāve khippābhiñño hoti, atha pacchime kāle paccekasambuddho hotī’’ti (su. ni. aṭṭha. 1.khaggavisāṇasuttavaṇṇanā).",
  "atk-s0508a10:76": "Iti pubbabhāgapaṭipadābhūtāya pāramitāparibhāvitāya samathavipassanābhāvanāya nirodhagāminipaṭipadābhūtāya abhisamayasaṅkhātāya maggabhāvanāya ca bhāvitattabhāvā buddhapaccekabuddhabuddhasāvakā bhāvitattā nāma. Tesu idha buddhasāvakā adhippetā.",
  "atk-s0508a10:77": "Ettha ca ‘‘sīhānaṁvā’’ti iminā therānaṁ sīhasamānavuttitādassanena attano paṭipakkhehi anabhibhavanīyataṁ, te ca abhibhuyya pavattiṁ dasseti. ‘‘Sīhānaṁva nadantānaṁ…pe… gāthā’’ti iminā theragāthānaṁ sīhanādasadisatādassanena tāsaṁ paravādehi anabhibhavanīyataṁ, te ca abhibhavitvā pavattiṁ dasseti. ‘‘Bhāvitattāna’’nti iminā tadubhayassa kāraṇaṁ vibhāveti. Bhāvitattabhāvena therā idha sīhasadisā vuttā, tesañca gāthā sīhanādasadisiyo. ‘‘Atthūpanāyikā’’ti iminā abhibhavane payojanaṁ dasseti. Tattha therānaṁ paṭipakkho nāma saṁkilesadhammo, tadabhibhavo tadaṅgivikkhambhanappahānehi saddhiṁ samucchedappahānaṁ. Tasmiṁ sati paṭipassaddhīppahānaṁ nissaraṇappahānañca siddhameva hoti, yato te bhāvitattāti vuccanti. Maggakkhaṇe hi ariyā appamādabhāvanaṁ bhāventi nāma, aggaphalakkhaṇato paṭṭhāya bhāvitattā nāmāti vuttovāyamattho.",
  "atk-s0508a10:78": "Tesu tadaṅgappahānena nesaṁ sīlasampadā dassitā, vikkhambhanappahānena samādhisampadā, samucchedappahānena paññāsampadā, itarena tāsaṁ phalaṁ dassitaṁ. Sīlena ca tesaṁ paṭipattiyā ādikalyāṇatā dassitā, ‘‘ko cādi kusalānaṁ dhammānaṁ? Sīlañca suvisuddhaṁ’’ (saṁ. ni. 5.369), ‘‘sīle patiṭṭhāya’’ (saṁ. ni. 1.23; visuddhi. 1.1), ‘‘sabbapāpassa akaraṇa’’nti (dha. pa. 183; dī. ni. 2.90) ca vacanato sīlaṁ paṭipattiyā ādikalyāṇaṁva avippaṭisārādiguṇāvahattā. Samādhinā majjhekalyāṇatā dassitā, ‘‘cittaṁ bhāvayaṁ’’, ‘‘kusalassa upasampadā’’ti ca vacanato samādhipaṭipattiyā majjhekalyāṇova, iddhividhādiguṇāvahattā. Paññāya pariyosānakalyāṇatā dassitā, ‘‘sacittapariyodapanaṁ’’ (dha. pa. 183; dī. ni. 2.90), ‘‘paññaṁ bhāvaya’’nti (saṁ. ni. 1.23; visuddhi. 1.1) ca vacanato paññā paṭipattiyā pariyosānaṁva, paññuttarato kusalānaṁ dhammānaṁ sāva kalyāṇā iṭṭhāniṭṭhesu tādibhāvāvahattā.",
  "atk-s0508a10:79": "‘‘Selo yathā ekaghano, vātena na samīrati; (Mahāva. 244);",
  "atk-s0508a10:80": "Evaṁ nindāpasaṁsāsu, na samiñjanti paṇḍitā’’ti. (dha. pa. 81) –",
  "atk-s0508a10:81": "Hi vuttaṁ.",
  "atk-s0508a10:82": "Tathā sīlasampadāya tevijjabhāvo dassito. Sīlasampattiñhi nissāya tisso vijjā pāpuṇanti. Samādhisampadāya chaḷabhiññābhāvo. Samādhisampattiñhi nissāya chaḷabhiññā pāpuṇanti. Paññāsampadāya pabhinnapaṭisambhidābhāvo. Paññāsampadañhi nissāya catasso paṭisambhidā pāpuṇanti. Iminā tesaṁ therānaṁ keci tevijjā, keci chaḷabhiññā, keci paṭisambhidāpattāti ayamattho dassitoti veditabbaṁ.",
  "atk-s0508a10:83": "Tathā sīlasampadāya tesaṁ kāmasukhānuyogasaṅkhātassa antassa parivajjanaṁ dasseti. Samādhisampadāya attakilamathānuyogasaṅkhātassa, paññāsampadāya majjhimāya paṭipadāya sevanaṁ dasseti. Tathā sīlasampadāya tesaṁ vītikkamappahānaṁ kilesānaṁ dasseti. Samādhisampadāya pariyuṭṭhānappahānaṁ , paññāsampadāya anusayappahānaṁ dasseti. Sīlasampadāya vā duccaritasaṁkilesavisodhanaṁ, samādhisampadāya taṇhāsaṁkilesavisodhanaṁ, paññāsampadāya diṭṭhisaṁkilesavisodhanaṁ dasseti. Tadaṅgappahānena vā nesaṁ apāyasamatikkamo dassito. Vikkhambhanappahānena kāmadhātusamatikkamo, samucchedappahānena sabbabhavasamatikkamo dassitoti veditabbaṁ.",
  "atk-s0508a10:84": "‘‘Bhāvitattāna’’nti vā ettha sīlabhāvanā, cittabhāvanā paññābhāvanāti tisso bhāvanā veditabbā kāyabhāvanāya tadantogadhattā. Sīlabhāvanā ca paṭipattiyā ādīti sabbaṁ purimasadisaṁ . Yathā pana sīhanādaṁ pare migagaṇā na sahanti, kuto abhibhave, aññadatthu sīhanādova te abhibhavati evameva aññatitthiyavādā therānaṁ vāde na sahanti, kuto abhibhave, aññadatthu theravādāva te abhibhavanti. Taṁ kissa hetu? ‘‘Sabbe saṅkhārā aniccā, sabbe saṅkhārā dukkhā, sabbe dhammā anattā’’ti (dha. pa. 277-279) ‘‘nibbānadhātū’’ti ca pavattanato. Na hi dhammato sakkā kenaci aññathā kātuṁ appaṭivattanīyato. Yaṁ panettha vattabbaṁ, taṁ parato āvibhavissati. Evamettha saṅkhepeneva paṭhamagāthāya atthavibhāvanā veditabbā.",
  "atk-s0508a10:85": "Dutiyagāthāyaṁ pana ayaṁ sambandhadassanamukhena atthavibhāvanā. Tattha yesaṁ therānaṁ gāthā sāvetukāmo, te sādhāraṇavasena nāmato gottato guṇato ca kittetuṁ ‘‘yathānāmā’’tiādi vuttaṁ. Asādhāraṇato pana tattha tattha gāthāsveva āvibhavissati. Tattha yathānāmāti yaṁyaṁnāmā, subhūti mahākoṭṭhikotiādinā nayena nāmadheyyena paññātāti attho. Yathāgottāti yaṁyaṁgottā, gotamo kassapotiādinā nayena kulapadesena yāya yāya jātiyā paññātāti attho. Yathādhammavihārinoti yādisadhammavihārino, pariyattiparamatāyaṁ aṭṭhatvā yathānurūpaṁ samāpattivihārino hutvā vihariṁsūti attho. Atha vā yathādhammavihārinoti yathādhammā vihārino ca, yādisasīlādidhammā dibbavihārādīsu abhiṇhaso viharamānā yādisavihārā cāti attho. Yathādhimuttāti yādisaadhimuttikā saddhādhimuttipaññādhimuttīsu yaṁyaṁadhimuttikā suññatamukhādīsu vā yathā yathā nibbānaṁ adhimuttāti yathādhimuttā. ‘‘Nibbānaṁ adhimuttānaṁ, atthaṁ gacchanti āsavā’’ti (dha. pa. 226) hi vuttaṁ. Ubhayañcetaṁ pubbabhāgavasena veditabbaṁ. Arahattappattito pubbeyeva hi yathāvuttamadhimuccanaṁ, na parato. Tenāha bhagavā –",
  "atk-s0508a10:86": "‘‘Assaddho akataññū ca, sandhicchedo ca yo naro’’tiādi. (dha. pa. 97).",
  "atk-s0508a10:87": "‘‘Yathāvimuttā’’ti vā pāṭho, paññāvimuttiubhatobhāgavimuttīsu yaṁyaṁvimuttikāti attho. Sappaññāti tihetukapaṭisandhipaññāya pārihārikapaññāya bhāvanāpaññāya cāti tividhāyapi paññāya paññavanto. Vihariṁsūti tāya eva sappaññatāya yathāladdhena phāsuvihāreneva vasiṁsu. Atanditāti analasā, attahitapaṭipattiyaṁ yathābalaṁ parahitapaṭipattiyañca uṭṭhānavantoti attho.",
  "atk-s0508a10:88": "Ettha ca pana nāmagottaggahaṇena tesaṁ therānaṁ pakāsapaññātabhāvaṁ dasseti. Dhammavihāraggahaṇena sīlasampadaṁ samādhisampadañca dasseti. ‘‘Yathādhimuttā sappaññā’’ti iminā paññāsampadaṁ . ‘‘Atanditā’’ti iminā sīlasampadādīnaṁ kāraṇabhūtaṁ vīriyasampadaṁ dasseti. ‘‘Yathānāmā’’ti iminā tesaṁ pakāsananāmataṁ dasseti. ‘‘Yathāgottā’’ti iminā saddhānusārīdhammānusārīgottasampattisamudāgamaṁ, ‘‘yathādhammavihārino’’tiādinā sīlasamādhipaññāvimuttivimuttiñāṇadassanaṁ sampattisamudāgamaṁ, ‘‘atanditā’’ti iminā evaṁ attahitasampattiyaṁ ṭhitānaṁ parahitapaṭipattiṁ dasseti.",
  "atk-s0508a10:89": "Atha vā ‘‘yathānāmā’’ti idaṁ tesaṁ therānaṁ garūhi gahitanāmadheyyadassanaṁ samaññāmattakittanato. ‘‘Yathāgottā’’ti idaṁ kulaputtabhāvadassanaṁ kulāpadesa kittanato. Tena nesaṁ saddhāpabbajitabhāvaṁ dasseti . ‘‘Yathādhammavihārino’’ti idaṁ caraṇasampattidassanaṁ sīlasaṁvarādīhi samaṅgībhāvadīpanato . ‘‘Yathādhimuttā sappaññā’’ti idaṁ nesaṁ vijjāsampattidassanaṁ āsavakkhayapariyosānāya ñāṇasampattiyā adhigamaparidīpanato. ‘‘Atanditā’’ti idaṁ vijjācaraṇasampattīnaṁ adhigamūpāyadassanaṁ. ‘‘Yathānāmā’’ti vā iminā tesaṁ pakāsananāmataṁyeva dasseti. ‘‘Yathāgottā’’ti pana iminā pacchimacakkadvayasampattiṁ dasseti. Na hi sammāappaṇihitattano pubbe ca akatapuññassa saddhānusārīdhammānusārino gottasampattisamudāgamo sambhavati. ‘‘Yathādhammavihārino’’ti iminā tesaṁ purimacakkadvayasampattiṁ dasseti. Na hi appatirūpe dese vasato sappurisūpanissayarahitassa ca tādisā guṇavisesā sambhavanti. ‘‘Yathādhimuttā’’ti iminā saddhammasavanasampadāsamāyogaṁ dasseti. Na hi paratoghosena vinā sāvakānaṁ saccasampaṭivedho sambhavati. ‘‘Sappaññā atanditā’’ti iminā yathāvuttassa guṇavisesassa abyabhicārihetuṁ dasseti ñāyārambhadassanato.",
  "atk-s0508a10:90": "Aparo nayo – ‘‘yathāgottā’’ti ettha gottakittanena tesaṁ therānaṁ yonisomanasikārasampadaṁ dasseti yathāvuttagottasampannassa yonisomanasikārasambhavato. ‘‘Yathādhammavihārino’’ti ettha dhammavihāraggahaṇena saddhammasavanasampadaṁ dasseti saddhammasavanena vinā tadabhāvato. ‘‘Yathādhimuttā’’ti iminā matthakappattaṁ dhammānudhammapaṭipadaṁ dasseti. ‘‘Sappaññā’’ti iminā sabbattha sampajānakāritaṁ. ‘‘Atanditā’’ti iminā vuttanayena attahitasampattiṁ paripūretvā ṭhitānaṁ paresaṁ hitasukhāvahāya paṭipattiyaṁ akilāsubhāvaṁ dasseti. Tathā ‘‘yathāgottā’’ti iminā nesaṁ saraṇagamanasampadā dassitā saddhānusārīgottakittanato. ‘‘Yathādhammavihārino’’ti iminā sīlakkhandhapubbaṅgamo samādhikkhandho dassito. ‘‘Yathādhimuttā sappaññā’’ti iminā paññakkhandhādayo. Saraṇagamanañca sāvakaguṇānaṁ ādi, samādhi majjhe, paññā pariyosānanti ādimajjhapariyosānadassanena sabbepi sāvakaguṇā dassitā honti.",
  "atk-s0508a10:91": "Īdisī pana guṇavibhūti yāya sammāpaṭipattiyā tehi adhigatā, taṁ dassetuṁ ‘‘tattha tattha vipassitvā’’tiādi vuttaṁ. Tattha tatthāti tesu tesu araññarukkhamūlapabbatādīsu vivittasenāsanesu. Tattha tatthāti vā tasmiṁ tasmiṁ udānādikāle. Vipassitvāti sampassitvā. Nāmarūpavavatthāpanapaccayapariggahehi diṭṭhivisuddhikaṅkhāvitaraṇavisuddhiyo sampādetvā kalāpasammasanādikkamena pañcamaṁ visuddhiṁ adhigantvā paṭipadāñāṇadassanavisuddhiyā matthakaṁ pāpanavasena vipassanaṁ ussukkāpetvā phusitvāti patvā sacchikatvā. Accutaṁ padanti nibbānaṁ. Tañhi sayaṁ acavanadhammattā adhigatānaṁ accutihetubhāvato ca natthi ettha cutīti ‘‘accutaṁ’’. Saṅkhatadhammehi asammissabhāvatāya tadatthikehi paṭipajjitabbatāya ca ‘‘pada’’nti ca vuccati. Katantanti katassa antaṁ. Yo hi tehi adhigato ariyamaggo, so attano paccayehi uppāditattā kato nāma. Tassa pana pariyosānabhūtaṁ phalaṁ katantoti adhippetaṁ. Taṁ katantaṁ aggaphalaṁ. Atha vā paccayehi katattā nipphāditattā katā nāma saṅkhatadhammā, tannissaraṇabhāvato katanto nibbānaṁ. Taṁ katantaṁ. Paccavekkhantāti ‘‘adhigataṁ vata mayā ariyamaggādhigamena idaṁ ariyaphalaṁ, adhigatā asaṅkhatā dhātū’’ti ariyaphalanibbānāni vimuttiñāṇadassanena paṭipattiṁ avekkhamānā. Atha vā saccasampaṭivedhavasena yaṁ ariyena karaṇīyaṁ pariññādisoḷasavidhaṁ kiccaṁ aggaphale ṭhitena nipphāditattā pariyosāpitattā kataṁ nāma, evaṁ kataṁ taṁ paccavekkhantā. Etena pahīnakilesapaccavekkhaṇaṁ dassitaṁ. Purimanayena pana itarapaccavekkhaṇānīti ekūnavīsati paccavekkhaṇāni dassitāni honti.",
  "atk-s0508a10:92": "Imamatthanti ettha imanti sakalo theratherīgāthānaṁ attho attano itaresañca tattha sannipatitānaṁ dhammasaṅgāhakamahātherānaṁ buddhiyaṁ viparivattamānatāya āsanno paccakkhoti ca katvā vuttaṁ. Atthanti ‘‘channā me kuṭikā’’tiādīhi gāthāhi vuccamānaṁ attūpanāyikaṁ parūpanāyikaṁ lokiyalokuttarapaṭisaṁyuttaṁ atthaṁ. Abhāsisunti gāthābandhavasena kathesuṁ, taṁdīpaniyo idāni mayā vuccamānā tesaṁ bhāvitattānaṁ gāthā attūpanāyikā suṇāthāti yojanā. Te ca mahātherā evaṁ kathentā attano sammāpaṭipattipakāsanīhi gāthāhi sāsanassa ekantaniyyānikavibhāvanena parepi tattha sammāpaṭipattiyaṁ niyojentīti etamatthaṁ dīpeti āyasmā dhammabhaṇḍāgāriko, tathā dīpento ca imāhi gāthāhi tesaṁ thomanaṁ tāsañca tesaṁ vacanassa nidānabhāvena ṭhapanaṁ ṭhānagatamevāti dassetīti daṭṭhabbaṁ.",
  "atk-s0508a10:93": "Nidānagāthāvaṇṇanā niṭṭhitā."
}