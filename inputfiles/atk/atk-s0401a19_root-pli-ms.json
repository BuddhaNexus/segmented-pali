{
  "atk-s0401a19:0": "20. Amatavaggavaṇṇanā",
  "atk-s0401a19:1": "600-611.Amataṁte, bhikkhave, na paribhuñjantīti maraṇavirahitaṁ nibbānaṁ na paribhuñjantīti attho. Nanu ca nibbānaṁ lokuttaraṁ, kāyagatāsati lokiyā, kathaṁ taṁ paribhuñjantā amataṁ paribhuñjantīti? Taṁ bhāvetvā adhigantabbato. Kāyagatañhi satiṁ bhāvento amatamadhigacchati, abhāvento nādhigacchati. Tasmā evaṁ vuttaṁ. Etenupāyena sabbattha attho veditabbo. Api cettha viraddhanti virādhitaṁ nādhigataṁ. Āraddhanti paripuṇṇaṁ. Pamādiṁsūti pamajjanti. Pamuṭṭhanti sammuṭṭhaṁ vissaritaṁ naṭṭhaṁ vā. Āsevitanti ādito sevitaṁ. Bhāvitanti vaḍḍhitaṁ. Bahulīkatanti punappunaṁ kataṁ. Anabhiññātanti ñātaabhiññāya ajānitaṁ. Apariññātanti ñātapariññāvaseneva apariññātaṁ. Asacchikatanti apaccakkhakataṁ. Sesaṁ sabbattha uttānatthamevāti.",
  "atk-s0401a19:2": "Amatavaggavaṇṇanā.",
  "atk-s0401a19:3": "Manorathapūraṇiyā aṅguttaranikāya-aṭṭhakathāya sahassasuttantaparimāṇassa",
  "atk-s0401a19:4": "Ekakanipātassa saṁvaṇṇanā niṭṭhitā."
}