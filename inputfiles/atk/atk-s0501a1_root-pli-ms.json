{
  "atk-s0501a1:0": "1. Saraṇattayavaṇṇanā",
  "atk-s0501a1:1": "Buddhavibhāvanā",
  "atk-s0501a1:2": "Idāni yaṁ vuttaṁ ‘‘buddhaṁ saraṇagamanaṁ, gamakañca vibhāvaye’’ti, tattha sabbadhammesu appaṭihatañāṇanimittānuttaravimokkhādhigamaparibhāvitaṁ khandhasantānamupādāya, paññattito sabbaññutaññāṇapadaṭṭhānaṁ vā saccābhisambodhimupādāya paññattito sattaviseso buddho. Yathāha –",
  "atk-s0501a1:3": "‘‘Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāva’’nti (mahāni. 192; cūḷani. pārāyanatthutigāthāniddesa 97; paṭi. ma. 1.161).",
  "atk-s0501a1:4": "Ayaṁ tāva atthato buddhavibhāvanā.",
  "atk-s0501a1:5": "Byañjanato pana ‘‘bujjhitāti buddho, bodhetāti buddho’’ti evamādinā nayena veditabbo. Vuttañcetaṁ –",
  "atk-s0501a1:6": "‘‘Buddhoti kenaṭṭhena buddho? Bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, anaññaneyyatāya buddho, vikasitāya buddho, khīṇāsavasaṅkhātena buddho, nirupakkilesasaṅkhātena buddho, ekantavītarāgoti buddho, ekantavītadosoti buddho, ekantavītamohoti buddho, ekantanikkilesoti buddho, ekāyanamaggaṁ gatoti buddho, eko anuttaraṁ sammāsambodhiṁ abhisambuddhoti buddho, abuddhivihatattā buddhipaṭilābhā buddho. Buddhoti netaṁ nāmaṁ mātarā kataṁ, na pitarā kataṁ, na bhātarā kataṁ, na bhaginiyā kataṁ, na mittāmaccehi kataṁ, na ñātisālohitehi kataṁ, na samaṇabrāhmaṇehi kataṁ, na devatāhi kataṁ, vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ buddho’’ti (mahāni. 192; cūḷani. pārāyanatthutigāthāniddesa 97; paṭi. ma. 1.162).",
  "atk-s0501a1:7": "Ettha ca yathā loke avagantā avagatoti vuccati, evaṁ bujjhitā saccānīti buddho. Yathā paṇṇasosā vātā paṇṇasusāti vuccanti, evaṁ bodhetā pajāyāti buddho. Sabbaññutāya buddhoti sabbadhammabujjhanasamatthāya buddhiyā buddhoti vuttaṁ hoti. Sabbadassāvitāya buddhoti sabbadhammabodhanasamatthāya buddhiyā buddhoti vuttaṁ hoti. Anaññaneyyatāya buddhoti aññena abodhito sayameva buddhattā buddhoti vuttaṁ hoti. Vikasitāya buddhoti nānāguṇavikasanato padumamiva vikasanaṭṭhena buddhoti vuttaṁ hoti. Khīṇāsavasaṅkhātena buddhoti evamādīhi cittasaṅkocakaradhammapahānato niddākkhayavibuddho puriso viya sabbakilesaniddākkhayavibuddhattā buddhoti vuttaṁ hoti. Ekāyanamaggaṁ gatoti buddhoti buddhiyatthānaṁ gamanatthapariyāyato yathā maggaṁ gatopi puriso gatoti vuccati, evaṁ ekāyanamaggaṁ gatattāpi buddhoti vuccatīti dassetuṁ vuttaṁ. Eko anuttaraṁ sammāsambodhiṁ abhisambuddhoti buddhoti na parehi buddhattā buddho, kintu sayameva anuttaraṁ sammāsambodhiṁ abhisambuddhattā buddhoti vuttaṁ hoti . Abuddhivihatattā buddhipaṭilābhā buddhoti buddhi buddhaṁ bodhoti pariyāyavacanametaṁ. Tattha yathā nīlarattaguṇayogato ‘‘nīlo paṭo, ratto paṭo’’ti vuccati, evaṁ buddhiguṇayogato buddhoti ñāpetuṁ vuttaṁ hoti. Tato paraṁ buddhoti netaṁ nāmanti evamādi atthamanugatā ayaṁ paññattīti bodhanatthaṁ vuttanti evarūpena nayena sabbesaṁ padānaṁ buddhasaddassa sādhanasamattho attho veditabbo.",
  "atk-s0501a1:8": "Ayaṁ byañjanatopi buddhavibhāvanā.",
  "atk-s0501a1:9": "Saraṇagamanagamakavibhāvanā",
  "atk-s0501a1:10": "Idāni saraṇagamanādīsu hiṁsatīti saraṇaṁ, saraṇagatānaṁ teneva saraṇagamanena bhayaṁ santāsaṁ dukkhaṁ duggatiṁ parikkilesaṁ hiṁsati vidhamati nīharati nirodhetīti attho. Atha vā hite pavattanena ahitā ca nivattanena sattānaṁ bhayaṁ hiṁsatīti buddho, bhavakantārā uttaraṇena assāsadānena ca dhammo, appakānampi kārānaṁ vipulaphalapaṭilābhakaraṇena saṅgho. Tasmā imināpi pariyāyena taṁ ratanattayaṁ saraṇaṁ. Tappasādataggarutāhi vihataviddhaṁsitakileso tapparāyaṇatākārappavatto aparappaccayo vā cittuppādo saraṇagamanaṁ. Taṁsamaṅgī satto taṁ saraṇaṁ gacchati, vuttappakārena cittuppādena ‘‘esa me saraṇaṁ, esa me parāyaṇa’’nti evametaṁ upetīti attho . Upento ca ‘‘ete mayaṁ, bhante, bhagavantaṁ saraṇaṁ gacchāma, dhammañca, upāsake no bhagavā dhāretū’’ti tapussabhallikādayo viya samādānena vā, ‘‘satthā me, bhante, bhagavā, sāvakohamasmī’’ti (saṁ. ni. 2.154) mahākassapādayo viya sissabhāvūpagamanena vā, ‘‘evaṁ vutte brahmāyu brāhmaṇo uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā tikkhattuṁ udānaṁ udānesi ‘namo tassa bhagavato arahato sammāsambuddhassa. Namo tassa…pe… sammāsambuddhassā’’’ti (ma. ni. 2.388) brahmāyuādayo viya tappoṇattena vā, kammaṭṭhānānuyogino viya attasanniyyātanena vā, ariyapuggalā viya saraṇagamanupakkilesasamucchedena vāti anekappakāraṁ visayato kiccato ca upeti.",
  "atk-s0501a1:11": "Ayaṁ saraṇagamanassa gamakassa ca vibhāvanā.",
  "atk-s0501a1:12": "Bhedābhedaphaladīpanā",
  "atk-s0501a1:13": "Idāni ‘‘bhedābhedaṁ phalañcāpi, gamanīyañca dīpaye’’ti vuttānaṁ bhedādīnaṁ ayaṁ dīpanā, evaṁ saraṇagatassa puggalassa duvidho saraṇagamanabhedo – sāvajjo ca anavajjo ca. Anavajjo kālakiriyāya, sāvajjo aññasatthari vuttappakārappavattiyā, tasmiñca vuttappakāraviparītappavattiyā. So duvidhopi puthujjanānameva. Buddhaguṇesu aññāṇasaṁsayamicchāñāṇappavattiyā anādarādippavattiyā ca tesaṁ saraṇaṁ saṁkiliṭṭhaṁ hoti. Ariyapuggalā pana abhinnasaraṇā ceva asaṁkiliṭṭhasaraṇā ca honti. Yathāha ‘‘aṭṭhānametaṁ, bhikkhave, anavakāso, yaṁ diṭṭhisampanno puggalo aññaṁ satthāraṁ uddiseyyā’’ti (a. ni. 1.276; ma. ni. 3.128; vibha. 809). Puthujjanā tu yāvadeva saraṇabhedaṁ na pāpuṇanti, tāvadeva abhinnasaraṇā. Sāvajjova nesaṁ saraṇabhedo, saṁkileso ca aniṭṭhaphalado hoti. Anavajjo avipākattā aphalo, abhedo pana phalato iṭṭhameva phalaṁ deti.",
  "atk-s0501a1:14": "Yathāha –",
  "atk-s0501a1:15": "‘‘Yekeci buddhaṁ saraṇaṁ gatāse, na te gamissanti apāyabhūmiṁ;",
  "atk-s0501a1:16": "Pahāya mānusaṁ dehaṁ, devakāyaṁ paripūressantī’’ti. (dī. ni. 2.332; saṁ. ni. 1.37);",
  "atk-s0501a1:17": "Tatra ca ye saraṇagamanupakkilesasamucchedena saraṇaṁ gatā, te apāyaṁ na gamissanti. Itare pana saraṇagamanena na gamissantīti evaṁ gāthāya adhippāyo veditabbo.",
  "atk-s0501a1:18": "Ayaṁ tāva bhedābhedaphaladīpanā.",
  "atk-s0501a1:19": "Gamanīyadīpanā",
  "atk-s0501a1:20": "Gamanīyadīpanāyaṁ codako āha – ‘‘buddhaṁ saraṇaṁ gacchāmī’’ti ettha yo buddhaṁ saraṇaṁ gacchati, esa buddhaṁ vā gaccheyya saraṇaṁ vā, ubhayathāpi ca ekassa vacanaṁ niratthakaṁ. Kasmā? Gamanakiriyāya kammadvayābhāvato. Na hettha ‘‘ajaṁ gāmaṁ netī’’tiādīsu viya dvikammakattaṁ akkharacintakā icchanti.",
  "atk-s0501a1:21": "‘‘Gacchateva pubbaṁ disaṁ, gacchati pacchimaṁ disa’’ntiādīsu (saṁ. ni. 1.159; 3.87) viya sātthakamevāti ce? Na, buddhasaraṇānaṁ samānādhikaraṇabhāvassānadhippetato. Etesañhi samānādhikaraṇabhāve adhippete paṭihatacittopi buddhaṁ upasaṅkamanto buddhaṁ saraṇaṁ gato siyā. Yañhi taṁ buddhoti visesitaṁ saraṇaṁ, tamevesa gatoti. ‘‘Etaṁ kho saraṇaṁ khemaṁ, etaṁ saraṇamuttama’’nti (dha. pa. 192) vacanato samānādhikaraṇattamevāti ce? Na, tattheva tabbhāvato. Tattheva hi gāthāpade etaṁ buddhādiratanattayaṁ saraṇagatānaṁ bhayaharaṇattasaṅkhāte saraṇabhāve abyabhicaraṇato ‘‘khemamuttamañca saraṇa’’nti ayaṁ samānādhikaraṇabhāvo adhippeto, aññattha tu gamisambandhe sati saraṇagamanassa appasiddhito anadhippetoti asādhakametaṁ. ‘‘Etaṁ saraṇamāgamma, sabbadukkhā pamuccatī’’ti ettha gamisambandhepi saraṇagamanapasiddhito samānādhikaraṇattamevāti ce? Na pubbe vuttadosappasaṅgato. Tatrāpi hi samānādhikaraṇabhāve sati etaṁ buddhadhammasaṅghasaraṇaṁ paṭihatacittopi āgamma sabbadukkhā pamucceyyāti evaṁ pubbe vuttadosappasaṅgo eva siyā, na ca no dosena atthi atthoti asādhakametaṁ. Yathā ‘‘mamañhi, ānanda, kalyāṇamittaṁ āgamma jātidhammā sattā jātiyā parimuccantī’’ti (saṁ. ni. 1.129) ettha bhagavato kalyāṇamittassa ānubhāvena parimuccamānā sattā ‘‘kalyāṇamittaṁ āgamma parimuccantī’’ti vuttā. Evamidhāpi buddhadhammasaṅghassa saraṇassānubhāvena muccamāno ‘‘etaṁ saraṇamāgamma, sabbadukkhā pamuccatī’’ti vuttoti evamettha adhippāyo veditabbo.",
  "atk-s0501a1:22": "Evaṁ sabbathāpi na buddhassa gamanīyattaṁ yujjati, na saraṇassa, na ubhayesaṁ, icchitabbañca gacchāmīti niddiṭṭhassa gamakassa gamanīyaṁ, tato vattabbā ettha yuttīti. Vuccate –",
  "atk-s0501a1:23": "Buddhoyevettha gamanīyo, gamanākāradassanatthaṁ tu taṁ saraṇavacanaṁ, buddhaṁ saraṇanti gacchāmi. Esa me saraṇaṁ, esa me parāyaṇaṁ, aghassa, tātā, hitassa ca vidhātāti iminā adhippāyena etaṁ gacchāmi bhajāmi sevāmi payirupāsāmi, evaṁ vā jānāmi bujjhāmīti. Yesañhi dhātūnaṁ gatiattho buddhipi tesaṁ atthoti. Iti-saddassa appayogā ayuttamiti ce? Taṁ na. Tattha siyā – yadi cettha evamattho bhaveyya, tato ‘‘aniccaṁ rūpaṁ aniccaṁ rūpanti yathābhūtaṁ pajānātī’’ti evamādīsu (saṁ. ni. 3.55, 85) viya iti-saddo payutto siyā, na ca payutto, tasmā ayuttametanti. Tañca na, kasmā? Tadatthasambhavā. ‘‘Yo ca buddhañca dhammañca saṅghañca saraṇaṁ gato’’ti evamādīsu (dha. pa. 190) viya idhāpi iti-saddassa attho sambhavati, na ca vijjamānatthasambhavā iti-saddā sabbattha payujjanti, appayuttassāpettha payuttassa viya iti-saddassa attho viññātabbo aññesu ca evaṁjātikesu, tasmā adoso eva soti. ‘‘Anujānāmi, bhikkhave, tīhi saraṇagamanehi pabbajja’’ntiādīsu (mahāva. 34) saraṇasseva gamanīyato yaṁ vuttaṁ ‘‘gamanākāradassanatthaṁ tu saraṇavacana’’nti, taṁ na yuttamiti ce. Taṁ nāyuttaṁ. Kasmā? Tadatthasambhavā eva. Tatrāpi hi tassa attho sambhavati, yato pubbasadisameva appayuttopi payutto viya veditabbo. Itarathā hi pubbe vuttadosappasaṅgo eva siyā, tasmā yathānusiṭṭhameva gahetabbaṁ.",
  "atk-s0501a1:24": "Ayaṁ gamanīyadīpanā.",
  "atk-s0501a1:25": "Dhammasaṅghasaraṇavibhāvanā",
  "atk-s0501a1:26": "Idāni yaṁ vuttaṁ ‘‘dhammaṁ saraṇamiccādi, dvayepesa nayo mato’’ti ettha vuccate – yvāyaṁ ‘‘buddhaṁ saraṇaṁ gacchāmī’’ti ettha atthavaṇṇanānayo vutto, ‘‘dhammaṁ saraṇaṁ gacchāmi, saṅghaṁ saraṇaṁ gacchāmī’’ti etasmimpi padadvaye esova veditabbo. Tatrāpi hi dhammasaṅghānaṁ atthato byañjanato ca vibhāvanamattameva asadisaṁ, sesaṁ vuttasadisameva. Yato yadevettha asadisaṁ, taṁ vuccate – maggaphalanibbānāni dhammoti eke. Bhāvitamaggānaṁ sacchikatanibbānānañca apāyesu apatanabhāvena dhāraṇato paramassāsavidhānato ca maggavirāgā eva imasmiṁ atthe dhammoti amhākaṁ khanti, aggappasādasuttañceva sādhakaṁ. Vuttañcettha ‘‘yāvatā, bhikkhave, dhammā saṅkhatā , ariyo aṭṭhaṅgiko maggo tesaṁ aggamakkhāyatī’’ti evamādi (a. ni. 4.34; itivu. 90).",
  "atk-s0501a1:27": "Catubbidhaariyamaggasamaṅgīnaṁ catusāmaññaphalasamadhivāsitakhandhasantānānañca puggalānaṁ samūho diṭṭhisīlasaṅghātena saṁhatattā saṅgho. Vuttañcetaṁ bhagavatā –",
  "atk-s0501a1:28": "‘‘Taṁ kiṁ maññasi, ānanda, ye vo mayā dhammā abhiññā desitā, seyyathidaṁ, cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo, passasi no tvaṁ, ānanda, imesu dhammesu dvepi bhikkhū nānāvāde’’ti (ma. ni. 3.43).",
  "atk-s0501a1:29": "Ayañhi paramatthasaṅgho saraṇanti gamanīyo. Sutte ca ‘‘āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’’ti (itivu. 90; a. ni. 4.34, 181) vutto. Etaṁ pana saraṇaṁ gatassa aññasmimpi bhikkhusaṅghe vā bhikkhunisaṅghe vā buddhappamukhe vā saṅghe sammutisaṅghe vā catuvaggādibhede ekapuggalepi vā bhagavantaṁ uddissa pabbajite vandanādikiriyāya saraṇagamanaṁ neva bhijjati na saṁkilissati, ayamettha viseso. Vuttāvasesantu imassa dutiyassa ca saraṇagamanassa bhedābhedādividhānaṁ pubbe vuttanayeneva veditabbaṁ. Ayaṁ tāva ‘‘dhammaṁ saraṇamiccādi, dvayepesa nayo mato’’ti etassa vaṇṇanā.",
  "atk-s0501a1:30": "Anupubbavavatthānakāraṇaniddeso",
  "atk-s0501a1:31": "Idāni anupubbavavatthāne, kāraṇañca viniddiseti ettha etesu ca tīsu saraṇavacanesu sabbasattānaṁ aggoti katvā paṭhamaṁ buddho, tappabhavato tadupadesitato ca anantaraṁ dhammo, tassa dhammassa ādhārakato tadāsevanato ca ante saṅgho. Sabbasattānaṁ vā hite niyojakoti katvā paṭhamaṁ buddho, tappabhavato sabbasattahitattā anantaraṁ dhammo, hitādhigamāya paṭipanno adhigatahito cāti katvā ante saṅgho saraṇabhāvena vavatthapetvā pakāsitoti evaṁ anupubbavavatthāne kāraṇañca viniddise.",
  "atk-s0501a1:32": "Upamāpakāsanā",
  "atk-s0501a1:33": "Idāni yampi vuttaṁ ‘‘saraṇattayametañca, upamāhi pakāsaye’’ti , tampi vuccate – ettha pana puṇṇacando viya buddho, candakiraṇanikaro viya tena desito dhammo, puṇṇacandakiraṇasamuppāditapīṇito loko viya saṅgho. Bālasūriyo viya buddho, tassa rasmijālamiva vuttappakāro dhammo, tena vihatandhakāro loko viya saṅgho. Vanadāhakapuriso viya buddho, vanadahanaggi viya kilesavanadahano dhammo, daḍḍhavanattā khettabhūto viya bhūmibhāgo daḍḍhakilesattā puññakkhettabhūto saṅgho. Mahāmegho viya buddho, salilavuṭṭhi viya dhammo, vuṭṭhinipātūpasamitareṇu viya janapado upasamitakilesareṇu saṅgho. Susārathi viya buddho, assājānīyavinayūpāyo viya dhammo, suvinītassājānīyasamūho viya saṅgho. Sabbadiṭṭhisalluddharaṇato sallakatto viya buddho, salluddharaṇūpāyo viya dhammo, samuddhaṭasallo viya jano samuddhaṭadiṭṭhisallo saṅgho. Mohapaṭalasamuppāṭanato vā sālākiyo viya buddho, paṭalasamuppāṭanupāyo viya dhammo, samuppāṭitapaṭalo vippasannalocano viya jano samuppāṭitamohapaṭalo vippasannañāṇalocano saṅgho. Sānusayakilesabyādhiharaṇasamatthatāya vā kusalo vejjo viya buddho, sammā payuttabhesajjamiva dhammo, bhesajjapayogena samupasantabyādhi viya janasamudāyo samupasantakilesabyādhānusayo saṅgho.",
  "atk-s0501a1:34": "Atha vā sudesako viya buddho, sumaggo viya khemantabhūmi viya ca dhammo, maggappaṭipanno khemantabhūmippatto viya saṅgho. Sunāviko viya buddho, nāvā viya dhammo, pārappatto sampattiko viya jano saṅgho. Himavā viya buddho, tappabhavosadhamiva dhammo, osadhūpabhogena nirāmayo viya jano saṅgho. Dhanado viya buddho, dhanaṁ viya dhammo, yathādhippāyaṁ laddhadhano viya jano sammāladdhaariyadhano saṅgho. Nidhidassanako viya buddho, nidhi viya dhammo, nidhippatto viya jano saṅgho.",
  "atk-s0501a1:35": "Apica abhayado viya vīrapuriso buddho, abhayamiva dhammo, sampattābhayo viya jano accantasabbabhayo saṅgho. Assāsako viya buddho, assāso viya dhammo, assatthajano viya saṅgho. Sumitto viya buddho, hitūpadeso viya dhammo, hitūpayogena pattasadattho viya jano saṅgho. Dhanākaro viya buddho, dhanasāro viya dhammo, dhanasārūpabhogo viya jano saṅgho. Rājakumāranhāpako viya buddho, sīsanhānasalilaṁ viya dhammo, sunhātarājakumāravaggo viya saddhammasalilasunhāto saṅgho. Alaṅkārakārako viya buddho, alaṅkāro viya dhammo, alaṅkatarājaputtagaṇo viya saddhammālaṅkato saṅgho. Candanarukkho viya buddho, tappabhavagandho viya dhammo, candanupabhogena santapariḷāho viya jano saddhammūpabhogena santapariḷāho saṅgho. Dāyajjasampadānako viya pitā buddho, dāyajjaṁ viya dhammo, dāyajjaharo puttavaggo viya saddhammadāyajjaharo saṅgho. Vikasitapadumaṁ viya buddho, tappabhavamadhu viya dhammo, tadupabhogībhamaragaṇo viya saṅgho. Evaṁ saraṇattayametañca, upamāhi pakāsaye.",
  "atk-s0501a1:36": "Ettāvatā ca yā pubbe ‘‘kena kattha kadā kasmā, bhāsitaṁ saraṇattaya’’ntiādīhi catūhi gāthāhi atthavaṇṇanāya mātikā nikkhittā, sā atthato pakāsitā hotīti.",
  "atk-s0501a1:37": "Paramatthajotikāya khuddakapāṭha-aṭṭhakathāya",
  "atk-s0501a1:38": "Saraṇattayavaṇṇanā niṭṭhitā."
}