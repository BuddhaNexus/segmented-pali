{
  "atk-s0507a2:0": "2. Ubbarivaggo",
  "atk-s0507a2:1": "1. Saṁsāramocakapetivatthuvaṇṇanā",
  "atk-s0507a2:2": "Naggādubbaṇṇarūpāsīti idaṁ satthari veḷuvane viharante magadharaṭṭhe iṭṭhakavatīnāmake gāme aññataraṁ petiṁ ārabbha vuttaṁ. Magadharaṭṭhe kira iṭṭhakavatī ca dīgharāji cāti dve gāmakā ahesuṁ, tattha bahū saṁsāramocakā micchādiṭṭhikā paṭivasanti. Atīte ca kāle pañcannaṁ vassasatānaṁ matthake aññatarā itthī tattheva iṭṭhakavatiyaṁ aññatarasmiṁ saṁsāramocakakule nibbattitvā micchādiṭṭhivasena bahū kīṭapaṭaṅge jīvitā voropetvā petesu nibbatti.",
  "atk-s0507a2:3": "Sā pañca vassasatāni khuppipāsādidukkhaṁ anubhavitvā amhākaṁ bhagavati loke uppajjitvā pavattitavaradhammacakke anukkamena rājagahaṁ upanissāya veḷuvane viharante punapi iṭṭhakavatiyaṁyeva aññatarasmiṁ saṁsāramocakakuleyeva nibbattitvā yadā sattaṭṭhavassuddesikakāle aññāhi dārikāhi saddhiṁ rathikāya kīḷanasamatthā ahosi, tadā āyasmā sāriputtatthero tameva gāmaṁ upanissāya aruṇavatīvihāre viharanto ekadivasaṁ dvādasahi bhikkhūhi saddhiṁ tassa gāmassa dvārasamīpena maggena atikkamati. Tasmiṁ khaṇe bahū gāmadārikā gāmato nikkhamitvā dvārasamīpe kīḷantiyo pasannamānasā mātāpitūnaṁ paṭipattidassanena vegenāgantvā theraṁ aññe ca bhikkhū pañcapatiṭṭhitena vandiṁsu. Sā panesā assaddhakulassa dhītā cirakālaṁ aparicitakusalatāya sādhujanācāravirahitā anādarā alakkhikā viya aṭṭhāsi. Thero tassā pubbacaritaṁ idāni ca saṁsāramocakakule nibbattanaṁ āyatiñca niraye nibbattanārahataṁ disvā ‘‘sacāyaṁ maṁ vandissati, niraye na uppajjissati, petesu nibbattitvāpi mamaṁyeva nissāya sampattiṁ paṭilabhissatī’’ti ñatvā karuṇāsañcoditamānaso tā dārikāyo āha – ‘‘tumhe bhikkhū vandatha, ayaṁ pana dārikā alakkhikā viya ṭhitā’’ti. Atha naṁ tā dārikā hatthesu pariggahetvā ākaḍḍhitvā balakkārena therassa pāde vandāpesuṁ.",
  "atk-s0507a2:4": "Sā aparena samayena vayappattā dīgharājiyaṁ saṁsāramocakakule aññatarassa kumārassa dinnā paripuṇṇagabbhā hutvā kālakatā petesu uppajjitvā naggā dubbaṇṇarūpā khuppipāsābhibhūtā ativiya bībhacchadassanā vicarantī rattiyaṁ āyasmato sāriputtattherassa attānaṁ dassetvā ekamantaṁ aṭṭhāsi. Taṁ disvā thero –",
  "atk-s0507a2:5": "95.",
  "atk-s0507a2:6": " ‘‘Naggā dubbaṇṇarūpāsi, kisā dhamanisanthatā;",
  "atk-s0507a2:7": "Upphāsulike kisike, kā nu tvaṁ idha tiṭṭhasī’’ti. –",
  "atk-s0507a2:8": "Gāthāya pucchi. Tattha dhamanisanthatāti nimmaṁsalohitatāya sirājālehi patthatagattā. Upphāsuliketi uggataphāsulike. Kisiketi kisasarīre. Pubbepi ‘‘kisā’’ti vatvā puna ‘‘kisike’’ti vacanaṁ aṭṭhicammanhārumattasarīratāya ativiya kisabhāvadassanatthaṁ vuttaṁ. Taṁ sutvā petī attānaṁ pavedentī –",
  "atk-s0507a2:9": "96.",
  "atk-s0507a2:10": " ‘‘Ahaṁ bhadante petīmhi, duggatā yamalokikā;",
  "atk-s0507a2:11": "Pāpakammaṁ karitvāna, petalokaṁ ito gatā’’ti. – gāthaṁ vatvā puna therena –",
  "atk-s0507a2:12": "97.",
  "atk-s0507a2:13": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a2:14": "Kissakammavipākena, petalokaṁ ito gatā’’ti. –",
  "atk-s0507a2:15": "Katakammaṁ puṭṭhā ‘‘adānasīlā maccharinī hutvā petayoniyaṁ nibbattitvā evaṁ mahādukkhaṁ anubhavāmī’’ti dassentī tisso gāthā abhāsi –",
  "atk-s0507a2:16": "98.",
  "atk-s0507a2:17": " ‘‘Anukampakā mayhaṁ nāhesuṁ bhante, pitā ca mātā athavāpi ñātakā;",
  "atk-s0507a2:18": "Ye maṁ niyojeyyuṁ dadāhi dānaṁ, pasannacittā samaṇabrāhmaṇānaṁ.",
  "atk-s0507a2:19": "99.",
  "atk-s0507a2:20": " ‘‘Ito ahaṁ vassasatāni pañca, yaṁ evarūpā vicarāmi naggā;",
  "atk-s0507a2:21": "Khudāya taṇhāya ca khajjamānā, pāpassa kammassa phalaṁ mamedaṁ.",
  "atk-s0507a2:22": "100.",
  "atk-s0507a2:23": " ‘‘Vandāmi taṁ ayya pasannacittā, anukampa maṁ vīra mahānubhāva;",
  "atk-s0507a2:24": "Datvā ca me ādisa yañhi kiñci, mocehi maṁ duggatiyā bhadante’’ti.",
  "atk-s0507a2:25": "98. Tattha anukampakāti samparāyikena atthena anuggaṇhakā. Bhanteti theraṁ ālapati. Ye maṁ niyojeyyunti mātā vā pitā vā atha vā ñātakā edisā pasannacittā hutvā ‘‘samaṇabrāhmaṇānaṁ dadāhi dāna’’nti ye maṁ niyojeyyuṁ, tādisā anukampakā mayhaṁ nāhesunti yojanā.",
  "atk-s0507a2:26": "99.Ito ahaṁ vassasatāni pañca, yaṁ evarūpā vicarāmi naggāti idaṁ sā petī ito tatiyāya jātiyā attano petattabhāvaṁ anussaritvā idānipi tathā pañcavassasatāni vicarāmīti adhippāyenāha. Tattha yanti yasmā, dānādīnaṁ puññānaṁ akatattā evarūpā naggā petī hutvā ito paṭṭhāya vassasatāni pañca vicarāmīti yojanā. Taṇhāyāti pipāsāya. Khajjamānāti khādiyamānā, bādhiyamānāti attho.",
  "atk-s0507a2:27": "100.Vandāmi taṁ ayya pasannacittāti ayya, tamahaṁ pasannacittā hutvā vandāmi, ettakameva puññaṁ idāni mayā kātuṁ sakkāti dasseti. Anukampa manti anuggaṇha mamaṁ uddissa anuddayaṁ karohi. Datvā ca me ādisa yañhi kiñcīti kiñcideva deyyadhammaṁ samaṇabrāhmaṇānaṁ datvā taṁ dakkhiṇaṁ mayhaṁ ādisa, tena me ito petayonito mokkho bhavissatīti adhippāyena vadati. Tenevāha ‘‘mocehi maṁ duggatiyā bhadante’’ti.",
  "atk-s0507a2:28": "Evaṁ petiyā vutte yathā so thero paṭipajji, taṁ dassetuṁ saṅgītikārehi tisso gāthā vuttā –",
  "atk-s0507a2:29": "101.",
  "atk-s0507a2:30": " ‘‘Sādhūti so paṭissutvā, sāriputtonukampako;",
  "atk-s0507a2:31": "Bhikkhūnaṁ ālopaṁ datvā, pāṇimattañca coḷakaṁ;",
  "atk-s0507a2:32": "Thālakassa ca pānīyaṁ, tassā dakkhiṇamādisi.",
  "atk-s0507a2:33": "102.",
  "atk-s0507a2:34": " ‘‘Samanantarānuddiṭṭhe , vipāko udapajjatha;",
  "atk-s0507a2:35": "Bhojanacchādanapānīyaṁ, dakkhiṇāya idaṁ phalaṁ.",
  "atk-s0507a2:36": "103.",
  "atk-s0507a2:37": " ‘‘Tato suddhā sucivasanā, kāsikuttamadhārinī;",
  "atk-s0507a2:38": "Vicittavatthābharaṇā, sāriputtaṁ upasaṅkamī’’ti.",
  "atk-s0507a2:39": "101-103. Tattha bhikkhūnanti bhikkhuno, vacanavipallāsena hetaṁ vuttaṁ. ‘‘Ālopaṁ bhikkhuno datvā’’ti keci paṭhanti. Ālopanti kabaḷaṁ, ekālopamattaṁ bhojananti attho. Pāṇimattañca coḷakanti ekahatthappamāṇaṁ coḷakhaṇḍanti attho. Thālakassa ca pānīyanti ekathālakapūraṇamattaṁ udakaṁ. Sesaṁ khallāṭiyapetavatthusmiṁ vuttanayameva.",
  "atk-s0507a2:40": "Athāyasmā sāriputto taṁ petiṁ pīṇindriyaṁ parisuddhachavivaṇṇaṁ dibbavatthābharaṇālaṅkāraṁ samantato attano pabhāya obhāsentiṁ attano santikaṁ upagantvā ṭhitaṁ disvā paccakkhato kammaphalaṁ tāya vibhāvetukāmo hutvā tisso gāthā abhāsi –",
  "atk-s0507a2:41": "104.",
  "atk-s0507a2:42": " ‘‘Abhikkantena vaṇṇena, yā tvaṁ tiṭṭhasi devate;",
  "atk-s0507a2:43": "Obhāsentī disā sabbā, osadhī viya tārakā.",
  "atk-s0507a2:44": "105.",
  "atk-s0507a2:45": " ‘‘Kena tetādiso vaṇṇo, kena te idha mijjhati;",
  "atk-s0507a2:46": "Uppajjanti ca te bhogā, ye keci manaso piyā.",
  "atk-s0507a2:47": "106.",
  "atk-s0507a2:48": " ‘‘Pucchāmi taṁ devi mahānubhāve, manussabhūtā kimakāsi puññaṁ;",
  "atk-s0507a2:49": "Kenāsi evaṁ jalitānubhāvā, vaṇṇo ca te sabbadisā pabhāsatī’’ti.",
  "atk-s0507a2:50": "104. Tattha abhikkantenāti atimanāpena, abhirūpenāti attho. Vaṇṇenāti chavivaṇṇena. Obhāsentī disā sabbāti sabbāpi dasa disā jotentī ekālokaṁ karontī. Yathā kinti āha ‘‘osadhī viya tārakā’’ti. Ussannā pabhā etāya dhīyati, osadhānaṁ vā anubalappadāyikāti katvā ‘‘osadhī’’ti laddhanāmā tārakā yathā samantato ālokaṁ kurumānā tiṭṭhati, evameva tvaṁ sabbadisā obhāsentīti attho.",
  "atk-s0507a2:51": "105.Kenāti kiṁ-saddo pucchāyaṁ. Hetuatthe cetaṁ karaṇavacanaṁ, kena hetunāti attho. Teti tava. Etādisoti ediso, etarahi yathādissamānoti vuttaṁ hoti. Kena te idha mijjhatīti kena puññavisesena idha imasmiṁ ṭhāne idāni tayā labbhamānaṁ sucaritaphalaṁ ijjhati nipphajjati. Uppajjantīti nibbattanti. Bhogāti paribhuñjitabbaṭṭhena ‘‘bhogā’’ti laddhanāmā vatthābharaṇādivittūpakaraṇavisesā. Ye kecīti bhoge anavasesato byāpetvā saṅgaṇhāti . Anavasesabyāpako hi ayaṁ niddeso yathā ‘‘ye keci saṅkhārā’’ti. Manaso piyāti manasā piyāyitabbā, manāpiyāti attho.",
  "atk-s0507a2:52": "106.Pucchāmīti pucchaṁ karomi, ñātuṁ icchāmīti attho. Tanti tvaṁ. Devīti dibbānabhāvasamaṅgitāya, devi. Tenāha ‘‘mahānubhāve’’ti. Manussabhūtāti manussesu jātā manussabhāvaṁ pattā. Idaṁ yebhuyyena sattā manussattabhāve ṭhitā puññāni karontīti katvā vuttaṁ. Ayametāyaṁ gāthānaṁ saṅkhepato attho, vitthārato pana paramatthadīpaniyaṁ vimānavatthuaṭṭhakathāyaṁ vuttanayeneva veditabbo.",
  "atk-s0507a2:53": "Evaṁ puna therena puṭṭhā petī tassā sampattiyā laddhakāraṇaṁ pakāsentī sesagāthā abhāsi –",
  "atk-s0507a2:54": "107.",
  "atk-s0507a2:55": " ‘‘Uppaṇḍukiṁ kisaṁ chātaṁ, naggaṁ sampatitacchaviṁ;",
  "atk-s0507a2:56": "Muni kāruṇiko loke, taṁ maṁ addakkhi duggataṁ.",
  "atk-s0507a2:57": "108.",
  "atk-s0507a2:58": " ‘‘Bhikkhūnaṁ ālopaṁ datvā, pāṇimattañca coḷakaṁ;",
  "atk-s0507a2:59": "Thālakassa ca pānīyaṁ, mama dakkhiṇamādisi.",
  "atk-s0507a2:60": "109.",
  "atk-s0507a2:61": " ‘‘Ālopassa phalaṁ passa, bhattaṁ vassasataṁ dasa;",
  "atk-s0507a2:62": "Bhuñjāmi kāmakāminī, anekarasabyañjanaṁ.",
  "atk-s0507a2:63": "110.",
  "atk-s0507a2:64": " ‘‘Pāṇimattassa coḷassa, vipākaṁ passa yādisaṁ;",
  "atk-s0507a2:65": "Yāvatā nandarājassa, vijitasmiṁ paṭicchadā.",
  "atk-s0507a2:66": "111.",
  "atk-s0507a2:67": " ‘‘Tato bahutarā bhante, vatthānacchādanāni me;",
  "atk-s0507a2:68": "Koseyyakambalīyāni, khomakappāsikāni ca.",
  "atk-s0507a2:69": "112.",
  "atk-s0507a2:70": " ‘‘Vipulā ca mahagghā ca, tepākāsevalambare;",
  "atk-s0507a2:71": "Sāhaṁ taṁ paridahāmi, yaṁ yañhi manaso piyaṁ.",
  "atk-s0507a2:72": "113.",
  "atk-s0507a2:73": " ‘‘Thālakassa ca pānīyaṁ, vipākaṁ passa yādisaṁ;",
  "atk-s0507a2:74": "Gambhīrā caturassā ca, pokkharañño sunimmitā.",
  "atk-s0507a2:75": "114.",
  "atk-s0507a2:76": " ‘‘Setodakā suppatitthā, sītā appaṭigandhiyā;",
  "atk-s0507a2:77": "Padumuppalasañchannā, vārikiñjakkhapūritā.",
  "atk-s0507a2:78": "115.",
  "atk-s0507a2:79": " ‘‘Sāhaṁ ramāmi kīḷāmi, modāmi akutobhayā;",
  "atk-s0507a2:80": "Muniṁ kāruṇikaṁ loke, bhante vanditumāgatā’’ti.",
  "atk-s0507a2:81": "107. Tattha uppaṇḍukinti uppaṇḍukajātaṁ. Chātanti bubhukkhitaṁ khudāya abhibhūtaṁ. Sampatitacchavinti chinnabhinnasarīracchaviṁ. Loketi idaṁ ‘‘kāruṇiko’’ti ettha vuttakaruṇāya visayadassanaṁ. Taṁ manti tādisaṁ mamaṁ, vuttanayena ekantato karuṇaṭṭhāniyaṁ maṁ. Duggatanti duggatiṁ gataṁ.",
  "atk-s0507a2:82": "108-109.Bhikkhūnaṁ ālopaṁ datvātiādi therena attano karuṇāya katākāradassanaṁ. Tattha bhattanti odanaṁ, dibbabhojananti attho. Vassasataṁ dasāti dasa vassasatāni, vassasahassanti vuttaṁ hoti. Accantasaṁyoge cetaṁ upayogavacanaṁ. Bhuñjāmi kāmakāminī, anekarasabyañjananti aññehipi kāmetabbakāmehi samannāgatā anekarasabyañjanaṁ bhattaṁ bhuñjāmīti yojanā.",
  "atk-s0507a2:83": "110.Coḷassāti deyyadhammasīsena tabbisayaṁ dānamayaṁ puññameva dasseti. Vipākaṁ passa yādisanti tassa coḷadānassa vipākasaṅkhātaṁ phalaṁ passa, bhante. Taṁ pana yādisaṁ yathārūpaṁ, kinti ceti āha ‘‘yāvatā nandarājassā’’tiādi.",
  "atk-s0507a2:84": "Tattha koyaṁ nandarājā nāma? Atīte kira dasavassasahassāyukesu manussesu bārāṇasivāsī eko kuṭumbiko araññe jaṅghāvihāraṁ vicaranto araññaṭṭhāne aññataraṁ paccekabuddhaṁ addasa. So paccekabuddho tattha cīvarakammaṁ karonto anuvāte appahonte saṁharitvāva ṭhapetuṁ āraddho. So kuṭumbiko taṁ disvā, ‘‘bhante, kiṁ karothā’’ti vatvā tena appicchatāya kiñci avuttepi ‘‘cīvaradussaṁ nappahotī’’ti ñatvā attano uttarāsaṅgaṁ paccekabuddhassa pādamūle ṭhapetvā agamāsi. Paccekabuddho taṁ gahetvā anuvātaṁ āropento cīvaraṁ katvā pārupi. So kuṭumbikā jīvitapariyosāne kālaṁ katvā tāvatiṁsabhavane nibbattitvā tattha yāvatāyukaṁ dibbasampattiṁ anubhavitvā tato cavitvā bārāṇasito yojanamatte ṭhāne aññatarasmiṁ gāme amaccakule nibbatti.",
  "atk-s0507a2:85": "Tassa vayappattakāle tasmiṁ gāme nakkhattaṁ saṅghuṭṭhaṁ ahosi. So mātaraṁ āha – ‘‘amma, sāṭakaṁ me dehi, nakkhattaṁ kīḷissāmī’’ti. Sā sudhotavatthaṁ nīharitvā adāsi. ‘‘Amma, thūlaṁ ida’’nti. Aññaṁ nīharitvā adāsi, tampi paṭikkhipi. Atha naṁ mātā āha – ‘‘tāta, yādise gehe mayaṁ jātā, natthi no ito sukhumatarassa vatthassa paṭilābhāya puñña’’nti. ‘‘Labhanaṭṭhānaṁ gacchāmi, ammā’’ti. ‘‘Gaccha, putta, ahaṁ ajjeva tuyhaṁ bārāṇasinagare rajjapaṭilābhaṁ icchāmī’’ti. So ‘‘sādhu, ammā’’ti mātaraṁ vanditvā padakkhiṇaṁ katvā āha – ‘‘gacchāmi, ammā’’ti. ‘‘Gaccha, tātā’’ti. Evaṁ kirassā cittaṁ ahosi – ‘‘kahaṁ gamissati, idha vā ettha vā gehe nisīdissatī’’ti. So pana puññaniyāmena codiyamāno gāmato nikkhamitvā bārāṇasiṁ gantvā maṅgalasilāpaṭṭe sasīsaṁ pārupitvā nipajji. So ca bārāṇasirañño kālakatassa sattamo divaso hoti.",
  "atk-s0507a2:86": "Amaccā ca purohito ca rañño sarīrakiccaṁ katvā rājaṅgaṇe nisīditvā mantayiṁsu – ‘‘rañño ekā dhītā atthi, putto natthi, arājakaṁ rajjaṁ na tiṭṭhati, phussarathaṁ vissajjemā’’ti. Te kumudavaṇṇe cattāro sindhave yojetvā setacchattappamukhaṁ pañcavidhaṁ rājakakudhabhaṇḍaṁ rathasmiṁyeva ṭhapetvā rathaṁ vissajjetvā pacchato tūriyāni paggaṇhāpesuṁ. Ratho pācīnadvārena nikkhamitvā uyyānābhimukkho ahosi. ‘‘Paricayena uyyānābhimukho gacchati , nivattemā’’ti keci āhaṁsu. Purohito ‘‘mā nivattayitthā’’ti āha. Ratho kumāraṁ padakkhiṇaṁ katvā ārohanasajjo hutvā aṭṭhāsi, purohito pārupanakaṇṇaṁ apanetvā pādatalāni olokento ‘‘tiṭṭhatu ayaṁ dīpo, dvisahassadīpaparivāresu catūsu mahādīpesu ekarajjaṁ kāretuṁ yutto’’ti vatvā ‘‘tūriyāni paggaṇhatha, punapi paggaṇhathā’’ti tikkhattuṁ tūriyāni paggaṇhāpesi.",
  "atk-s0507a2:87": "Atha kumāro mukhaṁ vivaritvā oloketvā ‘‘kena kammena āgatattha, tātā’’ti āha. ‘‘Deva, tumhākaṁ rajjaṁ pāpuṇātī’’ti. ‘‘Tumhākaṁ rājā kaha’’nti? ‘‘Divaṅgato, sāmī’’ti. ‘‘Kati divasā atikkantā’’ti? ‘‘Ajja sattamo divaso’’ti. ‘‘Putto vā dhītā vā natthī’’ti? ‘‘Dhītā atthi, deva, putto natthī’’ti. ‘‘Tena hi karissāmi rajja’’nti. Te tāvadeva abhisekamaṇḍapaṁ katvā rājadhītaraṁ sabbālaṅkārehi alaṅkaritvā uyyānaṁ ānetvā kumārassa abhisekaṁ akaṁsu.",
  "atk-s0507a2:88": "Athassa katābhisekassa satasahassagghanikaṁ vatthaṁ upanesuṁ. So ‘‘kimidaṁ, tātā’’ti āha. ‘‘Nivāsanavatthaṁ, devā’’ti. ‘‘Nanu, tātā, thūla’’nti? ‘‘Manussānaṁ paribhogavatthesu ito sukhumataraṁ natthi, devā’’ti. ‘‘Tumhākaṁ rājā evarūpaṁ nivāsesī’’ti? ‘‘Āma, devā’’ti. ‘‘Na maññe puññavā tumhākaṁ rājā (a. ni. aṭṭha. 1.1.191) suvaṇṇabhiṅkāraṁ āharatha, labhissāmi vattha’’nti. Suvaṇṇabhiṅkāraṁ āhariṁsu. So uṭṭhāya hatthe dhovitvā mukhaṁ vikkhāletvā hatthena udakaṁ ādāya puratthimadisāyaṁ abbhukkiri. Tadā ghanapathaviṁ bhinditvā aṭṭha kapparukkhā uṭṭhahiṁsu. Puna udakaṁ gahetvā dakkhiṇāya pacchimāya uttarāyāti evaṁ catūsu disāsu abbhukkiri. Sabbadisāsu aṭṭha aṭṭha katvā dvattiṁsa kapparukkhā uṭṭhahiṁsu. Ekekāya disāya soḷasa soḷasa katvā catusaṭṭhi kammarukkhāti keci vadanti. So ekaṁ dibbadussaṁ nivāsetvā ekaṁ pārupitvā ‘‘nandarañño vijite suttakantikā itthiyo mā suttaṁ kantiṁsūti bheriṁ carāpethā’’ti vatvā chattaṁ ussāpetvā alaṅkatapaṭiyatto hatthikkhandhavaragato nagaraṁ pavisitvā pāsādaṁ āruyha mahāsampattiṁ anubhavi.",
  "atk-s0507a2:89": "Evaṁ gacchante kāle ekadivasaṁ devī rañño sampattiṁ disvā ‘‘aho tapassī’’ti kāruññākāraṁ dassesi. ‘‘Kimidaṁ, devī’’ti ca puṭṭhā ‘‘atimahatī te, deva, sampatti. Atīte addhani kalyāṇaṁ akattha, idāni anāgatassa atthāya kusalaṁ na karothā’’ti āha. ‘‘Kassa dema? Sīlavanto natthī’’ti. ‘‘Asuñño, deva, jambudīpo arahantehi, tumhe dānameva sajjetha, ahaṁ arahante lacchāmī’’ti āha. Punadivase rājā mahārahaṁ dānaṁ sajjāpesi. Devī ‘‘sace imissāya disāya arahanto atthi, idhāgantvā amhākaṁ bhikkhaṁ gaṇhantū’’ti adhiṭṭhahitvā uttaradisābhimukhā urena nipajji. Nipannamattāya eva deviyā himavante vasantānaṁ padumavatiyā puttānaṁ pañcasatānaṁ paccekabuddhānaṁ jeṭṭhako mahāpadumapaccekabuddho bhātike āmantesi – ‘‘mārisā nandarājā tumhe nimanteti, adhivāsetha tassā’’ti. Te adhivāsetvā tāvadeva ākāsenāgantvā uttaradvāre otariṁsu. Manussā ‘‘pañcasatā, deva, paccekabuddhā āgatā’’ti rañño ārocesuṁ. Rājā saddhiṁ deviyā āgantvā vanditvā pattaṁ gahetvā paccekabuddhe pāsādaṁ āropetvā tattha tesaṁ dānaṁ datvā bhattakiccāvasāne rājā saṅghattherassa, devī saṅghanavakassa pādamūle nipajjitvā ‘‘ayyā, paccayehi na kilamissanti, mayaṁ puññena na hāyissāma, amhākaṁ idha nivāsāya paṭiññaṁ dethā’’ti paṭiññaṁ kāretvā uyyāne nivāsaṭṭhānāni kāretvā yāvajīvaṁ paccekabuddhe upaṭṭhahitvā tesu parinibbutesu sādhukīḷitaṁ kāretvā gandhadāruādīhi sarīrakiccaṁ kāretvā dhātuyo gahetvā cetiyaṁ patiṭṭhāpetvā ‘‘evarūpānampi nāma mahānubhāvānaṁ mahesīnaṁ maraṇaṁ bhavissati, kimaṅgaṁ pana mādisāna’’nti saṁvegajāto jeṭṭhaputtaṁ rajje patiṭṭhāpetvā sayaṁ tāpasapabbajjaṁ pabbaji. Devīpi ‘‘raññe pabbajite ahaṁ kiṁ karissāmī’’ti pabbaji. Dvepi uyyāne vasantā jhānāni nibbattetvā jhānasukhena vītināmetvā āyupariyosāne brahmaloke nibbattiṁsu. So kira nandarājā amhākaṁ satthu mahāsāvako mahākassapatthero ahosī, tassa aggamahesī bhaddā kāpilānī nāma.",
  "atk-s0507a2:90": "Ayaṁ pana nandarājā dasa vassasahassāni sayaṁ dibbavatthāni paridahanto sabbameva attano vijitaṁ uttarakurusadisaṁ karonto āgatāgatānaṁ manussānaṁ dibbadussāni adāsi. Tayidaṁ dibbavatthasamiddhiṁ sandhāya sā petī āha ‘‘yāvatā nandarājassa, vijitasmiṁ paṭicchadā’’ti. Tattha vijitasminti raṭṭhe. Paṭicchadāti vatthāni. Tāni hi paṭicchādenti etehīti ‘‘paṭicchadā’’ti vuccanti.",
  "atk-s0507a2:91": "111. Idāni sā petī ‘‘nandarājasamiddhitopi etarahi mayhaṁ samiddhi vipulatarā’’ti dassentī ‘‘tato bahutarā, bhante, vatthānacchādanāni me’’tiādimāha. Tattha tatoti nandarājassa pariggahabhūtavatthatopi bahutarāni mayhaṁ vatthacchādanānīti attho. Vatthānacchādanānīti nivāsanavatthāni ceva pārupanavatthāni ca . Koseyyakambalīyānīti koseyyāni ceva kambalāni ca. Khomakappāsikānīti khomavatthāni ceva kappāsamayavatthāni ca.",
  "atk-s0507a2:92": "112.Vipulāti āyāmato ca vitthārato ca vipulā. Mahagghāti mahagghavasena mahantā mahārahā. Ākāsevalambareti ākāseyeva olambamānā tiṭṭhanti. Yaṁ yañhi manaso piyanti yaṁ yaṁ mayhaṁ manaso piyaṁ, taṁ taṁ gahetvā paridahāmi pārupāmi cāti yojanā.",
  "atk-s0507a2:93": "113.Thālakassa ca pānīyaṁ, vipākaṁ passa yādisanti thālakapūraṇamattaṁ pānīyaṁ dinnaṁ anumoditaṁ , tassa pana vipākaṁ yādisaṁ yāva mahantaṁ passāti dassentī ‘‘gambhīrā caturassā cā’’tiādimāha. Tattha gambhīrāti agādhā. Caturassāti caturassasaṇṭhānā. Pokkharaññoti pokkharaṇiyo. Sunimmitāti kammānubhāveneva suṭṭhu nimmitā.",
  "atk-s0507a2:94": "114.Setodakāti setaudakā setavālukasamparikiṇṇā. Suppatitthāti sundaratitthā. Sītāti sītalodakā. Appaṭigandhiyāti paṭikūlagandharahitā surabhigandhā. Vārikiñjakkhapūritāti kamalakuvalayādīnaṁ kesarasañchannena vārinā paripuṇṇā.",
  "atk-s0507a2:95": "115.Sāhanti sā ahaṁ. Ramāmīti ratiṁ vindāmi. Kīḷāmīti indriyāni paricāremi. Modāmīti bhogasampattiyā pamuditā homi. Akutobhayāti kutocipi asañjātabhayā, serī sukhavihārinī homi . Bhante, vanditumāgatāti, bhante, imissā dibbasampattiyā paṭilābhassa kāraṇabhūtaṁ tvaṁ vandituṁ āgatā upagatāti attho. Yaṁ panettha atthato avibhattaṁ, taṁ tattha tattha vuttameva.",
  "atk-s0507a2:96": "Evaṁ tāya petiyā vutte āyasmā sāriputto iṭṭhakavatiyaṁ dīgharājiyanti gāmadvayavāsikesu attano santikaṁ upagatesu manussesu imamatthaṁ vitthārato kathento saṁvejetvā saṁsāramocanapāpakammato mocetvā upāsakabhāve patiṭṭhāpesi. Sā pavatti bhikkhūsu pākaṭā jātā. Taṁ bhikkhū bhagavato ārocesuṁ. Bhagavā tamatthaṁ aṭṭhuppattiṁ katvā sampattaparisāya dhammaṁ desesi, sā desanā mahājanassa sātthikā ahosīti.",
  "atk-s0507a2:97": "Saṁsāramocakapetivatthuvaṇṇanā niṭṭhitā.",
  "atk-s0507a2:98": "2. Sāriputtattheramātupetivatthuvaṇṇanā",
  "atk-s0507a2:99": "Naggā dubbaṇṇarūpāsīti idaṁ satthari veḷuvane viharante āyasmato sāriputtattherassa ito pañcamāya jātiyā mātubhūtaṁ petiṁ ārabbha vuttaṁ. Ekadivasaṁ āyasmā ca sāriputto āyasmā ca mahāmoggallāno āyasmā ca anuruddho āyasmā ca kappino rājagahassa avidūre aññatarasmiṁ araññāyatane viharanti. Tena ca samayena bārāṇasiyaṁ aññataro brāhmaṇo aḍḍho mahaddhano mahābhogo samaṇabrāhmaṇakapaṇaddhikavanibbakayācakānaṁ opānabhūto annapānavatthasayanādīni deti. Dento ca āgatāgatānaṁ yathākālaṁ yathārahañca pādodakapādabbhañjanādidānānupubbakaṁ sabbābhideyyaṁ paṭipanno hoti, purebhattaṁ bhikkhū annapānādinā sakkaccaṁ parivisati. So desantaraṁ gacchanto bhariyaṁ āha – ‘‘bhoti, yathāpaññattaṁ imaṁ dānavidhiṁ aparihāpentī sakkaccaṁ anupatiṭṭhāhī’’ti. Sā ‘‘sādhū’’ti paṭissuṇitvā tasmiṁ pakkante eva tāva bhikkhūnaṁ paññattaṁ dānavidhiṁ pacchindi, addhikānaṁ pana nivāsatthāya upagatānaṁ gehapiṭṭhito chaḍḍitaṁ jarasālaṁ dassesi ‘‘ettha vasathā’’ti. Annapānādīnaṁ atthāya tattha addhikesu āgatesu ‘‘gūthaṁ khādatha, muttaṁ pivatha, lohitaṁ pivatha , tumhākaṁ mātu matthaluṅgaṁ khādathā’’ti yaṁ yaṁ asuci jegucchaṁ, tassa tassa nāmaṁ gahetvā niṭṭhuraṁ vadati.",
  "atk-s0507a2:100": "Sā aparena samayena kālaṁ katvā kammānubhāvukkhittā petayoniyaṁ nibbattitvā attano vacīduccaritānurūpaṁ dukkhaṁ anubhavantī purimajātisambandhaṁ anussaritvā āyasmato sāriputtassa santikaṁ upasaṅkamitukāmā tassa vihāradvāraṁ sampāpuṇi, tassa vihāradvāradevatāyo vihārappavesanaṁ nivāresuṁ. Sā kira ito pañcamāya jātiyā therassa mātubhūtapubbā, tasmā evamāha – ‘‘ahaṁ ayyassa sāriputtattherassa ito pañcamāya jātīyā mātā, detha me dvārappavesanaṁ theraṁ daṭṭhu’’nti. Taṁ sutvā devatā tassā pavesanaṁ anujāniṁsu. Sā pavisitvā caṅkamanakoṭiyaṁ ṭhatvā therassa attānaṁ dassesi. Thero taṁ disvā karuṇāya sañcoditamānaso hutvā –",
  "atk-s0507a2:101": "116.",
  "atk-s0507a2:102": " ‘‘Naggā dubbaṇṇarūpāsi, kisā dhamanisanthatā;",
  "atk-s0507a2:103": "Upphāsulike kisike, kā nu tvaṁ idha tiṭṭhasī’’ti. –",
  "atk-s0507a2:104": "Gāthāya pucchi. Sā therena puṭṭhā paṭivacanaṁ dentī –",
  "atk-s0507a2:105": "117.",
  "atk-s0507a2:106": " ‘‘Ahaṁ te sakiyā mātā, pubbe aññāsu jātīsu;",
  "atk-s0507a2:107": "Upapannā pettivisayaṁ, khuppipāsasamappitā.",
  "atk-s0507a2:108": "118.",
  "atk-s0507a2:109": " ‘‘Chaḍḍitaṁ khipitaṁ kheḷaṁ, siṅghāṇikaṁ silesumaṁ;",
  "atk-s0507a2:110": "Vasañca ḍayhamānānaṁ, vijātānañca lohitaṁ.",
  "atk-s0507a2:111": "119.",
  "atk-s0507a2:112": " ‘‘Vaṇikānañca yaṁ ghāna-sīsacchinnāna lohitaṁ;",
  "atk-s0507a2:113": "Khudāparetā bhuñjāmi, icchipurisanissitaṁ.",
  "atk-s0507a2:114": "120.",
  "atk-s0507a2:115": " ‘‘Pubbalohitaṁ bhakkhāmi, pasūnaṁ mānusāna ca;",
  "atk-s0507a2:116": "Aleṇā anagārā ca, nīlamañcaparāyaṇā.",
  "atk-s0507a2:117": "121.",
  "atk-s0507a2:118": " ‘‘Dehi puttaka me dānaṁ, datvā anvādisāhi me;",
  "atk-s0507a2:119": "Appeva nāma mucceyyaṁ, pubbalohitabhojanā’’ti. – pañcagāthā abhāsi;",
  "atk-s0507a2:120": "117. Tattha ahaṁ te sakiyā mātāti ahaṁ tuyhaṁ jananibhāvato sakiyā mātā. Pubbe aññāsu jātīsūti mātā hontīpi na imissaṁ jātiyaṁ, atha kho pubbe aññāsu jātīsu, ito pañcamiyanti daṭṭhabbaṁ. Upapannā pettivisayanti paṭisandhivasena petalokaṁ upagatā. Khuppipāsasamappitāti khudāya ca pipāsāya ca abhibhūtā, nirantaraṁ jighacchāpipāsāhi abhibhuyyamānāti attho.",
  "atk-s0507a2:121": "118-119.Chaḍḍitanti ucchiṭṭhakaṁ, vantanti attho. Khipitanti khipitena saddhiṁ mukhato nikkhantamalaṁ. Kheḷanti niṭṭhubhaṁ. Siṅghāṇikanti matthaluṅgato vissanditvā nāsikāya nikkhantamalaṁ. Silesumanti semhaṁ. Vasañca ḍayhamānānanti citakasmiṁ ḍayhamānānaṁ kaḷevarānaṁ vasātelañca. Vijātānañca lohitanti pasūtānaṁ itthīnaṁ lohitaṁ, gabbhamalaṁ ca-saddena saṅgaṇhāti. Vaṇikānanti sañjātavaṇānaṁ. Yanti yaṁ lohitanti sambandho. Ghānasīsacchinnānanti ghānacchinnānaṁ sīsacchinnānañca yaṁ lohitaṁ, taṁ bhuñjāmīti yojanā. Desanāsīsametaṁ ‘‘ghānasīsacchinnāna’’nti, yasmā hatthapādādicchinnānampi lohitaṁ bhuñjāmiyeva. Tathā ‘‘vaṇikāna’’nti iminā tesampi lohitaṁ saṅgahitanti daṭṭhabbaṁ. Khudāparetāti jighacchābhibhūtā hutvā. Itthipurisanissitanti itthipurisasarīranissitaṁ yathāvuttaṁ aññañca cammamaṁsanhārupubbādikaṁ paribhuñjāmīti dasseti.",
  "atk-s0507a2:122": "120-121.Pasūnanti ajagomahiṁsādīnaṁ. Aleṇāti asaraṇā. Anagārāti anāvāsā. Nīlamañcaparāyaṇāti susāne chaḍḍitamalamañcasayanā. Atha vā nīlāti chārikaṅgārabahulā susānabhūmi adhippetā, taṁyeva mañcaṁ viya adhisayanāti attho. Anvādisāhimeti yathā dinnaṁ dakkhiṇaṁ mayhaṁ upakappati, tathā uddisa pattidānaṁ dehi. Appeva nāma mucceyyaṁ, pubbalohitabhojanāti tava uddisanena etasmā pubbalohitabhojanā petajīvikā api nāma mucceyyaṁ.",
  "atk-s0507a2:123": "Taṁ sutvā āyasmā sāriputtatthero dutiyadivase mahāmoggallānattherādike tayo there āmantetvā tehi saddhiṁ rājagahe piṇḍāya caranto rañño bimbisārassa nivesanaṁ agamāsi. Rājā there disvā vanditvā ‘‘kiṁ, bhante, āgatatthā’’ti āgamanakāraṇaṁ pucchi. Āyasmā mahāmoggallāno taṁ pavattiṁ rañño ārocesi. Rājā ‘‘aññātaṁ, bhante’’ti vatvā there vissajjetvā sabbakammikaṁ amaccaṁ pakkosāpetvā āṇāpesi ‘‘nagarassa avidūre vivitte chāyūdakasampanne ṭhāne catasso kuṭiyo kārehī’’ti. Antepure ca pahonakavisesavasena tidhā vibhajitvā catasso kuṭiyo paṭicchāpesi, sayañca tattha gantvā kātabbayuttakaṁ akāsi. Niṭṭhitāsu kuṭikāsu sabbaṁ balikaraṇaṁ sajjāpetvā annapānavatthādīni buddhappamukhassa cātuddisassa bhikkhusaṅghassa anucchavike sabbaparikkhāre ca upaṭṭhāpetvā āyasmato sāriputtattherassa taṁ sabbaṁ niyyādesi. Atha thero taṁ petiṁ uddissa taṁ sabbaṁ buddhappamukhassa cātuddisassa bhikkhusaṅghassa adāsi. Sā petī taṁ anumoditvā devaloke nibbattitvā sabbakāmasamiddhā ca hutvā aparadivase āyasmato mahāmoggallānattherassa santikaṁ upagantvā vanditvā aṭṭhāsi. Taṁ thero paṭipucchi, sā attano petūpapattiṁ puna devūpapattiñca vitthārato kathesi. Tena vuttaṁ –",
  "atk-s0507a2:124": "122.",
  "atk-s0507a2:125": " ‘‘Mātuyā vacanaṁ sutvā, upatissonukampako;",
  "atk-s0507a2:126": "Āmantayi moggallānaṁ, anuruddhañca kappinaṁ.",
  "atk-s0507a2:127": "123.",
  "atk-s0507a2:128": " ‘‘Catasso kuṭiyo katvā, saṅghe cātuddise adā;",
  "atk-s0507a2:129": "Kuṭiyo annapānañca, mātu dakkhiṇamādisī.",
  "atk-s0507a2:130": "124.",
  "atk-s0507a2:131": " ‘‘Samanantarānuddiṭṭhe, vipāko udapajjatha;",
  "atk-s0507a2:132": "Bhojanaṁ pānīyaṁ vatthaṁ, dakkhiṇāya idaṁ phalaṁ.",
  "atk-s0507a2:133": "125.",
  "atk-s0507a2:134": " ‘‘Tato suddhā sucivasanā, kāsikuttamadhārinī;",
  "atk-s0507a2:135": "Vicittavatthābharaṇā, kolikaṁ upasaṅkamī’’ti.",
  "atk-s0507a2:136": "123. Tattha saṅghe cātuddise adāti cātuddisassa saṅghassa adāsi, niyyādesīti attho. Sesaṁ vuttatthameva.",
  "atk-s0507a2:137": "Athāyasmā mahāmoggallāno taṁ petiṁ –",
  "atk-s0507a2:138": "126.",
  "atk-s0507a2:139": " ‘‘Abhikkantena vaṇṇena, yā tvaṁ tiṭṭhasi devate;",
  "atk-s0507a2:140": "Obhāsentī disā sabbā, osadhī viya tārakā.",
  "atk-s0507a2:141": "127.",
  "atk-s0507a2:142": " ‘‘Kena tetādiso vaṇṇo, tena te idha mijjhati;",
  "atk-s0507a2:143": "Uppajjanti ca te bhogā, ye keci manaso piyā.",
  "atk-s0507a2:144": "128.",
  "atk-s0507a2:145": " ‘‘Pucchāmi taṁ devi mahānubhāve, manussabhūtā kimakāsi puññaṁ;",
  "atk-s0507a2:146": "Kenāsi evaṁ jalitānubhāvā,",
  "atk-s0507a2:147": "Vaṇṇo ca te sabbadisā pabhāsatī’’ti. – pucchi;",
  "atk-s0507a2:148": "129-133. Atha sā ‘‘sāriputtassāhaṁ mātā’’tiādinā vissajjesi. Sesaṁ vuttatthameva. Athāyasmā mahāmoggallāno taṁ pavattiṁ bhagavato ārocesi. Bhagavā tamatthaṁ aṭṭhuppattiṁ katvā sampattaparisāya dhammaṁ desesi, sā desanā mahājanassa sātthikā ahosīti.",
  "atk-s0507a2:149": "Sāriputtattheramātupetivatthuvaṇṇanā niṭṭhitā.",
  "atk-s0507a2:150": "3. Mattāpetivatthuvaṇṇanā",
  "atk-s0507a2:151": "Naggā dubbaṇṇarūpāsīti idaṁ satthari jetavane viharante mattaṁ nāma petiṁ ārabbha vuttaṁ. Sāvatthiyaṁ kira aññataro kuṭumbiko saddho pasanno ahosi. Tassa bhariyā assaddhā appasannā kodhanā vañjhā ca ahosi nāmena mattā nāma. Atha so kuṭumbiko kulavaṁsūpacchedanabhayena sadisakulato tissaṁ nāma aññaṁ kaññaṁ ānesi. Sā ahosi saddhā pasannā sāmino ca piyā manāpā, sā nacirasseva gabbhinī hutvā dasamāsaccayena puttaṁ vijāyi, ‘‘bhūto’’tissa nāmaṁ ahosi. Sā gehassāminī hutvā cattāro bhikkhū sakkaccaṁ upaṭṭhahi, vañjhā pana taṁ usūyati.",
  "atk-s0507a2:152": "Tā ubhopi ekasmiṁ divase sīsaṁ nhatvā allakesā aṭṭhaṁsu, kuṭumbiko guṇavasena tissāya ābaddhasineho manuññena hadayena tāya saddhiṁ bahuṁ sallapanto aṭṭhāsi. Taṁ asahamānā mattā issāpakatā gehe sammajjitvā ṭhapitaṁ saṅkāraṁ tissāya matthake okiri. Sā aparena samayena kālaṁ katvā petayoniyaṁ nibbattitvā attano kammabalena pañcavidhaṁ dukkhaṁ anubhavati. Taṁ pana dukkhaṁ pāḷito eva viññāyati. Athekadivasaṁ sā petī sañjhāya vītivattāya gehassa piṭṭhipasse nhāyantiyā tissāya attānaṁ dassesi. Taṁ disvā tissā –",
  "atk-s0507a2:153": "134.",
  "atk-s0507a2:154": " ‘‘Naggā dubbaṇṇarūpāsi, kisā dhamanisanthatā;",
  "atk-s0507a2:155": "Upphāsulike kisike, kā nu tvaṁ idha tiṭṭhasī’’ti. –",
  "atk-s0507a2:156": "Gāthāya paṭipucchi. Itarā –",
  "atk-s0507a2:157": "135.",
  "atk-s0507a2:158": " ‘‘Ahaṁ mattā tuvaṁ tissā, sapattī te pure ahuṁ;",
  "atk-s0507a2:159": "Pāpakammaṁ karitvāna, petalokaṁ ito gatā’’ti. –",
  "atk-s0507a2:160": "Gāthāya paṭivacanaṁ adāsi. Tattha ahaṁ mattā tuvaṁ tissāti ahaṁ mattā nāma, tuvaṁ tissā nāma. Pureti purimattabhāve. Teti tuyhaṁ sapattī ahuṁ, ahosinti attho. Puna tissā –",
  "atk-s0507a2:161": "136.",
  "atk-s0507a2:162": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a2:163": "Kissakammavipākena, petalokaṁ ito gatā’’ti. –",
  "atk-s0507a2:164": "Gāthāya katakammaṁ pucchi. Puna itarā –",
  "atk-s0507a2:165": "137.",
  "atk-s0507a2:166": " ‘‘Caṇḍī ca pharusā cāsiṁ, issukī maccharī saṭhā;",
  "atk-s0507a2:167": "Tāhaṁ duruttaṁ vatvāna, petalokaṁ ito gatā’’ti. –",
  "atk-s0507a2:168": "Gāthāya attanā katakammaṁ ācikkhi. Tattha caṇḍīti kodhanā. Pharusāti pharusavacanā. Āsinti ahosiṁ. Tāhanti taṁ ahaṁ. Duruttanti dubbhāsitaṁ niratthakavacanaṁ. Ito parampi tāsaṁ vacanapaṭivacanavaseneva gāthā pavattā –",
  "atk-s0507a2:169": "138.",
  "atk-s0507a2:170": " ‘‘Sabbaṁ ahampi jānāmi, yathā tvaṁ caṇḍikā ahu;",
  "atk-s0507a2:171": "Aññañca kho taṁ pucchāmi, kenāsi paṁsukunthitā.",
  "atk-s0507a2:172": "139.",
  "atk-s0507a2:173": " ‘‘Sīsaṁnhātā tuvaṁ āsi, sucivatthā alaṅkatā;",
  "atk-s0507a2:174": "Ahañca kho adhimattaṁ, samalaṅkatatarā tayā.",
  "atk-s0507a2:175": "140.",
  "atk-s0507a2:176": " ‘‘Tassā me pekkhamānāya, sāmikena samantayi;",
  "atk-s0507a2:177": "Tato me issā vipulā, kodho me samajāyatha.",
  "atk-s0507a2:178": "141.",
  "atk-s0507a2:179": " ‘‘Tato paṁsuṁ gahetvāna, paṁsunā tañhi okiriṁ;",
  "atk-s0507a2:180": "Tassakammavipākena, tenamhi paṁsukunthitā.",
  "atk-s0507a2:181": "142.",
  "atk-s0507a2:182": " ‘‘Sabbaṁ ahampi jānāmi, paṁsunā maṁ tvamokiri;",
  "atk-s0507a2:183": "Aññañca kho taṁ pucchāmi, kena khajjasi kacchuyā.",
  "atk-s0507a2:184": "143.",
  "atk-s0507a2:185": " ‘‘Bhesajjahārī ubhayo, vanantaṁ agamimhase;",
  "atk-s0507a2:186": "Tvañca bhesajjamāhari, ahañca kapikacchuno.",
  "atk-s0507a2:187": "144.",
  "atk-s0507a2:188": " ‘‘Tassā tyājānamānāya, seyyaṁ tyāhaṁ samokiriṁ;",
  "atk-s0507a2:189": "Tassakammavipākena, tena khajjāmi kacchuyā.",
  "atk-s0507a2:190": "145.",
  "atk-s0507a2:191": " ‘‘Sabbaṁ ahampi jānāmi, seyyaṁ me tvaṁ samokiri;",
  "atk-s0507a2:192": "Aññañca kho taṁ pucchāmi, kenāsi naggiyā tuvaṁ.",
  "atk-s0507a2:193": "146.",
  "atk-s0507a2:194": " ‘‘Sahāyānaṁ samayo āsi, ñātīnaṁ samitī ahu;",
  "atk-s0507a2:195": "Tvañca āmantitā āsi, sasāminī no ca khohaṁ.",
  "atk-s0507a2:196": "147.",
  "atk-s0507a2:197": " ‘‘Tassā tyājānamānāya, dussaṁ tyāhaṁ apānudiṁ;",
  "atk-s0507a2:198": "Tassakammavipākena, tenamhi naggiyā ahaṁ.",
  "atk-s0507a2:199": "148.",
  "atk-s0507a2:200": " ‘‘Sabbaṁ ahampi jānāmi, dussaṁ me tvaṁ apānudi;",
  "atk-s0507a2:201": "Aññañca kho taṁ pucchāmi, kenāsi gūthagandhinī.",
  "atk-s0507a2:202": "149.",
  "atk-s0507a2:203": " ‘‘Tava gandhañca mālañca, paccagghañca vilepanaṁ;",
  "atk-s0507a2:204": "Gūthakūpe atāresiṁ, taṁ pāpaṁ pakataṁ mayā;",
  "atk-s0507a2:205": "Tassakammavipākena, tenamhi gūthagandhinī.",
  "atk-s0507a2:206": "150.",
  "atk-s0507a2:207": " ‘‘Sabbaṁ ahampi jānāmi, taṁ pāpaṁ pakataṁ tayā;",
  "atk-s0507a2:208": "Aññañca kho taṁ pucchāmi, kenāsi duggatā tuvaṁ.",
  "atk-s0507a2:209": "151.",
  "atk-s0507a2:210": " ‘‘Ubhinnaṁ samakaṁ āsi, yaṁ gehe vijjate dhanaṁ;",
  "atk-s0507a2:211": "Santesu deyyadhammesu, dīpaṁ nākāsimattano;",
  "atk-s0507a2:212": "Tassakammavipākena, tenamhi duggatā ahaṁ.",
  "atk-s0507a2:213": "152.",
  "atk-s0507a2:214": " ‘‘Tadeva maṁ tvaṁ avaca, pāpakammaṁ nisevasi;",
  "atk-s0507a2:215": "Na hi pāpehi kammehi, sulabhā hoti suggati.",
  "atk-s0507a2:216": "153.",
  "atk-s0507a2:217": " ‘‘Vāmato maṁ tvaṁ paccesi, athopi maṁ usūyasi;",
  "atk-s0507a2:218": "Passa pāpānaṁ kammānaṁ, vipāko hoti yādiso.",
  "atk-s0507a2:219": "154.",
  "atk-s0507a2:220": " ‘‘Te gharā tā ca dāsiyo, tānevābharaṇānime;",
  "atk-s0507a2:221": "Te aññe paricārenti, na bhogā honti sassatā.",
  "atk-s0507a2:222": "155.",
  "atk-s0507a2:223": " ‘‘Idāni bhūtassa pitā, āpaṇā gehamehiti;",
  "atk-s0507a2:224": "Appeva te dade kiñci, mā su tāva ito agā.",
  "atk-s0507a2:225": "156.",
  "atk-s0507a2:226": " ‘‘Naggā dubbaṇṇarūpāmhi, kisā dhamanisanthatā;",
  "atk-s0507a2:227": "Kopīnametaṁ itthīnaṁ, mā maṁ bhūtapitāddasa.",
  "atk-s0507a2:228": "157.",
  "atk-s0507a2:229": " ‘‘Handa kiṁ vā tyāhaṁ dammi, kiṁ vā teca karomahaṁ;",
  "atk-s0507a2:230": "Yena tvaṁ sukhitā assa, sabbakāmasamiddhinī.",
  "atk-s0507a2:231": "158.",
  "atk-s0507a2:232": " ‘‘Cattāro bhikkhū saṅghato, cattāro pana puggale;",
  "atk-s0507a2:233": "Aṭṭha bhikkhū bhojayitvā, mama dakkhiṇamādisa;",
  "atk-s0507a2:234": "Tadāhaṁ sukhitā hessaṁ, sabbakāmasamiddhinī.",
  "atk-s0507a2:235": "159.",
  "atk-s0507a2:236": " ‘‘Sādhūti sā paṭissutvā, bhojayitvāṭṭha bhikkhavo;",
  "atk-s0507a2:237": "Vatthehacchādayitvāna, tassā dakkhiṇamādisī.",
  "atk-s0507a2:238": "160.",
  "atk-s0507a2:239": " ‘‘Samanantarānuddiṭṭhe, vipāko udapajjatha;",
  "atk-s0507a2:240": "Bhojanacchādanapānīyaṁ, dakkhiṇāya idaṁ phalaṁ.",
  "atk-s0507a2:241": "161.",
  "atk-s0507a2:242": " ‘‘Tato suddhā sucivasanā, kāsikuttamadhārinī;",
  "atk-s0507a2:243": "Vicittavatthābharaṇā, sapattiṁ upasaṅkami.",
  "atk-s0507a2:244": "162.",
  "atk-s0507a2:245": " ‘‘Abhikkantena vaṇṇena, yā tvaṁ tiṭṭhasi devate;",
  "atk-s0507a2:246": "Obhāsentī disā sabbā, osadhī viya tārakā.",
  "atk-s0507a2:247": "163.",
  "atk-s0507a2:248": " ‘‘Kena tetādiso vaṇṇo, kena te idha mijjhati;",
  "atk-s0507a2:249": "Uppajjanti ca te bhogā, ye keci manaso piyā.",
  "atk-s0507a2:250": "164.",
  "atk-s0507a2:251": " ‘‘Pucchāmi taṁ devi mahānubhāve, manussabhūtā kimakāsī puññaṁ;",
  "atk-s0507a2:252": "Kenāsi evaṁ jalitānubhāvā, vaṇṇo ca te sabbadisā pabhāsatīti.",
  "atk-s0507a2:253": "165.",
  "atk-s0507a2:254": " ‘‘Ahaṁ mattā tuvaṁ tissā, sapattī te pure ahuṁ;",
  "atk-s0507a2:255": "Pāpakammaṁ karitvāna, petalokaṁ ito gatā.",
  "atk-s0507a2:256": "166.",
  "atk-s0507a2:257": " ‘‘Tava dinnena dānena, modāmi akutobhayā;",
  "atk-s0507a2:258": "Ciraṁ jīvāhi bhagini, saha sabbehi ñātibhi;",
  "atk-s0507a2:259": "Asokaṁ virajaṁ ṭhānaṁ, āvāsaṁ vasavattinaṁ.",
  "atk-s0507a2:260": "167.",
  "atk-s0507a2:261": " ‘‘Idha dhammaṁ caritvāna, dānaṁ datvāna sobhane;",
  "atk-s0507a2:262": "Vineyya maccheramalaṁ samūlaṁ, aninditā saggamupehi ṭhāna’’nti.",
  "atk-s0507a2:263": "138. Tattha sabbaṁ ahampi jānāmi, yathā tvaṁ caṇḍikā ahūti ‘‘caṇḍī ca pharusā cāsi’’nti yaṁ tayā vuttaṁ, taṁ sabbaṁ ahampi jānāmi, yathā tvaṁ caṇḍikā kodhanā pharusavacanā issukī maccharī saṭhā ca ahosi. Aññañca kho taṁ pucchāmīti aññaṁ puna taṁ idāni pucchāmi. Kenāsi paṁsukunthitāti kena kammena saṅkārapaṁsūti oguṇṭhitā sabbaso okiṇṇasarīrā ahūti attho.",
  "atk-s0507a2:264": "139-40.Sīsaṁnhātāti sasīsaṁ nhātā. Adhimattanti adhikataraṁ. Samalaṅkatatarāti sammā atisayena alaṅkatā. ‘‘Adhimattā’’ti vā pāṭho, ativiya mattā mānamadamattā, mānanissitāti attho. Tayāti bhotiyā . Sāmikena samantayīti sāmikena saddhiṁ allopasallāpavasena kathesi.",
  "atk-s0507a2:265": "142-144.Khajjasi kacchuyāti kacchurogena khādīyasi, bādhīyasīti attho. Bhesajjahārīti bhesajjahāriniyo osadhahārikāyo. Ubhayoti duve, tvañca ahañcāti attho. Vanantanti vanaṁ. Tvañca bhesajjamāharīti tvaṁ vejjehi vuttaṁ attano upakārāvahaṁ bhesajjaṁ āhari. Ahañca kapikacchunoti ahaṁ pana kapikacchuphalāni duphassaphalāni āhariṁ. Kapikacchūti vā sayaṁbhūtā vuccati, tasmā sayaṁbhūtāya pattaphalāni āharinti attho. Seyyaṁ tyāhaṁ samokirinti tava seyyaṁ ahaṁ kapikacchuphalapattehi samantato avakiriṁ.",
  "atk-s0507a2:266": "146-147.Sahāyānanti mittānaṁ. Samayoti samāgamo. Ñātīnanti bandhūnaṁ. Samitīti sannipāto. Āmantitāti maṅgalakiriyāvasena nimantitā. Sasāminīti sabhattikā, saha bhattunāti attho. No ca khohanti no ca kho ahaṁ āmantitā āsinti yojanā. Dussaṁ tyāhanti dussaṁ te ahaṁ. Apānudinti corikāya avahariṁ aggahosiṁ.",
  "atk-s0507a2:267": "149.Paccagghanti abhinavaṁ, mahagghaṁ vā. Atāresinti khipiṁ. Gūthagandhinīti gūthagandhagandhinī karīsavāyinī.",
  "atk-s0507a2:268": "151.Yaṁ gehe vijjate dhananti yaṁ gehe dhanaṁ upalabbhati, taṁ tuyhaṁ mayhañcāti amhākaṁ ubhinna samakaṁ tulyameva āsi. Santesūti vijjamānesu. Dīpanti patiṭṭhaṁ, puññakammaṁ sandhāya vadati.",
  "atk-s0507a2:269": "152. Evaṁ sā petī tissāya pucchitamatthaṁ katthetvā puna pubbe tassā vacanaṁ akatvā attanā kataṁ aparādhaṁ pakāsentī ‘‘tadeva maṁ tva’’ntiādimāha. Tattha tadevāti tadā eva, mayhaṁ manussattabhāve ṭhitakāleyeva. Tathevāti vā pāṭho, yathā etarahi jātaṁ, taṁ tathā evāti attho. Manti attānaṁ niddisati, tvanti tissaṁ. Avacāti abhaṇi. Yathā pana avaca, taṁ dassetuṁ ‘‘pāpakamma’’ntiādi vuttaṁ. ‘‘Pāpakammānī’’ti pāḷi. ‘‘Tvaṁ pāpakammāniyeva karosi, pāpehi pana kammehi sugati sulabhā na hoti, atha kho duggati eva sulabhā’’ti yathā maṁ tvaṁ pubbe avaca ovadi, taṁ tathevāti vadati.",
  "atk-s0507a2:270": "153. Taṁ sutvā tissā ‘‘vāmato maṁ tvaṁ paccesī’’tiādinā tisso gāthā āha. Tattha vāmato maṁ tvaṁ paccesīti vilomato maṁ tvaṁ adhigacchasi, tuyhaṁ hitesimpi vipaccanīkakāriniṁ katvā maṁ gaṇhāsi. Maṁ usūyasīti mayhaṁ usūyasi, mayi issaṁ karosi. Passa pāpānaṁ kammānaṁ, vipāko hoti yādisoti pāpakānaṁ nāma kammānaṁ vipāko yādiso yathā ghorataro, taṁ paccakkhato passāti vadati.",
  "atk-s0507a2:271": "154.Te aññe paricārentīti te ghare dāsiyo ābharaṇāni ca imāni tayā pubbe pariggahitāni idāni aññe paricārenti paribhuñjanti. ‘‘Ime’’ti hi liṅgavipallāsena vuttaṁ. Na bhogā honti sassatāti bhogā nāmete na sassatā anavaṭṭhitā tāvakālikā mahāyagamanīyā, tasmā tadatthaṁ issāmacchariyādīni na kattabbānīti adhippāyo.",
  "atk-s0507a2:272": "155.Idānibhūtassa pitāti idāneva bhūtassa mayhaṁ puttassa pitā kuṭumbiko. Āpaṇāti āpaṇato imaṁ gehaṁ ehiti āgamissati. Appeva te dade kiñcīti gehaṁ āgato kuṭumbiko tuyhaṁ dātabbayuttakaṁ kiñci deyyadhammaṁ api nāma dadeyya. Mā su tāva ito agāti ito gehassa pacchā vatthuto mā tāva agamāsīti taṁ anukampamānā āha.",
  "atk-s0507a2:273": "156. Taṁ sutvā petī attano ajjhāsayaṁ pakāsentī ‘‘naggā dubbaṇṇarūpāmhī’’ti gāthamāha. Tattha kopīnametaṁ itthīnanti etaṁ naggadubbaṇṇatādikaṁ paṭicchādetabbatāya itthīnaṁ kopīnaṁ rundhanīyaṁ. Mā maṁ bhūtapitāddasāti tasmā bhūtassa pitā kuṭumbiko maṁ mā addakkhīti lajjamānā vadati.",
  "atk-s0507a2:274": "157. Taṁ sutvā tissā sañjātanuddayā ‘‘handa kiṁ vā tyāhaṁ dammī’’ti gāthamāha. Tattha handāti codanatthe nipāto. Kiṁ vā tyāhaṁ dammīti kiṁ te ahaṁ dammi, kiṁ vatthaṁ dassāmi, udāhu bhattanti. Kiṁ vā tedha karomahanti kiṁ vā aññaṁ te idha imasmiṁ kāle upakāraṁ karissāmi.",
  "atk-s0507a2:275": "158. Taṁ sutvā petī ‘‘cattāro bhikkhū saṅghato’’ti gāthamāha. Tattha cattāro bhikkhū saṅghato, cattāro pana puggaleti bhikkhusaṅghato saṅghavasena cattāro bhikkhū, puggalavasena cattāro bhikkhūti evaṁ aṭṭha bhikkhū yathāruciṁ bhojetvā taṁ dakkhiṇaṁ mama ādisa, mayhaṁ pattidānaṁ dehi. Tadāhaṁ sukhitā hessanti yadā tvaṁ dakkhiṇaṁ mama uddisissasi, tadā ahaṁ sukhitā sukhappattā sabbakāmasamiddhinī bhavissāmīti attho.",
  "atk-s0507a2:276": "159-161. Taṁ sutvā tissā tamatthaṁ attano sāmikassa ārocetvā dutiyadivase aṭṭha bhikkhū bhojetvā tassā dakkhiṇamādisi, sā tāvadeva paṭiladdhadibbasampattikā puna tissāya santikaṁ upasaṅkami. Tamatthaṁ dassetuṁ saṅgītikārehi ‘‘sādhūti sā paṭissutvā’’tiādikā tisso gāthā ṭhapitā.",
  "atk-s0507a2:277": "162-167. Upasaṅkamitvā ṭhitaṁ pana naṁ tissā ‘‘abhikkantena vaṇṇenā’’tiādīhi tīhi gāthāhi paṭipucchi. Itarā ‘‘ahaṁ mattā’’ti gāthāya attānaṁ ācikkhitvā ‘‘ciraṁ jīvāhī’’ti gāthāya tassā anumodanaṁ datvā ‘‘idha dhammaṁ caritvānā’’ti gāthāya ovādaṁ adāsi. Tattha tava dinnenāti tayā dinnena. Asokaṁ virajaṁ ṭhānanti sokābhāvena asokaṁ, sedajallikānaṁ pana abhāvena virajaṁ dibbaṭṭhānaṁ, sabbametaṁ devalokaṁ sandhāya vadati. Āvāsanti ṭhānaṁ. Vasavattinanti dibbena ādhipateyyena attano vasaṁ vattentānaṁ. Samūlanti salobhadosaṁ. Lobhadosā hi macchariyassa mūlaṁ nāma. Aninditāti agarahitā pāsaṁsā, saggamupehi ṭhānanti rūpādīhi visayehi suṭṭhu aggattā ‘‘sagga’’nti laddhanāmaṁ dibbaṭṭhānaṁ upehi, sugatiparāyaṇā hohīti attho. Sesaṁ uttānameva.",
  "atk-s0507a2:278": "Atha tissā taṁ pavattiṁ kuṭumbikassa ārocesi, kuṭumbiko bhikkhūnaṁ ārocesi, bhikkhū bhagavato ārocesuṁ. Bhagavā tamatthaṁ aṭṭhuppattiṁ katvā sampattaparisāya dhammaṁ desesi, taṁ sutvā mahājano paṭiladdhasaṁvego vineyya maccherādimalaṁ dānasīlādirato sugatiparāyaṇo ahosīti.",
  "atk-s0507a2:279": "Mattāpetivatthuvaṇṇanā niṭṭhitā.",
  "atk-s0507a2:280": "4. Nandāpetivatthuvaṇṇanā",
  "atk-s0507a2:281": "Kāḷī dubbaṇṇarūpāsīti idaṁ satthari jetavane viharante nandaṁ nāma petiṁ ārabbha vuttaṁ. Sāvatthiyā kira avidūre aññatarasmiṁ gāmake nandiseno nāma upāsako ahosi saddho pasanno. Bhariyā panassa nandā nāma assaddhā appasannā maccharinī caṇḍī pharusavacanā sāmike agāravā aggatissā sassuṁ corivādena akkosati paribhāsati. Sā aparena samayena kālaṁ katvā petayoniyaṁ nibbattitvā tasseva gāmassa avidūre vicarantī ekadivasaṁ nandisenassa upāsakassa gāmato nikkhamantassa avidūre attānaṁ dassesi. So taṁ disvā –",
  "atk-s0507a2:282": "168.",
  "atk-s0507a2:283": " ‘‘Kāḷī dubbaṇṇarūpāsi, pharusā bhīrudassanā;",
  "atk-s0507a2:284": "Piṅgalāsi kaḷārāsi, na taṁ maññāmi mānusi’’nti. –",
  "atk-s0507a2:285": "Gāthāya ajjhabhāsi. Tattha kāḷīti kāḷavaṇṇā, jhāmaṅgārasadiso hissā vaṇṇo ahosi. Pharusāti kharagattā. Bhīrudassanāti bhayānakadassanā sappaṭibhayākārā. ‘‘Bhārudassanā’’ti vā pāṭho, bhāriyadassanā, dubbaṇṇatādinā duddasikāti attho. Piṅgalāti piṅgalalocanā. Kaḷārāti kaḷāradantā. Na taṁ maññāmi mānusinti ahaṁ taṁ mānusinti na maññāmi, petimeva ca taṁ maññāmīti adhippāyo. Taṁ sutvā petī attānaṁ pakāsentī –",
  "atk-s0507a2:286": "169.",
  "atk-s0507a2:287": " ‘‘Ahaṁ nandā nandisena, bhariyā te pure ahuṁ;",
  "atk-s0507a2:288": "Pāpakammaṁ karitvāna, petalokaṁ ito gatā’’ti. –",
  "atk-s0507a2:289": "Gāthamāha . Tattha ahaṁ nandā nandisenāti sāmi nandisena ahaṁ nandā nāma. Bhariyā te pure ahunti purimajātiyaṁ tuyhaṁ bhariyā ahosiṁ. Ito paraṁ –",
  "atk-s0507a2:290": "170.",
  "atk-s0507a2:291": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a2:292": "Kissa kammavipākena, petalokaṁ ito gatā’’ti. –",
  "atk-s0507a2:293": "Tassa upāsakassa pucchā. Athassa sā –",
  "atk-s0507a2:294": "171.",
  "atk-s0507a2:295": " ‘‘Caṇḍī ca pharusā cāsiṁ, tayi cāpi agāravā;",
  "atk-s0507a2:296": "Tāhaṁ duruttaṁ vatvāna, petalokaṁ ito gatā’’ti. –",
  "atk-s0507a2:297": "Vissajjesi. Puna so –",
  "atk-s0507a2:298": "172.",
  "atk-s0507a2:299": " ‘‘Handuttarīyaṁ dadāmi te, imaṁ dussaṁ nivāsaya;",
  "atk-s0507a2:300": "Imaṁ dussaṁ nivāsetvā, ehi nessāmi taṁ gharaṁ.",
  "atk-s0507a2:301": "173.",
  "atk-s0507a2:302": " ‘‘Vatthañca annapānañca, lacchasi tvaṁ gharaṁ gatā;",
  "atk-s0507a2:303": "Putte ca te passissasi, suṇisāyo ca dakkhasī’’ti. – athassa sā –",
  "atk-s0507a2:304": "174.",
  "atk-s0507a2:305": " ‘‘Hatthena hatthe te dinnaṁ, na mayhaṁ upakappati;",
  "atk-s0507a2:306": "Bhikkhū ca sīlasampanne, vītarāge bahussute.",
  "atk-s0507a2:307": "175.",
  "atk-s0507a2:308": " ‘‘Tappehi annapānena, mama dakkhiṇamādisa;",
  "atk-s0507a2:309": "Tadāhaṁ sukhitā hessaṁ, sabbakāmasamiddhinī’’ti. –",
  "atk-s0507a2:310": "Dve gāthā abhāsi. Tato –",
  "atk-s0507a2:311": "176.",
  "atk-s0507a2:312": " ‘‘Sādhūti so paṭissutvā, dānaṁ vipulamākiri;",
  "atk-s0507a2:313": "Annaṁ pānaṁ khādanīyaṁ, vatthasenāsanāni ca;",
  "atk-s0507a2:314": "Chattaṁ gandhañca mālañca, vividhā ca upāhanā.",
  "atk-s0507a2:315": "177.",
  "atk-s0507a2:316": " ‘‘Bhikkhū ca sīlasampanne, vītarāge bahussute;",
  "atk-s0507a2:317": "Tappetvā annapānena, tassā dakkhiṇamādisī.",
  "atk-s0507a2:318": "178.",
  "atk-s0507a2:319": " ‘‘Samanantarānuddiṭṭhe , vipāko udapajjatha;",
  "atk-s0507a2:320": "Bhojanacchādanapānīyaṁ, dakkhiṇāya idaṁ phalaṁ.",
  "atk-s0507a2:321": "179.",
  "atk-s0507a2:322": " ‘‘Tato suddhā sucivasanā, kāsikuttamadhārinī;",
  "atk-s0507a2:323": "Vicittavatthābharaṇā, sāmikaṁ upasaṅkamī’’ti. –",
  "atk-s0507a2:324": "Catasso gāthā saṅgītikārehi vuttā. Tato paraṁ –",
  "atk-s0507a2:325": "180.",
  "atk-s0507a2:326": " ‘‘Abhikkantena vaṇṇena, yā tvaṁ tiṭṭhasi devate;",
  "atk-s0507a2:327": "Obhāsentī disā sabbā, osadhī viya tārakā.",
  "atk-s0507a2:328": "181.",
  "atk-s0507a2:329": " ‘‘Kena tetādiso vaṇṇo, kena te idha mijjhati;",
  "atk-s0507a2:330": "Uppajjanti ca te bhogā, ye keci manaso piyā.",
  "atk-s0507a2:331": "182.",
  "atk-s0507a2:332": " ‘‘Pucchāmi taṁ devi mahānubhāve, manussabhūtā kimakāsi puññaṁ;",
  "atk-s0507a2:333": "Kenāsi evaṁ jalitānubhāvā, vaṇṇo ca te sabbadisā pabhāsatī’’ti.",
  "atk-s0507a2:334": "183.",
  "atk-s0507a2:335": " ‘‘Ahaṁ nandā nandisena, bhariyā te pure ahuṁ;",
  "atk-s0507a2:336": "Pāpakammaṁ karitvāna, petalokaṁ ito gatā.",
  "atk-s0507a2:337": "184.",
  "atk-s0507a2:338": " ‘‘Tava dinnena dānena, modāmi akutobhayā;",
  "atk-s0507a2:339": "Ciraṁ jīva gahapati, saha sabbehi ñātibhi;",
  "atk-s0507a2:340": "Asokaṁ virajaṁ khemaṁ, āvāsaṁ vasavattinaṁ.",
  "atk-s0507a2:341": "185.",
  "atk-s0507a2:342": " ‘‘Idha dhammaṁ caritvāna, dānaṁ datvā gahapati;",
  "atk-s0507a2:343": "Vineyya maccheramalaṁ samūlaṁ, anindito saggamupehi ṭhāna’’nti. –",
  "atk-s0507a2:344": "Upāsakassa ca petiyā ca vacanapaṭivacanagāthā.",
  "atk-s0507a2:345": "176. Tattha dānaṁ vipulamākirīti ukkhiṇeyyakhette deyyadhammabījaṁ vippakiranto viya mahādānaṁ pavattesi. Sesaṁ anantaravatthusadisameva.",
  "atk-s0507a2:346": "Evaṁ sā attano dibbasampattiṁ tassā ca kāraṇaṁ nandisenassa vibhāvetvā attano vasanaṭṭhānameva gatā. Upāsako taṁ pavattiṁ bhikkhūnaṁ ārocesi , bhikkhū bhagavato ārocesuṁ. Bhagavā tamatthaṁ aṭṭhuppattiṁ katvā sampattaparisāya dhammaṁ desesi. Sā desanā mahājanassa sātthikā ahosīti.",
  "atk-s0507a2:347": "Nandāpetivatthuvaṇṇanā niṭṭhitā.",
  "atk-s0507a2:348": "5. Maṭṭhakuṇḍalīpetavatthuvaṇṇanā",
  "atk-s0507a2:349": "Alaṅkato maṭṭhakuṇḍalīti idaṁ satthari jetavane viharante maṭṭhakuṇḍalidevaputtaṁ ārabbha vuttaṁ. Tattha yaṁ vattabbaṁ, taṁ paramatthadīpaniyaṁ vimānavatthuvaṇṇanāyaṁ maṭṭhakuṇḍalīvimānavatthuvaṇṇanāya (vi. va. aṭṭha. 1206 maṭṭhakuṇḍalīvimānavaṇṇanā) vuttameva, tasmā tattha vuttanayeneva veditabbaṁ.",
  "atk-s0507a2:350": "Ettha ca maṭṭhakuṇḍalīdevaputtassa vimānadevatābhāvato tassa vatthu yadipi vimānavatthupāḷiyaṁ saṅgahaṁ āropitaṁ, yasmā pana so devaputto adinnapubbakabrāhmaṇassa puttasokena susānaṁ gantvā āḷāhanaṁ anupariyāyitvā rodantassa sokaharaṇatthaṁ attano devarūpaṁ paṭisaṁharitvā haricandanussado bāhā paggayha kandanto dukkhābhibhūtākārena peto viya attānaṁ dassesi. Manussattabhāvato apetattā petapariyāyopi labbhati evāti tassa vatthu petavatthupāḷiyampi saṅgahaṁ āropitanti daṭṭhabbaṁ.",
  "atk-s0507a2:351": "Maṭṭhakuṇḍalīpetavatthuvaṇṇanā niṭṭhitā.",
  "atk-s0507a2:352": "6. Kaṇhapetavatthuvaṇṇanā",
  "atk-s0507a2:353": "Uṭṭhehikaṇha kiṁ sesīti idaṁ satthā jetavane viharanto aññataraṁ mataputtaṁ upāsakaṁ ārabbha kathesi. Sāvatthiyaṁ kira aññatarassa upāsakassa putto kālamakāsi. So tena sokasallasamappito na nhāyati, na bhuñjati, na kammante vicāreti, na buddhupaṭṭhānaṁ gacchati, kevalaṁ, ‘‘tāta piyaputtaka, maṁ ohāya kahaṁ paṭhamataraṁ gatosī’’tiādīni vadanto vippalapati. Satthā paccūsasamaye lokaṁ olokento tassa sotāpattiphalūpanissayaṁ disvā punadivase bhikkhusaṅghaparivuto sāvatthiyaṁ piṇḍāya caritvā katabhattakicco bhikkhū uyyojetvā ānandattherena pacchāsamaṇena tassa gharadvāraṁ agamāsi. Satthu āgatabhāvaṁ upāsakassa ārocesuṁ. Athassa gehajano gehadvāre āsanaṁ paññāpetvā satthāraṁ nisīdāpetvā upāsakaṁ pariggahetvā satthu santikaṁ upanesi. Ekamantaṁ nisinnaṁ taṁ disvā ‘‘kiṁ, upāsaka, socasī’’ti vatvā ‘‘āma, bhante’’ti vutte, ‘‘upāsaka, porāṇakapaṇḍitā paṇḍitānaṁ kathaṁ sutvā mataputtaṁ nānusociṁsū’’ti vatvā tena yācito atītaṁ āhari.",
  "atk-s0507a2:354": "Atīte dvāravatīnagare dasa bhātikarājāno ahesuṁ – vāsudevo baladevo candadevā sūriyadevo aggidevo varuṇadevo ajjuno pajjuno ghaṭapaṇḍito aṅkuro cāti. Tesu vāsudevamahārājassa piyaputto kālamakāsi. Tena rājā sokapareto sabbakiccāni pahāya mañcassa aṭaniṁ pariggahetvā vippalapanto nipajji. Tasmiṁ kāle ghaṭapaṇḍito cintesi – ‘‘ṭhapetvā maṁ añño koci mama bhātu sokaṁ pariharituṁ samattho nāma natthi, upāyenassa sokaṁ harissāmī’’ti. So ummattakavesaṁ gahetvā ‘‘sasaṁ me detha, sasaṁ me dethā’’ti ākāsaṁ olokento sakalanagaraṁ vicari. ‘‘Ghaṭapaṇḍito ummattako jāto’’ti sakalanagaraṁ saṅkhubhi.",
  "atk-s0507a2:355": "Tasmiṁ kāle rohiṇeyyo nāma amacco vāsudevarañño santikaṁ gantvā tena saddhiṁ kathaṁ samuṭṭhāpento –",
  "atk-s0507a2:356": "207.",
  "atk-s0507a2:357": " ‘‘Uṭṭhehi kaṇha kiṁ sesi, ko attho supanena te;",
  "atk-s0507a2:358": "Yo ca tuyhaṁ sako bhātā, hadayaṁ cakkhu ca dakkhiṇaṁ;",
  "atk-s0507a2:359": "Tassa vātā balīyanti, sasaṁ jappati kesavā’’ti. – imaṁ gāthamāha;",
  "atk-s0507a2:360": "207. Tattha kaṇhāti vāsudevaṁ gottenālapati. Ko attho supanena teti supanena tuyhaṁ kā nāma vaḍḍhi. Sako bhātāti sodariyo bhātā. Hadayaṁ cakkhu ca dakkhiṇanti hadayena ceva dakkhiṇacakkhunā ca sadisoti attho. Tassa vātā balīyantīti tassa aparāparaṁ uppajjamānā ummādavātā balavanto honti vaḍḍhanti abhibhavanti. Sasaṁ jappatīti ‘‘sasaṁ me dethā’’ti vippalapati. Kesavāti so kira kesānaṁ sobhanānaṁ atthitāya ‘‘kesavo’’ti voharīyati. Tena naṁ nāmena ālapati.",
  "atk-s0507a2:361": "Tassa vacanaṁ sutvā sayanato uṭṭhitabhāvaṁ dīpento satthā abhisambuddho hutvā –",
  "atk-s0507a2:362": "208.",
  "atk-s0507a2:363": " ‘‘Tassa taṁ vacanaṁ sutvā, rohiṇeyyassa kesavo;",
  "atk-s0507a2:364": "Taramānarūpo vuṭṭhāsi, bhātu sokena aṭṭito’’ti. – imaṁ gāthamāha;",
  "atk-s0507a2:365": "Rājā uṭṭhāya sīghaṁ pāsādā otaritvā ghaṭapaṇḍitassa santikaṁ gantvā ubhosu hatthesu naṁ daḷhaṁ gahetvā tena saddhiṁ sallapanto –",
  "atk-s0507a2:366": "209.",
  "atk-s0507a2:367": " ‘‘Kiṁ nu ummattarūpova, kevalaṁ dvārakaṁ imaṁ;",
  "atk-s0507a2:368": "Saso sasoti lapasi, kīdisaṁ sasamicchasi.",
  "atk-s0507a2:369": "210.",
  "atk-s0507a2:370": " ‘‘Sovaṇṇamayaṁ maṇimayaṁ, lohamayaṁ atha rūpiyamayaṁ;",
  "atk-s0507a2:371": "Saṅkhasilāpavāḷamayaṁ, kārayissāmi te sasaṁ.",
  "atk-s0507a2:372": "211.",
  "atk-s0507a2:373": " ‘‘Santi aññepi sasakā, araññavanagocarā;",
  "atk-s0507a2:374": "Tepi te ānayissāmi, kīdisaṁ sasamicchasī’’ti. –",
  "atk-s0507a2:375": "Tisso gāthāyo abhāsi.",
  "atk-s0507a2:376": "209-211.Tatthaummattarūpovāti ummattako viya. Kevalanti sakalaṁ. Dvārakanti dvāravatīnagaraṁ vicaranto. Saso sasoti lapasīti saso sasoti vilapasi. Sovaṇṇamayanti suvaṇṇamayaṁ. Lohamayanti tambalohamayaṁ. Rūpiyamayanti rajatamayaṁ. Yaṁ icchasi taṁ vadehi, atha kena socasi. Aññepi araññe vanagocarā sasakā atthi, te te ānayissāmi, vada, bhadramukha , kīdisaṁ sasamicchasīti ghaṭapaṇḍitaṁ ‘‘sasena atthiko’’ti adhippāyena sasena nimantesi. Taṁ sutvā ghaṭapaṇḍito –",
  "atk-s0507a2:377": "212.",
  "atk-s0507a2:378": " ‘‘Nāhamete sase icche, ye sasā pathavissitā;",
  "atk-s0507a2:379": "Candato sasamicchāmi, taṁ me ohara kesavā’’ti. –",
  "atk-s0507a2:380": "Gāthamāha. Tattha oharāti ohārehi. Taṁ sutvā rājā ‘‘nissaṁsayaṁ me bhātā ummattako jāto’’ti domanassappatto –",
  "atk-s0507a2:381": "213.",
  "atk-s0507a2:382": " ‘‘So nūna madhuraṁ ñāti, jīvitaṁ vijahissasi;",
  "atk-s0507a2:383": "Apatthiyaṁ patthayasi, candato sasamicchasī’’ti. –",
  "atk-s0507a2:384": "Gāthamāha. Tattha ñātīti kaniṭṭhaṁ ālapati. Ayamettha attho – mayhaṁ piyañāti yaṁ atimadhuraṁ attano jīvitaṁ, taṁ vijahissasi maññe, yo apatthayitabbaṁ patthesīti.",
  "atk-s0507a2:385": "Ghaṭapaṇḍito rañño vacanaṁ sutvā niccalova ṭhatvā ‘‘bhātika, tvaṁ candato sasaṁ patthentassa taṁ alabhitvā jīvitakkhayo bhavissatīti jānanto kasmā mataṁ puttaṁ alabhitvā anusocasī’’ti imamatthaṁ dīpento –",
  "atk-s0507a2:386": "214.",
  "atk-s0507a2:387": " ‘‘Evaṁ ce kaṇha jānāsi, yathaññamanusāsasi;",
  "atk-s0507a2:388": "Kasmā pure mataṁ puttaṁ, ajjāpi manusocasī’’ti. –",
  "atk-s0507a2:389": "Gāthamāha. Tattha evaṁ ce, kaṇha, jānāsīti, bhātika, kaṇhanāmaka mahārāja, ‘‘alabbhaneyyavatthu nāma na patthetabba’’nti yadi evaṁ jānāsi. Yathaññanti evaṁ jānantova yathā aññaṁ anusāsasi, tathā akatvā. Kasmā pure mataṁ puttanti atha kasmā ito catumāsamatthake mataṁ puttaṁ ajjāpi anusocasīti.",
  "atk-s0507a2:390": "Evaṁ so antaravīthiyaṁ ṭhitakova ‘‘ahaṁ tāva evaṁ paññāyamānaṁ patthemi, tvaṁ pana apaññāyamānassatthāya socasī’’ti vatvā tassa dhammaṁ desento –",
  "atk-s0507a2:391": "215.",
  "atk-s0507a2:392": " ‘‘Na yaṁ labbhā manussena, amanussena vā pana;",
  "atk-s0507a2:393": "Jāto me mā mari putto, kuto labbhā alabbhiyaṁ.",
  "atk-s0507a2:394": "216.",
  "atk-s0507a2:395": " ‘‘Na mantā mūlabhesajjā, osadhehi dhanena vā;",
  "atk-s0507a2:396": "Sakkā ānayituṁ kaṇha, yaṁ petamanusocasī’’ti. – gāthādvayamāha;",
  "atk-s0507a2:397": "215. Tattha yanti, bhātika, yaṁ ‘‘evaṁ jāto me putto mā marī’’ti manussena vā devena vā pana na labbhā na sakkā laddhuṁ, taṁ tvaṁ patthesi, taṁ panetaṁ kuto labbhā, kena kāraṇena laddhuṁ sakkā. Yasmā alabbhiyaṁ alabbhaneyyavatthu nāmetanti attho.",
  "atk-s0507a2:398": "216.Mantāti mantappayogena. Mūlabhesajjāti mūlabhesajjena. Osadhehīti nānāvidhehi osadhehi. Dhanena vāti koṭisatasaṅkhena dhanena vāpi. Idaṁ vuttaṁ hoti – yaṁ petamanusocasi, taṁ etehi mantappayogādīhipi ānetuṁ na sakkāti.",
  "atk-s0507a2:399": "Puna ghaṭapaṇḍito ‘‘bhātika, idaṁ maraṇaṁ nāma dhanena vā jātiyā vā vijjāya vā sīlena vā bhāvanāya vā na sakkā paṭibāhitu’’nti dassento –",
  "atk-s0507a2:400": "217.",
  "atk-s0507a2:401": " ‘‘Mahaddhanā mahābhogā, raṭṭhavantopi khattiyā;",
  "atk-s0507a2:402": "Pahūtadhanadhaññāse, tepi no ajarāmarā.",
  "atk-s0507a2:403": "218.",
  "atk-s0507a2:404": " ‘‘Khattiyā brāhmaṇā vessā, suddā caṇḍālapukkussā;",
  "atk-s0507a2:405": "Ete caññe ca jātiyā, tepi no ajarāmarā.",
  "atk-s0507a2:406": "219.",
  "atk-s0507a2:407": " ‘‘Ye mantaṁ parivattenti, chaḷaṅgaṁ brahmacintitaṁ;",
  "atk-s0507a2:408": "Ete caññe ca vijjāya, tepi no ajarāmarā.",
  "atk-s0507a2:409": "220.",
  "atk-s0507a2:410": " ‘‘Isayo vāpi ye santā, saññatattā tapassino;",
  "atk-s0507a2:411": "Sarīraṁ tepi kālena, vijahanti tapassino.",
  "atk-s0507a2:412": "221.",
  "atk-s0507a2:413": " ‘‘Bhāvitattā arahanto, katakiccā anāsavā;",
  "atk-s0507a2:414": "Nikkhipanti imaṁ dehaṁ, puññapāpaparikkhayā’’ti. –",
  "atk-s0507a2:415": "Pañcahi gāthāhi rañño dhammaṁ desesi.",
  "atk-s0507a2:416": "217. Tattha mahaddhanāti nidhānagatasseva mahato dhanassa atthitāya bahudhanā. Mahābhogāti devabhogasadisāya mahatiyā bhogasampattiyā samannāgatā. Raṭṭhavantoti sakalaraṭṭhavanto. Pahūtadhanadhaññāseti tiṇṇaṁ catunnaṁ vā saṁvaccharānaṁ atthāya nidahitvā ṭhapetabbassa niccaparibbayabhūtassa dhanadhaññassa vasena apariyantadhanadhaññā. Tepi no ajarāmarāti tepi evaṁ mahāvibhavā mandhātumahāsudassanādayo khattiyā ajarāmarā nāhesuṁ, aññadatthu maraṇamukhameva anupaviṭṭhāti attho.",
  "atk-s0507a2:417": "218.Eteti yathāvuttakhattiyādayo. Aññeti aññatarā evaṁbhūtā ambaṭṭhādayo. Jātiyāti attano jātinimittaṁ ajarāmarā nāhesunti attho.",
  "atk-s0507a2:418": "219.Mantanti vedaṁ. Parivattentīti sajjhāyanti vācenti ca. Atha vā parivattentīti vedaṁ anuparivattentā homaṁ karontā japanti. Chaḷaṅganti sikkhākappaniruttibyākaraṇajotisatthachandovicitisaṅkhātehi chahi aṅgehi yuttaṁ. Brahmacintitanti brāhmaṇānamatthāya brahmanā cintitaṁ kathitaṁ. Vijjāyāti brahmasadisavijjāya samannāgatā, tepi no ajarāmarāti attho.",
  "atk-s0507a2:419": "220-221.Isayoti yamaniyamādīnaṁ paṭikūlasaññādīnañca esanaṭṭhena isayo. Santāti kāyavācāhi santasabhāvā. Saññatattāti rāgādīnaṁ saṁyamena saṁyatacittā. Kāyatapanasaṅkhāto tapo etesaṁ atthīti tapassino. Puna tapassinoti saṁvarakā. Tena evaṁ tapanissitakā hutvā sarīrena ca vimokkhaṁ pattukāmāpi saṁvarakā sarīraṁ vijahanti evāti dasseti. Atha vā isayoti adhisīlasikkhādīnaṁ esanaṭṭhena isayo, tadatthaṁ tappaṭipakkhānaṁ pāpadhammānaṁ vūpasamena santā, ekārammaṇe cittassa saṁyamena saññatattā, sammappadhānayogato vīriyatāpena tapassino, sappayogā rāgādīnaṁ santapanena tapassinoti yojetabbaṁ. Bhāvitattāti catusaccakammaṭṭhānabhāvanāya bhāvitacittā.",
  "atk-s0507a2:420": "Evaṁ ghaṭapaṇḍitena dhamme kathite taṁ sutvā rājā apagatasokasallo pasannamānaso ghaṭapaṇḍitaṁ pasaṁsanto –",
  "atk-s0507a2:421": "222.",
  "atk-s0507a2:422": " ‘‘Ādittaṁ vata maṁ santaṁ, ghaṭasittaṁva pāvakaṁ;",
  "atk-s0507a2:423": "Vārinā viya osiñcaṁ, sabbaṁ nibbāpaye daraṁ.",
  "atk-s0507a2:424": "223.",
  "atk-s0507a2:425": " ‘‘Abbahī vata me sallaṁ, sokaṁ hadayanissitaṁ;",
  "atk-s0507a2:426": "Yo me sokaparetassa, puttasokaṁ apānudi.",
  "atk-s0507a2:427": "224.",
  "atk-s0507a2:428": " ‘‘Svāhaṁ abbūḷhasallosmi, sītibhūtosmi nibbuto;",
  "atk-s0507a2:429": "Na socāmi na rodāmi, tava sutvāna bhātika.",
  "atk-s0507a2:430": "225.",
  "atk-s0507a2:431": " ‘‘Evaṁ karonti sappaññā, ye honti anukampakā;",
  "atk-s0507a2:432": "Nivattayanti sokamhā, ghaṭo jeṭṭhaṁva bhātaraṁ.",
  "atk-s0507a2:433": "226.",
  "atk-s0507a2:434": " ‘‘Yassa etādisā honti, amaccā paricārakā;",
  "atk-s0507a2:435": "Subhāsitena anventi, ghaṭo jeṭṭhaṁva bhātara’’nti. – sesagāthā abhāsi;",
  "atk-s0507a2:436": "225. Tattha ghaṭo jeṭṭhaṁva bhātaranti yathā ghaṭapaṇḍito attano jeṭṭhabhātaraṁ mataputtasokābhibhūtaṁ attano upāyakosallena ceva dhammakathāya ca tato puttasokato vinivattayi, evaṁ aññepi sappaññā ye honti anukampakā, te ñātīnaṁ upakāraṁ karontīti attho.",
  "atk-s0507a2:437": "226.Yassa etādisā hontīti ayaṁ abhisambuddhagāthā. Tassattho – yathā yena kāraṇena puttasokaparetaṁ rājānaṁ vāsudevaṁ ghaṭapaṇḍito sokaharaṇatthāya subhāsitena anvesi anuesi, yassa aññassāpi etādisā paṇḍitā amaccā paṭiladdhā assu, tassa kuto sokoti! Sesagāthā heṭṭhā vuttatthā evāti.",
  "atk-s0507a2:438": "Satthā imaṁ dhammadesanaṁ āharitvā ‘‘evaṁ, upāsaka, porāṇakapaṇḍitā paṇḍitānaṁ kathaṁ sutvā puttasokaṁ hariṁsū’’ti vatvā saccāni pakāsetvā jātakaṁ samodhānesi. Saccapariyosāne upāsako sotāpattiphale patiṭṭhahīti.",
  "atk-s0507a2:439": "Kaṇhapetavatthuvaṇṇanā niṭṭhitā.",
  "atk-s0507a2:440": "7. Dhanapālaseṭṭhipetavatthuvaṇṇanā",
  "atk-s0507a2:441": "Naggo dubbaṇṇarūposīti idaṁ satthari jetavane viharante dhanapālapetaṁ ārabbha vuttaṁ. Anuppanne kira buddhe paṇṇaraṭṭhe erakacchanagare dhanapālako nāma seṭṭhi ahosi assaddho appasanno kadariyo natthikadiṭṭhiko. Tassa kiriyā pāḷito eva viññāyati. So kālaṁ katvā marukantāre peto hutvā nibbatti. Tassa tālakkhandhappamāṇo kāyo ahosi, samuṭṭhitacchavi pharuso, virūpakeso, bhayānako, dubbaṇṇo ativiya virūpo bībhacchadassano. So pañcapaṇṇāsa vassāni bhattasitthaṁ vā udakabinduṁ vā alabhanto visukkhakaṇṭhoṭṭhajivho jighacchāpipāsābhibhūto ito cito ca paribbhamati.",
  "atk-s0507a2:442": "Atha amhākaṁ bhagavati loke uppajjitvā pavattitavaradhammacakke anukkamena sāvatthiyaṁ viharante sāvatthivāsino vāṇijā pañcamattāni sakaṭasatāni bhaṇḍassa pūretvā uttarāpathaṁ gantvā bhaṇḍaṁ vikkiṇitvā paṭiladdhabhaṇḍaṁ sakaṭesu āropetvā paṭinivattamānā sāyanhasamaye aññataraṁ sukkhanadiṁ pāpuṇitvā tattha yānaṁ muñcitvā rattiyaṁ vāsaṁ kappesuṁ. Atha so peto pipāsābhibhūto pānīyassatthāya āgantvā tattha bindumattampi pānīyaṁ alabhitvā vigatāso chinnamūlo viya tālo chinnapādo pati. Taṁ disvā vāṇijā –",
  "atk-s0507a2:443": "227.",
  "atk-s0507a2:444": " ‘‘Naggo dubbaṇṇarūposi, kiso dhamanisanthato;",
  "atk-s0507a2:445": "Upphāsuliko kisiko, ko nu tvamasi mārisā’’ti. –",
  "atk-s0507a2:446": "Imāya gāthāya pucchiṁsu. Tato peto –",
  "atk-s0507a2:447": "228.",
  "atk-s0507a2:448": " ‘‘Ahaṁ bhadante petomhi, duggato yamalokiko;",
  "atk-s0507a2:449": "Pāpakammaṁ karitvāna, petalokaṁ ito gato’’ti. –",
  "atk-s0507a2:450": "Attānaṁ āvikatvā puna tehi –",
  "atk-s0507a2:451": "229.",
  "atk-s0507a2:452": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a2:453": "Kissakammavipākena, petalokaṁ ito gato’’ti. –",
  "atk-s0507a2:454": "Katakammaṁ pucchito pubbe nibbattaṭṭhānato paṭṭhāya atītaṁ paccuppannaṁ anāgatañca attano pavattiṁ dassento tesañca ovādaṁ dento –",
  "atk-s0507a2:455": "230.",
  "atk-s0507a2:456": " ‘‘Nagaraṁ atthi paṇṇānaṁ, erakacchanti vissutaṁ;",
  "atk-s0507a2:457": "Tattha seṭṭhi pure āsiṁ, dhanapāloti maṁ vidū.",
  "atk-s0507a2:458": "231.",
  "atk-s0507a2:459": " ‘‘Asīti sakaṭavāhānaṁ, hiraññassa ahosi me;",
  "atk-s0507a2:460": "Pahūtaṁ me jātarūpaṁ, muttā veḷuriyā bahū.",
  "atk-s0507a2:461": "232.",
  "atk-s0507a2:462": " ‘‘Tāva mahaddhanassāpi, na me dātuṁ piyaṁ ahu;",
  "atk-s0507a2:463": "Pidahitvā dvāraṁ bhuñjiṁ, mā maṁ yācanakāddasuṁ.",
  "atk-s0507a2:464": "233.",
  "atk-s0507a2:465": " ‘‘Assaddho maccharī cāsiṁ, kadariyo paribhāsako;",
  "atk-s0507a2:466": "Dadantānaṁ karontānaṁ, vārayissaṁ bahū jane.",
  "atk-s0507a2:467": "234.",
  "atk-s0507a2:468": " ‘‘Vipāko natthi dānassa, saṁyamassa kuto phalaṁ;",
  "atk-s0507a2:469": "Pokkharaññodapānāni, ārāmāni ca ropite;",
  "atk-s0507a2:470": "Papāyo ca vināsesiṁ, dugge saṅkamanāni ca.",
  "atk-s0507a2:471": "235.",
  "atk-s0507a2:472": " ‘‘Svāhaṁ akatakalyāṇo, katapāpo tato cuto;",
  "atk-s0507a2:473": "Upapanno pettivisayaṁ, khuppipāsasamappito.",
  "atk-s0507a2:474": "236.",
  "atk-s0507a2:475": " ‘‘Pañcapaṇṇāsa vassāni, yato kālaṅkato ahaṁ;",
  "atk-s0507a2:476": "Nābhijānāmi bhuttaṁ vā, pītaṁ vā pana pāniyaṁ.",
  "atk-s0507a2:477": "237.",
  "atk-s0507a2:478": " ‘‘Yo saṁyamo so vināso, yo vināso so saṁyamo;",
  "atk-s0507a2:479": "Petā hi kira jānanti, yo saṁyamo so vināso.",
  "atk-s0507a2:480": "238.",
  "atk-s0507a2:481": " ‘‘Ahaṁ pure saṁyamissaṁ, nādāsiṁ bahuke dhane;",
  "atk-s0507a2:482": "Santesu deyyadhammesu, dīpaṁ nākāsimattano;",
  "atk-s0507a2:483": "Svāhaṁ pacchānutappāmi, attakammaphalūpago.",
  "atk-s0507a2:484": "239.",
  "atk-s0507a2:485": " ‘‘Uddhaṁ catūhi māsehi, kālakiriyā bhavissati;",
  "atk-s0507a2:486": "Ekantakaṭukaṁ ghoraṁ, nirayaṁ papatissahaṁ.",
  "atk-s0507a2:487": "240.",
  "atk-s0507a2:488": " ‘‘Catukkaṇṇaṁ catudvāraṁ, vibhattaṁ bhāgaso mitaṁ;",
  "atk-s0507a2:489": "Ayopākārapariyantaṁ, ayasā paṭikujjitaṁ.",
  "atk-s0507a2:490": "241.",
  "atk-s0507a2:491": " ‘‘Tassa ayomayā bhūmi, jalitā tejasā yutā;",
  "atk-s0507a2:492": "Samantā yojanasataṁ, pharitvā tiṭṭhati sabbadā.",
  "atk-s0507a2:493": "242.",
  "atk-s0507a2:494": " ‘‘Tatthāhaṁ dīghamaddhānaṁ, dukkhaṁ vedissa vedanaṁ;",
  "atk-s0507a2:495": "Phalaṁ pāpassa kammassa, tasmā socāmahaṁ bhusaṁ.",
  "atk-s0507a2:496": "243.",
  "atk-s0507a2:497": " ‘‘Taṁ vā vadāmi bhaddaṁ vo, yāvantettha samāgatā;",
  "atk-s0507a2:498": "Mākattha pāpakaṁ kammaṁ, āvi vā yadi vā raho.",
  "atk-s0507a2:499": "244.",
  "atk-s0507a2:500": " ‘‘Sace taṁ pāpakaṁ kammaṁ, karissatha karotha vā;",
  "atk-s0507a2:501": "Na vo dukkhā pamutyatthi, uppaccāpi palāyataṁ.",
  "atk-s0507a2:502": "245.",
  "atk-s0507a2:503": " ‘‘Matteyyā hotha petteyyā, kule jeṭṭhāpacāyikā;",
  "atk-s0507a2:504": "Sāmaññā hotha brahmaññā, evaṁ saggaṁ gamissathā’’ti. –",
  "atk-s0507a2:505": "Imā gāthā abhāsi.",
  "atk-s0507a2:506": "230-231. Tattha paṇṇānanti paṇṇānāmaraṭṭhassa evaṁnāmakānaṁ rājūnaṁ. Erakacchanti tassa nagarassa nāmaṁ. Tatthāti tasmiṁ nagare. Pureti pubbe atītattabhāve . Dhanapāloti maṁ vidūti ‘‘dhanapālaseṭṭhī’’ti maṁ jānanti. Tayidaṁ nāmaṁ tadā mayhaṁ atthānugatamevāti dassento ‘‘asītī’’ti gāthamāha. Tattha asīti sakaṭavāhānanti vīsatikhāriko vāho, yo sakaṭanti vuccati. Tesaṁ sakaṭavāhānaṁ asīti hiraññassa tathā kahāpaṇassa ca me ahosīti yojanā. Pahūtaṁ me jātarūpanti suvaṇṇampi pahūtaṁ anekabhāraparimāṇaṁ ahosīti sambandho.",
  "atk-s0507a2:507": "232-233.Name dātuṁ piyaṁ ahūti dānaṁ dātuṁ mayhaṁ piyaṁ nāhosi. Mā maṁ yācanakāddasunti ‘‘yācakā mā maṁ passiṁsū’’ti pidahitvā gehadvāraṁ bhuñjāmi. Kadariyoti thaddhamaccharī. Paribhāsakoti dānaṁ dente disvā bhayena santajjako. Dadantānaṁ karontānanti upayogatthe sāmivacanaṁ, dānāni dadante puññāni karonte. Bahū janeti bahū satte. Dadantānaṁ vā karontānaṁ vā samudāyabhūtaṁ bahuṁ janaṁ puññakammato vārayissaṁ nivāresiṁ.",
  "atk-s0507a2:508": "234-236.Vipāko natthi dānassātiādi dānādīnaṁ nivāraṇe kāraṇadassanaṁ. Tattha vipāko natthi dānassāti dānakammassa phalaṁ nāma natthi, kevalaṁ puññaṁ puññanti dhanavināso evāti dīpeti. Saṁyamassāti sīlasaṁyamassa. Kuto phalanti kuto nāma phalaṁ labbhati, niratthakameva sīlarakkhaṇanti adhippāyo. Ārāmānīti ārāmūpavanānīti attho. Papāyoti pānīyasālā. Duggeti udakacikkhallānaṁ vasena duggamaṭṭhānāni. Saṅkamanānīti setuyo. Tato cutoti tato manussalokato cuto. Pañcapaṇṇāsāti pañcapaññāsa. Yato kālaṅkato ahanti yadā kālakatā ahaṁ, tato paṭṭhāya. Nābhijānāmīti ettakaṁ kālaṁ bhuttaṁ vā pītaṁ vā kiñci na jānāmi.",
  "atk-s0507a2:509": "237-38.Yo saṁyamo so vināsoti lobhādivasena yaṁ saṁyamanaṁ kassaci adānaṁ, so imesaṁ sattānaṁ vināso nāma petayoniyaṁ nibbattapetānaṁ mahābyasanassa hetubhāvato. ‘‘Yo vināso so saṁyamo’’ti iminā yathāvuttassa atthassa ekantikabhāvaṁ vadati. Petā hi kira jānantīti ettha hi-saddo avadhāraṇe, kira-saddo arucisūcane. ‘‘Saṁyamo deyyadhammassa apariccāgo vināsahetū’’ti imamatthaṁ petā eva kira jānanti paccakkhato anubhuyyamānattā, na manussāti. Nayidaṁ yuttaṁ manussānampi petānaṁ viya khuppipāsādīhi abhibhuyyamānānaṁ dissamānattā. Petā pana purimattabhāve katakammassa pākaṭabhāvato tamatthaṁ suṭṭhutaraṁ jānanti. Tenāha – ‘‘ahaṁ pure saṁyamissa’’ntiādi. Tattha saṁyamissanti sayampi dānādipuññakiriyato saṁyamanaṁ saṅkocaṁ akāsiṁ. Bahuke dhaneti mahante dhane vijjamāne.",
  "atk-s0507a2:510": "243.Tanti tasmā. Voti tumhe. Bhaddaṁ voti bhaddaṁ kalyāṇaṁ sundaraṁ tumhākaṁ hotūti vacanaseso. Yāvantettha samāgatāti yāvanto yāvatakā ettha samāgatā, te sabbe mama vacanaṁ suṇāthāti adhippāyo. Āvīti pakāsanaṁ paresaṁ pākaṭavasena. Rahoti paṭicchannaṁ apākaṭavasena. Āvi vā pāṇātipātādimusāvādādikāyavacīpayogavasena, yadi vā raho abhijjhādivasena pāpakaṁ lāmakaṁ akusalakammaṁ mākattha mā karittha.",
  "atk-s0507a2:511": "244.Sace taṁ pāpakaṁ kammanti atha pana taṁ pāpakammaṁ āyatiṁ karissatha, etarahi vā karotha, nirayādīsu catūsu apāyesu manussesu ca appāyukatādivasena tassa phalabhūtā dukkhato pamutti pamokkho nāma natthi. Uppaccāpi palāyatanti uppatitvā ākāsena gacchantānampi mokkho natthiyevāti attho. ‘‘Upeccā’’tipi pāḷi, ito vā etto vā palāyante tumhe anubandhissatīti adhippāyena upecca sañcicca palāyantānampi tumhākaṁ tato mokkho natthi, gatikālādipaccayantarasamavāye pana sati vipaccatiyevāti attho. Ayañca attho –",
  "atk-s0507a2:512": "‘‘Na antalikkhe na samuddamajjhe, na pabbatānaṁ vivaraṁ pavissa;",
  "atk-s0507a2:513": "Na vijjatī so jagatippadeso, yatthaṭṭhito mucceyya pāpakammā’’ti. (dha. pa. 127; mi. pa. 4.2.4) –",
  "atk-s0507a2:514": "Imāya gāthāya dīpetabbo.",
  "atk-s0507a2:515": "245.Matteyyāti mātuhitā. Hothāti tesaṁ upaṭṭhānādīni karotha. Tathā petteyyāti veditabbā. Kule jeṭṭhāpacāyikāti kule jeṭṭhakānaṁ apacāyanakarā. Sāmaññāti samaṇapūjakā. Tathā brahmaññāti bāhitapāpapūjakāti attho. Evaṁ saggaṁ gamissathāti iminā mayā vuttanayena puññāni katvā devalokaṁ upapajjissathāti attho. Yaṁ panettha atthato na vibhattaṁ, taṁ heṭṭhā khallāṭiyapetavatthuādīsu vuttanayeneva veditabbaṁ.",
  "atk-s0507a2:516": "Te vāṇijā tassa vacanaṁ sutvā saṁvegajātā taṁ anukampamānā bhājanehi pānīyaṁ gahetvā taṁ sayāpetvā mukhe āsiñciṁsu. Tato mahājanena bahuvelaṁ āsittaṁ udakaṁ tassa petassa pāpabalena adhogaḷaṁ na otiṇṇaṁ, kuto pipāsaṁ paṭivinessati. Te taṁ pucchiṁsu – ‘‘api te kāci assāsamattā laddhā’’ti. So āha – ‘‘yadi me ettakehi janehi ettakaṁ velaṁ āsiñcamānaṁ udakaṁ ekabindumattampi paragaḷaṁ paviṭṭhaṁ, ito petayonito mokkho mā hotū’’ti. Atha te vāṇijā taṁ sutvā ativiya saṁvegajātā ‘‘atthi pana koci upāyo pipāsāvūpasamāyā’’ti āhaṁsu. So āha – ‘‘imasmiṁ pāpakamme khīṇe tathāgatassa vā tathāgatasāvakānaṁ vā dāne dinne mama dānamuddisissati, ahaṁ ito petattato muccissāmī’’ti. Taṁ sutvā vāṇijā sāvatthiṁ gantvā bhagavantaṁ upasaṅkamitvā taṁ pavattiṁ ārocetvā saraṇāni sīlāni ca gahetvā buddhappamukhassa bhikkhusaṅghassa sattāhaṁ dānaṁ datvā tassa petassa dakkhiṇaṁ ādisiṁsu. Bhagavā tamatthaṁ aṭṭhuppattiṁ katvā catunnaṁ parisānaṁ dhammaṁ desesi. Mahājano ca lobhādimaccheramalaṁ pahāya dānādipuññābhirato ahosīti.",
  "atk-s0507a2:517": "Dhanapālaseṭṭhipetavatthuvaṇṇanā niṭṭhitā.",
  "atk-s0507a2:518": "8. Cūḷaseṭṭhipetavatthuvaṇṇanā",
  "atk-s0507a2:519": "Naggo kiso pabbajitosi, bhanteti idaṁ satthari veḷuvane viharante cūḷaseṭṭhipetaṁ ārabbha vuttaṁ. Bārāṇasiyaṁ kira eko gahapati assaddho appasanno maccharī kadariyo puññakiriyāya anādaro cūḷaseṭṭhi nāma ahosi. So kālaṁ katvā petesu nibbatti, tassa kāyo apagatamaṁsalohito aṭṭhinhārucammamatto muṇḍo apetavattho ahosi. Dhītā panassa anulā andhakavinde sāmikassa gehe vasantī pitaraṁ uddissa brāhmaṇe bhojetukāmā taṇḍulādīni dānūpakaraṇāni sajjesi. Taṁ ñatvā peto āsāya ākāsena tattha gacchanto rājagahaṁ sampāpuṇi. Tena ca samayena rājā ajātasattu devadattena uyyojito pitaraṁ jīvitā voropetvā tena vippaṭisārena dussupinena ca niddaṁ anupagacchanto uparipāsādavaragato caṅkamanto taṁ petaṁ ākāsena gacchantaṁ disvā imāya gāthāya pucchi –",
  "atk-s0507a2:520": "246.",
  "atk-s0507a2:521": " ‘‘Naggo kiso pabbajitosi bhante, rattiṁ kuhiṁ gacchasi kissahetu;",
  "atk-s0507a2:522": "Ācikkha me taṁ api sakkuṇemu, sabbena vittaṁ paṭipādaye tuva’’nti.",
  "atk-s0507a2:523": "Tattha pabbajitoti samaṇo. Rājā kira taṁ naggattā muṇḍattā ca ‘‘naggo samaṇo aya’’nti saññāya ‘‘naggo kiso pabbajitosī’’tiādimāha. Kissahetūti kinnimittaṁ. Sabbena vittaṁ paṭipādaye tuvanti vittiyā upakaraṇabhūtaṁ vittaṁ sabbena bhogena tuyhaṁ ajjhāsayānurūpaṁ, sabbena vā ussāhena paṭipādeyyaṁ sampādeyyaṁ. Tathā kātuṁ mayaṁ appeva nāma sakkuṇeyyāma, tasmā ācikkha me taṁ, etaṁ tava āgamanakāraṇaṁ mayhaṁ kathehīti attho.",
  "atk-s0507a2:524": "Evaṁ raññā puṭṭho peto attano pavattiṁ kathento tisso gāthā abhāsi –",
  "atk-s0507a2:525": "247.",
  "atk-s0507a2:526": " ‘‘Bārāṇasī nagaraṁ dūraghuṭṭhaṁ, tatthāhaṁ gahapati aḍḍhako ahu dīno;",
  "atk-s0507a2:527": "Adātā gedhitamano āmisasmiṁ, dussīlyena yamavisayamhi patto.",
  "atk-s0507a2:528": "248.",
  "atk-s0507a2:529": " ‘‘So sūcikāya kilamito tehi,",
  "atk-s0507a2:530": "Teneva ñātīsu yāmi āmisakiñcikkhahetu;",
  "atk-s0507a2:531": "Adānasīlā na ca saddahanti,",
  "atk-s0507a2:532": "‘Dānaphalaṁ hoti paramhi loke’.",
  "atk-s0507a2:533": "249.",
  "atk-s0507a2:534": " ‘‘Dhītā ca mayhaṁ lapate abhikkhaṇaṁ, dassāmi dānaṁ pitūnaṁ pitāmahānaṁ;",
  "atk-s0507a2:535": "Tamupakkhaṭaṁ parivisayanti brāhmaṇā, yāmi ahaṁ andhakavindaṁ bhuttu’’nti.",
  "atk-s0507a2:536": "247. Tattha dūraghuṭṭhanti dūrato eva guṇakittanavasena ghositaṁ, sabbattha vissutaṁ pākaṭanti attho. Aḍḍhakoti aḍḍho mahāvibhavo. Dīnoti nihīnacitto adānajjhāsayo. Tenāha ‘‘adātā’’ti. Gedhitamano āmisasminti kāmāmise laggacitto gedhaṁ āpanno. Dussīlyena yamavisayamhi pattoti attanā katena dussīlakammunā yamavisayaṁ petalokaṁ patto amhi.",
  "atk-s0507a2:537": "248.So sūcikāya kilamitoti so ahaṁ vijjhanaṭṭhena sūcisadisatāya ‘‘sūcikā’’ti laddhanāmāya jighacchāya kilamito nirantaraṁ vijjhamāno. ‘‘Kilamatho’’ti icceva vā pāṭho. Tehīti ‘‘dīno’’tiādinā vuttehi pāpakammehi kāraṇabhūtehi. Tassa hi petassa tāni pāpakammāni anussarantassa ativiya domanassaṁ uppajji, tasmā evamāha. Tenevāti teneva jighacchādukkhena. Ñātīsu yāmīti ñātīnaṁ samīpaṁ yāmi gacchāmi. Āmisakiñcikkhahetūti āmisassa kiñcikkhanimittaṁ, kiñci āmisaṁ patthentoti attho. Adānasīlā na ca saddahanti, ‘dānaphalaṁ hoti paramhi loke’ti yathā ahaṁ, tathā evaṁ aññepi manussā adānasīlā ‘‘dānassa phalaṁ ekaṁsena paraloke hotī’’ti na ca saddahanti. Yato ahaṁ viya tepi petā hutvā mahādukkhaṁ paccanubhavantīti adhippāyo.",
  "atk-s0507a2:538": "249.Lapateti katheti. Abhikkhaṇanti abhiṇhaṁ bahuso. Kinti lapatīti āha ‘‘dassāmi dānaṁ pitūnaṁ pitāmahāna’’nti. Tattha pitūnanti mātāpitūnaṁ, cūḷapitumahāpitūnaṁ vā. Pitāmahānanti ayyakapayyakānaṁ. Upakkhaṭanti sajjitaṁ. Parivisayantīti bhojayanti. Andhakavindanti evaṁnāmakaṁ nagaraṁ. Bhuttunti bhuñjituṁ. Tato parā saṅgītikārakehi vuttā –",
  "atk-s0507a2:539": "250.",
  "atk-s0507a2:540": " ‘‘Tamavoca rājā ‘anubhaviyāna tampi,",
  "atk-s0507a2:541": "Eyyāsi khippaṁ ahamapi kassaṁ pūjaṁ;",
  "atk-s0507a2:542": "Ācikkha me taṁ yadi atthi hetu,",
  "atk-s0507a2:543": "Saddhāyitaṁ hetuvaco suṇoma’.",
  "atk-s0507a2:544": "251.",
  "atk-s0507a2:545": " ‘‘Tathāti vatvā agamāsi tattha, bhuñjiṁsu bhattaṁ na ca dakkhiṇārahā;",
  "atk-s0507a2:546": "Paccāgami rājagahaṁ punāparaṁ, pāturahosi purato janādhipassa.",
  "atk-s0507a2:547": "252.",
  "atk-s0507a2:548": " ‘‘Disvāna petaṁ punadeva āgataṁ, rājā avoca ‘ahamapi kiṁ dadāmi;",
  "atk-s0507a2:549": "Ācikkha me taṁ yadi atthi hetu, yena tuvaṁ cirataraṁ pīṇito siyā’.",
  "atk-s0507a2:550": "253.",
  "atk-s0507a2:551": " ‘‘Buddhañca saṅghaṁ parivisiyāna rāja, annena pānena ca cīvarena;",
  "atk-s0507a2:552": "Taṁ dakkhiṇaṁ ādisa me hitāya, evaṁ ahaṁ cirataraṁ pīṇito siyā.",
  "atk-s0507a2:553": "254.",
  "atk-s0507a2:554": " ‘‘Tato ca rājā nipatitvā tāvade, dānaṁ sahatthā atulaṁ daditvā saṅghe;",
  "atk-s0507a2:555": "Ārocesi pakataṁ tathāgatassa, tassa ca petassa dakkhiṇaṁ ādisittha.",
  "atk-s0507a2:556": "255.",
  "atk-s0507a2:557": " ‘‘So pūjito ativiya sobhamāno, pāturahosi purato janādhipassa;",
  "atk-s0507a2:558": "Yakkhohamasmi paramiddhipatto, na mayhamatthi samā sadisā mānusā.",
  "atk-s0507a2:559": "256.",
  "atk-s0507a2:560": " ‘‘Passānubhāvaṁ aparimitaṁ mamayidaṁ, tayānudiṭṭhaṁ atulaṁ datvā saṅghe;",
  "atk-s0507a2:561": "Santappito satataṁ sadā bahūhi, yāmi ahaṁ sukhito manussadevā’’ti.",
  "atk-s0507a2:562": "250. Tattha tamavoca rājāti taṁ petaṁ tathā vatvā ṭhitaṁ rājā ajātasattu avoca. Anubhaviyāna tampīti taṁ tava dhītuyā upakkhaṭaṁ dānampi anubhavitvā. Eyyāsīti āgaccheyyāsi. Kassanti karissāmi. Ācikkhame taṁ yadi atthi hetūti sace kiñci kāraṇaṁ atthi, taṁ kāraṇaṁ mayhaṁ ācikkha kathehi. Saddhāyitanti saddhāyitabbaṁ. Hetuvacoti hetuyuttavacanaṁ, ‘‘amukasmiṁ ṭhāne asukena pakārena dāne kate mayhaṁ upakappatī’’ti sakāraṇaṁ vacanaṁ vadāti attho.",
  "atk-s0507a2:563": "251.Tathāti vatvāti sādhūti vatvā. Tatthāti tasmiṁ andhakavinde parivesanaṭṭhāne. Bhuñjiṁsu bhattaṁ na ca dakkhiṇārahāti bhattaṁ bhuñjiṁsu dussīlabrāhmaṇā, na ca pana dakkhiṇārahā sīlavanto bhuñjiṁsūti attho. Punāparanti puna aparaṁ vāraṁ rājagahaṁ paccāgami.",
  "atk-s0507a2:564": "252.Kiṁ dadāmīti ‘‘kīdisaṁ te dānaṁ dassāmī’’ti rājā petaṁ pucchi. Yena tuvanti yena kāraṇena tvaṁ. Cirataranti cirakālaṁ. Pīṇitoti titto siyā, taṁ kathehīti attho.",
  "atk-s0507a2:565": "253.Parivisiyānāti bhojetvā. Rājāti ajātasattuṁ ālapati. Me hitāyāti mayhaṁ hitatthāya petattabhāvato parimuttiyā.",
  "atk-s0507a2:566": "254.Tatoti tasmā tena vacanena, tato vā pāsādato. Nipatitvāti nikkhamitvā. Tāvadeti tadā eva aruṇuggamanavelāya. Yamhi peto paccāgantvā rañño attānaṁ dassesi, tasmiṁ purebhatte eva dānaṁ adāsi . Sahatthāti sahatthena. Atulanti appamāṇaṁ uḷāraṁ paṇītaṁ. Datvā saṅgheti saṅghassa datvā. Ārocesi pakataṁ tathāgatassāti ‘‘idaṁ, bhante, dānaṁ aññataraṁ petaṁ sandhāya pakata’’nti taṁ pavattiṁ bhagavato ārocesi. Ārocetvā ca yathā taṁ dānaṁ tassa upakappati, evaṁ tassa ca petassa dakkhiṇaṁ ādisittha ādisi.",
  "atk-s0507a2:567": "255.Soti so peto. Pūjitoti dakkhiṇāya diyyamānāya pūjito. Ativiya sobhamānoti dibbānubhāvena ativiya virocamāno. Pāturahosīti pātubhavi, rañño purato attānaṁ dassesi. Yakkhohamasmīti petattabhāvato mutto yakkho ahaṁ jāto devabhāvaṁ pattosmi. Na mayhamatthi samā sadisā mānusāti mayhaṁ ānubhāvasampattiyā samā vā bhogasampattiyā sadisā vā manussā na santi.",
  "atk-s0507a2:568": "256.Passānubhāvaṁaparimitaṁ mamayidanti ‘‘mama idaṁ aparimāṇaṁ dibbānubhāvaṁ passā’’ti attano sampattiṁ paccakkhato rañño dassento vadati. Tayānudiṭṭhaṁ atulaṁ datvā saṅgheti ariyasaṅghassa atulaṁ uḷāraṁ dānaṁ datvā mayhaṁ anukampāya tayā anudiṭṭhaṁ. Santappito satataṁ sadā bahūhīti annapānavatthādīhi bahūhi deyyadhammehi ariyasaṅghaṁ santappentena tayā sadā sabbakālaṁ yāvajīvaṁ tatthāpi satataṁ nirantaraṁ ahaṁ santappito pīṇito. Yāmi ahaṁ sukhito manussadevāti ‘‘tasmā ahaṁ idāni sukhito manussadeva mahārāja yathicchitaṭṭhānaṁ yāmī’’ti rājānaṁ āpucchi.",
  "atk-s0507a2:569": "Evaṁ pete āpucchitvā gate rājā ajātasattu tamatthaṁ bhikkhūnaṁ ārocesi, bhikkhū bhagavato santikaṁ upasaṅkamitvā ārocesuṁ. Bhagavā tamatthaṁ aṭṭhuppattiṁ katvā sampattaparisāya dhammaṁ desesi. Taṁ sutvā mahājano maccheramalaṁ pahāya dānādipuññābhirato ahosīti.",
  "atk-s0507a2:570": "Cūḷāseṭṭhipetavatthuvaṇṇanā niṭṭhitā.",
  "atk-s0507a2:571": "9. Aṅkurapetavatthuvaṇṇanā",
  "atk-s0507a2:572": "Yassa atthāya gacchāmāti idaṁ satthā sāvatthiyaṁ viharanto aṅkurapetaṁ ārabbha kathesi. Kāmañcettha aṅkuro peto na hoti, tassa pana caritaṁ yasmā petasambandhaṁ, tasmā taṁ ‘‘aṅkurapetavatthū’’ti vuttaṁ.",
  "atk-s0507a2:573": "Tatrāyaṁ saṅkhepakathā – ye te uttaramadhurādhipatino rañño mahāsāgarassa puttaṁ upasāgaraṁ paṭicca uttarāpathe kaṁsabhoge asitañjananagare mahākaṁsassa dhītuyā devagabbhāya kucchiyaṁ uppannā añjanadevī vāsudevo baladevo candadevo sūriyadevo aggidevo varuṇadevo ajjuno pajjuno ghaṭapaṇḍito aṅkuro cāti vāsudevādayo dasa bhātikāti ekādasa khattiyā ahesuṁ, tesu vāsudevādayo bhātaro asitañjananagaraṁ ādiṁ katvā dvāravatīpariyosānesu sakalajambudīpe tesaṭṭhiyā nagarasahassesu sabbe rājāno cakkena jīvitakkhayaṁ pāpetvā dvāravatiyaṁ vasamānā rajjaṁ dasa koṭṭhāse katvā vibhajiṁsu. Bhaginiṁ pana añjanadeviṁ na sariṁsu. Puna saritvā ‘‘ekādasa koṭṭhāse karomā’’ti vutte tesaṁ sabbakaniṭṭho aṅkuro ‘‘mama koṭṭhāsaṁ tassā detha, ahaṁ vohāraṁ katvā jīvissāmi, tumhe attano attano janapadesu suṅkaṁ mayhaṁ vissajjethā’’ti āha. Te ‘‘sādhū’’ti sampaṭicchitvā tassa koṭṭhāyaṁ bhaginiyā datvā nava rājāno dvāravatiyaṁ vasiṁsu.",
  "atk-s0507a2:574": "Aṅkuro pana vaṇijjaṁ karonto niccakālaṁ mahādānaṁ deti. Tassa paneko dāso bhaṇḍāgāriko atthakāmo ahosi. Aṅkuro pasannamānaso tassa ekaṁ kuladhītaraṁ gahetvā adāsi. So putte gabbhagateyeva kālamakāsi. Aṅkuro tasmiṁ jāte tassa pituno dinnaṁ bhattavetanaṁ tassa adāsi. Atha tasmiṁ dārake vayappatte ‘‘dāso na dāso’’ti rājakule vinicchayo uppajji. Taṁ sutvā añjanadevī dhenūpamaṁ vatvā ‘‘mātu bhujissāya puttopi bhujisso evā’’ti dāsabyato mocesi.",
  "atk-s0507a2:575": "Dārako pana lajjāya tattha vasituṁ avisahanto roruvanagaraṁ gantvā tattha aññatarassa tunnavāyassa dhītaraṁ gahetvā tunnavāyasippena jīvikaṁ kappesi. Tena samayena roruvanagare asayhamahāseṭṭhi nāma ahosi. So samaṇabrāhmaṇakapaṇaddhikavanibbakayācakānaṁ mahādānaṁ deti. So tunnavāyo seṭṭhino gharaṁ ajānantānaṁ pītisomanassajāto hutvā asayhaseṭṭhino nivesanaṁ dakkhiṇabāhuṁ pasāretvā dassesi ‘‘ettha gantvā laddhabbaṁ labhantū’’ti. Tassa kammaṁ pāḷiyaṁyeva āgataṁ.",
  "atk-s0507a2:576": "So aparena samayena kālaṁ katvā marubhūmiyaṁ aññatarasmiṁ nigrodharukkhe bhummadevatā hutvā nibbatti, tassa dakkhiṇahattho sabbakāmadado ahosi. Tasmiṁyeva ca roruve aññataro puriso asayhaseṭṭhino dāne byāvaṭo assaddho appasanno micchādiṭṭhiko puññakiriyāya anādaro kālaṁ katvā tassa devaputtassa vasanaṭṭhānassa avidūre peto hutvā nibbatti. Tena ca katakammaṁ pāḷiyaṁyeva āgataṁ. Asayhamahāseṭṭhi pana kālaṁ katvā tāvatiṁsabhavane sakkassa devarañño sahabyataṁ upagato.",
  "atk-s0507a2:577": "Atha aparena samayena aṅkuro pañcahi sakaṭasatehi, aññataro ca brāhmaṇo pañcahi sakaṭasatehīti dvepi janā sakaṭasahassena bhaṇḍaṁ ādāya marukantāramaggaṁ paṭipannā maggamūḷhā hutvā bahuṁ divasaṁ tattheva vicarantā parikkhīṇatiṇodakāhārā ahesuṁ. Aṅkuro assadūtehi catūsu disāsu pāniyaṁ maggāpesi. Atha so kāmadadahattho yakkho taṁ tesaṁ byasanappattiṁ disvā aṅkurena pubbe attano kataṁ upakāraṁ cintetvā ‘‘handa dāni imassa mayā avassayena bhavitabba’’nti attano vasanavaṭarukkhaṁ dassesi. So kira vaṭarukkho sākhāviṭapasampanno ghanapalāso sandacchāyo anekasahassapāroho āyāmena vitthārena ubbedhena ca yojanaparimāṇo ahosi. Taṁ disvā aṅkuro haṭṭhatuṭṭho tassa heṭṭhā khandhāvāraṁ bandhāpesi. Yakkho attano dakkhiṇahatthaṁ pasāretvā paṭhamaṁ tāva pānīyena sabbaṁ janaṁ santappesi. Tato yo yo yaṁ yaṁ icchati, tassa tassa taṁ taṁ adāsi.",
  "atk-s0507a2:578": "Evaṁ tasmiṁ mahājane nānāvidhena annapānādinā yathākāmaṁ santappite pacchā vūpasante maggaparissame so brāhmaṇavāṇijo ayoniso manasikaronto evaṁ cintesi – ‘‘dhanalābhāya ito kambojaṁ gantvā mayaṁ kiṁ karissāma, imameva pana yakkhaṁ yena kenaci upāyena gahetvā yānaṁ āropetvā amhākaṁ nagarameva gamissāmā’’ti. Evaṁ cintetvā tamatthaṁ aṅkurassa kathento –",
  "atk-s0507a2:579": "257.",
  "atk-s0507a2:580": " ‘‘Yassa atthāya gacchāma, kambojaṁ dhanahārakā;",
  "atk-s0507a2:581": "Ayaṁ kāmadado yakkho, imaṁ yakkhaṁ nayāmase.",
  "atk-s0507a2:582": "258.",
  "atk-s0507a2:583": " ‘‘Imaṁ yakkhaṁ gahetvāna, sādhukena pasayha vā;",
  "atk-s0507a2:584": "Yānaṁ āropayitvāna, khippaṁ gacchāma dvāraka’’nti. –",
  "atk-s0507a2:585": "Gāthādvayamāha. Tattha yassa atthāyāti yassa kāraṇā. Kambojanti kambojaraṭṭhaṁ. Dhanahārakāti bhaṇḍavikkayena laddhadhanahārino. Kāmadadoti icchiticchitadāyako. Yakkhoti devaputto. Nayāmaseti nayissāma . Sādhukenāti yācanena. Pasayhāti abhibhavitvā balakkārena, yānanti sukhayānaṁ . Dvārakanti dvāravatīnagaraṁ. Ayaṁ hetthādhippāyo – yadatthaṁ mayaṁ ito kambojaṁ gantukāmā, tena gamanena sādhetabbo attho idheva sijjhati. Ayañhi yakkho kāmadado, tasmā imaṁ yakkhaṁ yācitvā tassa anumatiyā vā, sace saññattiṁ na gacchati, balakkārena vā yānaṁ āropetvā yāne pacchābāhaṁ bandhitvā taṁ gahetvā itoyeva khippaṁ dvāravatīnagaraṁ gacchāmāti.",
  "atk-s0507a2:586": "Evaṁ pana brāhmaṇena vutto aṅkuro sappurisadhamme ṭhatvā tassa vacanaṁ paṭikkhipanto –",
  "atk-s0507a2:587": "259.",
  "atk-s0507a2:588": " ‘‘Yassa rukkhassa chāyāya, nisīdeyya sayeyya vā;",
  "atk-s0507a2:589": "Na tassa sākhaṁ bhañjeyya, mittadubbho hi pāpako’’ti. –",
  "atk-s0507a2:590": "Gāthamāha. Tattha na bhañjeyyāti na chindeyya. Mittadubbhoti mittesu dubbhanaṁ tesaṁ anatthuppādanaṁ. Pāpakoti abhaddako mittadubbho. Yo hi sītacchāyo rukkho ghammābhitattassa purisassa parissamavinodako, tassāpi nāma pāpakaṁ na cintetabbaṁ, kimaṅkaṁ pana sattabhūtesu. Ayaṁ devaputto sappuriso pubbakārī amhākaṁ dukkhapanūdako bahūpakāro, na tassa kiñci anatthaṁ cintetabbaṁ, aññadatthu so pūjetabbo evāti dasseti.",
  "atk-s0507a2:591": "Taṁ sutvā brāhmaṇā ‘‘atthassa mūlaṁ nikativinayo’’ti nītimaggaṁ nissāya aṅkurassa paṭilomapakkhe ṭhatvā –",
  "atk-s0507a2:592": "260.",
  "atk-s0507a2:593": " ‘‘Yassa rukkhassa chāyāya, nisīdeyya sayeyya vā;",
  "atk-s0507a2:594": "Khandhampi tassa chindeyya, attho ce tādiso siyā’’ti. –",
  "atk-s0507a2:595": "Gāthamāha. Tattha attho ce tādiso siyāti tādisena dabbasambhārena sace attho bhaveyya, tassa rukkhassa khandhampi chindeyya, kimaṅgaṁ pana sākhādayoti adhippāyo.",
  "atk-s0507a2:596": "Evaṁ brāhmaṇena vutte aṅkuro sappurisadhammaṁyeva paggaṇhanto –",
  "atk-s0507a2:597": "261.",
  "atk-s0507a2:598": " ‘‘Yassa rukkhassa chāyāya, nisīdeyya sayeyya vā;",
  "atk-s0507a2:599": "Na tassa pattaṁ bhindeyya, mittadubbho hi pāpako’’ti. –",
  "atk-s0507a2:600": "Imaṁ gāthamāha. Tattha na tassa pattaṁ bhindeyyāti tassa rukkhassa ekapaṇṇamattampi na pāteyya, pageva sākhādiketi adhippāyo.",
  "atk-s0507a2:601": "Punapi brāhmaṇo attano vādaṁ paggaṇhanto –",
  "atk-s0507a2:602": "262.",
  "atk-s0507a2:603": " ‘‘Yassa rukkhassa chāyāya, nisīdeyya sayeyya vā;",
  "atk-s0507a2:604": "Samūlampi taṁ abbuhe, attho ce tādiso siyā’’ti. –",
  "atk-s0507a2:605": "Gāthamāha. Tattha samūlampi taṁ abbuheti taṁ tattha samūlampi saha mūlenapi abbuheyya, uddhareyyāti attho.",
  "atk-s0507a2:606": "Evaṁ brāhmaṇena vutte puna aṅkuro taṁ nītiṁ niratthakaṁ kātukāmo –",
  "atk-s0507a2:607": "263.",
  "atk-s0507a2:608": " ‘‘Yassekarattimpi ghare vaseyya, yatthannapānaṁ puriso labhetha;",
  "atk-s0507a2:609": "Na tassa pāpaṁ manasāpi cintaye, kataññutā sappurisehi vaṇṇitā.",
  "atk-s0507a2:610": "264.",
  "atk-s0507a2:611": " ‘‘Yassekarattimpi ghare vaseyya, annena pānena upaṭṭhito siyā;",
  "atk-s0507a2:612": "Na tassa pāpaṁ manasāpi cintaye, adubbhapāṇī dahate mittadubbhiṁ.",
  "atk-s0507a2:613": "265.",
  "atk-s0507a2:614": " ‘‘Yo pubbe katakalyāṇo, pacchā pāpena hiṁsati;",
  "atk-s0507a2:615": "Allapāṇihato poso, na so bhadrāni passatī’’ti. –",
  "atk-s0507a2:616": "Imā tisso gāthā abhāsi.",
  "atk-s0507a2:617": "263. Tattha yassāti yassa puggalassa. Ekarattimpīti ekarattimattampi kevalaṁ gehe vaseyya. Yatthannapānaṁ puriso labhethāti yassa santike koci puriso annapānaṁ vā yaṁkiñci bhojanaṁ vā labheyya. Na tassapāpaṁ manasāpi cintayeti tassa puggalassa abhaddakaṁ anatthaṁ manasāpi na cinteyya na piheyya, pageva kāyavācāhi. Kasmāti ce? Kataññutā sappurisehi vaṇṇitāti kataññutā nāma buddhādīhi uttamapurisehi pasaṁsitā.",
  "atk-s0507a2:618": "264.Upaṭṭhitoti payirupāsito ‘‘idaṁ gaṇha idaṁ bhuñjā’’ti annapānādinā upaṭṭhito. Adubbhapāṇīti ahiṁsakahattho hatthasaṁyato. Dahate mittadubbhinti taṁ mittadubbhiṁ puggalaṁ dahati vināseti, appaduṭṭhe hitajjhāsayasampanne puggale parena kato aparādho avisesena tasseva anatthāvaho, appaduṭṭho puggalo atthato taṁ dahati nāma. Tenāha bhagavā –",
  "atk-s0507a2:619": "‘‘Yo appaduṭṭhassa narassa dussati, suddhassa posassa anaṅgaṇassa;",
  "atk-s0507a2:620": "Tameva bālaṁ pacceti pāpaṁ, sukhumo rajo paṭivātaṁva khitto’’ti. (dha. pa. 125; jā. 1.5.94; saṁ. ni. 1.22);",
  "atk-s0507a2:621": "265.Yo pubbe katakalyāṇoti yo puggalo kenaci sādhunā katabhaddako katūpakāro. Pacchā pāpena hiṁsatīti taṁ pubbakārinaṁ aparabhāge pāpena abhaddakena anatthakena bādhati. Allapāṇihato posoti allapāṇinā upakārakiriyāya allapāṇinā dhotahatthena pubbakārinā heṭṭhā vuttanayena hato bādhito, tassa vā pubbakārino bādhanena hato allapāṇihato nāma, akataññupuggalo. Na so bhadrāni passatīti so yathāvuttapuggalo idhaloke ca paraloke ca iṭṭhāni na passati, na vindati, na labhatīti attho.",
  "atk-s0507a2:622": "Evaṁ sappurisadhammaṁ paggaṇhantena aṅkurena abhibhavitvā vutto so brāhmaṇo niruttaro tuṇhī ahosi. Yakkho pana tesaṁ dvinnaṁ vacanapaṭivacanāni sutvā brāhmaṇassa kujjhitvāpi ‘‘hotu imassa duṭṭhabrāhmaṇassa kattabbaṁ pacchā jānissāmī’’ti attano kenaci anabhibhavanīyatameva tāva dassento –",
  "atk-s0507a2:623": "266.",
  "atk-s0507a2:624": " ‘‘Nāhaṁ devena vā manussena vā, issariyena vā haṁ suppasayho;",
  "atk-s0507a2:625": "Yakkhohamasmi paramiddhipatto, dūraṅgamo vaṇṇabalūpapanno’’ti. –",
  "atk-s0507a2:626": "Gāthamāha. Tattha devena vāti yena kenaci devena vā. Manussena vāti etthāpi eseva nayo. Issariyenavāti devissariyena vā manussissariyena vā. Tattha devissariyaṁ nāma catumahārājikasakkasuyāmādīnaṁ deviddhi, manussissariyaṁ nāma cakkavattiādīnaṁ puññiddhi. Tasmā issariyaggahaṇena mahānubhāve devamanusse saṅgaṇhāti. Mahānubhāvāpi hi devā attano puññaphalūpatthambhite manussepi asati payogavipattiyaṁ abhibhavituṁ na sakkonti, pageva itare. Hanti asahane nipāto. Na suppasayhoti appadhaṁsiyo. Yakkhohamasmi paramiddhipattoti attano puññaphalena ahaṁ yakkhattaṁ upagato asmi, yakkhova samāno na yo vā so vā, atha kho paramiddhipatto paramāya uttamāya yakkhiddhiyā samannāgato. Dūraṅgamoti khaṇeneva dūrampi ṭhānaṁ gantuṁ samattho. Vaṇṇabalūpapannoti rūpasampattiyā sarīrabalena ca upapanno samannāgatoti tīhipi padehi mantappayogādīhi attano anabhibhavanīyataṁyeva dasseti. Rūpasampanno hi paresaṁ bahumānito hoti, rūpasampadaṁ nissāya visabhāgavatthunāpi anākaḍḍhaniyovāti vaṇṇasampadā anabhibhavanīyakāraṇanti vuttā.",
  "atk-s0507a2:627": "Ito paraṁ aṅkurassa ca devaputtassa ca vacanapaṭivacanakathā hoti –",
  "atk-s0507a2:628": "267.",
  "atk-s0507a2:629": " ‘‘Pāṇi te sabbasovaṇṇo, pañcadhāro madhussavo;",
  "atk-s0507a2:630": "Nānārasā paggharanti, maññehaṁ taṁ purindadaṁ.",
  "atk-s0507a2:631": "268.",
  "atk-s0507a2:632": " ‘‘Nāmhi devo na gandhabbo, nāpi sakko purindado;",
  "atk-s0507a2:633": "Petaṁ maṁ aṅkura jānāhi, roruvamhā idhāgataṁ.",
  "atk-s0507a2:634": "269.",
  "atk-s0507a2:635": " ‘‘Kiṁsīlo kiṁsamācāro, roruvasmiṁ pure tuvaṁ;",
  "atk-s0507a2:636": "Kena te brahmacariyena, puññaṁ pāṇimhi ijjhati.",
  "atk-s0507a2:637": "270.",
  "atk-s0507a2:638": " ‘‘Tunnavāyo pure āsiṁ, roruvasmiṁ tadā ahaṁ;",
  "atk-s0507a2:639": "Sukicchavutti kapaṇo, na me vijjati dātave.",
  "atk-s0507a2:640": "271.",
  "atk-s0507a2:641": " ‘‘Nivesanañca me āsi, asayhassa upantike;",
  "atk-s0507a2:642": "Saddhassa dānapatino, katapuññassa lajjino.",
  "atk-s0507a2:643": "272.",
  "atk-s0507a2:644": " ‘‘Tattha yācanakāyanti, nānāgottā vanibbakā;",
  "atk-s0507a2:645": "Te ca maṁ tattha pucchanti, asayhassa nivesanaṁ.",
  "atk-s0507a2:646": "273.",
  "atk-s0507a2:647": " ‘‘Kattha gacchāma bhaddaṁ vo, kattha dānaṁ padīyati;",
  "atk-s0507a2:648": "Tesāhaṁ puṭṭho akkhāmi, asayhassa nivesanaṁ.",
  "atk-s0507a2:649": "274.",
  "atk-s0507a2:650": " ‘‘Paggayha dakkhiṇaṁ bāhuṁ, ettha gacchatha bhaddaṁ vo;",
  "atk-s0507a2:651": "Ettha dānaṁ padīyati, asayhassa nivesane.",
  "atk-s0507a2:652": "275.",
  "atk-s0507a2:653": " ‘‘Tena pāṇi kāmadado, tena pāṇi madhussavo;",
  "atk-s0507a2:654": "Tena me brahmacariyena, puññaṁ pāṇimhi ijjhati.",
  "atk-s0507a2:655": "276.",
  "atk-s0507a2:656": " ‘‘Na kira tvaṁ adā dānaṁ, sakapāṇīhi kassaci;",
  "atk-s0507a2:657": "Parassa dānaṁ anumodamāno, pāṇiṁ paggayha pāvadi.",
  "atk-s0507a2:658": "277.",
  "atk-s0507a2:659": " ‘‘Tena pāṇi kāmadado, tena pāṇi madhussavo;",
  "atk-s0507a2:660": "Tena te brahmacariyena, puññaṁ pāṇimhi ijjhati.",
  "atk-s0507a2:661": "278.",
  "atk-s0507a2:662": " ‘‘Yo so dānamadā bhante, pasanno sakapāṇibhi;",
  "atk-s0507a2:663": "So hitvā mānusaṁ dehaṁ, kiṁ nu so disataṁ gato.",
  "atk-s0507a2:664": "279.",
  "atk-s0507a2:665": " ‘‘Nāhaṁ pajānāmi asayhasāhino, aṅgīrasassa gatiṁ āgatiṁ vā;",
  "atk-s0507a2:666": "Sutañca me vessavaṇassa santike, sakkassa sahabyataṁ gato asayho.",
  "atk-s0507a2:667": "280.",
  "atk-s0507a2:668": " ‘‘Alameva kātuṁ kalyāṇaṁ, dānaṁ dātuṁ yathārahaṁ;",
  "atk-s0507a2:669": "Pāṇiṁ kāmadadaṁ disvā, ko puññaṁ na karissati.",
  "atk-s0507a2:670": "281.",
  "atk-s0507a2:671": " ‘‘So hi nūna ito gantvā, anuppatvāna dvārakaṁ;",
  "atk-s0507a2:672": "Dānaṁ paṭṭhapayissāmi, yaṁ mamassa sukhāvahaṁ.",
  "atk-s0507a2:673": "282.",
  "atk-s0507a2:674": " ‘‘Dassāmannañca pānañca, vatthasenāsanāni ca;",
  "atk-s0507a2:675": "Papañca udapānañca, dugge saṅkamanāni cā’’ti. –",
  "atk-s0507a2:676": "Pannarasa vacanapaṭivacanagāthā honti.",
  "atk-s0507a2:677": "267. Tattha pāṇi teti tava dakkhiṇahattho. Sabbasovaṇṇoti sabbaso suvaṇṇavaṇṇo. Pañcadhāroti pañcahi aṅgulīhi parehi kāmitavatthūnaṁ dhārā etassa santīti pañcadhāro. Madhussavoti madhurarasavissandako. Tenāha ‘‘nānārasā paggharantī’’ti, madhurakaṭukakasāvādibhedā nānāvidhā rasā vissandantīti attho. Yakkhassa hi kāmadade madhurādirasasampannāni vividhāni khādanīyabhojanīyāni hatthe vissajjante madhurādirasā paggharantīti vuttaṁ. Maññehaṁ taṁ purindadanti maññe ahaṁ taṁ purindadaṁ sakkaṁ, ‘‘evaṁmahānubhāvo sakko devarājā’’ti taṁ ahaṁ maññāmīti attho.",
  "atk-s0507a2:678": "268.Nāmhi devoti vessavaṇādiko pākaṭadevo na homi. Na gandhabboti gandhabbakāyikadevopi na homi. Nāpi sakko purindadoti purimattabhāve pure dānassa paṭṭhapitattā ‘‘purindado’’ti laddhanāmo sakko devarājāpi na homi. Kataro pana ahosīti āha ‘‘petaṁ maṁ aṅkura jānāhī’’tiādi. Aṅkurapetūpapattikaṁ maṁ jānāhi, ‘‘aññataro petamahiddhiko’’ti maṁ upadhārehi. Roruvamhā idhāgatanti roruvanagarato cavitvā marukantāre idha imasmiṁ nigrodharukkhe upapajjanavasena āgataṁ, ettha nibbattanti attho.",
  "atk-s0507a2:679": "269.Kiṁsīlo kiṁsamācāro, roruvasmiṁ pure tuvanti pubbe purimattabhāve roruvanagare vasanto tvaṁ kiṁsīlo kiṁsamācāro ahosi, pāpato nivattanalakkhaṇaṁ kīdisaṁ sīlaṁ samādāya saṁvattitapuññakiriyālakkhaṇena samācārena kiṁsamācāro, dānādīsu kusalasamācāresu kīdiso samācāro ahosīti attho. Kena te brahmacariyena, puññaṁ pāṇimhi ijjhatīti kīdisena seṭṭhacariyena idaṁ evarūpaṁ tava hatthesu puññaphalaṁ idāni samijjhati nipphajjati, taṁ kathehīti attho. Puññaphalañhi idha uttarapadalopena ‘‘puñña’’nti adhippetaṁ. Tatthā hi taṁ ‘‘kusalānaṁ, bhikkhave, dhammānaṁ samādānahetu evamidaṁ puññaṁ pavaḍḍhatī’’tiādīsu (dī. ni. 3.80) puññanti vuttaṁ.",
  "atk-s0507a2:680": "270.Tunnavāyoti tunnakāro. Sukicchavuttīti suṭṭhu kicchaputtiko ativiya dukkhajīviko. Kapaṇoti varāko, dīnoti attho. Na me vijjati dātaveti addhikānaṁ samaṇabrāhmaṇānaṁ dātuṁ kiñci dātabbayuttakaṁ mayhaṁ natthi, cittaṁ pana me dānaṁ dinnanti adhippāyo.",
  "atk-s0507a2:681": "271.Nivesananti gharaṁ, kammakaraṇasālā vā. Asayhassa upantiketi asayhassa mahāseṭṭhino gehassa samīpe. Saddhassāti kammaphalasaddhāya samannāgatassa. Dānapatinoti dāne nirantarappavattāya pariccāgasampattiyā lobhassa ca abhibhavena patibhūtassa. Katapuññassāti pubbe katasucaritakammassa. Lajjinoti pāpajigucchanasabhāvassa.",
  "atk-s0507a2:682": "272.Tatthāti tasmiṁ mama nivesane. Yācanakāyantīti yācanakā janā asayhaseṭṭhiṁ kiñci yācitukāmā āgacchanti. Nānāgottāti nānāvidhagottāpadesā. Vanibbakāti vaṇṇadīpakā, ye dāyakassa puññaphalādiñca guṇakittanādimukhena attano atthikabhāvaṁ pavedentā vicaranti. Te ca maṁ tattha pucchantīti tatthāti nipātamattaṁ, te yācakādayo maṁ asayhaseṭṭhino nivesanaṁ pucchanti. Akkharacintakā hi īdisesu ṭhānesu kammadvayaṁ icchanti.",
  "atk-s0507a2:683": "273.Kattha gacchāma bhaddaṁ vo, kattha dānaṁ padīyatīti tesaṁ pucchanākāradassanaṁ. Ayaṁ pettha attho – bhaddaṁ tumhākaṁ hotu, mayaṁ ‘‘asayhamahāseṭṭhinā dānaṁ padīyatī’’ti sutvā āgatā, kattha dānaṁ padīyati, kattha vā mayaṁ gacchāma, kattha gatena dānaṁ sakkā laddhunti. Tesāhaṁ puṭṭho akkhāmīti evaṁ tehi addhikajanehi labhanaṭṭhānaṁ puṭṭho ‘‘ahaṁ pubbe akatapuññatāya idāni īdisānaṁ kiñci dātuṁ asamattho jāto, dānaggaṁ pana imesaṁ dassento lābhassa upāyācikkhaṇena pītiṁ uppādento ettakenapi bahuṁ puññaṁ pasavāmī’’ti gāravaṁ uppādetvā dakkhiṇaṁ bāhuṁ pasāretvā tesaṁ asayhaseṭṭhissa nivesanaṁ akkhāmi. Tenāha ‘‘paggayha dakkhiṇaṁ bāhu’’ntiādi.",
  "atk-s0507a2:684": "274.Tena pāṇi kāmadadoti tena paradānapakāsanena parena katassa dānassa sakkaccaṁ anumodanamattena hetunā idāni mayhaṁ hattho kapparukkho viya santānakalatā viya ca kāmaduho icchiticchitadāyī kāmadado hoti. Kāmadado ca honto tena pāṇi madhussavo iṭṭhavatthuvissajjanako jāto.",
  "atk-s0507a2:685": "276.Na kira tvaṁ adā dānanti kirāti anussavanatthe nipāto, tvaṁ kira attano santakaṁ na pariccaji, sakapāṇīhi sahatthehi yassa kassaci samaṇassa vā brāhmaṇassa vā kiñci dānaṁ na adāsi. Parassa dānaṁ anumodamānoti kevalaṁ pana parena kataṁ parassa dānaṁ ‘‘aho dānaṁ pavattesī’’ti anumodamānoyeva vihāsi.",
  "atk-s0507a2:686": "277.Tena pāṇi kāmadadoti tena tuyhaṁ pāṇi evaṁ kāmadado, aho acchariyā vata puññānaṁ gatīti adhippāyo.",
  "atk-s0507a2:687": "278.Yo so dānamadā, bhante, pasanno sakapāṇibhīti devaputtaṁ gāravena ālapati. Bhante, parena katassa dānānumodakassa tāva tuyhaṁ īdisaṁ phalaṁ evarūpo ānubhāvo, yo pana so asayhamahāseṭṭhi mahādānaṁ adāsi, pasannacitto hutvā sahatthehi tadā mahādānaṁ pavattesi. So hitvā mānusaṁ dehanti so idha manussattabhāvaṁ pahāya. Kinti kataraṁ. Nu soti nūti nipātamattaṁ. Disataṁ gatoti disaṁ ṭhānaṁ gato, kīdisī tassa gato nipphattīti asayhaseṭṭhino abhisamparāyaṁ pucchi.",
  "atk-s0507a2:688": "279.Asayhasāhinoti aññehi maccharīhi lobhābhibhūtehi sahituṁ vahituṁ asakkuṇeyyassa pariccāgādivibhāgassa sappurisadhurassa sahanato asayhasāhino. Aṅgīrasassāti aṅgato nikkhamanakajutissa. Rasoti hi jutiyā adhivacanaṁ. Tassa kira yācake āgacchante disvā uḷāraṁ pītisomanassaṁ uppajjati, mukhavaṇṇo vippasīdati, taṁ attano paccakkhaṁ katvā evamāha. Gatiṁ āgatiṁ vāti tassa ‘‘asukaṁ nāma gatiṁ, ito gato’’ti gatiṁ vā ‘‘tato vā pana asukasmiṁ kāle idhāgamissatī’’ti āgatiṁ vā nāhaṁ jānāmi, avisayo esa mayhaṁ. Sutañca me vessavaṇassa santiketi apica kho upaṭṭhānaṁ gatena vessavaṇassa mahārājassa santike sutametaṁ mayā. Sakkassa sahabyataṁ gato asayhoti asayhaseṭṭhi sakkassa devānamindassa sahabyataṁ gato ahosi, tāvatiṁsabhavane nibbattoti attho.",
  "atk-s0507a2:689": "280.Alameva kātuṁ kalyāṇanti yaṁkiñci kalyāṇaṁ kusalaṁ puññaṁ kātuṁ yuttameva patirūpameva. Tattha pana yaṁ sabbasādhāraṇaṁ sukatataraṁ, taṁ dassetuṁ ‘‘dānaṁ dātuṁ yathāraha’’nti vuttaṁ, attano vibhavabalānurūpaṁ dānaṁ dātuṁ alameva. Tattha kāraṇamāha ‘‘pāṇiṁ kāmadadaṁ disvā’’ti. Yatra hi nāma parakatapuññānumodanapubbakena dānapatinivesanamaggācikkhaṇamattena ayaṁ hattho kāmadado diṭṭho, imaṁ disvā. Kopuññaṁ na karissatīti mādiso ko nāma attano patiṭṭhānabhūtaṁ puññaṁ na karissatīti.",
  "atk-s0507a2:690": "281. Evaṁ aniyamavasena puññakiriyāya ādaraṁ dassetvā idāni attani taṁ niyametvā dassento ‘‘so hi nūnā’’tiādigāthādvayamāha. Tattha soti so ahaṁ. Hīti avadhāraṇe nipāto, nūnāti parivitakke. Ito gantvāti ito marubhūmito apagantvā. Anuppatvāna dvārakanti dvāravatīnagaraṁ anupāpuṇitvā. Paṭṭhapayissāmīti pavattayissāmi.",
  "atk-s0507a2:691": "Evaṁ aṅkurena ‘‘dānaṁ dassāmī’’ti paṭiññāya katāya yakkho tuṭṭhamānaso ‘‘mārisa, tvaṁ vissattho dānaṁ dehi, ahaṁ pana te sahāyakiccaṁ karissāmi, yena te deyyadhammo na parikkhayaṁ gamissati, tena pakārena karissāmī’’ti taṁ dānakiriyāya samuttejetvā ‘‘brāhmaṇa vāṇija, tvaṁ kira mādise balakkārena netukāmo attano pamāṇaṁ na jānāsī’’ti tassa bhaṇḍamantaradhāpetvā taṁ yakkhavibhiṁsakāya bhiṁsāpento santajjesi. Atha naṁ aṅkuro nānappakāraṁ yācitvā brāhmaṇena khamāpento pasādetvā sabbabhaṇḍaṁ pākatikaṁ kārāpetvā rattiyā upagatāya yakkhaṁ vissajjetvā gacchanto tassa avidūre aññataraṁ ativiya bībhacchadassanaṁ petaṁ disvā tena katakammaṁ pucchanto –",
  "atk-s0507a2:692": "283.",
  "atk-s0507a2:693": " ‘‘Kena te aṅgulī kuṇā, mukhañca kuṇalīkataṁ;",
  "atk-s0507a2:694": "Akkhīni ca paggharanti, kiṁ pāpaṁ pakataṁ tayā’’ti. –",
  "atk-s0507a2:695": "Gāthamāha. Tattha kuṇāti kuṇikā paṭikuṇikā anujubhūtā. Kuṇalīkatanti mukhavikārena vikuṇitaṁ saṁkuṇitaṁ. Paggharantīti asuciṁ vissandanti.",
  "atk-s0507a2:696": "Athassa peto –",
  "atk-s0507a2:697": "284.",
  "atk-s0507a2:698": " ‘‘Aṅgīrasassa gahapatino, saddhassa gharamesino;",
  "atk-s0507a2:699": "Tassāhaṁ dānavissagge, dāne adhikato ahuṁ.",
  "atk-s0507a2:700": "285.",
  "atk-s0507a2:701": " ‘‘Tattha yācanake disvā, āgate bhojanatthike;",
  "atk-s0507a2:702": "Ekamantaṁ apakkamma, akāsiṁ kuṇaliṁ mukhaṁ.",
  "atk-s0507a2:703": "286.",
  "atk-s0507a2:704": " ‘‘Tena me aṅgulī kuṇā, mukhañca kuṇalīkataṁ;",
  "atk-s0507a2:705": "Akkhīni me paggharanti, taṁ pāpaṁ pakataṁ mayā’’ti. –",
  "atk-s0507a2:706": "Tisso gāthā abhāsi.",
  "atk-s0507a2:707": "284. Tattha ‘‘aṅgīrasassā’’tiādinā asayhaseṭṭhiṁ kitteti. Gharamesinoti gharamāvasantassa gahaṭṭhassa. Dānavissaggeti dānagge pariccāgaṭṭhāne. Dāne adhikato ahunti deyyadhammassa pariccajane dānādhikāre adhikato ṭhapito ahosiṁ.",
  "atk-s0507a2:708": "285.Ekamantaṁ apakkammāti yācanake bhojanatthike āgate disvā dānabyāvaṭena dānaggato anapakkamma yathāṭhāneyeva ṭhatvā sañjātapītisomanassena vippasannamukhavaṇṇena sahatthena dānaṁ dātabbaṁ, parehi vā patirūpehi dāpetabbaṁ, ahaṁ pana tathā akatvā yācanake āgacchante dūratova disvā attānaṁ adassento ekamantaṁ apakkamma apakkamitvā. Akāsiṁ kuṇaliṁ mukhanti vikuṇitaṁ saṅkucitaṁ mukhaṁ akāsiṁ.",
  "atk-s0507a2:709": "286.Tenāti yasmā tadāhaṁ sāminā dānādhikāre niyutto samāno dānakāle upaṭṭhite macchariyāpakato dānaggato apakkamanto pādehi saṅkocaṁ āpajjiṁ, sahatthehi dātabbe tathā akatvā hatthasaṅkocaṁ āpajjiṁ, pasannamukhena bhavitabbe mukhasaṅkocaṁ āpajjiṁ, piyacakkhūhi oloketabbe cakkhukālusiyaṁ uppādesiṁ, tasmā hatthaṅguliyo ca pādaṅguliyo ca kuṇitā jātā, mukhañca kuṇalīkataṁ virūparūpaṁ saṅkucitaṁ, akkhīni asucīduggandhajegucchāni assūni paggharantīti attho. Tena vuttaṁ –",
  "atk-s0507a2:710": "‘‘Tena me aṅgulī kuṇā, mukhañca kuṇalīkataṁ;",
  "atk-s0507a2:711": "Akkhīni me paggharanti, taṁ pāpaṁ pakataṁ mayā’’ti.",
  "atk-s0507a2:712": "Taṁ sutvā aṅkuro petaṁ garahanto –",
  "atk-s0507a2:713": "287.",
  "atk-s0507a2:714": " ‘‘Dhammena te kāpurisa, mukhañca kuṇalīkataṁ;",
  "atk-s0507a2:715": "Akkhīni ca paggharanti, yaṁ taṁ parassa dānassa;",
  "atk-s0507a2:716": "Akāsi kuṇaliṁ mukha’’nti. –",
  "atk-s0507a2:717": "Gāthamāha. Tattha dhammenāti yutteneva kāraṇena. Teti tava. Kāpurisāti lāmakapurisa. Yanti yasmā. Parassa dānassāti parassa dānasmiṁ. Ayameva vā pāṭho.",
  "atk-s0507a2:718": "Puna aṅkuro taṁ dānapatiṁ seṭṭhiṁ garahanto –",
  "atk-s0507a2:719": "288.",
  "atk-s0507a2:720": " ‘‘Kathañhi dānaṁ dadamāno, kareyya parapattiyaṁ;",
  "atk-s0507a2:721": "Annapānaṁ khādanīyaṁ, vatthasenāsanāni cā’’ti. –",
  "atk-s0507a2:722": "Gāthamāha. Tassattho – dānaṁ dadanto puriso kathañhi nāma taṁ parapattiyaṁ parena pāpetabbaṁ sādhetabbaṁ kareyya, attapaccakkhameva katvā sahattheneva dadeyya, sayaṁ vā tattha byāvaṭo bhaveyya, aññathā attano deyyadhammo aṭṭhāne viddhaṁsiyetha, dakkhiṇeyyā ca dānena parihāyeyyunti.",
  "atk-s0507a2:723": "Evaṁ taṁ garahitvā idāni attanā paṭipajjitabbavidhiṁ dassento –",
  "atk-s0507a2:724": "289.",
  "atk-s0507a2:725": " ‘‘So hi nūna ito gantvā, anuppatvāna dvārakaṁ;",
  "atk-s0507a2:726": "Dānaṁ paṭṭhapayissāmi, yaṁ mamassa sukhāvahaṁ.",
  "atk-s0507a2:727": "290.",
  "atk-s0507a2:728": " ‘‘Dassāmannañca pānañca, vatthasenāsanāni ca;",
  "atk-s0507a2:729": "Papañca udapānañca, dugge saṅkamanāni cā’’ti. –",
  "atk-s0507a2:730": "Gāthādvayamāha, taṁ vuttatthameva.",
  "atk-s0507a2:731": "291.",
  "atk-s0507a2:732": " ‘‘Tato hi so nivattitvā, anuppatvāna dvārakaṁ;",
  "atk-s0507a2:733": "Dānaṁ paṭṭhapayi aṅkuro, yaṁtumassa sukhāvahaṁ.",
  "atk-s0507a2:734": "292.",
  "atk-s0507a2:735": " ‘‘Adā annañca pānañca, vatthasenāsanāni ca;",
  "atk-s0507a2:736": "Papañca udapānañca, vippasannena cetasā.",
  "atk-s0507a2:737": "293.",
  "atk-s0507a2:738": " ‘‘Ko chāto ko ca tasito, ko vatthaṁ paridahissati;",
  "atk-s0507a2:739": "Kassa santāni yoggāni, ito yojentu vāhanaṁ.",
  "atk-s0507a2:740": "294.",
  "atk-s0507a2:741": " ‘‘Ko chatticchati gandhañca, ko mālaṁ ko upāhanaṁ;",
  "atk-s0507a2:742": "Itissu tattha ghosenti, kappakā sūdamāgadhā;",
  "atk-s0507a2:743": "Sadā sāyañca pāto ca, aṅgurassa nivesane’’ti. –",
  "atk-s0507a2:744": "Catasso gāthā aṅgurassa paṭipattiṁ dassetuṁ saṅgītikārehi ṭhapitā.",
  "atk-s0507a2:745": "291. Tattha tatoti marukantārato. Nivattitvāti paṭinivattitvā. Anuppatvāna dvārakanti dvāravatīnagaraṁ anupāpuṇitvā. Dānaṁ paṭṭhapayi aṅguroti yakkhena paripūritasakalakoṭṭhāgāro sabbapātheyyakaṁ mahādānaṁ so aṅguro paṭṭhapesi. Yaṁtumassa sukhāvahanti yaṁ attano sampati āyatiñca sukhanibbattakaṁ.",
  "atk-s0507a2:746": "293.Kochātoti ko jighacchito, so āgantvā yathāruci bhuñjatūti adhippāyo. Eseva nayo sesesupi. Tasitoti pipāsito. Paridahissatīti nivāsessati pārupissati cāti attho. Santānīti parissamappattāni. Yoggānīti rathavāhanāni. Ito yojentu vāhananti ito yoggasamūhato yathārucitaṁ gahetvā vāhanaṁ yojentu.",
  "atk-s0507a2:747": "294.Ko chatticchatīti ko kilañjachattādibhedaṁ chattaṁ icchati, so gaṇhātūti adhippāyo. Sesesupi eseva nayo. Gandhanti catujjātiyagandhādikaṁ gandhaṁ. Mālanti ganthitāganthitabhedaṁ pupphaṁ. Upāhananti khallabaddhādibhedaṁ upāhanaṁ. Itissūti ettha sūti nipātamattaṁ, iti evaṁ ‘‘ko chāto, ko tasito’’tiādināti attho. Kappakāti nhāpitakā. Sūdāti bhattakārakā. Māgadhāti gandhino. Sadāti sabbakālaṁ divase divase sāyañca pāto ca tattha aṅgurassa nivesane ghosenti ugghosentīti yojanā.",
  "atk-s0507a2:748": "Evaṁ mahādānaṁ pavattentassa gacchante kāle tittibhāvato atthikajanehi pavivittaṁ viraḷaṁ dānaggaṁ ahosi. Taṁ disvā aṅkuro dāne uḷārajjhāsayatāya atuṭṭhamānaso hutvā attano dāne niyuttaṁ sindhakaṁ nāma māṇavaṁ āmantetvā –",
  "atk-s0507a2:749": "295.",
  "atk-s0507a2:750": " ‘‘Sukhaṁ supati aṅkuro, iti jānāti maṁ jano;",
  "atk-s0507a2:751": "Dukkhaṁ supāmi sindhaka, yaṁ na passāmi yācake.",
  "atk-s0507a2:752": "296.",
  "atk-s0507a2:753": " ‘‘Sukhaṁ supati aṅkuro, iti jānāti maṁ jano;",
  "atk-s0507a2:754": "Dukkhaṁ supāmi sindhaka, appake su vanibbake’’ti. –",
  "atk-s0507a2:755": "Gāthādvayamāha. Tattha sukhaṁ supati aṅkuro, iti jānāti maṁ janoti ‘‘aṅkuro rājā yasabhogasamappito dānapati attano bhogasampattiyā dānasampattiyā ca sukhaṁ supati, sukheneva niddaṁ upagacchati, sukhaṁ paṭibujjhatī’’ti evaṁ maṁ jano sambhāveti. Dukkhaṁ supāmi sindhakāti ahaṁ pana sindhaka dukkhameva supāmi. Kasmā? Yaṁ na passāmi yācaketi, yasmā mama ajjhāsayānurūpaṁ deyyadhammapaṭiggāhake bahū yācake na passāmi, tasmāti attho. Appake su vanibbaketi vanibbakajane appake katipaye jāte dukkhaṁ supāmīti yojanā. Sūti ca nipātamattaṁ, appake vanibbakajane satīti attho.",
  "atk-s0507a2:756": "Taṁ sutvā sindhako tassa uḷāraṁ dānādhimuttiṁ pākaṭataraṁ kātukāmo –",
  "atk-s0507a2:757": "297.",
  "atk-s0507a2:758": " ‘‘Sakko ce te varaṁ dajjā, tāvatiṁsānamissaro;",
  "atk-s0507a2:759": "Kissa sabbassa lokassa, varamāno varaṁ vare’’ti. –",
  "atk-s0507a2:760": "Gāthamāha. Tassattho – tāvatiṁsānaṁ devānaṁ sabbassa ca lokassa issaro sakko ‘‘varaṁ varassu, aṅkura, yaṁkiñci manasicchita’’nti tuyhaṁ varaṁ dajjā dadeyya ce, varamāno patthayamāno kissa kīdisaṁ varaṁ vareyyāsīti attho.",
  "atk-s0507a2:761": "Atha aṅkuro attano ajjhāsayaṁ yāthāvato pavedento –",
  "atk-s0507a2:762": "298.",
  "atk-s0507a2:763": " ‘‘Sakko ce me varaṁ dajjā, tāvatiṁsānamissaro;",
  "atk-s0507a2:764": "Kāluṭṭhitassa me sato, sūriyuggamanaṁ pati;",
  "atk-s0507a2:765": "Dibbā bhakkhā pātubhaveyyuṁ, sīlavanto ca yācakā.",
  "atk-s0507a2:766": "299.",
  "atk-s0507a2:767": " ‘‘Dadato me na khīyetha, datvā nānutapeyyahaṁ;",
  "atk-s0507a2:768": "Dadaṁ cittaṁ pasādeyyaṁ, etaṁ sakkaṁ varaṁ vare’’ti. – dve gāthā abhāsi;",
  "atk-s0507a2:769": "298. Tattha kāluṭṭhitassa me satoti kāle pāto vuṭṭhitassa atthikānaṁ dakkhiṇeyyānaṁ apacāyanapāricariyādivasena uṭṭhānavīriyasampannassa me samānassa. Sūriyuggamanaṁ patīti sūriyuggamanavelāyaṁ. Dibbā bhakkhā pātubhaveyyunti devalokapariyāpannā āhārā uppajjeyyuṁ. Sīlavanto ca yācakāti yācakā ca sīlavanto kalyāṇadhammā bhaveyyuṁ.",
  "atk-s0507a2:770": "299.Dadatome na khīyethāti āgatāgatānaṁ dānaṁ dadato ca me deyyadhammo na khīyetha, na parikkhayaṁ gaccheyya. Datvā nānutapeyyahanti tañca dānaṁ datvā kiñcideva appasādakaṁ disvā tena ahaṁ pacchā nānutapeyyaṁ. Dadaṁ cittaṁ pasādeyyanti dadamāno cittaṁ pasādeyyaṁ, pasannacittoyeva hutvā dadeyyaṁ. Etaṁ sakkaṁ varaṁ vareti sakkaṁ devānamindaṁ ārogyasampadā, deyyadhammasampadā, dakkhiṇeyyasampadā, deyyadhammassa aparimitasampadā, dāyakasampadāti etaṁ pañcavidhaṁ varaṁ vareyyaṁ. Ettha ca ‘‘kāluṭṭhitassa me sato’’ti etena ārogyasampadā, ‘‘dibbā bhakkhā pātubhaveyyu’’nti etena deyyadhammasampadā, ‘‘sīlavanto ca yācakā’’ti etena dakkhiṇeyyasampadā, ‘‘dadato me na khīyethā’’ti etena deyyadhammassa aparimitasampadā, ‘‘datvā nānutapeyyahaṁ, dadaṁ cittaṁ pasādeyya’’nti etehi dāyakasampadāti ime pañca atthā varabhāvena icchitā. Te ca kho dānamayapuññassa yāvadeva uḷārabhāvāyāti veditabbā.",
  "atk-s0507a2:771": "Evaṁ aṅkurena attano ajjhāsaye pavedite tattha nisinno nītisatthe kataparicayo sonako nāma eko puriso taṁ atidānato vicchinditukāmo –",
  "atk-s0507a2:772": "300.",
  "atk-s0507a2:773": " ‘‘Na sabbavittāni pare pavecche, dadeyya dānañca dhanañca rakkhe;",
  "atk-s0507a2:774": "Tasmā hi dānā dhanameva seyyo, atippadānena kulā na honti.",
  "atk-s0507a2:775": "301.",
  "atk-s0507a2:776": " ‘‘Adānamatidānañca nappasaṁsanti paṇḍitā,",
  "atk-s0507a2:777": "Tasmā hi dānā dhanameva seyyo,",
  "atk-s0507a2:778": "Samena vatteyya sa dhīradhammo’’ti. –",
  "atk-s0507a2:779": "Dve gāthā abhāsi. Sindhako evaṁ punapi vīmaṁsitukāmo ‘‘na sabbavittānī’’tiādimāhāti apare.",
  "atk-s0507a2:780": "300. Tattha sabbavittānīti saviññāṇakaaviññāṇakappabhedāni sabbāni vittūpakaraṇāni, dhanānīti attho. Pareti paramhi, parassāti attho . Na paveccheti na dadeyya, ‘‘dakkhiṇeyyā laddhā’’ti katvā kiñci asesetvā sabbasāpateyyapariccāgo na kātabboti attho. Dadeyya dānañcāti sabbena sabbaṁ dānadhammo na kātabbo, atha kho attano āyañca vayañca jānitvā vibhavānurūpaṁ dānañca dadeyya. Dhanañca rakkheti aladdhalābhaladdhaparirakkhaṇarakkhitasambandhavasena dhanaṁ paripāleyya.",
  "atk-s0507a2:781": "‘‘Ekena bhoge bhuñjeyya, dvīhi kammaṁ payojaye;",
  "atk-s0507a2:782": "Catutthañca nidhāpeyya, āpadāsu bhavissatī’’ti. (dī. ni. 3.265) –",
  "atk-s0507a2:783": "Vuttavidhinā vā dhanaṁ rakkheyya tammūlakattā dānassa. Tayopi maggā aññamaññavisodhanena paṭisevitabbāti hi nīticintakā. Tasmā hīti yasmā dhanañca rakkhanto dānañca karonto ubhayalokahitāya paṭipanno hoti dhanamūlakañca dānaṁ, tasmā dānato dhanameva seyyo sundarataroti atidānaṁ na kātabbanti adhippāyo. Tenāha ‘‘atippadānena kulā na hontī’’ti, dhanassa pamāṇaṁ ajānitvā dānassa taṁ nissāya atippadānapasaṅgena kulāni na honti nappavattanti, ucchijjantīti attho.",
  "atk-s0507a2:784": "301. Idāni viññūnaṁ pasaṁsitamevatthaṁ patiṭṭhapento ‘‘adānamatidānañcā’’ti gāthamāha. Tattha adānamatidānañcāti sabbena sabbaṁ kaṭacchubhikkhāyapi taṇḍulamuṭṭhiyāpi adānaṁ, pamāṇaṁ atikkamitvā pariccāgasaṅkhātaṁ atidānañca paṇḍitā buddhimanto sapaññajātikā nappasaṁsanti na vaṇṇayanti. Sabbena sabbaṁ adānena hi samparāyikato atthato paribāhiro hoti. Atidānena diṭṭhadhammikapaveṇī na pavattati. Samena vatteyyāti avisamena lokiyasarikkhakena samāhitena majjhimena ñāyena pavatteyya. Sa dhīradhammoti yā yathāvuttā dānādānappavatti, so dhīrānaṁ dhitisampannānaṁ nītinayakusalānaṁ dhammo, tehi gatamaggoti dīpeti.",
  "atk-s0507a2:785": "Taṁ sutvā aṅkuro tassa adhippāyaṁ parivattento –",
  "atk-s0507a2:786": "302.",
  "atk-s0507a2:787": " ‘‘Aho vata re ahameva dajjaṁ, santo ca maṁ sappurisā bhajeyyuṁ;",
  "atk-s0507a2:788": "Meghova ninnāni paripūrayanto, santappaye sabbavanibbakānaṁ.",
  "atk-s0507a2:789": "303.",
  "atk-s0507a2:790": " ‘‘Yassa yācanake disvā, mukhavaṇṇo pasīdati;",
  "atk-s0507a2:791": "Datvā attamano hoti, taṁ gharaṁ vasato sukhaṁ.",
  "atk-s0507a2:792": "304.",
  "atk-s0507a2:793": " ‘‘Yassa yācanake disvā, mukhavaṇṇo pasīdati;",
  "atk-s0507a2:794": "Datvā attamano hoti, esā yaññassa sampadā.",
  "atk-s0507a2:795": "305.",
  "atk-s0507a2:796": " ‘‘Pubbeva dānā sumano, dadaṁ cittaṁ pasādaye;",
  "atk-s0507a2:797": "Datvā attamano hoti, esā yaññassa sampadā’’ti. –",
  "atk-s0507a2:798": "Catūhi gāthāhi attanā paṭipajjitabbavidhiṁ pakāsesi.",
  "atk-s0507a2:799": "302. Tattha aho vatāti sādhu vata. Reti ālapanaṁ. Ahameva dajjanti ahaṁ dajjameva. Ayañhettha saṅkhepattho – māṇava, ‘‘dānā dhanameva seyyo’’ti yadi ayaṁ nītikusalānaṁ vādo tava hotu, kāmaṁ ahaṁ dajjameva. Santo ca maṁ sappurisā bhajeyyunti tasmiñca dāne santo upasantakāyavacīmanosamācārā sappurisā sādhavo maṁ bhajeyyuṁ upagaccheyyuṁ. Meghova ninnāni paripūrayantoti ahaṁ abhippavassanto mahāmegho viya ninnāni ninnaṭṭhānāni sabbesaṁ vanibbakānaṁ adhippāye paripūrayanto aho vata te santappeyyanti.",
  "atk-s0507a2:800": "303.Yassa yācanake disvāti yassa puggalassa gharamesino yācanake disvā ‘‘paṭhamaṁ tāva upaṭṭhitaṁ vata me puññakkhetta’’nti saddhājātassa mukhavaṇṇo pasīdati, yathāvibhavaṁ pana tesaṁ dānaṁ datvā attamano pītisomanassehi gahitacitto hoti. Tanti yadettha yācakānaṁ dassanaṁ , tena ca disvā cittassa pasādanaṁ, yathārahaṁ dānaṁ datvā ca attamanatā.",
  "atk-s0507a2:801": "304.Esā yaññassa sampadāti esā yaññassa sampatti pāripūri, nipphattīti attho.",
  "atk-s0507a2:802": "305.Pubbeva dānā sumanoti ‘‘sampattīnaṁ nidānaṁ anugāmikaṁ nidhānaṁ nidhessāmī’’ti muñcanacetanāya pubbe eva dānūpakaraṇassa sampādanato paṭṭhāya sumano somanassajāto bhaveyya. Dadaṁ cittaṁ pasādayeti dadanto deyyadhammaṁ dakkhiṇeyyahatthe patiṭṭhāpento ‘‘asārato dhanato sārādānaṁ karomī’’ti attano cittaṁ pasādeyya. Datvā attamano hotīti dakkhiṇeyyānaṁ deyyadhammaṁ pariccajitvā ‘‘paṇḍitapaññattaṁ nāma mayā anuṭṭhitaṁ, aho sādhu suṭṭhū’’ti attamano pamuditamano pītisomanassajāto hoti. Esā yaññassa sampadāti yā ayaṁ pubbacetanā muñjacetanā aparacetanāti imesaṁ kammaphalasaddhānugatānaṁ somanassapariggahitānaṁ tissannaṁ cetanānaṁ pāripūri, esā yaññassa sampadā dānassa sampatti, na ito aññathāti adhippāyo.",
  "atk-s0507a2:803": "Evaṁ aṅkuro attano paṭipajjanavidhiṁ pakāsetvā bhiyyosomattāya abhivaḍḍhamānadānajjhāsayo divase divase mahādānaṁ pavattesi. Tena tadā sabbarajjāni unnaṅgalāni katvā mahādāne diyyamāne paṭiladdhasabbūpakaraṇā manussā attano attano kammante pahāya yathāsukhaṁ vicariṁsu, tena rājūnaṁ koṭṭhāgārāni parikkhayaṁ agamaṁsu. Tato rājāno aṅkurassa dūtaṁ pāhesuṁ – ‘‘bhoto dānaṁ nissāya amhākaṁ āyassa vināso ahosi, koṭṭhāgārāni parikkhayaṁ gatāni, tattha yuttamattaṁ ñātabba’’nti.",
  "atk-s0507a2:804": "Taṁ sutvā aṅkuro dakkhiṇāpathaṁ gantvā damiḷavisaye samuddassa avidūraṭṭhāne mahatiyo anekadānasālāyo kārāpetvā mahādānāni pavattento yāvatāyukaṁ ṭhatvā kāyassa bhedā paraṁ maraṇā tāvatiṁsabhavane nibbatti. Tassa dānavibhūtiñca saggūpapattiñca dassento saṅgītikārā –",
  "atk-s0507a2:805": "306.",
  "atk-s0507a2:806": " ‘‘Saṭṭhi vāhasahassāni, aṅkurassa nivesane;",
  "atk-s0507a2:807": "Bhojanaṁ dīyate niccaṁ, puññapekkhassa jantuno.",
  "atk-s0507a2:808": "307.",
  "atk-s0507a2:809": " ‘‘Tisahassāni sūdā hi, āmuttamaṇikuṇḍalā;",
  "atk-s0507a2:810": "Aṅkuraṁ upajīvanti, dāne yaññassa vāvaṭā.",
  "atk-s0507a2:811": "308.",
  "atk-s0507a2:812": " ‘‘Saṭṭhi purisasahassāni, āmuttamaṇikuṇḍalā;",
  "atk-s0507a2:813": "Aṅkurassa mahādāne, kaṭṭhaṁ phālenti māṇavā.",
  "atk-s0507a2:814": "309.",
  "atk-s0507a2:815": " ‘‘Soḷasitthisahassāni , sabbālaṅkārabhūsitā;",
  "atk-s0507a2:816": "Aṅkurassa mahādāne, vidhā piṇḍenti nāriyo.",
  "atk-s0507a2:817": "310.",
  "atk-s0507a2:818": " ‘‘Soḷasitthisahassāni, sabbālaṅkārabhūsitā;",
  "atk-s0507a2:819": "Aṅkurassa mahādāne, dabbigāhā upaṭṭhitā.",
  "atk-s0507a2:820": "311.",
  "atk-s0507a2:821": " ‘‘Bahuṁ bahūnaṁ pādāsi, ciraṁ pādāsi khattiyo;",
  "atk-s0507a2:822": "Sakkaccañca sahatthā ca, cittīkatvā punappunaṁ.",
  "atk-s0507a2:823": "312.",
  "atk-s0507a2:824": " ‘‘Bahū māse ca pakkhe ca, utusaṁvaccharāni ca;",
  "atk-s0507a2:825": "Mahādānaṁ pavattesi, aṅkuro dīghamantaraṁ.",
  "atk-s0507a2:826": "313.",
  "atk-s0507a2:827": " ‘‘Evaṁ datvā yajitvā ca, aṅkuro dīghamantaraṁ;",
  "atk-s0507a2:828": "So hitvā mānusaṁ dehaṁ, tāvatiṁsūpago ahū’’ti. – gāthā āhaṁsu;",
  "atk-s0507a2:829": "306. Tatha saṭṭhi vāhasahassānīti vāhānaṁ saṭṭhisahassāni gandhasālitaṇḍulādipūritavāhānaṁ saṭṭhisahassāni. Puññapekkhassa dānajjhāsayassa dānādhimuttassa aṅkurassa nivesane niccaṁ divase divase jantuno sattakāyassa bhojanaṁ dīyateti yojanā.",
  "atk-s0507a2:830": "307-8.Tisahassāni sūdā hīti tisahassamattā sūdā bhattakārakā. Te ca kho pana padhānabhūtā adhippetā, tesu ekamekassa pana vacanakarā anekāti veditabbā. ‘‘Tisahassāni sūdāna’’nti ca paṭhanti. Āmuttamaṇikuṇḍalāti nānāmaṇivicittakuṇḍaladharā. Nidassanamattañcetaṁ, āmuttakaṭakakaṭisuttādiābharaṇāpi te ahesuṁ. Aṅkuraṁ upajīvantīti taṁ upanissāya jīvanti, tappaṭibaddhajīvikā hontīti attho. Dāne yaññassa vāvaṭāti mahāyāgasaññitassa yaññassa dāne yajane vāvaṭā ussukkaṁ āpannā. Kaṭṭhaṁ phālenti māṇavāti nānappakārānaṁ khajjabhojjādiāhāravisesānaṁ pacanāya alaṅkatapaṭiyattā taruṇamanussā kaṭṭhāni phālenti vidālenti.",
  "atk-s0507a2:831": "309.Vidhāti vidhātabbāni bhojanayoggāni kaṭukabhaṇḍāni. Piṇḍentīti pisanavasena payojenti.",
  "atk-s0507a2:832": "310.Dabbigāhāti kaṭacchugāhikā. Upaṭṭhitāti parivesanaṭṭhānaṁ upagantvā ṭhitā honti.",
  "atk-s0507a2:833": "311.Bahunti mahantaṁ pahūtikaṁ. Bahūnanti anekesaṁ. Pādāsīti pakārehi adāsi. Cīranti cirakālaṁ. Vīsativassasahassāyukesu hi manussesu so uppanno. Bahuṁ bahūnaṁ cirakālañca dento yathā adāsi, taṁ dassetuṁ ‘‘sakkaccañcā’’tiādi vuttaṁ. Tattha sakkaccanti sādaraṁ, anapaviddhaṁ anavaññātaṁ katvā. Sahatthāti sahatthena, na āṇāpanamattena. Cittīkatvāti gāravabahumānayogena cittena karitvā pūjetvā. Punappunanti bahuso na ekavāraṁ, katipayavāre vā akatvā anekavāraṁ pādāsīti yojanā.",
  "atk-s0507a2:834": "312. Idāni tameva punappunaṁ karaṇaṁ vibhāvetuṁ ‘‘bahū māse cā’’ti gāthamāhaṁsu. Tattha bahū māseti cittamāsādike bahū aneke māse. Pakkheti kaṇhasukkabhede bahū pakkhe. Utusaṁvaccharāni cāti vasantagimhādike bahū utū ca saṁvaccharāni ca, sabbattha accantasaṁyoge upayogavacanaṁ. Dīghamantaranti dīghakālamantaraṁ. Ettha ca ‘‘ciraṁ pādāsī’’ti cirakālaṁ dānassa pavattitabhāvaṁ vatvā puna tassa nirantarameva pavattitabhāvaṁ dassetuṁ ‘‘bahū māse’’tiādi vuttanti daṭṭhabbaṁ.",
  "atk-s0507a2:835": "313.Evanti vuttappakārena. Datvā yajitvā cāti atthato ekameva, kesañci dakkhiṇeyyānaṁ ekaccassa deyyadhammassa pariccajanavasena datvā, puna ‘‘bahuṁ bahūnaṁ pādāsī’’ti vuttanayena atthikānaṁ sabbesaṁ yathākāmaṁ dento mahāyāgavasena yajitvā. So hitvā mānusaṁ dehaṁ, tāvatiṁsūpago ahūti so aṅkuro āyupariyosāne manussatthabhāvaṁ pahāya paṭisandhiggahaṇavasena tāvatiṁsadevanikāyūpago ahosi.",
  "atk-s0507a2:836": "Evaṁ tasmiṁ tāvatiṁsesu nibbattitvā dibbasampattiṁ anubhavante amhākaṁ bhagavato kāle indako nāma māṇavo āyasmato anuruddhattherassa piṇḍāya carantassa pasannamānaso kaṭacchubhikkhaṁ dāpesi. So aparena samayena kālaṁ katvā khettagatassa puññassa ānubhāvena tāvatiṁsesu mahiddhiko mahānubhāvo devaputto hutvā nibbatto dibbehi rūpādīhi dasahi ṭhānehi aṅkuraṁ devaputtaṁ abhibhavitvā virocati. Tena vuttaṁ –",
  "atk-s0507a2:837": "314.",
  "atk-s0507a2:838": " ‘‘Kaṭacchubhikkhaṁ datvāna, anuruddhassa indako;",
  "atk-s0507a2:839": "So hitvā mānusaṁ dehaṁ, tāvatiṁsūpago ahu.",
  "atk-s0507a2:840": "315.",
  "atk-s0507a2:841": " ‘‘Dasahi ṭhānehi aṅkuraṁ, indako atirocati;",
  "atk-s0507a2:842": "Rūpe sadde rase gandhe, phoṭṭhabbe ca manorame.",
  "atk-s0507a2:843": "316.",
  "atk-s0507a2:844": " ‘‘Āyunā yasasā ceva, vaṇṇena ca sukhena ca;",
  "atk-s0507a2:845": "Ādhipaccena aṅkuraṁ, indako atirocatī’’ti.",
  "atk-s0507a2:846": "314-5. Tattha rūpeti rūpahetu, attano rūpasampattinimittanti attho. Saddetiādīsupi eseva nayo. Āyunāti jīvitena. Nanu ca devānaṁ jīvitaṁ paricchinnappamāṇaṁ vuttaṁ. Saccaṁ vuttaṁ, taṁ pana yebhuyyavasena. Tathā hi ekaccānaṁ devānaṁ yogavipattiādinā antarāmaraṇaṁ hotiyeva. Indako pana tisso vassakoṭiyo saṭṭhi ca vassasahassāni paripūretiyeva. Tena vuttaṁ ‘‘āyunā atirocatī’’ti. Yasasāti mahatiyā parivārasampattiyā . Vaṇṇenāti saṇṭhānasampattiyā. Vaṇṇadhātusampadā pana ‘‘rūpe’’ti iminā vuttāyeva. Ādhipaccenāti issariyena.",
  "atk-s0507a2:847": "Evaṁ aṅkure ca indake ca tāvatiṁsesu nibbattitvā dibbasampattiṁ anubhavantesu amhākaṁ bhagavā abhisambodhito sattame saṁvacchare āsāḷhipuṇṇamāyaṁ sāvatthinagaradvāre kaṇḍambarukkhamūle yamakapāṭihāriyaṁ katvā anukkamena tipadavikkamena tāvatiṁsabhavanaṁ gantvā pāricchattakamūle paṇḍukambalasilāyaṁ yugandharapabbate bālasūriyo viya virocamāno dasahi lokadhātūhi sannipatitāya devabrahmaparisāya jutiṁ attano sarīrappabhāya abhibhavanto abhidhammaṁ desetuṁ nisinno avidūre nisinnaṁ indakaṁ, dvādasayojanantare nisinnaṁ aṅkurañca disvā dakkhiṇeyyasampattivibhāvanatthaṁ –",
  "atk-s0507a2:848": "‘‘Mahādānaṁ tayā dinnaṁ, aṅkura dīghamantaraṁ;",
  "atk-s0507a2:849": "Atidūre nisinnosi, āgaccha mama santike’’ti. –",
  "atk-s0507a2:850": "Gāthamāha. Taṁ sutvā aṅkuro ‘‘bhagavā mayā cirakālaṁ bahuṁ deyyadhammaṁ pariccajitvā pavattitampi mahādānaṁ dakkhiṇeyyasampattivirahena akhette vuttabījaṁ viya na uḷāraphalaṁ ahosi, indakassa pana kaṭacchubhikkhādānampi dakkhiṇeyyasampattiyā sukhette vuttabījaṁ viya ativiya uḷāraphalaṁ jāta’’nti āha. Tamatthaṁ dassente saṅgītikārā –",
  "atk-s0507a2:851": "317.",
  "atk-s0507a2:852": " ‘‘Tāvatiṁse yadā buddho, silāyaṁ paṇḍukambale;",
  "atk-s0507a2:853": "Pāricchattayamūlamhi, vihāsi purisuttamo.",
  "atk-s0507a2:854": "318.",
  "atk-s0507a2:855": " ‘‘Dasasu lokadhātūsu, sannipatitvāna devatā;",
  "atk-s0507a2:856": "Payirupāsanti sambuddhaṁ, vasantaṁ nagamuddhani.",
  "atk-s0507a2:857": "319.",
  "atk-s0507a2:858": " ‘‘Na koci devo vaṇṇena, sambuddhaṁ atirocati;",
  "atk-s0507a2:859": "Sabbe deve atikkamma, sambuddhova virocati.",
  "atk-s0507a2:860": "320.",
  "atk-s0507a2:861": " ‘‘Yojanāni dasa dve ca, aṅkuroyaṁ tadā ahu;",
  "atk-s0507a2:862": "Avidūreva buddhassa, indako atirocati.",
  "atk-s0507a2:863": "321.",
  "atk-s0507a2:864": " ‘‘Oloketvāna sambuddho, aṅkurañcāpi indakaṁ;",
  "atk-s0507a2:865": "Dakkhiṇeyyaṁ sambhāvento, idaṁ vacanamabravi.",
  "atk-s0507a2:866": "322.",
  "atk-s0507a2:867": " ‘‘Mahādānaṁ tayā dinnaṁ, aṅkuraṁ dīghamantaraṁ;",
  "atk-s0507a2:868": "Atidūre nisinnosi, āgaccha mama santike.",
  "atk-s0507a2:869": "323.",
  "atk-s0507a2:870": " ‘‘Codito bhāvitattena, aṅkuro idamabravi;",
  "atk-s0507a2:871": "Kiṁ mayhaṁ tena dānena, dakkhiṇeyyena suññataṁ.",
  "atk-s0507a2:872": "324.",
  "atk-s0507a2:873": " ‘‘Ayaṁ so indako yakkho, dajjā dānaṁ parittakaṁ;",
  "atk-s0507a2:874": "Atirocati amhehi, cando tāragaṇe yathā.",
  "atk-s0507a2:875": "325.",
  "atk-s0507a2:876": " ‘‘Ujjaṅgale yathā khette, bījaṁ bahumpi ropitaṁ;",
  "atk-s0507a2:877": "Na vipulaṁ phalaṁ hoti, napi toseti kassakaṁ.",
  "atk-s0507a2:878": "326.",
  "atk-s0507a2:879": " ‘‘Tatheva dānaṁ bahukaṁ, dussīlesu patiṭṭhitaṁ;",
  "atk-s0507a2:880": "Na vipulaṁ phalaṁ hoti, napi toseti dāyakaṁ.",
  "atk-s0507a2:881": "327.",
  "atk-s0507a2:882": " ‘‘Yathāpi bhaddake khette, bījaṁ appampi ropitaṁ;",
  "atk-s0507a2:883": "Sammā dhāraṁ pavecchante, phalaṁ tosesi kassakaṁ.",
  "atk-s0507a2:884": "328.",
  "atk-s0507a2:885": " ‘‘Tatheva sīlavantesu, guṇavantesu tādisu;",
  "atk-s0507a2:886": "Appakampi kataṁ kāraṁ, puññaṁ hoti mahapphala’’nti. – gāthāyo avocuṁ;",
  "atk-s0507a2:887": "317. Tattha tāvatiṁseti tāvatiṁsabhavane. Silāyaṁ paṇḍukambaleti paṇḍukambalanāmake silāsane purisuttamo buddho yadā vihāsīti yojanā.",
  "atk-s0507a2:888": "318.Dasasu lokadhātūsu, sannipatitvāna devatāti jātikhettasaññitesu dasasu cakkavāḷasahassesu kāmāvacaradevatā brahmadevatā ca buddhassa bhagavato payirupāsanāya dhammassavanatthañca ekato sannipatitvā. Tenāha ‘‘payirupāsanti sambuddhaṁ, vasantaṁ nagamuddhanī’’ti, sinerumuddhanīti attho.",
  "atk-s0507a2:889": "320.Yojanānidasa dve ca, aṅkuroyaṁ tadā ahūti ayaṁ yathāvuttacarito aṅkuro tadā satthu sammukhakāle dasa dve yojanāni antaraṁ katvā ahu. Satthu nisinnaṭṭhānato dvādasayojanantare ṭhāne nisinno ahosīti attho.",
  "atk-s0507a2:890": "323.Coditobhāvitattenāti pāramiparibhāvitāya ariyamaggabhāvanāya bhāvitattena sammāsambuddhena codito. Kiṁ mayhaṁ tenātiādikā satthu paṭivacanavasena aṅkurena vuttagāthā. Dakkhiṇeyyena suññatanti yaṁ dakkhiṇeyyena suññataṁ rittakaṁ virahitaṁ tadā mama dānaṁ, tasmā ‘‘kiṁ mayhaṁ tenā’’ti attano dānapuññaṁ hīḷento vadati.",
  "atk-s0507a2:891": "324.Yakkhoti devaputto. Dajjāti datvā. Atirocati amhehīti attanā mādisehi ativiya virocati. Hīti vā nipātamattaṁ, amhe atikkamitvā abhibhavitvā virocatīti attho. Yathā kinti āha ‘‘cando tāragaṇe yathā’’ti.",
  "atk-s0507a2:892": "325-6.Ujjaṅgaleti ativiya thaddhabhūmibhāge. ‘‘Ūsare’’ti keci vadanti. Ropitanti vuttaṁ, vapitvā vā uddharitvā vā puna ropitaṁ. Napi tosetīti na nandayati, appaphalatāya vā tuṭṭhiṁ na janeti. Tathevāti yathā ujjaṅgale khette bahumpi bījaṁ ropitaṁ vipulaphalaṁ uḷāraphalaṁ na hoti, tato eva kassakaṁ na toseti, tathā dussīlesu sīlavirahitesu bahukampi dānaṁ patiṭṭhāpitaṁ vipulaphalaṁ mahapphalaṁ na hoti, tato eva dāyakaṁ na tosetīti attho.",
  "atk-s0507a2:893": "327-8.Yathāpi bhaddaketi gāthādvayassa vattavipariyāyena atthayojanā veditabbā. Tattha sammā dhāraṁ pavecchanteti vuṭṭhidhāraṁ sammadeva pavattente, anvaḍḍhamāsaṁ anudasāhaṁ anupañcāhaṁ deve vassanteti attho. Guṇavantesūti jhānādiguṇayuttesu. Tādisūti iṭṭhādīsu tādilakkhaṇappattesu. Kāranti liṅgavipallāsena vuttaṁ, upakāroti attho. Kīdiso upakāroti āha ‘‘puñña’’nti.",
  "atk-s0507a2:894": "329.",
  "atk-s0507a2:895": " ‘‘Viceyya dānaṁ dātabbaṁ, yattha dinnaṁ mahapphalaṁ;",
  "atk-s0507a2:896": "Viceyya dānaṁ datvāna, saggaṁ gacchanti dāyakā.",
  "atk-s0507a2:897": "330.",
  "atk-s0507a2:898": " ‘‘Viceyya dānaṁ sugatappasaṭṭhaṁ, ye dakkhiṇeyyā idha jīvaloke;",
  "atk-s0507a2:899": "Etesu dinnāni mahapphalāni, bījāni vuttāni yathā sukhette’’ti. –",
  "atk-s0507a2:900": "Ayaṁ saṅgītikārehi ṭhapitā gāthā.",
  "atk-s0507a2:901": "329. Tattha viceyyāti vicinitvā, puññakkhettaṁ paññāya upaparikkhitvā. Sesaṁ sabbattha uttānamevāti.",
  "atk-s0507a2:902": "Tayidaṁ aṅkurapetavatthu satthārā tāvatiṁsabhavane dasasahassacakkavāḷadevatānaṁ purato dakkhiṇeyyasampattivibhāvanatthaṁ ‘‘mahādānaṁ tayā dinna’’ntiādinā attanā samuṭṭhāpitaṁ, tattha tayo māse abhidhammaṁ desetvā mahāpavāraṇāya devagaṇaparivuto devadevo devalokato saṅkassanagaraṁ otaritvā anukkamena sāvatthiṁ patvā jetavane viharanto catuparisamajjhe dakkhiṇeyyasampattivibhāvanatthameva ‘‘yassa atthāya gacchāmā’’tiādinā vitthārato desetvā catusaccakathāya desanāya kūṭaṁ gaṇhi. Desanāvasāne tesaṁ anekakoṭipāṇasahassānaṁ dhammābhisamayo ahosīti.",
  "atk-s0507a2:903": "Aṅkurapetavatthuvaṇṇanā niṭṭhitā.",
  "atk-s0507a2:904": "10. Uttaramātupetivatthuvaṇṇanā",
  "atk-s0507a2:905": "Divāvihāragataṁ bhikkhunti idaṁ uttaramātupetivatthu. Tatrāyaṁ atthavibhāvanā – satthari parinibbute paṭhamamahāsaṅgītiyā pavattitāya āyasmā mahākaccāyano dvādasahi bhikkhūhi saddhiṁ kosambiyā avidūre aññatarasmiṁ araññāyatane vihāsi. Tena ca samayena rañño udenassa aññataro amacco kālamakāsi, tena ca pubbe nagare kammantā adhiṭṭhitā ahesuṁ. Atha rājā tassa puttaṁ uttaraṁ nāma māṇavaṁ pakkosāpetvā ‘‘tvañca pitarā adhiṭṭhite kammante samanusāsā’’ti tena ṭhitaṭṭhāne ṭhapesi.",
  "atk-s0507a2:906": "So ca sādhūti sampaṭicchitvā ekadivasaṁ nagarapaṭisaṅkharaṇiyānaṁ dārūnaṁ atthāya vaḍḍhakiyo gahetvā araññaṁ gato. Tattha āyasmato mahākaccāyanattherassa vasanaṭṭhānaṁ upagantvā theraṁ tattha paṁsukūlacīvaradharaṁ vivittaṁ nisinnaṁ disvā iriyāpatheyeva pasīditvā katapaṭisanthāro vanditvā ekamantaṁ nisīdi. Thero tassa dhammaṁ kathesi. So dhammaṁ sutvā ratanattaye sañjātappasādo saraṇesu patiṭṭhāya theraṁ nimantesi – ‘‘adhivāsetha me, bhante, svātanāya bhattaṁ saddhiṁ bhikkhūhi anukampaṁ upādāyā’’ti. Adhivāsesi thero tuṇhībhāvena. So tato nikkhamitvā nagaraṁ gantvā aññesaṁ upāsakānaṁ ācikkhi – ‘‘thero mayā svātanāya nimantito, tumhehipi mama dānaggaṁ āgantabba’’nti.",
  "atk-s0507a2:907": "So dutiyadivase kālasseva paṇītaṁ khādanīyaṁ bhojanīyaṁ paṭiyādāpetvā kālaṁ ārocāpetvā saddhiṁ bhikkhūhi āgacchantassa therassa paccuggamanaṁ katvā vanditvā purakkhatvā gehaṁ pavesesi. Atha mahārahakappiyapaccattharaṇaatthatesu āsanesu there ca bhikkhūsu ca nisinnesu gandhapupphadhūpehi pūjaṁ katvā paṇītena annapānena te santappetvā sañjātappasādo katañjalī anumodanaṁ suṇitvā katabhattānumodane there gacchante pattaṁ gahetvā anugacchanto nagarato nikkhamitvā paṭinivattanto ‘‘bhante, tumhehi niccaṁ mama gehaṁ pavisitabba’’nti yācitvā therassa adhivāsanaṁ ñatvā nivatti. Evaṁ so theraṁ upaṭṭhahanto tassa ovāde patiṭṭhāya sotāpattiphalaṁ pāpuṇi, vihārañca kāresi, sabbe ca attano ñātake sāsane abhippasanne akāsi.",
  "atk-s0507a2:908": "Mātā panassa maccheramalapariyuṭṭhitacittā hutvā evaṁ paribhāsi – ‘‘yaṁ tvaṁ mama anicchantiyā eva samaṇānaṁ annapānaṁ desi, taṁ te paraloke lohitaṁ sampajjatū’’ti. Ekaṁ pana morapiñchakalāpaṁ vihāramahadivase diyyamānaṁ anujāni. Sā kālaṁ katvā petayoniyaṁ uppajji, morapiñchakalāpadānānumodanena panassā kesā nīlā siniddhā vellitaggā sukhumā dīghā ca ahesuṁ. Sā yadā gaṅgānadiṁ ‘‘pānīyaṁ pivissāmī’’ti otarati, tadā nadī lohitapūrā hoti. Sā pañcapaṇṇāsa vassāni khuppipāsābhibhūtā vicaritvā ekadivasaṁ kaṅkhārevatattheraṁ gaṅgāya tīre divāvihāraṁ nisinnaṁ disvā attānaṁ attano kesehi paṭicchādetvā upasaṅkamitvā pānīyaṁ yāci. Taṁ sandhāya vuttaṁ –",
  "atk-s0507a2:909": "331.",
  "atk-s0507a2:910": " ‘‘Divāvihāragataṁ bhikkhuṁ, gaṅgātīre nisinnakaṁ;",
  "atk-s0507a2:911": "Taṁ petī upasaṅkamma, dubbaṇṇā bhīrudassanā.",
  "atk-s0507a2:912": "332.",
  "atk-s0507a2:913": " ‘‘Kesā cassā atidīghā, yāvabhūmāvalambare;",
  "atk-s0507a2:914": "Kesehi sā paṭicchannā, samaṇaṁ etadabravī’’ti. –",
  "atk-s0507a2:915": "Imā dve gāthā saṅgītikārakehi idha ādito ṭhapitā.",
  "atk-s0507a2:916": "Tattha bhīrudassanāti bhayānakadassanā. ‘‘Ruddadassanā’’ti vā pāṭho, bībhacchabhāriyadassanāti attho. Yāvabhūmāvalambareti yāva bhūmi, tāva olambanti. Pubbe ‘‘bhikkhu’’nti ca pacchā ‘‘samaṇa’’nti ca kaṅkhārevatattherameva sandhāya vuttaṁ.",
  "atk-s0507a2:917": "Sā pana petī theraṁ upasaṅkamitvā pānīyaṁ yācantī –",
  "atk-s0507a2:918": "333.",
  "atk-s0507a2:919": " ‘‘Pañcapaṇṇāsa vassāni, yato kālakatā ahaṁ;",
  "atk-s0507a2:920": "Nābhijānāmi bhuttaṁ vā, pītaṁ vā pana pāniyaṁ;",
  "atk-s0507a2:921": "Dehi tvaṁ pāniyaṁ bhante, tasitā pāniyāya me’’ti. – imaṁ gāthamāha;",
  "atk-s0507a2:922": "333. Tattha nābhijānāmi bhuttaṁ vāti evaṁ dīghamantare kāle bhojanaṁ bhuttaṁ vā pānīyaṁ pītaṁ vā nābhijānāmi, na bhuttaṁ na pītanti attho. Tasitāti pipāsitā. Pāniyāyāti pānīyatthāya āhiṇḍantiyā me pānīyaṁ dehi, bhanteti yojanā.",
  "atk-s0507a2:923": "Ito paraṁ –",
  "atk-s0507a2:924": "334.",
  "atk-s0507a2:925": " ‘‘Ayaṁ sītodikā gaṅgā, himavantato sandati;",
  "atk-s0507a2:926": "Piva etto gahetvāna, kiṁ maṁ yācasi pāniyaṁ.",
  "atk-s0507a2:927": "335.",
  "atk-s0507a2:928": " ‘‘Sacāhaṁ bhante gaṅgāya, sayaṁ gaṇhāmi pāniyaṁ;",
  "atk-s0507a2:929": "Lohitaṁ me parivattati, tasmā yācāmi pāniyaṁ.",
  "atk-s0507a2:930": "336.",
  "atk-s0507a2:931": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a2:932": "Kissakammavipākena, gaṅgā te hoti lohitaṁ.",
  "atk-s0507a2:933": "337.",
  "atk-s0507a2:934": " ‘‘Putto me uttaro nāma, saddho āsi upāsako;",
  "atk-s0507a2:935": "So ca mayhaṁ akāmāya, samaṇānaṁ pavecchati.",
  "atk-s0507a2:936": "338.",
  "atk-s0507a2:937": " ‘‘Cīvaraṁ piṇḍapātañca, paccayaṁ sayanāsanaṁ;",
  "atk-s0507a2:938": "Tamahaṁ paribhāsāmi, maccherena upaddutā.",
  "atk-s0507a2:939": "339.",
  "atk-s0507a2:940": " ‘‘Yaṁ tvaṁ mayhaṁ akāmāya, samaṇānaṁ pavecchasi;",
  "atk-s0507a2:941": "Cīvaraṁ piṇḍapātañca, paccayaṁ sayanāsanaṁ.",
  "atk-s0507a2:942": "340.",
  "atk-s0507a2:943": " ‘‘Etaṁ te paralokasmiṁ, lohitaṁ hotu uttara;",
  "atk-s0507a2:944": "Tassakammavipākena, gaṅgā me hoti lohita’’nti. –",
  "atk-s0507a2:945": "Imā therassa ca petiyā ca vacanapaṭivacanagāthā.",
  "atk-s0507a2:946": "334. Tattha himavantatoti mahato himassa atthitāya ‘‘himavā’’ti laddhanāmato pabbatarājato. Sandatīti pavattati. Ettoti ito mahāgaṅgāto. Kinti kasmā maṁ yācasi pānīyaṁ, gaṅgānadiṁ otaritvā yathāruci pivāti dasseti.",
  "atk-s0507a2:947": "335.Lohitaṁme parivattatīti udakaṁ sandamānaṁ mayhaṁ pāpakammaphalena lohitaṁ hutvā parivattati pariṇamati, tāya gahitamattaṁ udakaṁ lohitaṁ jāyati.",
  "atk-s0507a2:948": "337-40.Mayhaṁ akāmāyāti mama anicchantiyā. Pavecchatīti deti. Paccayanti gilānapaccayaṁ. Etanti yaṁ etaṁ cīvarādikaṁ paccayajātaṁ samaṇānaṁ pavecchasi desi, etaṁ te paralokasmiṁ lohitaṁ hotu uttarāti abhisapanavasena kataṁ pāpakammaṁ, tassa vipākenāti yojanā.",
  "atk-s0507a2:949": "Athāyasmā revato taṁ petiṁ uddissa bhikkhusaṅghassa pānīyaṁ adāsi, piṇḍāya caritvā bhattaṁ gahetvā bhikkhūnamadāsi, saṅkārakūṭādito paṁsukūlaṁ gahetvā dhovitvā bhisiñca cimilikañca katvā bhikkhūnaṁ adāsi, tena cassā petiyā dibbasampattiyo ahesuṁ. Sā therassa santikaṁ gantvā attanā laddhadibbasampattiṁ therassa dassesi. Thero taṁ pavattiṁ attano santikaṁ upagatānaṁ catunnaṁ parisānaṁ pakāsetvā dhammakathaṁ kathesi. Tena mahājano sañjātasaṁvego vigatamalamacchero hutvā dānasīlādikusaladhammābhirato ahosīti. Idaṁ pana petavatthu dutiyasaṅgītiyaṁ saṅgahaṁ āruḷhanti daṭṭhabbaṁ.",
  "atk-s0507a2:950": "Uttaramātupetivatthuvaṇṇanā niṭṭhitā.",
  "atk-s0507a2:951": "11. Suttapetavatthuvaṇṇanā",
  "atk-s0507a2:952": "Ahaṁ pure pabbajitassa bhikkhunoti idaṁ suttapetavatthu. Tassa kā uppatti? Sāvatthiyā kira avidūre aññatarasmiṁ gāmake amhākaṁ satthari anuppanneyeva sattannaṁ vassasatānaṁ upari aññataro dārako ekaṁ paccekabuddhaṁ upaṭṭhahi. Tassa mātā tasmiṁ vayappatte tassatthāya samānakulato aññataraṁ kuladhītaraṁ ānesi. Vivāhadivaseyeva ca so kumāro sahāyehi saddhiṁ nhāyituṁ gato ahinā daṭṭho kālamakāsi, ‘‘yakkhagāhenā’’tipi vadanti. So paccekabuddhassa upaṭṭhānena bahuṁ kusalakammaṁ katvā ṭhitopi tassā dārikāya paṭibaddhacittatāya vimānapeto hutvā nibbatti, mahiddhiko pana ahosi mahānubhāvo.",
  "atk-s0507a2:953": "Atha so taṁ dārikaṁ attano vimānaṁ netukāmo ‘‘kena nu kho upāyena esā diṭṭhadhammavedanīyakammaṁ katvā mayā saddhiṁ idha abhirameyyā’’ti tassā dibbabhogasampattiyā anubhavanahetuṁ vīmaṁsanto paccekabuddhaṁ cīvarakammaṁ karontaṁ disvā manussarūpena gantvā vanditvā ‘‘kiṁ, bhante, suttakena attho atthī’’ti āha. ‘‘Cīvarakammaṁ karomi, upāsakā’’ti. ‘‘Tena hi, bhante, asukasmiṁ ṭhāne suttabhikkhaṁ carathā’’ti tassā dārikāya gehaṁ dassesi. Paccekabuddho tattha gantvā gharadvāre aṭṭhāsi. Atha sā paccekabuddhaṁ tattha ṭhitaṁ disvā pasannamānasā ‘‘suttakena me ayyo atthiko’’ti ñatvā ekaṁ suttaguḷaṁ adāsi. Atha so amanusso manussarūpena tassa dārikāya gharaṁ gantvā tassā mātaraṁ yācitvā tāya saddhiṁ katipāhaṁ vasitvā tassā mātuyā anuggahatthaṁ tasmiṁ gehe sabbabhājanāni hiraññasuvaṇṇassa pūretvā sabbattha upari nāmaṁ likhi ‘‘idaṁ devadattiyaṁ dhanaṁ na kenaci gahetabba’’nti, tañca dārikaṁ gahetvā attano vimānaṁ agamāsi. Tassā mātā pahūtaṁ dhanaṁ labhitvā attano ñātakānaṁ kapaṇaddhikādinañca datvā attanā ca paribhuñjitvā kālaṁ karontī ‘‘mama dhītā āgacchati ce, idaṁ dhanaṁ dassethā’’ti ñātakānaṁ kathetvā kālamakāsi.",
  "atk-s0507a2:954": "Tato sattannaṁ vassasatānaṁ accayena amhākaṁ bhagavati loke uppajjitvā pavattitavaradhammacakke anukkamena sāvatthiyaṁ viharante tassā itthiyā tena amanussena saddhiṁ vasantiyā ukkaṇṭhā uppajji. Sā taṁ ‘‘sādhu, ayyaputta, maṁ sakaññeva gehaṁ paṭinehī’’ti vadantī –",
  "atk-s0507a2:955": "341.",
  "atk-s0507a2:956": " ‘‘Ahaṁ pure pabbajitassa bhikkhuno,",
  "atk-s0507a2:957": "Suttaṁ adāsiṁ upasaṅkamma yācitā;",
  "atk-s0507a2:958": "Tassa vipāko vipulaphalūpalabbhati,",
  "atk-s0507a2:959": "Bahukā ca me uppajjare vatthakoṭiyo.",
  "atk-s0507a2:960": "342.",
  "atk-s0507a2:961": " ‘‘Pupphābhikiṇṇaṁ ramitaṁ vimānaṁ, anekacittaṁ naranārisevitaṁ;",
  "atk-s0507a2:962": "Sāhaṁ bhuñjāmi ca pārupāmi ca, pahūtavittā na ca tāva khīyati.",
  "atk-s0507a2:963": "343.",
  "atk-s0507a2:964": " ‘‘Tasseva kammassa vipākamanvayā, sukhañca sātañca idhūpalabbhati;",
  "atk-s0507a2:965": "Sāhaṁ gantvā punadeva mānusaṁ, kāhāmi puññāni nayayyaputta ma’’nti. –",
  "atk-s0507a2:966": "Imā gāthā abhāsi.",
  "atk-s0507a2:967": "341. Tattha ‘‘pabbajitassa bhikkhuno’’ti idaṁ paccekabuddhaṁ saddhāya vuttaṁ. So hi kāmādimalānaṁ attano santānato anavasesato pabbājitattā pahīnattā paramatthato ‘‘pabbajito’’ti, bhinnakilesattā ‘‘bhikkhū’’ti ca vattabbataṁ arahati. Suttanti kappāsiyasuttaṁ. Upasaṅkammāti mayhaṁ gehaṁ upasaṅkamitvā. Yācitāti ‘‘uddissa ariyā tiṭṭhanti, esā ariyāna yācanā’’ti (jā. 1.7.59) evaṁ vuttāya kāyaviññattipayogasaṅkhātāya bhikkhācariyāya yācitā. Tassāti tassa suttadānassa. Vipāko vipulaphalūpalabbhatīti vipulaphalo uḷāraudayo mahāudayo vipāko etarahi upalabbhati paccanubhavīyati. Bahukāti anekā. Vatthakoṭiyoti vatthānaṁ koṭiyo, anekasatasahassapabhedāni vatthānīti attho.",
  "atk-s0507a2:968": "342.Anekacittanti nānāvidhacittakammaṁ, anekehi vā muttāmaṇiādīhi ratanehi vicittarūpaṁ. Naranārisevitanti paricārakabhūtehi narehi nārīhi ca upasevitaṁ. Sāhaṁ bhuñjāmīti sā ahaṁ taṁ vimānaṁ paribhuñjāmi. Pārupāmīti anekāsu vatthakoṭīsu icchiticchitaṁ nivāsemi ceva paridahāmi ca. Pahūtavittāti pahūtavittūpakaraṇā mahaddhanā mahābhogā. Na ca tāva khīyatīti tañca vittaṁ na khīyati, na parikkhayaṁ pariyādānaṁ gacchati.",
  "atk-s0507a2:969": "343.Tasseva kammassa vipākamanvayāti tasseva suttadānamayapuññakammassa anvayā paccayā hetubhāvena vipākabhūtaṁ sukhaṁ, iṭṭhamadhurasaṅkhātaṁ sātañca idha imasmiṁ vimāne upalabbhati. Gantvā punadeva mānusanti puna eva manussalokaṁ upagantvā. Kāhāmi puññānīti mayhaṁ sukhavisesanipphādakāni puññāni karissāmi, yesaṁ vā mayā ayaṁ sampatti laddhāti adhippāyo. Nayayyaputta manti, ayyaputta, maṁ manussalokaṁ naya, nehīti attho.",
  "atk-s0507a2:970": "Taṁ sutvā so amanusso tassā paṭibaddhacittatāya anukampāya gamanaṁ anicchanto –",
  "atk-s0507a2:971": "344.",
  "atk-s0507a2:972": " ‘‘Satta tuvaṁ vassasatā idhāgatā,",
  "atk-s0507a2:973": "Jiṇṇā ca vuḍḍhā ca tahiṁ bhavissasi;",
  "atk-s0507a2:974": "Sabbeva te kālakatā ca ñātakā,",
  "atk-s0507a2:975": "Kiṁ tattha gantvāna ito karissasī’’ti. –",
  "atk-s0507a2:976": "Gāthamāha. Tattha sattāti vibhattilopena niddeso, nissakke vā etaṁ paccattavacanaṁ. Vassasatāti vassasatato, sattahi vassasatehi uddhaṁ tuvaṁ idhāgatā imaṁ vimānaṁ āgatā, idhāgatāya tuyhaṁ satta vassasatāni hontīti attho. Jiṇṇā cavuḍḍhā ca tahiṁ bhavissasīti idha dibbehi utuāhārehi upathambhitattabhāvā kammānubhāvena ettakaṁ kālaṁ daharākāreneva ṭhitā. Ito pana gatā kammassa ca parikkhīṇattā manussānañca utuāhāravasena jarājiṇṇā vayovuḍḍhā ca tahiṁ manussaloke bhavissasi. Kinti? Sabbeva te kālakatā ca ñātakāti dīghassa addhuno gatattā tava ñātayopi sabbe eva matā, tasmā ito devalokato tattha manussalokaṁ gantvā kiṁ karissasi, avasesampi āyuñca idheva khepehi, idha vasāhīti adhippāyo.",
  "atk-s0507a2:977": "Evaṁ tena vuttā sā tassa vacanaṁ asaddahantī punadeva –",
  "atk-s0507a2:978": "345.",
  "atk-s0507a2:979": " ‘‘Satteva vassāni idhāgatāya me, dibbañca sukhañca samappitāya;",
  "atk-s0507a2:980": "Sāhaṁ gantvā punadeva mānusaṁ, kāhāmi puññāni nayayyaputta ma’’nti. –",
  "atk-s0507a2:981": "Gāthamāha. Tattha satteva vassāni idhāgatāya meti, ayyaputta, mayhaṁ idhāgatāya satteva vassāni maññe vītivattāni. Satta vassasatāni dibbasukhasamappitāya bahumpi kālaṁ gataṁ asallakkhentī evamāha.",
  "atk-s0507a2:982": "Evaṁ pana tāya vutto so vimānapeto nānappakāraṁ taṁ anusāsitvā ‘‘tvaṁ idāni sattāhato uttari tattha na jīvissasi, mātuyā te nikkhittaṁ mayā dinnaṁ dhanaṁ atthi, taṁ samaṇabrāhmaṇānaṁ datvā idheva uppattiṁ patthehī’’ti vatvā taṁ bāhāyaṁ gahetvā gāmamajjhe ṭhapetvā ‘‘idhāgate aññepi jane ‘yathābalaṁ puññāni karothā’ti ovadeyyāsī’’ti vatvā gato. Tena vuttaṁ –",
  "atk-s0507a2:983": "346.",
  "atk-s0507a2:984": " ‘‘So taṁ gahetvāna pasayha bāhāyaṁ, paccānayitvāna theriṁ sudubbalaṁ;",
  "atk-s0507a2:985": "Vajjesi ‘aññampi janaṁ idhāgataṁ, karotha puññāni sukhūpalabbhatī’’’ti.",
  "atk-s0507a2:986": "Tattha soti so vimānapeto. Tanti taṁ itthiṁ. Gahetvāna pasayha bāhāyanti pasayha netā viya bāhāyaṁ taṁ gahetvā. Paccānayitvānāti tassā jātasaṁvuḍḍhagāmaṁ punadeva ānayitvā. Therinti thāvariṁ, jiṇṇaṁ vuḍḍhanti attho. Sudubbalanti jarājiṇṇatāya eva suṭṭhu dubbalaṁ. Sā kira tato vimānato apagamanasamanantarameva jiṇṇā vuḍḍhā mahallikā addhagatā vayoanuppattā ahosi. Vajjesīti vadeyyāsi. Vattabbavacanākārañca dassetuṁ ‘‘aññampi jana’’ntiādi vuttaṁ. Tassattho – bhadde, tvampi puññaṁ kareyyāsi, aññampi janaṁ idha tava dassanatthāya āgataṁ ‘‘bhadramukhā, ādittaṁ sīsaṁ vā celaṁ vā ajjhupekkhitvāpi dānasīlādīni puññāni karothāti, kate ca puññe ekaṁseneva tassa phalabhūtaṁ sukhaṁ upalabbhati, na ettha saṁsayo kātabbo’’ti vadeyyāsi ovadeyyāsīti.",
  "atk-s0507a2:987": "Evañca vatvā tasmiṁ gate sā itthī attano ñātakānaṁ vasanaṭṭhānaṁ gantvā tesaṁ attānaṁ jānāpetvā tehi niyyāditadhanaṁ gahetvā samaṇabrāhmaṇānaṁ dānaṁ dentī attano santikaṁ āgatāgatānaṁ –",
  "atk-s0507a2:988": "347.",
  "atk-s0507a2:989": " ‘‘Diṭṭhā mayā akatena sādhunā, petā vihaññanti tatheva manussā;",
  "atk-s0507a2:990": "Kammañca katvā sukhavedanīyaṁ, devā manussā ca sukhe ṭhitā pajā’’ti. –",
  "atk-s0507a2:991": "Gāthāya ovādamadāsi.",
  "atk-s0507a2:992": "Tattha akatenāti anibbattitena attanā anupacitena. Sādhunāti kusalakammena, itthambhūtalakkhaṇe karaṇavacanaṁ. Vihaññantīti vighātaṁ āpajjanti. Sukhavedanīyanti sukhavipākaṁ puññakammaṁ. Sukhe ṭhitāti sukhe patiṭṭhitā. ‘‘Sukhedhitā’’ti vā pāṭho, sukhena abhivuḍḍhā phītāti attho. Ayañhettha adhippāyo – yathā petā tatheva manussā akatena kusalena, katena ca akusalena vihaññamānā khuppipāsādinā vighātaṁ āpajjantā mahādukkhaṁ anubhavantā diṭṭhā mayā. Sukhavedanīyaṁ pana kammaṁ katvā tena katena kusalakammena, akatena ca akusalakammena devamanussapariyāpannā pajā sukhe ṭhitā diṭṭhā mayā, attapaccakkhametaṁ, tasmā pāpaṁ dūratova parivajjentā puññakiriyāya yuttapayuttā hothāti.",
  "atk-s0507a2:993": "Evaṁ pana ovādaṁ dentī samaṇabrāhmaṇādīnaṁ sattāhaṁ mahādānaṁ pavattetvā sattame divase kālaṁ katvā tāvatiṁsesu nibbatti. Bhikkhū taṁ pavattiṁ bhagavato ārocesuṁ. Bhagavā tamatthaṁ aṭṭhuppattiṁ katvā sampattaparisāya dhammaṁ desesi, visesato ca paccekabuddhesu pavattitadānassa mahapphalataṁ mahānisaṁsatañca pakāsesi. Taṁ sutvā mahājano vigatamalamacchero dānādipuññābhirato ahosīti.",
  "atk-s0507a2:994": "Suttapetavatthuvaṇṇanā niṭṭhitā.",
  "atk-s0507a2:995": "12. Kaṇṇamuṇḍapetivatthuvaṇṇanā",
  "atk-s0507a2:996": "Soṇṇasopānaphalakāti idaṁ satthari sāvatthiyaṁ viharante kaṇṇamuṇḍapetiṁ ārabbha vuttaṁ. Atīte kira kassapabuddhakāle kimilanagare aññataro upāsako sotāpanno pañcahi upāsakasatehi saddhiṁ samānacchando hutvā ārāmaropanasetubandhanacaṅkamanakaraṇādīsu puññakammesu pasuto hutvā viharanto saṅghassa vihāraṁ kāretvā tehi saddhiṁ kālena kālaṁ vihāraṁ gacchati. Tesaṁ bhariyāyopi upāsikā hutvā aññamaññaṁ samaggā mālāgandhavilepanādihatthā kālena kālaṁ vihāraṁ gacchantiyo antarāmagge ārāmasabhādīsu vissamitvā gacchanti.",
  "atk-s0507a2:997": "Athekadivasaṁ katipayā dhuttā ekissā sabhāya sannisinnā tāsu tattha vissamitvā gatāsu tāsaṁ rūpasampattiṁ disvā paṭibaddhacittā hutvā tāsaṁ sīlācāraguṇasampannataṁ ñatvā kathaṁ samuṭṭhāpesuṁ ‘‘ko etāsu ekissāpi sīlabhedaṁ kātuṁ samattho’’ti. Tattha aññataro ‘‘ahaṁ samattho’’ti āha. Te tena ‘‘sahassena abbhutaṁ karomā’’ti abbhutaṁ akaṁsu. So anekehi upāyehi vāyamamāno tāsu sabhaṁ āgatāsu sumuñcitaṁ sattatantiṁ madhurassaraṁ vīṇaṁ vādento madhureneva sarena kāmapaṭisaṁyuttagītāni gāyanto gītasaddena tāsu aññataraṁ itthiṁ sīlabhedaṁ pāpento aticāriniṁ katvā te dhutte sahassaṁ parājesi. Te sahassaparājitā tassā sāmikassa ārocesuṁ. Sāmiko taṁ pucchi – ‘‘kiṁ tvaṁ evarūpā, yathā te purisā avocu’’nti. Sā ‘‘nāhaṁ īdisaṁ jānāmī’’ti paṭikkhipitvā tasmiṁ asaddahante samīpe ṭhitaṁ sunakhaṁ dassetvā sapathaṁ akāsi ‘‘sace mayā tādisaṁ pāpakammaṁ kataṁ, ayaṁ chinnakaṇṇo kāḷasunakho tattha tattha bhave jātaṁ maṁ khādatū’’ti. Itarāpi pañcasatā itthiyo taṁ itthiṁ aticāriniṁ jānantī kiṁ ayaṁ tathārūpaṁ pāpaṁ akāsi, udāhu nākāsī’’ti coditā ‘‘na mayaṁ evarūpaṁ jānāmā’’ti musā vatvā ‘‘sace mayaṁ jānāma, bhave bhave etissāyeva dāsiyo bhaveyyāmā’’ti sapathaṁ akaṁsu.",
  "atk-s0507a2:998": "Atha sā aticārinī itthī teneva vippaṭisārena ḍayhamānahadayā sussitvā na cireneva kālaṁ katvā himavati pabbatarāje sattannaṁ mahāsarānaṁ aññatarassa kaṇṇamuṇḍadahassa tīre vimānapetī hutvā nibbatti. Vimānasāmantā cassā kammavipākānubhavanayoggā ekā pokkharaṇī nibbatti. Sesā ca pañcasatā itthiyo kālaṁ katvā sapathakammavasena tassāyeva dāsiyo hutvā nibbattiṁsu. Sā tattha pubbe katassa puññakammassa phalena divasabhāgaṁ dibbasampattiṁ anubhavitvā aḍḍharatte pāpakammabalasañcoditā sayanato uṭṭhahitvā pokkharaṇitīraṁ gacchati. Tattha gataṁ gajapotakappamāṇo eko kāḷasunakho bheravarūpo chinnakaṇṇo tikhiṇāyatakathinadāṭho suvipphulitakhadiraṅgārapuñjasadisanayano nirantarappavattavijjulatāsaṅghātasadisajivho kathinatikhiṇanakho kharāyatadubbaṇṇalomo tato āgantvā taṁ bhūmiyaṁ nipātetvā atisayajighacchābhibhūto viya pasayha khādanto aṭṭhisaṅkhalikamattaṁ katvā dantehi gahetvā pokkharaṇiyaṁ khipitvā antaradhāyati. Sā ca tattha pakkhittasamanantarameva pakatirūpadhārinī hutvā vimānaṁ abhiruyha sayane nipajjati. Itarā pana tassā dāsabyameva dukkhaṁ anubhavanti. Evaṁ tāsaṁ tattha vasantīnaṁ paññāsādhikāni pañca vassasatāni vītivattāni.",
  "atk-s0507a2:999": "Atha tāsaṁ purisehi vinā dibbasampattiṁ anubhavantīnaṁ ukkaṇṭhā ahesuṁ. Tattha ca kaṇṇamuṇḍadahato niggatā pabbatavivarena āgantvā gaṅgaṁ nadiṁ anupaviṭṭhā ekā nadī atthi. Tāsañca vasanaṭṭhānasamīpe eko dibbaphalehi ambarukkhehi panasalabujādīhi ca upasobhito ārāmasadiso araññappadeso atthi. Tā evaṁ samacintesuṁ – ‘‘handa, mayaṁ imāni ambaphalāni imissā nadiyā pakkhipissāma, appeva nāma imaṁ phalaṁ disvā phalalobhena kocideva puriso idhāgaccheyya, tena saddhiṁ ramissāmāti. Tā tathā akaṁsu. Tāhi pana pakkhittāni ambaphalāni kānici tāpasā gaṇhiṁsu, kānici vanacarakā, kānici kākā vilujjiṁsu, kānici tīre laggiṁsu. Ekaṁ pana gaṅgāya sotaṁ patvā anukkamena bārāṇasiṁ sampāpuṇi.",
  "atk-s0507a2:1000": "Tena ca samayena bārāṇasirājā lohajālaparikkhitte gaṅgājale nhāyati. Atha taṁ phalaṁ nadisotena vuyhamānaṁ anukkamena āgantvā lohajāle laggi. Taṁ vaṇṇagandharasasampannaṁ mahantaṁ dibbaṁ ambaphalaṁ disvā rājapurisā rañño upanesuṁ. Rājā tassa ekadesaṁ gahetvā vīmaṁsanatthāya ekassa bandhanāgāre ṭhapitassa vajjhacorassa khādituṁ adāsi. So taṁ khāditvā ‘‘deva, mayā evarūpaṁ na khāditapubbaṁ, dibbamidaṁ maññe ambaphala’’nti āha. Rājā punapi tassa ekaṁ khaṇḍaṁ adāsi. So taṁ khāditvā vigatavalitapalito ativiya manohararūpo yobbane ṭhito viya ahosi. Taṁ disvā rājā acchariyabbhutajāto taṁ ambaphalaṁ paribhuñjitvā sarīre visesaṁ labhitvā manusse pucchi – ‘‘kattha evarūpāni dibbaambaphalāni saṁvijjantī’’ti? Manussā evamāhaṁsu – ‘‘himavante kira, deva, pabbatarāje’’ti. ‘‘Sakkā pana tāni ānetu’’nti? ‘‘Vanacarakā, deva, jānantī’’ti.",
  "atk-s0507a2:1001": "Rājā vanacarake pakkosāpetvā tesaṁ tamatthaṁ ācikkhitvā tehi sammantetvā dinnassa ekassa vanacarakassa sahassaṁ datvā taṁ vissajjesi – ‘‘gaccha , sīghaṁ taṁ me ambaphalaṁ ānehī’’ti. So taṁ kahāpaṇasahassaṁ puttadārassa datvā pātheyyaṁ gahetvā paṭigaṅgaṁ kaṇṇamuṇḍadahābhimukho gantvā manussapathaṁ atikkamitvā kaṇṇamuṇḍadahato oraṁ saṭṭhiyojanappamāṇe padese ekaṁ tāpasaṁ disvā tena ācikkhitamaggena gacchanto puna tiṁsayojanappamāṇe padese ekaṁ tāpasaṁ disvā, tena ācikkhitamaggena gacchanto puna pannarasayojanappamāṇe ṭhāne aññaṁ tāpasaṁ disvā, tassa attano āgamanakāraṇaṁ kathesi. Tāpaso taṁ anusāsi – ‘‘ito paṭṭhāya imaṁ mahāgaṅgaṁ pahāya imaṁ khuddakanadiṁ nissāya paṭisotaṁ gacchanto yadā pabbatavivaraṁ passasi, tadā rattiyaṁ ukkaṁ gahetvā paviseyyāsi. Ayañca nadī rattiyaṁ nappavattati, tena te gamanayoggā hoti, katipayayojanātikkamena te ambe passissasī’’ti. So tathā katvā udayante sūriye vividharatanaraṁsijālapajjotitabhūmibhāgaṁ phalabhārāvanatasākhāvitānatarugaṇopasobhitaṁ nānāvidhavihaṅgagaṇūpakūjitaṁ ativiya manoharaṁ ambavanaṁ sampāpuṇi.",
  "atk-s0507a2:1002": "Atha naṁ tā amanussitthiyo dūratova āgacchantaṁ disvā ‘‘esa mama pariggaho, esa mama pariggaho’’ti upadhāviṁsu. So pana tāhi saddhiṁ tattha dibbasampattiṁ anubhavituṁ yoggassa puññakammassa akatattā tā disvāva bhīto viravanto palāyitvā anukkamena bārāṇasiṁ patvā taṁ pavattiṁ rañño ārocesi. Rājā taṁ sutvā tā itthiyo daṭṭhuṁ ambaphalāni ca paribhuñjituṁ sañjātābhilāso rajjabhāraṁ amaccesu āropetvā migavāpadesena sannaddhadhanukalāpo khaggaṁ bandhitvā katipayamanussaparivāro teneva vanacarakena dassitamaggena gantvā katipayayojanantare ṭhāne manussepi ṭhapetvā vanacarakameva gahetvā anukkamena gantvā tampi tato nivattāpetvā udayante divākare ambavanaṁ pāvisi. Atha naṁ tā itthiyo abhinavauppannamiva devaputtaṁ disvā paccuggantvā ‘‘rājā’’ti ñatvā sañjātasinehabahumānā sakkaccaṁ nhāpetvā dibbehi vatthālaṅkāramālāgandhavilepanehi sumaṇḍitapasādhitaṁ katvā vimānaṁ āropetvā nānaggarasaṁ dibbabhojanaṁ bhojetvā tassa icchānurūpaṁ payirupāsiṁsu.",
  "atk-s0507a2:1003": "Atha diyaḍḍhavassasate atikkante rājā aḍḍharattisamaye uṭṭhahitvā nisinno taṁ aticāriniṁ petiṁ pokkharaṇitīraṁ gacchantiṁ disvā ‘‘kiṁ nu kho esā imāya velāya gacchatī’’ti vīmaṁsitukāmo anubandhi. Atha naṁ tattha gataṁ sunakhena khajjamānaṁ disvā ‘‘kiṁ nu kho ida’’nti ajānanto tayo ca divase vīmaṁsitvā ‘‘eso etissā paccāmitto bhavissatī’’ti nisitena usunā vijjhitvā jīvitā voropetvā tañca itthiṁ pothetvā pokkharaṇiṁ otāretvā paṭiladdhapurimarūpaṁ disvā –",
  "atk-s0507a2:1004": "348.",
  "atk-s0507a2:1005": " ‘‘Soṇṇasopānaphalakā , soṇṇavālukasanthatā;",
  "atk-s0507a2:1006": "Tattha sogandhiyā vaggū, sucigandhā manoramā.",
  "atk-s0507a2:1007": "349.",
  "atk-s0507a2:1008": " ‘‘Nānārukkhehi sañchannā, nānāgandhasameritā;",
  "atk-s0507a2:1009": "Nānāpadumasañchannā, puṇḍarīkasamotatā.",
  "atk-s0507a2:1010": "350.",
  "atk-s0507a2:1011": " ‘‘Surabhiṁ sampavāyanti, manuññā māluteritā;",
  "atk-s0507a2:1012": "Haṁsakoñcābhirudā ca, cakkavakkābhikūjitā.",
  "atk-s0507a2:1013": "351.",
  "atk-s0507a2:1014": " ‘‘Nānādijagaṇākiṇṇā, nānāsaragaṇāyutā;",
  "atk-s0507a2:1015": "Nānāphaladharā rukkhā, nānāpupphadharā vanā.",
  "atk-s0507a2:1016": "352.",
  "atk-s0507a2:1017": " ‘‘Na manussesu īdisaṁ, nagaraṁ yādisaṁ idaṁ;",
  "atk-s0507a2:1018": "Pāsādā bahukā tuyhaṁ, sovaṇṇarūpiyāmayā;",
  "atk-s0507a2:1019": "Daddallamānā ābhenti, samantā caturo disā.",
  "atk-s0507a2:1020": "353.",
  "atk-s0507a2:1021": " ‘‘Pañca dāsisatā tuyhaṁ, yā temā paricārikā;",
  "atk-s0507a2:1022": "Tā kambukāyūradharā, kañcanāveḷabhūsitā.",
  "atk-s0507a2:1023": "354.",
  "atk-s0507a2:1024": " ‘‘Pallaṅkā bahukā tuyhaṁ, sovaṇṇarūpiyāmayā;",
  "atk-s0507a2:1025": "Kadalimigasañchannā, sajjā gonakasanthatā.",
  "atk-s0507a2:1026": "355.",
  "atk-s0507a2:1027": " ‘‘Yattha tuvaṁ vāsūpagatā, sabbakāmasamiddhinī;",
  "atk-s0507a2:1028": "Sampattāyaḍḍharattāya, tato uṭṭhāya gacchasi.",
  "atk-s0507a2:1029": "356.",
  "atk-s0507a2:1030": " ‘‘Uyyānabhūmiṁ gantvāna, pokkharaññā samantato;",
  "atk-s0507a2:1031": "Tassā tīre tuvaṁ ṭhāsi, harite saddale subhe.",
  "atk-s0507a2:1032": "357.",
  "atk-s0507a2:1033": " ‘‘Tato te kaṇṇamuṇḍo sunakho, aṅgamaṅgāni khādati;",
  "atk-s0507a2:1034": "Yadā ca khāyitā āsi, aṭṭhisaṅkhalikā katā;",
  "atk-s0507a2:1035": "Ogāhasi pokkharaṇiṁ, hoti kāyo yathā pure.",
  "atk-s0507a2:1036": "358.",
  "atk-s0507a2:1037": " ‘‘Tato tvaṁ aṅgapaccaṅgī, sucāru piyadassanā;",
  "atk-s0507a2:1038": "Vatthena pārupitvāna, āyāsi mama santikaṁ.",
  "atk-s0507a2:1039": "359.",
  "atk-s0507a2:1040": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0507a2:1041": "Kissakammavipākena, kaṇṇamuṇḍo sunakho tava;",
  "atk-s0507a2:1042": "Aṅgamaṅgāni khādatī’’ti. –",
  "atk-s0507a2:1043": "Dvādasahi gāthāhi taṁ tassa pavattiṁ paṭipucchi.",
  "atk-s0507a2:1044": "348. Tattha soṇṇasopānaphalakāti suvaṇṇamayasopānaphalakā. Soṇṇavālukasanthatāti samantato suvaṇṇamayāhi vālukāhi santhatā. Tatthāti pokkharaṇiyaṁ. Sogandhiyāti sogandhikā. Vaggūti sundarā rucirā. Sucigandhāti manuññagandhā.",
  "atk-s0507a2:1045": "349.Nānāgandhasameritāti nānāvidhasurabhigandhavasena gandhavāyunā samantato eritā. Nānāpadumasañchannāti nānāvidharattapadumasañchāditasalilatalā. Puṇḍarīkasamotatāti setapadumehi ca samokiṇṇā.",
  "atk-s0507a2:1046": "350.Surabhiṁ sampavāyantīti sammadeva sugandhaṁ vāyati pokkharaṇīti adhippāyo. Haṁsakoñcābhirudāti haṁsehi ca koñcehi ca abhināditā.",
  "atk-s0507a2:1047": "351.Nānādijagaṇākiṇṇāti nānādijagaṇākiṇṇā. Nānāsaragaṇāyutāti nānāvidhavihaṅgamābhirudasamūhayuttā. Nānāphaladharāti nānāvidhaphaladhārino sabbakālaṁ vividhaphalabhāranamitasākhattā. Nānāpupphadharā vanāti nānāvidhasurabhikusumadāyikāni vanānīti attho. Liṅgavipallāsena hi ‘‘vanā’’ti vuttaṁ.",
  "atk-s0507a2:1048": "352.Na manussesu īdisaṁ nagaranti yādisaṁ tava idaṁ nagaraṁ, īdisaṁ manussesu natthi, manussaloke na upalabbhatīti attho. Rūpiyamayāti rajatamayā. Daddallamānāti ativiya virocamānā. Ābhentīti sobhayanti. Samantā caturo disāti samantato catassopi disāyo.",
  "atk-s0507a2:1049": "353.Yā temāti yā te imā. Paricārikāti veyyāvaccakāriniyo. Tāti tā paricārikāyo. Kambukāyūradharāti saṅkhavalayakāyūravibhūsitā. Kañcanāveḷabhūsitāti suvaṇṇavaṭaṁsakasamalaṅkatakesahatthā.",
  "atk-s0507a2:1050": "354.Kadalimigasañchannāti kadalimigacammapaccattharaṇatthatā. Sajjāti sajjitā sayituṁ yuttarūpā. Gonakasanthatāti dīghalomakena kojavena santhatā.",
  "atk-s0507a2:1051": "355.Yatthāti yasmiṁ pallaṅke. Vāsūpagatāti vāsaṁ upagatā, sayitāti attho. Sampattāyaḍḍharattāyāti aḍḍharattiyā upagatāya. Tatoti pallaṅkato.",
  "atk-s0507a2:1052": "356.Pokkharaññāti pokkharaṇiyā. Hariteti nīle. Saddaleti taruṇatiṇasañchanne. Subheti suddhe. Subheti vā tassā ālapanaṁ. Bhadde, samantato harite saddale tassā pokkharaṇiyā tīre tvaṁ gantvāna ṭhāsi tiṭṭhasīti yojanā.",
  "atk-s0507a2:1053": "357.Kaṇṇamuṇḍoti khaṇḍitakaṇṇo chinnakaṇṇo. Khāyitā āsīti khāditā ahosi. Aṭṭhisaṅkhalikā katāti aṭṭhisaṅkhalikamattā katā. Yathā pureti sunakhena khādanato pubbe viya.",
  "atk-s0507a2:1054": "358.Tatoti pokkharaṇiṁ ogāhanato pacchā. Aṅgapaccaṅgīti paripuṇṇasabbaṅgapaccaṅgavatī. Sucārūti suṭṭhu manoramā. Piyadassanāti dassanīyā. Āyāsīti āgacchasi.",
  "atk-s0507a2:1055": "Evaṁ tena raññā pucchitā sā petī ādito paṭṭhāya attano pavattiṁ tassa kathentī –",
  "atk-s0507a2:1056": "360.",
  "atk-s0507a2:1057": " ‘‘Kimilāyaṁ gahapati, saddho āsi upāsako;",
  "atk-s0507a2:1058": "Tassāhaṁ bhariyā āsiṁ, dussīlā aticārinī.",
  "atk-s0507a2:1059": "361.",
  "atk-s0507a2:1060": " ‘‘So maṁ aticaramānāya, sāmiko etadabravi;",
  "atk-s0507a2:1061": "‘Netaṁ taṁ channaṁ patirūpaṁ, yaṁ tvaṁ aticarāsi maṁ’.",
  "atk-s0507a2:1062": "362.",
  "atk-s0507a2:1063": " ‘‘Sāhaṁ ghorañca sapathaṁ, musāvādañca bhāsisaṁ;",
  "atk-s0507a2:1064": "‘Nāhaṁ taṁ aticarāmi, kāyena uda cetasā.",
  "atk-s0507a2:1065": "363.",
  "atk-s0507a2:1066": " ‘‘‘Sacāhaṁ taṁ aticarāmi, kāyena uda cetasā;",
  "atk-s0507a2:1067": "Kaṇṇamuṇḍoyaṁ sunakho, aṅgamaṅgāni khādatu’.",
  "atk-s0507a2:1068": "364.",
  "atk-s0507a2:1069": " ‘‘Tassa kammassa vipākaṁ, musāvādassa cūbhayaṁ;",
  "atk-s0507a2:1070": "Satteva vassasatāni, anubhūtaṁ yato hi me;",
  "atk-s0507a2:1071": "Kaṇṇamuṇḍo ca sunakho, aṅgamaṅgāni khādatī’’ti. – pañca gāthā āha;",
  "atk-s0507a2:1072": "360-1. Tattha kimilāyanti evaṁnāmake nagare. Aticārinīti bhariyā hi patiṁ atikkamma caraṇato ‘‘aticārinī’’ti vuccati. Aticaramānāya mayi so sāmiko maṁ etadabravīti yojanā. Netaṁ channantiādi vuttākāradassanaṁ. Tattha netaṁ channanti na etaṁ yuttaṁ. Na patirūpanti tasseva vevacanaṁ. Yanti kiriyāparāmasanaṁ. Aticarāsīti aticarasi, ayameva vā pāṭho. Yaṁ maṁ tvaṁ aticarasi, tattha yaṁ aticaraṇaṁ, netaṁ channaṁ netaṁ patirūpanti attho.",
  "atk-s0507a2:1073": "362-4.Ghoranti dāruṇaṁ. Sapathanti sapanaṁ. Bhāsisanti abhāsiṁ. Sacāhanti sace ahaṁ. Tanti tvaṁ. Tassa kammassāti tassa pāpakammassa dussīlyakammassa. Musāvādassa cāti ‘‘nāhaṁ taṁ aticarāmī’’ti vuttamusāvādassa ca. Ubhayanti ubhayassa vipākaṁ. Anubhūtanti anubhūyamānaṁ mayāti attho. Yatoti yato pāpakammato.",
  "atk-s0507a2:1074": "Evañca pana vatvā tena attano kataṁ upakāraṁ kittentī –",
  "atk-s0507a2:1075": "365.",
  "atk-s0507a2:1076": " ‘‘Tvañca deva bahukāro, atthāya me idhāgato;",
  "atk-s0507a2:1077": "Sumuttāhaṁ kaṇṇamuṇḍassa, asokā akutobhayā.",
  "atk-s0507a2:1078": "366.",
  "atk-s0507a2:1079": " ‘‘Tāhaṁ deva namassāmi, yācāmi pañjalīkatā;",
  "atk-s0507a2:1080": "Bhuñja amānuse kāme, rama deva mayā sahā’’ti. –",
  "atk-s0507a2:1081": "Dve gāthā āha. Tattha devāti rājānaṁ ālapati. Kaṇṇamuṇḍassāti kaṇṇamuṇḍato. Nissakke hi idaṁ sāmivacanaṁ. Atha rājā tattha vāsena nibbinnamānaso gamanajjhāsayaṁ pakāsesi. Taṁ sutvā petī rañño paṭibaddhacittā tatthevassa vāsaṁ yācantī ‘‘tāhaṁ, deva, namassāmī’’ti gāthamāha.",
  "atk-s0507a2:1082": "Puna rājā ekaṁsena nagaraṁ gantukāmova hutvā attano ajjhāsayaṁ pavedento –",
  "atk-s0507a2:1083": "367.",
  "atk-s0507a2:1084": " ‘‘Bhuttā amānusā kāmā, ramitomhi tayā saha;",
  "atk-s0507a2:1085": "Tāhaṁ subhage yācāmi, khippaṁ paṭinayāhi ma’’nti. –",
  "atk-s0507a2:1086": "Osānagāthamāha. Tattha tāhanti taṁ ahaṁ. Subhageti subhagayutte. Paṭinayāhi manti mayhaṁ nagarameva maṁ paṭinehi. Sesaṁ sabbattha pākaṭameva.",
  "atk-s0507a2:1087": "Atha sā vimānapetī rañño vacanaṁ sutvā viyogaṁ asahamānā sokāturatāya byākulahadayā vedhamānasarīrā nānāvidhehi upāyehi āyācitvāpi taṁ tattha vāsetuṁ asakkontī bahūhi mahārahehi ratanehi saddhiṁ rājānaṁ nagaraṁ netvā pāsādaṁ āropetvā kanditvā paridevitvā attano vasanaṭṭhānameva gatā. Rājā pana taṁ disvā sañjātasaṁvego dānādīni puññakammāni katvā saggaparāyaṇo ahosi. Atha amhākaṁ bhagavati loke uppajjitvā pavattitavaradhammacakke anukkamena sāvatthiyaṁ viharante ekadivasaṁ āyasmā mahāmoggallāno pabbatacārikaṁ caramāno taṁ itthiṁ saparivāraṁ disvā tāya katakammaṁ pucchi. Sā ādito paṭṭhāya sabbaṁ therassa kathesi. Thero tāsaṁ dhammaṁ desesi. Taṁ pavattiṁ thero bhagavato ārocesi. Bhagavā tamatthaṁ aṭṭhuppattiṁ katvā sampattaparisāya dhammaṁ desesi. Mahājano paṭiladdhasaṁvego pāpato oramitvā dānādīni puññakammāni katvā saggaparāyaṇo ahosīti.",
  "atk-s0507a2:1088": "Kaṇṇamuṇḍapetivatthuvaṇṇanā niṭṭhitā.",
  "atk-s0507a2:1089": "13. Ḍhubbaripetavatthuvaṇṇanā",
  "atk-s0507a2:1090": "Ahu rājā brahmadattoti idaṁ ubbaripetavatthuṁ satthā jetavane viharanto aññataraṁ upāsikaṁ ārabbha kathesi . Sāvatthiyaṁ kira aññatarāya upāsikāya sāmiko kālamakāsi. Sā pativiyogadukkhāturā socantī āḷāhanaṁ gantvā rodati. Bhagavā tassā sotāpattiphalassa upanissayasampattiṁ disvā karuṇāya sañcoditamānaso hutvā tassā gehaṁ gantvā paññatte āsane nisīdi. Upāsikā satthāraṁ upasaṅkamitvā vanditvā ekamantaṁ nisīdi. Atha naṁ satthā ‘‘kiṁ, upāsike, socasī’’ti vatvā ‘‘āma, bhagavā, piyavippayogena socāmī’’ti vutte tassā sokaṁ apanetukāmo atītaṁ āhari.",
  "atk-s0507a2:1091": "Atīte pañcālaraṭṭhe kapilanagare cūḷanībrahmadatto nāma rājā ahosi. So agatigamanaṁ pahāya attano vijite pajāya hitakaraṇanirato dasa rājadhamme akopetvā rajjaṁ anusāsamāno kadāci ‘‘attano rajje kiṁ vadantī’’ti sotukāmo tunnavāyavesaṁ gahetvā eko adutiyo nagarato nikkhamitvā gāmato gāmaṁ janapadato janapadaṁ vicaritvā sabbarajjaṁ akaṇṭakaṁ anupapīḷaṁ manusse sammodamāne apārutaghare maññe viharante disvā somanassajāto nivattitvā nagarābhimukho āgacchanto aññatarasmiṁ gāme ekissā vidhavāya duggatitthiyā gehaṁ pāvisi. Sā taṁ disvā āha – ‘‘ko nu tvaṁ, ayyo, kuto vā āgatosī’’ti? ‘‘Ahaṁ tunnavāyo, bhadde, bhatiyā tunnavāyakammaṁ karonto vicarāmi. Yadi tumhākaṁ tunnavāyakammaṁ atthi, bhattañca vetanañca detha, tumhākampi kammaṁ karomī’’ti. ‘‘Natthamhākaṁ kammaṁ bhattavetanaṁ vā, aññesaṁ karohi, ayyā’’ti. So tattha katipāhaṁ vasanto dhaññapuññalakkhaṇasampannaṁ tassā dhītaraṁ disvā mātaraṁ āha – ‘‘ayaṁ dārikā kiṁ kenaci katapariggahā, udāhu akatapariggahā. Sace pana kenaci akatapariggahā, imaṁ mayhaṁ detha, ahaṁ tumhākaṁ sukhena jīvanūpāyaṁ kātuṁ samattho’’ti. ‘‘Sādhu, ayyā’’ti sā tassa taṁ adāsi.",
  "atk-s0507a2:1092": "So tāya saddhiṁ katipāhaṁ vasitvā tassā kahāpaṇasahassaṁ datvā ‘‘ahaṁ katipāheneva nivattissāmi. Bhadde , tvaṁ mā ukkaṇṭhasī’’ti vatvā attano nagaraṁ gantvā, nagarassa ca tassa gāmassa ca antare maggaṁ samaṁ kārāpetvā alaṅkārāpetvā mahatā rājānubhāvena tattha gantvā taṁ dārikaṁ kahāpaṇarāsimhi ṭhapetvā suvaṇṇarajatakalasehi nhāpetvā ‘‘ubbarī’’ti nāmaṁ kārāpetvā aggamahesiṭṭhāne ṭhapetvā tañca gāmaṁ tassā ñātīnaṁ datvā mahatā rājānubhāvena taṁ nagaraṁ ānetvā tāya saddhiṁ abhiramamāno yāvajīvaṁ rajjasukhaṁ anubhavitvā āyupariyosāne kālamakāsi. Kālakate ca tasmiṁ, kate ca sarīrakicce ubbarī pativiyogena sokasallasamappitahadayā āḷāhanaṁ gantvā bahū divase gandhapupphādīhi pūjetvā rañño guṇe kittetvā ummādappattā viya kandantī paridevantī āḷāhanaṁ padakkhiṇaṁ karoti.",
  "atk-s0507a2:1093": "Tena ca samayena amhākaṁ bhagavā bodhisattabhūto isipabbajjaṁ pabbajitvā adhigatajjhānābhiñño himavantassa sāmantā aññatarasmiṁ araññāyatane viharanto sokasallasamappitaṁ ubbariṁ dibbena cakkhunā disvā ākāsena āgantvā dissamānarūpo ākāse ṭhatvā tattha ṭhite manusse pucchi – ‘‘kassidaṁ āḷāhanaṁ, kassatthāya cāyaṁ itthī ‘brahmadatta, brahmadattā’ti kandantī paridevatī’’ti. Taṁ sutvā manussā ‘‘brahmadatto nāma pañcālānaṁ rājā, so āyupariyosāne kālamakāsi, tassidaṁ āḷāhanaṁ, tassa ayaṁ aggamahesī ubbarī nāma ‘brahmadatta, brahmadattā’ti tassa nāmaṁ gahetvā kandantī paridevatī’’ti āhaṁsu. Tamatthaṁ dīpentā saṅgītikārā –",
  "atk-s0507a2:1094": "368.",
  "atk-s0507a2:1095": " ‘‘Ahu rājā brahmadatto, pañcālānaṁ rathesabho;",
  "atk-s0507a2:1096": "Ahorattānamaccayā, rājā kālamakrubbatha.",
  "atk-s0507a2:1097": "369.",
  "atk-s0507a2:1098": " ‘‘Tassa āḷāhanaṁ gantvā, bhariyā kandati ubbari;",
  "atk-s0507a2:1099": "Brahmadattaṁ apassantī, brahmadattāti kandati.",
  "atk-s0507a2:1100": "370.",
  "atk-s0507a2:1101": " ‘‘Isi ca tattha āgacchi, sampannacaraṇo muni;",
  "atk-s0507a2:1102": "So ca tattha apucchittha, ye tattha su samāgatā.",
  "atk-s0507a2:1103": "371.",
  "atk-s0507a2:1104": " ‘‘‘Kassa idaṁ āḷāhanaṁ, nānāgandhasameritaṁ;",
  "atk-s0507a2:1105": "Kassāyaṁ kandati bhariyā, ito dūragataṁ patiṁ;",
  "atk-s0507a2:1106": "Brahmadattaṁ apassantī, brahmadattāti kandati’.",
  "atk-s0507a2:1107": "372.",
  "atk-s0507a2:1108": " ‘‘Te ca tattha viyākaṁsu, ye tattha su samāgatā;",
  "atk-s0507a2:1109": "Brahmadattassa bhaddante, brahmadattassa mārisa.",
  "atk-s0507a2:1110": "373.",
  "atk-s0507a2:1111": " ‘‘Tassa idaṁ āḷāhanaṁ, nānāgandhasameritaṁ;",
  "atk-s0507a2:1112": "Tassāyaṁ kandati bhariyā, ito dūragataṁ patiṁ;",
  "atk-s0507a2:1113": "Brahmadattaṁ apassantī, brahmadattāti kandatī’’ti. – cha gāthā ṭhapesuṁ;",
  "atk-s0507a2:1114": "368-9. Tattha ahūti ahosi. Pañcālānanti pañcālaraṭṭhavāsīnaṁ, pañcālaraṭṭhasseva vā. Ekopi hi janapado janapadikānaṁ rājakumārānaṁ vasena ruḷhiyā ‘‘pañcālāna’’nti bahuvacanena niddisīyati. Rathesabhoti rathesu usabhasadiso, mahārathoti attho. Tassa āḷāhananti tassa rañño sarīrassa daḍḍhaṭṭhānaṁ.",
  "atk-s0507a2:1115": "370.Isīti jhānādīnaṁ guṇānaṁ esanaṭṭhena isi. Tatthāti tasmiṁ ubbariyā ṭhitaṭṭhāne, susāneti attho. Āgacchīti agamāsi. Sampannacaraṇoti sīlasampadā, indriyesu guttadvāratā, bhojane mattaññutā, jāgariyānuyogo, saddhādayo satta saddhammā, cattāri rūpāvacarajhānānīti imehi pannarasahi caraṇasaṅkhātehi guṇehi sampanno samannāgato, caraṇasampannoti attho. Munīti attahitañca parahitañca munāti jānātīti muni. So ca tattha apucchitthāti so tasmiṁ ṭhāne ṭhite jane paṭipucchi. Ye tattha su samāgatāti ye manussā tattha susāne samāgatā. Sūti nipātamattaṁ. ‘‘Ye tatthāsuṁ samāgatā’’ti vā pāṭho. Āsunti ahesunti attho.",
  "atk-s0507a2:1116": "371.Nānāgandhasameritanti nānāvidhehi gandhehi samantato eritaṁ upavāsitaṁ. Itoti manussalokato. Dūragatanti paralokaṁ gatattā vadati. Brahmadattāti kandatīti brahmadattāti evaṁ nāmasaṁkittanaṁ katvā paridevanavasena avhāyati.",
  "atk-s0507a2:1117": "372-3.Brahmadattassa bhaddante, brahmadattassa mārisāti mārisa, nirāmayakāyacitta mahāmuni brahmadattassa rañño idaṁ āḷāhanaṁ, tasseva brahmadattassa rañño ayaṁ bhariyā, bhaddaṁ te tassa ca brahmadattassa bhaddaṁ hotu, tādisānaṁ mahesīnaṁ hitānucintanena paraloke ṭhitānampi hitasukhaṁ hotiyevāti adhippāyo.",
  "atk-s0507a2:1118": "Atha so tāpaso tesaṁ vacanaṁ sutvā anukampaṁ upādāya ubbariyā santikaṁ gantvā tassā sokavinodanatthaṁ –",
  "atk-s0507a2:1119": "374.",
  "atk-s0507a2:1120": " ‘‘Chaḷāsītisahassāni, brahmadattassanāmakā;",
  "atk-s0507a2:1121": "Imasmiṁ āḷāhane daḍḍhā, tesaṁ kamanusocasī’’ti. –",
  "atk-s0507a2:1122": "Gāthamāha . Tattha chaḷāsītisahassānīti chasahassādhikaasītisahassasaṅkhā. Brahmadattassanāmakāti brahmadattoti evaṁnāmakā. Tesaṁ kamanusocasīti tesaṁ chaḷāsītisahassasaṅkhātānaṁ brahmadattānaṁ katamaṁ brahmadattaṁ tvaṁ anusocasi, katamaṁ paṭicca te soko uppannoti pucchi.",
  "atk-s0507a2:1123": "Evaṁ pana tena isinā pucchitā ubbarī attanā adhippetaṁ brahmadattaṁ ācikkhantī –",
  "atk-s0507a2:1124": "375.",
  "atk-s0507a2:1125": " ‘‘Yo rājā cūḷanīputto, pañcālānaṁ rathesabho;",
  "atk-s0507a2:1126": "Taṁ bhante anusocāmi, bhattāraṁ sabbakāmada’’nti. –",
  "atk-s0507a2:1127": "Gāthamāha. Tattha cūḷanīputtoti evaṁnāmassa rañño putto. Sabbakāmadanti mayhaṁ sabbassa icchiticchitassa dātāraṁ, sabbesaṁ vā sattānaṁ icchitadāyakaṁ.",
  "atk-s0507a2:1128": "Evaṁ ubbariyā vutte puna tāpaso –",
  "atk-s0507a2:1129": "376.",
  "atk-s0507a2:1130": " ‘‘Sabbevāhesuṁ rājāno, brahmadattassanāmakā;",
  "atk-s0507a2:1131": "Sabbeva cūḷanīputtā, pañcālānaṁ rathesabhā.",
  "atk-s0507a2:1132": "377.",
  "atk-s0507a2:1133": " ‘‘Sabbesaṁ anupubbena, mahesittamakārayi;",
  "atk-s0507a2:1134": "Kasmā purimake hitvā, pacchimaṁ anusocasī’’ti. – gāthādvayamāha;",
  "atk-s0507a2:1135": "376. Tattha sabbevāhesunti sabbeva te chaḷāsītisahassasaṅkhā rājāno brahmadattassa nāmakā cūḷanīputtā pañcālānaṁ rathesabhāva ahesuṁ. Ime rājabhāvādayo visesā tesu ekassāpi nāhesuṁ.",
  "atk-s0507a2:1136": "377.Mahesittamakārayīti tvañca tesaṁ sabbesampi anupubbena aggamahesibhāvaṁ akāsi, anuppattāti attho. Kasmāti guṇato ca sāmikabhāvato ca avisiṭṭhesu ettakesu janesu purimake rājāno pahāya pacchimaṁ ekaṁmeva kasmā kena kāraṇena anusocasīti pucchi.",
  "atk-s0507a2:1137": "Taṁ sutvā ubbarī saṁvegajātā puna tāpasaṁ –",
  "atk-s0507a2:1138": "378.",
  "atk-s0507a2:1139": " ‘‘Ātume itthibhūtāya, dīgharattāya mārisa;",
  "atk-s0507a2:1140": "Yassā me itthibhūtāya, saṁsāre bahubhāsasī’’ti. –",
  "atk-s0507a2:1141": "Gāthamāha. Tattha ātumeti attani. Itthibhūtāyāti itthibhāvaṁ upagatāya. Dīgharattāyāti dīgharattaṁ. Ayañhettha adhippāyo – itthibhūtāya attani sabbakālaṁ itthīyeva hoti, udāhu purisabhāvampi upagacchatīti. Yassā me itthibhūtāyāti yassā mayhaṁ itthibhūtāya evaṁ tāva bahusaṁsāre mahesibhāvaṁ mahāmuni tvaṁ bhāsasi kathesīti attho. ‘‘Āhu me itthibhūtāyā’’ti vā pāṭho. Tattha āti anussaraṇatthe nipāto. Āhu meti sayaṁ anussaritaṁ aññātamidaṁ mayā, itthibhūtāya itthibhāvaṁ upagatāya evaṁ mayhaṁ ettakaṁ kālaṁ aparāparuppatti ahosi. Kasmā? Yasmā yassā me itthibhūtāya sabbesaṁ anupubbena mahesittamakārayi, kiṁ tvaṁ, mahāmuni, saṁsāre bahuṁ bhāsasīti yojanā.",
  "atk-s0507a2:1142": "Taṁ sutvā tāpaso ayaṁ niyamo saṁsāre natthi ‘‘itthī itthīyeva hoti, puriso puriso evā’’ti dassento –",
  "atk-s0507a2:1143": "379.",
  "atk-s0507a2:1144": " ‘‘Ahu itthī ahu puriso, pasuyonimpi āgamā;",
  "atk-s0507a2:1145": "Evametaṁ atītānaṁ, pariyanto na dissatī’’ti. –",
  "atk-s0507a2:1146": "Gāthamāha. Tattha ahu itthī ahu purisoti tvaṁ kadāci itthīpi ahosi, kadāci purisopi ahosi. Na kevalaṁ itthipurisabhāvameva, atha kho pasu yonimpi agamāsi, kadāci pasubhāvampi agamāsi, tiracchānayonimpi upagatā ahosi. Evametaṁ atītānaṁ, pariyanto na dissatīti evaṁ yathāvuttaṁ etaṁ itthibhāvaṁ purisabhāvaṁ tiracchānādibhāvañca upagatānaṁ atītānaṁ attabhāvānaṁ pariyanto ñāṇacakkhunā mahatā ussāhena passantānampi na dissati. Na kevalaṁ taveva, atha kho sabbesampi saṁsāre paribbhamantānaṁ sattānaṁ attabhāvassa pariyanto na dissateva na paññāyateva. Tenāha bhagavā –",
  "atk-s0507a2:1147": "‘‘Anamataggoyaṁ, bhikkhave, saṁsāro, pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata’’nti (saṁ. ni. 2.124).",
  "atk-s0507a2:1148": "Evaṁ tena tāpasena saṁsārassa apariyantataṁ kammassakatañca vibhāventena desitaṁ dhammaṁ sutvā saṁsāre saṁviggahadayā dhamme ca pasannamānasā vigatasokasallā hutvā attano pasādaṁ sokavigamanañca pakāsentī –",
  "atk-s0507a2:1149": "380.",
  "atk-s0507a2:1150": " ‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0507a2:1151": "Vārinā viya osiñcaṁ, sabbaṁ nibbāpaye daraṁ.",
  "atk-s0507a2:1152": "381.",
  "atk-s0507a2:1153": " ‘‘Abbahī vata me sallaṁ, sokaṁ hadayanissitaṁ;",
  "atk-s0507a2:1154": "Yo me sokaparetāya, patisokaṁ apānudi.",
  "atk-s0507a2:1155": "382.",
  "atk-s0507a2:1156": " ‘‘Sāhaṁ abbūḷhasallāsmi, sītibhūtāsmi nibbutā;",
  "atk-s0507a2:1157": "Na socāmi na rodāmi, tava sutvā mahāmunī’’ti. –",
  "atk-s0507a2:1158": "Tisso gāthā abhāsi. Tāsaṁ attho heṭṭhā vuttoyeva.",
  "atk-s0507a2:1159": "Idāni saṁviggahadayāya ubbariyā paṭipattiṁ dassento satthā –",
  "atk-s0507a2:1160": "383.",
  "atk-s0507a2:1161": " ‘‘Tassa taṁ vacanaṁ sutvā, samaṇassa subhāsitaṁ;",
  "atk-s0507a2:1162": "Pattacīvaramādāya, pabbaji anagāriyaṁ.",
  "atk-s0507a2:1163": "384.",
  "atk-s0507a2:1164": " ‘‘Sā ca pabbajitā santā, agārasmā anagāriyaṁ;",
  "atk-s0507a2:1165": "Mettacittaṁ ābhāvesi, brahmalokūpapattiyā.",
  "atk-s0507a2:1166": "385.",
  "atk-s0507a2:1167": " ‘‘Gāmā gāmaṁ vicarantī, nigame rājadhāniyo;",
  "atk-s0507a2:1168": "Uruveḷā nāma so gāmo, yattha kālamakrubbatha.",
  "atk-s0507a2:1169": "386.",
  "atk-s0507a2:1170": " ‘‘Mettacittaṁ ābhāvetvā, brahmalokūpapattiyā;",
  "atk-s0507a2:1171": "Itthicittaṁ virājetvā, brahmalokūpagā ahū’’ti. – catasso gāthā abhāsi;",
  "atk-s0507a2:1172": "383-4. Tattha tassāti tassa tāpasassa. Subhāsitanti suṭṭhu bhāsitaṁ, dhammanti attho. Pabbajitā santāti pabbajjaṁ upagatā samānā, pabbajitvā vā hutvā santakāyavācā. Mettacittanti mettāsahagataṁ cittaṁ. Cittasīsena mettajjhānaṁ vadati. Brahmalokūpapattiyāti tañca sā mettacittaṁ bhāventī brahmalokūpapattiyā abhāvesi, na vipassanāpādakādiatthaṁ. Anuppanne hi buddhe brahmavihārādike bhāventā tāpasaparibbājakā yāvadeva bhavasampattiatthameva bhāvesuṁ.",
  "atk-s0507a2:1173": "385-6.Gāmāgāmanti gāmato aññaṁ gāmaṁ. Ābhāvetvāti vaḍḍhetvā brūhetvā. ‘‘Abhāvetvā’’ti keci paṭhanti, tesaṁ a-kāro nipātamattaṁ. Itthicittaṁ virājetvāti itthibhāve cittaṁ ajjhāsayaṁ abhiruciṁ virājetvā itthibhāve virattacittā hutvā. Brahmalokūpagāti paṭisandhiggahaṇavasena brahmalokaṁ upagamanakā ahosi. Sesaṁ heṭṭhā vuttanayattā uttānameva.",
  "atk-s0507a2:1174": "Satthā imaṁ dhammadesanaṁ āharitvā tassā upāsikāya sokaṁ vinodetvā upari catusaccadesanaṁ akāsi. Saccapariyosāne sā upāsikā sotāpattiphale patiṭṭhahi. Sampattaparisāya ca desanā sātthikā ahosīti.",
  "atk-s0507a2:1175": "Ubbaripetavatthuvaṇṇanā niṭṭhitā.",
  "atk-s0507a2:1176": "Iti khuddaka-aṭṭhakathāya petavatthusmiṁ",
  "atk-s0507a2:1177": "Terasavatthupaṭimaṇḍitassa",
  "atk-s0507a2:1178": "Dutiyassa ubbarivaggassa atthasaṁvaṇṇanā niṭṭhitā."
}