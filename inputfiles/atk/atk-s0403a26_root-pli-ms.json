{
  "atk-s0403a26:0": "1. Āhuneyyavaggo",
  "atk-s0403a26:1": "1. Paṭhamaāhuneyyasuttavaṇṇanā",
  "atk-s0403a26:2": "1. Chakkanipātassa paṭhame idha, bhikkhave, bhikkhūti, bhikkhave, imasmiṁ sāsane bhikkhu. Neva sumano hoti na dummanoti iṭṭhārammaṇe rāgasahagatena somanassena sumano vā aniṭṭhārammaṇe dosasahagatena domanassena dummano vā na hoti. Upekkhako viharati sato sampajānoti majjhattārammaṇe asamapekkhanena aññāṇupekkhāya upekkhakabhāvaṁ anāpajjitvā sato sampajāno hutvā ārammaṇe majjhatto viharati. Imasmiṁ sutte khīṇāsavassa satatavihāro kathito.",
  "atk-s0403a26:3": "2. Dutiyaāhuneyyasuttavaṇṇanā",
  "atk-s0403a26:4": "2-4. Dutiye anekavihitaṁ iddhividhantiādīni visuddhimagge vuttāneva. Āsavānaṁ khayā anāsavanti āsavānaṁ khayena anāsavaṁ, na cakkhuviññāṇādīnaṁ viya abhāvenāti. Imasmiṁ sutte khīṇāsavassa abhiññā paṭipāṭiyā kathitā. Tatiyacatutthesu khīṇāsavo kathito.",
  "atk-s0403a26:5": "5-7. Ājānīyasuttattayavaṇṇanā",
  "atk-s0403a26:6": "5-7. Pañcame aṅgehīti guṇaṅgehi. Khamoti adhivāsako. Rūpānanti rūpārammaṇānaṁ. Vaṇṇasampannoti sarīravaṇṇena sampanno. Chaṭṭhe balasampannoti kāyabalena sampanno. Sattame javasampannoti padajavena sampanno.",
  "atk-s0403a26:7": "8-9. Anuttariyasuttādivaṇṇanā",
  "atk-s0403a26:8": "8-9. Aṭṭhame anuttariyānīti aññena uttaritarena rahitāni niruttarāni. Dassanānuttariyanti rūpadassanesu anuttaraṁ. Esa nayo sabbapadesu . Hatthiratanādīnañhi dassanaṁ na dassanānuttariyaṁ, niviṭṭhasaddhassa pana niviṭṭhapemavasena dasabalassa vā bhikkhusaṅghassa vā kasiṇaasubhanimittādīnaṁ vā aññatarassa dassanaṁ dassanānuttariyaṁ nāma. Khattiyādīnaṁ guṇakathāsavanaṁ na savanānuttariyaṁ, niviṭṭhasaddhassa pana niviṭṭhapemavasena tiṇṇaṁ vā ratanānaṁ guṇakathāsavanaṁ tepiṭakabuddhavacanasavanaṁ vā savanānuttariyaṁ nāma. Maṇiratanādīnaṁ lābho na lābhānuttariyaṁ, sattavidhaariyadhanalābho pana lābhānuttariyaṁ nāma. Hatthisippādisikkhanaṁ na sikkhānuttariyaṁ, sikkhāttayassa pūraṇaṁ pana sikkhānuttariyaṁ nāma. Khattiyādīnaṁ pāricariyā na pāricariyānuttariyaṁ, tiṇṇaṁ pana ratanānaṁ pāricariyā pāricariyānuttariyaṁ nāma. Khattiyādīnaṁ guṇānussaraṇaṁ na anussatānuttariyaṁ, tiṇṇaṁ pana ratanānaṁ guṇānussaraṇaṁ anussatānuttariyaṁ nāma. Iti imāni cha anuttariyāni lokiyalokuttarāni kathitāni. Navame buddhānussatīti buddhaguṇārammaṇā sati. Sesapadesupi eseva nayo.",
  "atk-s0403a26:9": "10. Mahānāmasuttavaṇṇanā",
  "atk-s0403a26:10": "10. Dasame mahānāmoti dasabalassa cūḷapitu putto eko sakyarājā. Yenabhagavā tenupasaṅkamīti bhuttapātarāso hutvā dāsaparijanaparivuto gandhamālādīni gāhāpetvā yattha satthā, tattha agamāsi. Ariyaphalaṁ assa āgatanti āgataphalo. Sikkhāttayasāsanaṁ etena viññātanti viññātasāsano. Iti ayaṁ rājā ‘‘sotāpannassa nissayavihāraṁ pucchāmī’’ti pucchanto evamāha.",
  "atk-s0403a26:11": "Nevassa rāgapariyuṭṭhitanti na uppajjamānena rāgena uṭṭhahitvā gahitaṁ. Ujugatanti buddhānussatikammaṭṭhāne ujukameva gataṁ. Tathāgataṁ ārabbhāti tathāgataguṇe ārabbha. Atthavedanti aṭṭhakathaṁ nissāya uppannaṁ pītipāmojjaṁ. Dhammavedanti pāḷiṁ nissāya uppannaṁ pītipāmojjaṁ. Dhammūpasañhitanti pāḷiñca aṭṭhakathañca nissāya uppannaṁ. Pamuditassāti duvidhena pāmojjena pamuditassa. Pīti jāyatīti pañcavidhā pīti nibbattati. Kāyo passambhatīti nāmakāyo ca karajakāyo ca darathapaṭippassaddhiyā paṭippassambhati. Sukhanti kāyikacetasikasukhaṁ. Samādhiyatīti ārammaṇe sammā ṭhapitaṁ hoti. Visamagatāya pajāyāti rāgadosamohavisamagatesu sattesu. Samappattoti samaṁ upasamaṁ patto hutvā. Sabyāpajjhāyāti sadukkhāya. Dhammasotaṁsamāpannoti vipassanāsaṅkhātaṁ dhammasotaṁ samāpanno. Buddhānussatiṁ bhāvetīti buddhānussatikammaṭṭhānaṁ brūheti vaḍḍheti. Iminā nayena sabbattha attho veditabbo. Iti mahānāmo sotāpannassa nissayavihāraṁ pucchi. Satthāpissa tameva kathesi. Evaṁ imasmiṁ sutte sotāpannova kathitoti.",
  "atk-s0403a26:12": "Āhuneyyavaggo paṭhamo."
}