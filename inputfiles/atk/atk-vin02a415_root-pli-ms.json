{
  "atk-vin02a415:0": "Aparadutiyagāthāsaṅgaṇikaṁ",
  "atk-vin02a415:1": "(1) Kāyikādiāpattivaṇṇanā",
  "atk-vin02a415:2": "474. ‘‘Kati āpattiyo kāyikā’’tiādigāthānaṁ vissajjane cha āpattiyo kāyikāti antarapeyyāle catutthena āpattisamuṭṭhānena cha āpattiyo āpajjati, ‘‘bhikkhu methunaṁ dhammaṁ paṭisevati, āpatti pārājikassā’’tiādinā nayena vuttāpattiyo. Kāyadvāre samuṭṭhitattā hi etā kāyikāti vuccanti. Cha vācasikāti tasmiṁyeva antarapeyyāle pañcamena āpattisamuṭṭhānena cha āpattiyo āpajjati, ‘‘bhikkhu pāpiccho icchāpakato’’tiādinā nayena vuttāpattiyo. Chādentassa tissoti vajjapaṭicchādikāya bhikkhuniyā pārājikaṁ, bhikkhussa saṅghādisesapaṭicchādane pācittiyaṁ, attano duṭṭhullāpattipaṭicchādane dukkaṭaṁ. Pañca saṁsaggapaccayāti bhikkhuniyā kāyasaṁsagge pārājikaṁ, bhikkhuno saṅghādiseso, kāyena kāyapaṭibaddhe thullaccayaṁ, nissaggiyena kāyapaṭibaddhe dukkaṭaṁ, aṅgulipatodake pācittiyanti imā kāyasaṁsaggapaccayā pañcāpattiyo.",
  "atk-vin02a415:3": "Aruṇugge tissoti ekarattachārattasattāhadasāhamāsātikkamavasena nissaggiyaṁ pācittiyaṁ, bhikkhuniyā rattivippavāse saṅghādiseso, ‘‘paṭhamampi yāmaṁ chādeti, dutiyampi tatiyampi yāmaṁ chādeti, uddhaste aruṇe channā hoti āpatti, yo chādeti so dukkaṭaṁ desāpetabbo’’ti imā aruṇugge tisso āpattiyo āpajjati. Dve yāvatatiyakāti ekādasa yāvatatiyakā nāma, paññattivasena pana dve honti bhikkhūnaṁ yāvatatiyakā bhikkhunīnaṁ yāvatatiyakāti. Ekettha aṭṭhavatthukāti bhikkhunīnaṁyeva ekā ettha imasmiṁ sāsane aṭṭhavatthukā nāma. Ekena sabbasaṅgahoti ‘‘yassa siyā āpatti, so āvikareyyā’’ti iminā ekena nidānuddesena sabbasikkhāpadānañca sabbapātimokkhuddesānañca saṅgaho hoti.",
  "atk-vin02a415:4": "Vinayassa dve mūlānīti kāyo ceva vācā ca. Garukā dve vuttāti pārājikasaṅghādisesā . Dve duṭṭhullacchādanāti vajjapaṭicchādikāya pārājikaṁ saṅghādisesaṁ paṭicchādakassa pācittiyanti imā dve duṭṭhullacchādanāpattiyo nāma.",
  "atk-vin02a415:5": "Gāmantare catassoti ‘‘bhikkhu bhikkhuniyā saddhiṁ saṁvidahati, dukkaṭaṁ; aññassa gāmassa upacāraṁ okkamati, pācittiyaṁ; bhikkhuniyā gāmantaraṁ gacchantiyā parikkhitte gāme paṭhamapāde thullaccayaṁ, dutiyapāde saṅghādiseso; aparikkhittassa paṭhamapāde upacārokkamane thullaccayaṁ, dutiyapāde saṅghādiseso’’ti imā gāmantare dukkaṭapācittiyathullaccayasaṅghaādisesavasena catasso āpattiyo. Catasso nadipārapaccayāti ‘‘bhikkhu bhikkhuniyā saddhiṁ saṁvidahati, dukkaṭaṁ; nāvaṁ abhiruhati, pācittiyaṁ; bhikkhuniyā nadipāraṁ gacchantiyā uttaraṇakāle paṭhamapāde thullaccayaṁ, dutiyapāde saṅghādiseso’’ti imā catasso. Ekamaṁse thullaccayanti manussamaṁse. Navamaṁsesu dukkaṭanti sesaakappiyamaṁsesu.",
  "atk-vin02a415:6": "Dve vācasikā rattinti bhikkhunī rattandhakāre appadīpe purisena saddhiṁ hatthapāse ṭhitā sallapati , pācittiyaṁ; hatthapāsaṁ vijahitvā ṭhitā sallapati, dukkaṭaṁ. Dve vācasikā divāti bhikkhunī divā paṭicchanne okāse purisena saddhiṁ hatthapāse ṭhitā sallapati, pācittiyaṁ; hatthapāsaṁ vijahitvā sallapati, dukkaṭaṁ. Dadamānassa tissoti maraṇādhippāyo manussassa visaṁ deti, so ce tena marati, pārājikaṁ; yakkhapetānaṁ deti, te ce maranti, thullaccayaṁ; tiracchānagatassa deti, so ce marati, pācittiyaṁ; aññātikāya bhikkhuniyā cīvaradāne pācittiyanti evaṁ dadamānassa tisso āpattiyo. Cattāro ca paṭiggaheti hatthaggāha-veṇiggāhesu saṅghādiseso, mukhena aṅgajātaggahaṇe pārājikaṁ, aññātikāya bhikkhuniyā cīvarapaṭiggahaṇe nissaggiyaṁ pācittiyaṁ, avassutāya avassutassa hatthato khādanīyaṁ bhojanīyaṁ paṭiggaṇhantiyā thullaccayaṁ; evaṁ paṭiggahe cattāro āpattikkhandhā honti.",
  "atk-vin02a415:7": "(2) Desanāgāminiyādivaṇṇanā",
  "atk-vin02a415:8": "475.Pañca desanāgāminiyoti lahukā pañca. Cha sappaṭikammāti pārājikaṁ ṭhapetvā avasesā. Ekettha appaṭikammāti ekā pārājikāpatti.",
  "atk-vin02a415:9": "Vinayagarukādve vuttāti pārājikañceva saṅghādisesañca. Kāyavācasikāni cāti sabbāneva sikkhāpadāni kāyavācasikāni, manodvāre paññattaṁ ekasikkhāpadampi natthi. Eko vikāle dhaññarasoti loṇasovīrakaṁ. Ayameva hi eko dhaññaraso vikāle vaṭṭati. Ekā ñatticatutthena sammutīti bhikkhunovādakasammuti. Ayameva hi ekā ñatticatutthakammena sammuti anuññātā.",
  "atk-vin02a415:10": "Pārājikā kāyikā dveti bhikkhūnaṁ methunapārājikaṁ bhikkhunīnañca kāyasaṁsaggapārājikaṁ. Dve saṁvāsabhūmiyoti attanā vā attānaṁ samānasaṁvāsakaṁ karoti, samaggo vā saṅgho ukkhittaṁ osāreti. Kurundiyaṁ pana ‘‘samānasaṁvāsakabhūmi ca nānāsaṁvāsakabhūmi cā’’ti evaṁ dve saṁvāsabhūmiyo vuttā. Dvinnaṁ ratticchedoti pārivāsikassa ca mānattacārikassa ca paññattā. Dvaṅgulā duveti dve dvaṅgulapaññattiyo, ‘‘dvaṅgulapabbaparamaṁ ādātabba’’nti ayamekā, ‘‘dvaṅgulaṁ vā dvemāsaṁ vā’’ti ayamekā.",
  "atk-vin02a415:11": "Dve attānaṁ vadhitvānāti bhikkhunī attānaṁ vadhitvā dve āpattiyo āpajjati; vadhati rodati, āpatti pācittiyassa; vadhati na rodati, āpatti dukkaṭassa. Dvīhi saṅgho bhijjatīti kammena ca salākaggāhena ca. Dvetthapaṭhamāpattikāti ettha sakalepi vinaye dve paṭhamāpattikā ubhinnaṁ paññattivasena. Itarathā pana nava bhikkhūnaṁ nava bhikkhunīnanti aṭṭhārasa honti. Ñattiyā karaṇā duveti dve ñattikiccāni – kammañca kammapādakā ca. Navasu ṭhānesu kammaṁ hoti, dvīsu kammapādabhāvena tiṭṭhati.",
  "atk-vin02a415:12": "Pāṇātipāte tissoti ‘‘anodissa opātaṁ khaṇati, sace manusso marati, pārājikaṁ; yakkhapetānaṁ maraṇe thullaccayaṁ; tiracchānagatassa maraṇe pācittiya’’nti imā tisso honti. Vācā pārājikā tayoti vajjapaṭicchādikāya ukkhittānuvattikāya aṭṭhavatthukāyāti. Kurundiyaṁ pana ‘‘āṇattiyā adinnādāne, manussamaraṇe, uttarimanussadhammaullapane cā’’ti evaṁ tayo vuttā. Obhāsanā tayoti vaccamaggaṁ passāvamaggaṁ ādissa vaṇṇāvaṇṇabhāsane saṅghādiseso, vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇāvaṇṇabhaṇane thullaccayaṁ, ubbhakkhakaṁ adhojāṇumaṇḍalaṁ ādissa vaṇṇāvaṇṇabhaṇane dukkaṭaṁ. Sañcarittena vā tayoti paṭiggaṇhāti vīmaṁsati paccāharati , āpatti saṅghādisesassa; paṭiggaṇhāti vīmaṁsati na paccāharati, āpatti thullaccayassa; paṭiggaṇhāti na vīmaṁsati na paccāharati, āpatti dukkaṭassāti ime sañcarittena kāraṇabhūtena tayo āpattikkhandhā honti.",
  "atk-vin02a415:13": "Tayo puggalā na upasampādetabbāti addhānahīno aṅgahīno vatthuvipanno ca tesaṁ nānākaraṇaṁ vuttameva. Apicettha yo pattacīvarena aparipūro, paripūro ca na yācati, imepi aṅgahīneneva saṅgahitā. Mātughātakādayo ca karaṇadukkaṭakā paṇḍakaubhatobyañjanakatiracchānagatasaṅkhātena vatthuvipanneneva saṅgahitāti veditabbā. Esa nayo kurundiyaṁ vutto. Tayo kammānaṁ saṅgahāti ñattikappanā, vippakatapaccattaṁ, atītakaraṇanti. Tattha ‘‘dadeyya kareyyā’’tiādibhedā ñattikappanā; ‘‘deti karotī’’tiādibhedaṁ vippakatapaccattaṁ; ‘‘dinnaṁ kata’’ntiādibhedaṁ atītakaraṇaṁ nāmāti imehi tīhi kammāni saṅgayhanti. Aparehipi tīhi kammāni saṅgayhanti – vatthunā, ñattiyā, anussāvanāyāti. Vatthusampannañhi ñattisampannaṁ anussāvanasampannañca kammaṁ nāma hoti, tena vuttaṁ ‘‘tayo kammānaṁ saṅgahā’’ti. Nāsitakā tayo nāma mettiyaṁ bhikkhuniṁ nāsetha, dūsako nāsetabbo, dasahaṅgehi samannāgato sāmaṇero nāsetabbo, kaṇṭakaṁ samaṇuddesaṁ nāsethāti evaṁ liṅgasaṁvāsadaṇḍakammanāsanāvasena tayo nāsitakā veditabbā. Tiṇṇannaṁ ekavācikāti ‘‘anujānāmi bhikkhave dve tayo ekānussāvane kātu’’nti vacanato tiṇṇaṁ janānaṁ ekupajjhāyena nānācariyena ekānussāvanā vaṭṭati.",
  "atk-vin02a415:14": "Adinnādāne tissoti pāde vā atirekapāde vā pārājikaṁ, atirekamāsake thullaccayaṁ, māsake vā ūnamāsake vā dukkaṭaṁ. Catasso methunapaccayāti akkhayite pārājikaṁ, yebhuyyena khayite thullaccayaṁ, vivaṭakate mukhe dukkaṭaṁ, jatumaṭṭhake pācittiyaṁ. Chindantassa tissoti vanappatiṁ chindantassa pārājikaṁ, bhūtagāme pācittiyaṁ, aṅgajāte thullaccayaṁ. Pañca chaḍḍitapaccayāti anodissa visaṁ chaḍḍeti, sace tena manusso marati, pārājikaṁ; yakkhapetesu thullaccayaṁ; tiracchānagate pācittiyaṁ; vissaṭṭhichaḍḍane saṅghādiseso; sekhiyesu harite uccārapassāvachaḍḍane dukkaṭaṁ – imā chaḍḍitapaccayā pañcāpattiyo honti.",
  "atk-vin02a415:15": "Pācittiyenadukkaṭā katāti bhikkhunovādakavaggasmiṁ dasasu sikkhāpadesu pācittiyena saddhiṁ dukkaṭā katā evāti attho. Caturettha navakā vuttāti paṭhamasikkhāpadamhiyeva adhammakamme dve, dhammakamme dveti evaṁ cattāro navakā vuttāti attho. Dvinnaṁ cīvarena cāti bhikkhūnaṁ santike upasampannāya cīvaraṁ dentassa pācittiyaṁ, bhikkhunīnaṁ santike upasampannāya dentassa dukkaṭanti evaṁ dvinnaṁ bhikkhunīnaṁ cīvaraṁ dentassa cīvarena kāraṇabhūtena āpatti hotīti attho.",
  "atk-vin02a415:16": "Aṭṭha pāṭidesanīyāti pāḷiyaṁ āgatā eva. Bhuñjantāmakadhaññena pācittiyena dukkaṭā katāti āmakadhaññaṁ viññāpetvā bhuñjantiyā pācittiyena saddhiṁ dukkaṭā katāyeva.",
  "atk-vin02a415:17": "Gacchantassa catassoti bhikkhuniyā vā mātugāmena vā saddhiṁ saṁvidhāya gacchantassa dukkaṭaṁ, gāmūpacārokkamane pācittiyaṁ, yā bhikkhunī ekā gāmantaraṁ gacchati, tassā gāmūpacāraṁ okkamantiyā paṭhamapāde thullaccayaṁ, dutiyapāde saṅghādisesoti gacchantassa imā catasso āpattiyo honti. Ṭhitassa cāpi tattakāti ṭhitassapi catasso evāti attho. Kathaṁ? Bhikkhunī andhakāre vā paṭicchanne vā okāse mittasanthavavasena purisassa hatthapāse tiṭṭhati, pācittiyaṁ; hatthapāsaṁ vijahitvā tiṭṭhati, dukkaṭaṁ; aruṇuggamanakāle dutiyikāya hatthapāsaṁ vijahantī tiṭṭhati, thullaccayaṁ; vijahitvā tiṭṭhati, saṅghādisesoti nisinnassa catasso āpattiyo. Nipannassāpi tattakāti sacepi hi sā nisīdati vā nipajjati vā, etāyeva catasso āpattiyo āpajjati.",
  "atk-vin02a415:18": "(3) Pācittiyavaṇṇanā",
  "atk-vin02a415:19": "476.Pañca pācittiyānīti pañca bhesajjāni paṭiggahetvā nānābhājanesu vā ekabhājane vā amissetvā ṭhapitāni honti, sattāhātikkame so bhikkhu pañca pācittiyāni sabbāni nānāvatthukāni ekakkhaṇe āpajjati, ‘‘imaṁ paṭhamaṁ āpanno, imaṁ pacchā’’ti na vattabbo.",
  "atk-vin02a415:20": "Nava pācittiyānīti yo bhikkhu nava paṇītabhojanāni viññāpetvā tehi saddhiṁ ekato ekaṁ kabaḷaṁ omadditvā mukhe pakkhipitvā paragaḷaṁ atikkāmeti, ayaṁ nava pācittiyāni sabbāni nānāvatthukāni ekakkhaṇe āpajjati ‘‘imaṁ paṭhamaṁ āpanno, imaṁ pacchā’’ti na vattabbo. Ekavācāya deseyyāti ‘‘ahaṁ, bhante, pañca bhesajjāni paṭiggahetvā sattāhaṁ atikkāmetvā pañca āpattiyo āpanno, tā tumhamūle paṭidesemī’’ti evaṁ ekavācāya deseyya, desitāva honti, dvīhi tīhi vācāhi kiccaṁ nāma natthi. Dutiyavissajjanepi ‘‘ahaṁ, bhante, nava paṇītabhojanāni viññāpetvā bhuñjitvā nava āpattiyo āpanno, tā tumhamūle paṭidesemī’’ti vattabbaṁ.",
  "atk-vin02a415:21": "Vatthuṁ kittetvā deseyyāti ‘‘ahaṁ, bhante, pañca bhesajjāni paṭiggahetvā sattāhaṁ atikkāmesiṁ, yathāvatthukaṁ taṁ tumhamūle paṭidesemī’’ti evaṁ vatthuṁ kittetvā deseyya, desitāva honti āpattiyo, āpattiyā nāmaggahaṇena kiccaṁ natthi. Dutiyavissajjanepi ‘‘ahaṁ, bhante, nava paṇītabhojanāni viññāpetvā bhutto, yathāvatthukaṁ taṁ tumhamūle paṭidesemī’’ti vattabbaṁ.",
  "atk-vin02a415:22": "Yāvatatiyake tissoti ukkhittānuvattikāya pārājikaṁ bhedakānuvattakānaṁ kokālikādīnaṁ saṅghādisesaṁ, pāpikāya diṭṭhiyā appaṭinissagge caṇḍakāḷikāya ca bhikkhuniyā pācittiyanti imā yāvatatiyakā tisso āpattiyo. Cha vohārapaccayāti payuttavācāpaccayā cha āpattiyo āpajjatīti attho. Kathaṁ? Ājīvahetu ājīvakāraṇā pāpiccho icchāpakato asantaṁ abhūtaṁ uttarimanussadhammaṁ ullapati, āpatti pārājikassa. Ājīvahetu ājīvakāraṇā sañcarittaṁ samāpajjati, āpatti saṅghādisesassa. Ājīvahetu ājīvakāraṇā yo te vihāre vasati so arahāti vadati, āpatti thullaccayassa. Ājīvahetu ājīvakāraṇā bhikkhu paṇītabhojanāni attano atthāya viññāpetvā bhuñjati, āpatti pācittiyassa. Ājīvahetu ājīvakāraṇā bhikkhunī paṇītabhojanāni attano atthāya viññāpetvā bhuñjati, āpatti pāṭidesanīyassa. Ājīvahetu ājīvakāraṇā sūpaṁ vā odanaṁ vā agilāno attano atthāya viññāpetvā bhuñjati, āpatti dukkaṭassāti.",
  "atk-vin02a415:23": "Khādantassa tissoti manussamaṁse thullaccayaṁ, avasesesu akappiyamaṁsesu dukkaṭaṁ, bhikkhuniyā lasuṇe pācittiyaṁ. Pañca bhojanapaccayāti avassutā avassutassa purisassa hatthato bhojanaṁ gahetvā tattheva manussamaṁsaṁ lasuṇaṁ attano atthāya viññāpetvā gahitapaṇītabhojanāni avasesañca akappiyamaṁsaṁ pakkhipitvā vomissakaṁ omadditvā ajjhoharamānā saṅghādisesaṁ, thullaccayaṁ, pācittiyaṁ, pāṭidesanīyaṁ, dukkaṭanti imā pañca āpattiyo bhojanapaccayā āpajjati.",
  "atk-vin02a415:24": "Pañca ṭhānānīti ‘‘ukkhittānuvattikāya bhikkhuniyā yāvatatiyaṁ samanubhāsanāya appaṭinissajjantiyā ñattiyā dukkaṭaṁ, dvīhi kammavācāhi thullaccayaṁ, kammavācāpariyosāne āpatti pārājikassa, saṅghabhedāya parakkamanādīsu saṅghādiseso, pāpikāya diṭṭhiyā appaṭinissagge pācittiya’’nti evaṁ sabbā yāvatatiyakā pañca ṭhānāni gacchanti. Pañcannañceva āpattīti āpatti nāma pañcannaṁ sahadhammikānaṁ hoti, tattha dvinnaṁ nippariyāyena āpattiyeva, sikkhāmānasāmaṇerisāmaṇerānaṁ pana akappiyattā na vaṭṭati. Iminā pariyāyena tesaṁ āpatti na desāpetabbā, daṇḍakammaṁ pana tesaṁ kātabbaṁ. Pañcannaṁ adhikaraṇena cāti adhikaraṇañca pañcannamevāti attho. Etesaṁyeva hi pañcannaṁ pattacīvarādīnaṁ atthāya vinicchayavohāro adhikaraṇanti vuccati, gihīnaṁ pana aḍḍakammaṁ nāma hoti.",
  "atk-vin02a415:25": "Pañcannaṁ vinicchayo hotīti pañcannaṁ sahadhammikānaṁyeva vinicchayo nāma hoti. Pañcannaṁ vūpasamena cāti etesaṁyeva pañcannaṁ adhikaraṇaṁ vinicchitaṁ vūpasantaṁ nāma hotīti attho. Pañcannañceva anāpattīti etesaṁyeva pañcannaṁ anāpatti nāma hotīti attho. Tīhi ṭhānehi sobhatīti saṅghādīhi tīhi kāraṇehi sobhati. Katavītikkamo hi puggalo sappaṭikammaṁ āpattiṁ saṅghamajjhe gaṇamajjhe puggalasantike vā paṭikaritvā abbhuṇhasīlo pākatiko hoti, tasmā tīhi ṭhānehi sobhatīti vuccati.",
  "atk-vin02a415:26": "Dve kāyikā rattinti bhikkhunī rattandhakāre purisassa hatthapāse ṭhānanisajjasayanāni kappayamānā pācittiyaṁ, hatthapāsaṁ vijahitvā ṭhānādīni kappayamānā dukkaṭanti dve kāyadvārasambhavā āpattiyo rattiṁ āpajjati. Dve kāyikā divāti eteneva upāyena divā paṭicchanne okāse dve āpattiyo āpajjati. Nijjhāyantassa ekā āpattīti ‘‘na ca, bhikkhave, sārattena mātugāmassa aṅgajātaṁ upanijjhāyitabbaṁ . Yo upanijjhāyeyya, āpatti dukkaṭassā’’ti (pārā. 266) nijjhāyantassa ayamekā āpatti. Ekā piṇḍapātapaccayāti ‘‘na ca, bhikkhave, bhikkhādāyikāya mukhaṁ oloketabba’’nti (cūḷava. 366) ettha dukkaṭāpatti, antamaso yāguṁ vā byañjanaṁ vā dentassa sāmaṇerassāpi hi mukhaṁ ullokayato dukkaṭameva. Kurundiyaṁ pana ‘‘ekā piṇḍapātapaccayāti bhikkhuniparipācitaṁ piṇḍapātaṁ bhuñjantassa pācittiya’’nti vuttaṁ.",
  "atk-vin02a415:27": "Aṭṭhānisaṁse sampassanti kosambakakkhandhake vuttānisaṁse. Ukkhittakā tayo vuttāti āpattiyā adassane appaṭikamme pāpikāya ca diṭṭhiyā appaṭinissaggeti. Tecattālīsa sammāvattanāti tesaṁyeva ukkhittakānaṁ ettakesu vattesu vattanā.",
  "atk-vin02a415:28": "Pañcaṭhāne musāvādoti pārājikasaṅghādisesathullaccayapācittiyadukkaṭasaṅkhāte pañcaṭṭhāne musāvādo gacchati. Cuddasa paramanti vuccatīti dasāhaparamādinayena heṭṭhā vuttaṁ. Dvādasa pāṭidesanīyāti bhikkhūnaṁ cattāri bhikkhunīnaṁ aṭṭha. Catunnaṁ desanāya cāti catunnaṁ accayadesanāyāti attho. Katamā pana sāti? Devadattena payojitānaṁ abhimārānaṁ accayadesanā, anuruddhattherassa upaṭṭhāyikāya accayadesanā, vaḍḍhassa licchavino accayadesanā, vāsabhagāmiyattherassa ukkhepanīyakammaṁ katvā āgatānaṁ bhikkhūnaṁ accayadesanāti ayaṁ catunnaṁ accayadesanā nāma.",
  "atk-vin02a415:29": "Aṭṭhaṅgiko musāvādoti ‘‘pubbevassa hoti musā bhaṇissa’’nti ādiṁ katvā ‘‘vinidhāya sañña’’nti pariyosānehi (pāci. 4-5; pari. 459) aṭṭhahi aṅgehi aṭṭhaṅgiko. Uposathaṅgānipi pāṇaṁ na hanetiādinā nayena vuttāneva. Aṭṭha dūteyyaṅgānīti ‘‘idha, bhikkhave, bhikkhu sotā ca hoti sāvetā cā’’tiādinā (cūḷava. 347) nayena saṅghabhedake vuttāni. Aṭṭha titthiyavattāni mahākhandhake vuttāni.",
  "atk-vin02a415:30": "Aṭṭhavācikā upasampadāti bhikkhunīnaṁ upasampadaṁ sandhāya vuttaṁ. Aṭṭhannaṁ paccuṭṭhātabbanti bhattagge aṭṭhannaṁ bhikkhunīnaṁ itarāhi paccuṭṭhāya āsanaṁ dātabbaṁ . Bhikkhunovādako aṭṭhahīti aṭṭhahaṅgehi samannāgato bhikkhu bhikkhunovādako sammannitabbo.",
  "atk-vin02a415:31": "Ekassa chejjanti gāthāya navasu janesu yo salākaṁ gāhetvā saṅghaṁ bhindati, tasseva chejjaṁ hoti, devadatto viya pārājikaṁ āpajjati. Bhedakānuvattakānaṁ catunnaṁ thullaccayaṁ kokālikādīnaṁ viya, dhammavādīnaṁ catunnaṁ anāpatti. Imā pana āpattiyo ca anāpattiyo ca sabbesaṁ ekavatthukā saṅghabhedavatthukā eva.",
  "atk-vin02a415:32": "Nava āghātavatthūnīti gāthāya navahīti navahi bhikkhūhi saṅgho bhijjati. Ñattiyā karaṇā navāti ñattiyā kātabbāni kammāni navāti attho. Sesaṁ uttānameva.",
  "atk-vin02a415:33": "(4) Avandanīyapuggalādivaṇṇanā",
  "atk-vin02a415:34": "477.Dasa puggalā nābhivādetabbāti senāsanakkhandhake vuttā dasa janā. Añjali sāmīcena cāti sāmīcikammena saddhiṁ añjali ca tesaṁ na kātabbo, neva pānīyāpucchanatālavaṇṭaggahaṇādi khandhakavattaṁ tesaṁ dassetabbaṁ, na añjali paggaṇhitabboti attho. Dasannaṁ dukkaṭanti tesaṁyeva dasannaṁ evaṁ karontassa dukkaṭaṁ hoti. Dasa cīvaradhāraṇāti dasa divasāni atirekacīvarassa dhāraṇā anuññātāti attho.",
  "atk-vin02a415:35": "Pañcannaṁ vassaṁvuṭṭhānaṁ, dātabbaṁ idha cīvaranti pañcannaṁ sahadhammikānaṁ sammukhāva dātabbaṁ. Sattannaṁ santeti disāpakkantaummattakakhittacittavedanāṭṭānaṁ tiṇṇañca ukkhittakānanti imesaṁ sattannaṁ sante patirūpe gāhake parammukhāpi dātabbaṁ. Soḷasannaṁ na dātabbanti sesānaṁ cīvarakkhandhake vuttānaṁ paṇḍakādīnaṁ soḷasannaṁ na dātabbaṁ.",
  "atk-vin02a415:36": "Katisataṁ rattisataṁ, āpattiyo chādayitvānāti katisataṁ āpattiyo rattisataṁ chādayitvāna. Dasasataṁ rattisataṁ, āpattiyo chādayitvānāti dasasataṁ āpattiyo rattisataṁ chādayitvāna. Ayañhettha saṅkhepattho – yo divase sataṁ sataṁ saṅghādisesāpattiyo āpajjitvā dasa dasa divase paṭicchādeti, tena rattisataṁ āpattisahassaṁ paṭicchāditaṁ hoti, so sabbāva tā āpattiyo dasāhapaṭicchannāti parivāsaṁ yācitvā dasa rattiyo vasitvāna mucceyya pārivāsikoti.",
  "atk-vin02a415:37": "Dvādasa kammadosā vuttāti apalokanakammaṁ adhammenavaggaṁ, adhammenasamaggaṁ, dhammenavaggaṁ, tathā ñattikammañattidutiyakammañatticatutthakammānipīti evaṁ ekekasmiṁ kamme tayo tayo katvā dvādasa kammadosā vuttā.",
  "atk-vin02a415:38": "Catasso kammasampattiyoti apalokanakammaṁ dhammenasamaggaṁ, tathā sesānipīti evaṁ catasso kammasampattiyo vuttā.",
  "atk-vin02a415:39": "Cha kammānīti adhammenavaggakammaṁ, adhammenasamaggakammaṁ, dhammapatirūpakenavaggakammaṁ, dhammapatirūpakenasamaggakammaṁ, dhammenavaggakammaṁ, dhammenasamaggakammanti evaṁ cha kammāni vuttāni. Ekettha dhammikā katāti ekaṁ dhammena samaggakammamevettha dhammikaṁ katanti attho. Dutiyagāthāvissajjanepi etadeva dhammikaṁ.",
  "atk-vin02a415:40": "Yaṁ desitāti yāni desitāni vuttāni pakāsitāni. Anantajinenātiādīsu pariyantaparicchedabhāvarahitattā anantaṁ vuccati nibbānaṁ, taṁ bhagavatā raññā sapattagaṇaṁ abhimadditvā rajjaṁ viya kilesagaṇaṁ abhimadditvā jitaṁ vijitaṁ adhigataṁ sampattaṁ, tasmā bhagavā ‘‘anantajino’’ti vuccati. Sveva iṭṭhāniṭṭhesu nibbikāratāya tādi, vikkhambhanatadaṅgasamucchedapaṭipassaddhinissaraṇavivekasaṅkhātaṁ vivekapañcakaṁ addasāti vivekadassī; tena anantajinena tādinā vivekadassinā yāni āpattikkhandhāni desitāni vuttāni. Ekettha sammati vinā samathehīti ayamettha padasambandho, yāni satthārā satta āpattikkhandhāni desitāni, tattha ekāpi āpatti vinā samathehi na sammati, atha kho cha samathā cattāri adhikaraṇānīti sabbepime dhammā sammukhāvinayena sammanti, samāyogaṁ gacchanti. Ettha pana eko sammukhāvinayova vinā samathehi sammati, samathabhāvaṁ gacchati. Na hi tassa aññena samathena vinā anipphatti nāma atthi. Tena vuttaṁ – ‘‘ekettha sammati vinā samathehī’’ti. Iminā tāva adhippāyena aṭṭhakathāsu attho vutto. Mayaṁ pana ‘‘vinā’’ti nipātassa paṭisedhanamattamatthaṁ gahetvā ‘‘ekettha sammati vinā samathehī’’ti etesu sattasu āpattikkhandhesu eko pārājikāpattikkhandho vinā samathehi sammatīti etamatthaṁ roceyyāma. Vuttampi cetaṁ ‘‘yā sā āpatti anavasesā, sā āpatti na katamena adhikaraṇena katamamhi ṭhāne na katamena samathena sammatī’’ti.",
  "atk-vin02a415:41": "Chaūnadiyaḍḍhasatāti ‘‘idha, upāli, bhikkhu adhammaṁ dhammoti dīpeti, tasmiṁ adhammadiṭṭhi bhede adhammadiṭṭhi, tasmiṁ adhammadiṭṭhi bhede dhammadiṭṭhi, tasmiṁ adhammadiṭṭhi bhede vematiko, tasmiṁ dhammadiṭṭhi bhede adhammadiṭṭhi, tasmiṁ dhammadiṭṭhi bhede vematiko, tasmiṁ vematiko bhede adhammadiṭṭhi, tasmiṁ vematiko bhede dhammadiṭṭhi, tasmiṁ vematiko bhede vematiko’’ti evaṁ yāni aṭṭhārasannaṁ bhedakaravatthūnaṁ vasena aṭṭhārasa aṭṭhakāni saṅghabhedakakkhandhake vuttāni, tesaṁ vasena chaūnadiyaḍḍhasataṁ āpāyikā veditabbā.",
  "atk-vin02a415:42": "Aṭṭhārasa anāpāyikāti ‘‘idha, upāli, bhikkhu adhammaṁ dhammoti dīpeti, tasmiṁ dhammadiṭṭhi bhede dhammadiṭṭhi avinidhāya diṭṭhiṁ avinidhāya khantiṁ avinidhāya ruciṁ avinidhāya bhāvaṁ anussāveti, salākaṁ gāheti ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti, ayampi kho, upāli, saṅghabhedako na āpāyiko na nerayiko na kappaṭṭho na atekiccho’’ti evaṁ ekekasmiṁ vatthusmiṁ ekekaṁ katvā saṅghabhedakakkhandhakāvasāne vuttā aṭṭhārasa janā. Aṭṭhārasa aṭṭhakā chaūnadiyaḍḍhasatavissajjane vuttāyeva.",
  "atk-vin02a415:43": "(5) Soḷasakammādivaṇṇanā",
  "atk-vin02a415:44": "478.Kati kammānītiādīnaṁ sabbagāthānaṁ vissajjanaṁ uttānamevāti.",
  "atk-vin02a415:45": "Aparadutiyagāthāsaṅgaṇikavaṇṇanā niṭṭhitā."
}