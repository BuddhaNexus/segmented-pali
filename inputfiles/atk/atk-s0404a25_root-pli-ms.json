{
  "atk-s0404a25:0": "(11) 1. Samaṇasaññāvaggo",
  "atk-s0404a25:1": "1. Samaṇasaññāsuttavaṇṇanā",
  "atk-s0404a25:2": "101. Tatiyassa paṭhame samaṇasaññāti samaṇānaṁ uppajjanakasaññā. Santatakārīti nirantarakārī. Abyāpajjhoti niddukkho. Idamatthaṁtissa hotīti idamatthaṁ ime paccayāti evamassa jīvitaparikkhāresu hoti, paccavekkhitaparibhogaṁ paribhuñjatīti attho. Dutiyaṁ uttānatthameva.",
  "atk-s0404a25:3": "3. Micchattasuttavaṇṇanā",
  "atk-s0404a25:4": "103. Tatiye virādhanā hotīti saggato maggato ca virajjhanaṁ hoti. No ārādhanāti na sampādanā na paripūrakāritā hoti. Pahotīti pavattati.",
  "atk-s0404a25:5": "4-5. Bījasuttādivaṇṇanā",
  "atk-s0404a25:6": "104-105. Catutthe yathādiṭṭhi samattaṁ samādinnanti diṭṭhānurūpena paripuṇṇaṁ samādinnaṁ sakalaṁ gahitaṁ. Cetanāti tīsu dvāresu nibbattitacetanāva gahitā. Patthanāti ‘‘evarūpo siya’’nti evaṁ patthanā. Paṇidhīti ‘‘devo vā bhavissāmi devaññataro vā’’ti cittaṭṭhapanā. Saṅkhārāti sampayuttakasaṅkhārā. Pañcame purecārikaṭṭhena pubbaṅgamā. Anvadevāti taṁ anubandhamānameva.",
  "atk-s0404a25:7": "6. Nijjarasuttavaṇṇanā",
  "atk-s0404a25:8": "106. Chaṭṭhe nijjaravatthūnīti nijjarakāraṇāni. Micchādiṭṭhi nijjiṇṇā hotīti ayaṁ heṭṭhā vipassanāyapi nijjiṇṇā eva pahīnā. Kasmā puna gahitāti? Asamucchinnattā. Vipassanāya hi kiñcāpi nijjiṇṇā, na pana samucchinnā. Maggo pana uppajjitvā taṁ samucchindati, na puna vuṭṭhātuṁ deti. Tasmā puna gahitā. Evaṁ sabbapadesu yojetabbo. Ettha ca sammāvimuttipaccayā catusaṭṭhi dhammā bhāvanāpāripūriṁ gacchanti. Katame catusaṭṭhi? Sotāpattimaggakkhaṇe adhimokkhaṭṭhena saddhindriyaṁ paripūrati, paggahaṭṭhena vīriyindriyaṁ, upaṭṭhānaṭṭhena satindriyaṁ, avikkhepaṭṭhena samādhindriyaṁ, dassanaṭṭhena paññindriyaṁ paripūreti, vijānanaṭṭhena manindriyaṁ, abhinandanaṭṭhena somanassindriyaṁ, pavattasantatiādhipateyyaṭṭhena jīvitindriyaṁ paripūrati…pe… arahattaphalakkhaṇe adhimokkhaṭṭhena saddhindriyaṁ…pe… pavattasantatiādhipateyyaṭṭhena jīvitindriyaṁ paripūratīti evaṁ catūsu ca maggesu catūsu ca phalesu aṭṭhaṭṭha hutvā catusaṭṭhi dhammā pāripūriṁ gacchanti.",
  "atk-s0404a25:9": "7. Dhovanāsuttavaṇṇanā",
  "atk-s0404a25:10": "107. Sattame dhovananti aṭṭhidhovanaṁ. Tasmiñhi janapade manussā ñātake mate na jhāpenti, āvāṭaṁ pana khaṇitvā bhūmiyaṁ nidahanti. Atha nesaṁ pūtibhūtānaṁ aṭṭhīni nīharitvā dhovitvā paṭipāṭiyā ussāpetvā gandhamālehi pūjetvā ṭhapenti. Nakkhatte patte tāni aṭṭhīni gahetvā rodanti paridevanti, tato nakkhattaṁ kīḷanti.",
  "atk-s0404a25:11": "8-10. Tikicchakasuttādivaṇṇanā",
  "atk-s0404a25:12": "108-110. Aṭṭhame virecananti dosanīharaṇabhesajjaṁ. Virittā hotīti nīhaṭā hoti panuditā. Navame vamananti vamanakaraṇabhesajjaṁ. Dasame niddhamanīyāti niddhamitabbā. Niddhantāti niddhamitā.",
  "atk-s0404a25:13": "11. Paṭhamaasekhasuttavaṇṇanā",
  "atk-s0404a25:14": "111. Ekādasame aṅgaparipūraṇatthaṁ sammādiṭṭhiyeva sammāñāṇanti vuttā. Evamete sabbepi arahattaphaladhammā asekhā, asekhassa pavattattā paccavekkhaṇañāṇampi asekhanti vuttaṁ.",
  "atk-s0404a25:15": "12. Dutiyaasekhasuttavaṇṇanā",
  "atk-s0404a25:16": "112. Dvādasame asekhiyāti asekhāyeva, asekhasantakā vā. Iminā suttena khīṇāsavova kathitoti.",
  "atk-s0404a25:17": "Samaṇasaññāvaggo paṭhamo."
}