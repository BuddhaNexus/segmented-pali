{
  "atk-abh03a2:0": "2. Niddesavaṇṇanā",
  "atk-abh03a2:1": "1. Paṭhamanayo saṅgahāsaṅgahapadavaṇṇanā",
  "atk-abh03a2:2": "1. Khandhapadavaṇṇanā",
  "atk-abh03a2:3": "6. Idāni pañcakkhandhādivasena nikkhittamātikaṁ ‘saṅgaho asaṅgaho’tiādīhi nayamātikāpadehi saddhiṁ yojetvā dassetuṁ rūpakkhandho katihi khandhehītiādinā nayena niddesavāro āraddho. Tattha yasmā ‘‘saṅgaho asaṅgahotiādikāya nayamātikāya ‘‘tīhi saṅgaho, tīhi asaṅgaho’’ti nayamukhamātikā ṭhapitā, tasmā rūpakkhandhādīnaṁ saṅgahaṁ dassetuṁ katihi khandhehi katihāyatanehi katihi dhātūhīti tīṇi khandhāyatanadhātupadāneva uddhaṭāni. ‘Cattāri saccānī’tiādīsu ekampi na parāmaṭṭhaṁ. Yasmā ca ‘‘sabhāgo visabhāgo’’ti evaṁ lakkhaṇamātikā ṭhapitā, tasmā imassa pañhassa vissajjane rūpakkhandho ekena khandhenātiādi vuttaṁ. Sabhāgā hi tassa ete khandhādayoti. Tattha ekena khandhenāti rūpakkhandheneva. Yañhi kiñci rūpaṁ rūpakkhandhasabhāgattā rūpakkhandhotveva saṅgahaṁ gacchatīti rūpakkhandheneva gaṇitaṁ, taṁ rūpakkhandheneva paricchinnaṁ. Ekādasahāyatanehīti manāyatanavajjehi. Sabbopi hi rūpakkhandho dasāyatanāni dhammāyatanekadeso ca hoti, tasmā ekādasahāyatanehi gaṇito , paricchinno. Ekādasahi dhātūhīti sattaviññāṇadhātuvajjāhi ekādasahi etāsu hi apariyāpannaṁ rūpaṁ nāma natthi.",
  "atk-abh03a2:4": "Asaṅgahanayaniddese katihi asaṅgahitoti saṅkhepeneva pucchā katā. Vissajjane panassa yasmā rūpakkhandhassa visabhāgā cattāro arūpakkhandhā, ekaṁ manāyatanaṁ, satta viññāṇadhātuyo; tasmā catūhi khandhehītiādi vuttaṁ. Iminā nayena sabbapadesu saṅgahāsaṅgaho veditabbo. Imasmiṁ pana khandhaniddese – ‘‘rūpakkhandho katihi khandhehī’’tiādimhi tāva ekamūlake saṅgahanaye sarūpeneva dassitā pañca pucchā, pañca vissajjanāni. Asaṅgahanaye saṅkhepena dassitā pañca pucchā, pañca vissajjanāni. Iminā upāyena dukamūlakādīsupi pucchāvissajjanāni veditabbāni. Rūpakkhandhamūlakāyeva cettha dukatikacatukkā dassitā. Pañcake pana ‘‘rūpakkhandho ca…pe… viññāṇakkhandho cā’’ti evaṁ bhedato ca, ‘‘pañcakkhandhā katihi khandhehī’’ti evaṁ abhedato cāti dvidhā pucchāvissajjanāni katāni. Evaṁ pāḷinayo veditabboti.",
  "atk-abh03a2:5": "2. Āyatanapadādivaṇṇanā",
  "atk-abh03a2:6": "22. Āyatanapadaniddesādīsu āyatanapadaniddese tāva cakkhāyatanaṁ ekena khandhenāti ekena rūpakkhandheneva, ekena cakkhāyataneneva ekāya cakkhudhātuyāva saṅgahitanti veditabbaṁ. Sotāyatanādīsupi imināva nayena saṅgahāsaṅgaho veditabbo. Asaṅkhataṁ khandhato ṭhapetvāti ettha pana yasmā asaṅkhataṁ dhammāyatanaṁ nāma nibbānaṁ, tañca khandhasaṅgahaṁ na gacchati; tasmā ‘khandhato ṭhapetvā’ti vuttaṁ. Catūhi khandhehīti rūpavedanāsaññāsaṅkhārakkhandhehi. Nibbānavajjañhi dhammāyatanaṁ etehi saṅgahitaṁ. Viññāṇakkhandhena pana ṭhapetvā dhammāyatanadhammadhātuyo sesāyatanadhātūhi ca taṁ na saṅgayhati. Tena vuttaṁ – ‘‘ekena khandhena, ekādasahāyatanehi, sattarasahi dhātūhi asaṅgahita’’nti. Yathā ca te heṭṭhā rūpakkhandhamūlakā, evamidhāpi cakkhāyatanamūlakāva nayā veditabbā. Dukamattameva pana pāḷiyaṁ dassetvā ‘‘dvādasāyatanānī’’ti abhedatova pucchāvissajjanaṁ kataṁ. Dhātuniddesepi eseva nayo.",
  "atk-abh03a2:7": "40. Saccaniddese – sabbepi dukatikacatukkā pāḷiyaṁ dassitā. Yasmā ca dukatikesu samudayasaccasadisameva maggasaccepi vissajjanaṁ, tasmā taṁ samudayānantaraṁ vuttaṁ.",
  "atk-abh03a2:8": "50. Indriyaniddese – jīvitindriyaṁ dvīhi khandhehīti rūpajīvitindriyaṁ rūpakkhandhena, arūpajīvitindriyaṁ saṅkhārakkhandhena saṅgahitaṁ. Sesaṁ vuttanayānusāreneva veditabbaṁ. Pāḷivavatthānaṁ panettha āyatanadhātuniddesasadisameva.",
  "atk-abh03a2:9": "6. Paṭiccasamuppādavaṇṇanā",
  "atk-abh03a2:10": "61. Paṭiccasamuppādaniddese – ‘‘avijjā katihi khandhehī’’ti pucchaṁ anārabhitvā avijjā ekena khandhenāti evaṁ vissajjanameva dassitaṁ. Tattha saṅkhārapaccayā viññāṇanti paṭisandhiyaṁ pavatte ca sabbampi vipākaviññāṇaṁ. Tenevāha – ‘‘sattahi dhātūhi saṅgahita’’nti. Nāmarūpampi paṭisandhipavattivaseneva veditabbaṁ. Tenevettha saddāyatanampi saṅgahetvā ekādasahāyatanehi saṅgaho dassito. Phassādīsu khandhabhedo veditabbo. Aññeneva hi ekena khandhena phasso saṅgahito, aññena vedanā, taṇhāupādānakammabhavā pana saṅkhārakkhandheneva saṅgahitā. Bhavapadañcettha kammabhavādīnaṁ vasena ekādasadhā vibhattaṁ. Tattha kammabhavo phassādīhi sadisavisajjanattā tehi saddhiṁ ekato dassito. Upapattibhavakāmabhavasaññābhavapañcavokārabhavā aññamaññasadisavissajjanattā ekato dassitā. Yasmā cete upādinnakadhammāva tasmā ‘‘ekādasahāyatanehi sattarasahi dhātūhī’’ti vuttaṁ. Saddāyatanañhi anupādinnaṁ, taṁ ettha na gahitaṁ.",
  "atk-abh03a2:11": "68. Rūpabhavaniddese – pañcahāyatanehīti cakkhusotamanarūpadhammāyatanehi. Aṭṭhahi dhātūhīti cakkhusotacakkhuviññāṇasotaviññāṇarūpadhammamanodhātumanoviññāṇadhātūhi. Arūpabhavādayopi tayo sadisavissajjanattāva ekato dassitā. Tathā asaññābhavaekavokārabhavā. Tattha dvīhāyatanehīti rūpāyatanadhammāyatanehi. Dhātūsupi eseva nayo. Ekatalavāsikānañhi sesabrahmānaṁ cakkhusabbhāvato tassārammaṇattā tattha rūpāyatanaṁ uddhaṭaṁ.",
  "atk-abh03a2:12": "71.Jāti dvīhi khandhehīti rūpajāti rūpakkhandhena, arūpajāti saṅkhārakkhandhena. Jarāmaraṇesupi eseva nayo. Sokādīsupi ekena khandhenāti sokadukkhadomanassāni vedanākkhandhena, paridevo rūpakkhandhena, upāyāsādayo saṅkhārakkhandhenāti evaṁ khandhaviseso veditabbo.",
  "atk-abh03a2:13": "73.Iddhipādo dvīhīti saṅkhāraviññāṇakkhandhehi, manāyatanadhammāyatanehi, dhammadhātumanoviññāṇadhātūhi ca. Jhānaṁ dvīhīti vedanākkhandhasaṅkhārakkhandhehi. Appamaññādayo sadisavissajjanattā ekato niddiṭṭhā. Cittaṁ pana cetanānantaraṁ nikkhittampi asadisavissajjanattā pacchā gahitaṁ. Tattha appamaññādīsu ekena khandhenāti vedanā vedanākkhandhena, saññā saññākkhandhena, sesā saṅkhārakkhandhena saṅgahitāti evaṁ khandhaviseso veditabbo.",
  "atk-abh03a2:14": "7. Tikapadavaṇṇanā",
  "atk-abh03a2:15": "77. Evaṁ abbhantaramātikāya saṅgahaṁ dassetvā idāni bāhiramātikāya saṅgahaṁ dassetuṁ kusalā dhammātiādi āraddhaṁ. Tattha vedanāttike tīhi dhātūhīti kāyaviññāṇamanoviññāṇadhammadhātūhi. Sattahi dhātūhīti cakkhusotaghānajivhāviññāṇadhātūhi ceva manodhātudhammadhātumanoviññāṇadhātūhi ca. Vipākattike aṭṭhahi dhātūhīti kāyaviññāṇadhātuyā saddhiṁ tāhiyeva. Vipākadhammadhammā pana saṁkiliṭṭhasaṁkilesikehi saddhiṁ sadisavissajjanattā ekato gahitā. Yathā cete, evaṁ sabbatikadukapadesu yaṁ yaṁ padaṁ yena yena padena saddhiṁ sadisavissajjanaṁ hoti, taṁ taṁ uppaṭipāṭiyāpi tena tena saddhiṁ gahetvā vissajjitaṁ. Tattha vuttānusāreneva saṅgahāsaṅgahanayo veditabboti.",
  "atk-abh03a2:16": "Saṅgahāsaṅgahapadavaṇṇanā.",
  "atk-abh03a2:17": "2. Dutiyanayo saṅgahitenaasaṅgahitapadavaṇṇanā",
  "atk-abh03a2:18": "171. Idāni saṅgahitena asaṅgahitapadaṁ bhājetuṁ cakkhāyatanenātiādi āraddhaṁ. Tatridaṁ lakkhaṇaṁ – imasmiñhi vāre yaṁ khandhapadena saṅgahitaṁ hutvā āyatanadhātupadehi asaṅgahitaṁ, khandhāyatanapadehi vā saṅgahitaṁ hutvā dhātupadena asaṅgahitaṁ, tassa khandhādīhi asaṅgahaṁ pucchitvā vissajjanaṁ kataṁ. Taṁ pana rūpakkhandhādīsu na yujjati. Rūpakkhandhena hi rūpakkhandhova saṅgahito. So ca aḍḍhekādasahi āyatanadhātūhi asaṅgahito nāma natthi. Vedanākkhandhena ca vedanākkhandhova saṅgahito. Sopi dhammāyatanadhammadhātūhi asaṅgahito nāma natthi. Evaṁ asaṅgahitatāya abhāvato etāni aññāni ca evarūpāni manāyatanadhammāyatanādīni padāni imasmiṁ vāre na gahitāni. Yāni pana padāni rūpekadesaṁ arūpena asammissaṁ, viññāṇekadesañca aññena asammissaṁ dīpenti, tāni idha gahitāni. Pariyosāne ca –",
  "atk-abh03a2:19": "‘‘Dasāyatanā sattarasa dhātuyo,",
  "atk-abh03a2:20": "Sattindriyā asaññābhavo ekavokārabhavo;",
  "atk-abh03a2:21": "Paridevo sanidassanasappaṭighaṁ,",
  "atk-abh03a2:22": "Anidassanaṁ punadeva sappaṭighaṁ upādā’’ti.",
  "atk-abh03a2:23": "Evaṁ uddānagāthāya dassitāneva. Tasmā tesaṁ vaseneva saṅgahāsaṅgaho veditabbo. Pañhavasena hi imasmiṁ vāre āyatanadhātuvaseneva sadisavissajjane vīsati dhamme samodhānetvā eko pañho kato, satta viññāṇadhātuyo samodhānetvā eko, sattindriyāni samodhānetvā eko, dve bhave samodhānetvā eko, paridevena ca sanidassanasappaṭighehi ca eko, anidassanasappaṭighehi eko, sanidassanehi eko, sappaṭighehi ca upādādhammehi ca ekoti aṭṭha pañhā katā. Tesu khandhādivibhāgo evaṁ veditabbo seyyathidaṁ – paṭhamapañhe tāva catūhi khandhehīti arūpakkhandhehi, dvīhāyatanehīti cakkhāyatanādīsu ekekena saddhiṁ manāyatanena, aṭṭhahi dhātūhīti cakkhudhātuādīsu ekekāya saddhiṁ sattahi viññāṇadhātūhi.",
  "atk-abh03a2:24": "Tatrāyaṁ nayo – cakkhāyatanena hi khandhasaṅgahena rūpakkhandho saṅgahito. Tasmiṁ saṅgahite rūpakkhandhe āyatanasaṅgahena cakkhāyatanamevekaṁ saṅgahitaṁ. Sesāni dasa āyatanāni asaṅgahitāni. Dhātusaṅgahenapi tena cakkhudhātuyevekā saṅgahitā. Sesā dasa dhātuyo asaṅgahitā. Iti yāni tena asaṅgahitāni dasāyatanāni, tāni cakkhāyatanamanāyatanehi dvīhi asaṅgahitāni. Yāpi tena asaṅgahitā dasa dhātuyo, tā cakkhudhātuyā ceva sattahi ca viññāṇadhātūhi asaṅgahitāti. Rūpāyatanādīsupi eseva nayo.",
  "atk-abh03a2:25": "172. Dutiyapañhe – yasmā yāya kāyaci viññāṇadhātuyā saṅgahito viññāṇakkhandho manāyatanena asaṅgahito nāma natthi, tasmā āyatanasaṅgahena saṅgahitāti vuttaṁ. Ettha pana catūhi khandhehīti rūpādīhi catūhi. Ekādasahāyatanehīti manāyatanavajjehi. Dvādasahi dhātūhīti yathānurūpā cha viññāṇadhātuyo apanetvā sesāhi dvādasahi. Cakkhuviññāṇadhātuyā hi cakkhuviññāṇadhātuyeva saṅgahitā, itarā asaṅgahitā. Sotaviññāṇadhātuādīsupi eseva nayo.",
  "atk-abh03a2:26": "173. Tatiyapañhe – cakkhundriyādīnaṁ vissajjanaṁ cakkhāyatanādisadisameva. Itthindriyapurisindriyesu pana dhammāyatanena saddhiṁ dve āyatanāni, dhammadhātuyā ca saddhiṁ aṭṭha dhātuyo veditabbā.",
  "atk-abh03a2:27": "174. Catutthapañhe – tīhāyatanehīti rūpāyatanadhammāyatanamanāyatanehi. Tesu hi bhavesu rūpāyatanadhammāyatanavasena dveva āyatanāni tehi saṅgahitāni . Sesāni nava rūpāyatanāni teheva ca dvīhi, manāyatanena cāti tīhi asaṅgahitāni nāma honti. Navahi dhātūhīti rūpadhātudhammadhātūhi saddhiṁ sattahi viññāṇadhātūhi.",
  "atk-abh03a2:28": "175. Pañcamapañhe – dvīhāyatanehīti paṭhamapadaṁ sandhāya saddāyatanamanāyatanehi. Dutiyapadaṁ sandhāya rūpāyatanamanāyatanehi. Dhātuyopi tesaṁyeva ekekena saddhiṁ satta viññāṇadhātuyo veditabbā.",
  "atk-abh03a2:29": "176. Chaṭṭhapañhe – dasahāyatanehīti rūpāyatanadhammāyatanavajjehi. Soḷasahi dhātūhīti rūpadhātudhammadhātuvajjeheva. Kathaṁ? Anidassanasappaṭighā hi dhammā nāma nava oḷārikāyatanāni. Tehi khandhasaṅgahena saṅgahite rūpakkhandhe, āyatanasaṅgahena tāneva navāyatanāni saṅgahitāni. Rūpāyatanadhammāyatanāni asaṅgahitāni. Dhātusaṅgahenapi tā eva nava dhātuyo saṅgahitā. Rūpadhātudhammadhātuyo asaṅgahitā. Iti yāni tehi asaṅgahitāni dve āyatanāni , tāni rūpāyatanavajjehi navahi oḷārikāyatanehi, manāyatanena cāti dasahi asaṅgahitāni. Yāpi tehi asaṅgahitā dve dhātuyo, tā rūpadhātuvajjāhi navahi oḷārikadhātūhi, sattahi ca viññāṇadhātūhīti soḷasahi asaṅgahitāti veditabbā.",
  "atk-abh03a2:30": "177. Sattamapañhe – dvīhāyatanehīti rūpāyatanamanāyatanehi. Aṭṭhahi dhātūhīti rūpadhātuyā saddhiṁ sattahi viññāṇadhātūhi.",
  "atk-abh03a2:31": "178. Aṭṭhamapañhe – ekādasahāyatanehīti sappaṭighadhamme sandhāya dhammāyatanavajjehi, upādādhamme sandhāya phoṭṭhabbāyatanavajjehi. Dhātūsupi eseva nayo. Atthayojanā panettha heṭṭhā vuttanayeneva veditabbāti.",
  "atk-abh03a2:32": "Saṅgahitenaasaṅgahitapadavaṇṇanā.",
  "atk-abh03a2:33": "3. Tatiyanayo asaṅgahitenasaṅgahitapadavaṇṇanā",
  "atk-abh03a2:34": "179. Idāni asaṅgahitenasaṅgahitapadaṁ bhājetuṁ vedanākkhandhenātiādi āraddhaṁ. Tatridaṁ lakkhaṇaṁ – imasmiñhi vāre yaṁ khandhapadena asaṅgahitaṁ hutvā āyatanadhātupadehi saṅgahitaṁ, tassa khandhādīhi saṅgahaṁ pucchitvā vissajjanaṁ kataṁ. Taṁ pana rūpakkhandhaviññāṇakkhandhacakkhāyatanādīsu na yujjati. Rūpakkhandhena hi cattāro khandhā khandhasaṅgahena asaṅgahitā. Tesu tena ekadhammopi āyatanadhātusaṅgahena saṅgahito nāma natthi. Nanu ca vedanādayo dhammāyatanena saṅgahitāti? Saṅgahitā. Na pana rūpakkhandhova dhammāyatanaṁ, rūpakkhandhato hi sukhumarūpamattaṁ dhammāyatanaṁ bhajati. Tasmā ye dhammāyatanena saṅgahitā, na te rūpakkhandhena saṅgahitā nāma. Viññāṇakkhandhenapi itare cattāro khandhā asaṅgahitā. Tesu tena ekopi āyatanadhātusaṅgahena saṅgahito nāma natthi. Evaṁ saṅgahitatāya abhāvato etāni aññāni ca evarūpāni cakkhāyatanādīni padāni imasmiṁ vāre na gahitāni. Yāni pana padāni viññāṇena vā oḷārikarūpena vā asammissaṁ dhammāyatanekadesaṁ dīpenti, tāni idha gahitāni. Tesaṁ idamuddānaṁ –",
  "atk-abh03a2:35": "‘‘Tayo khandhā tathā saccā, indriyāni ca soḷasa;",
  "atk-abh03a2:36": "Padāni paccayākāre, cuddasūpari cuddasa.",
  "atk-abh03a2:37": "‘‘Samatiṁsa padā honti, gocchakesu dasasvatha;",
  "atk-abh03a2:38": "Duve cūḷantaradukā, aṭṭha honti mahantarā’’ti.",
  "atk-abh03a2:39": "Etesu pana padesu sadisavissajjanāni padāni ekato katvā sabbepi dvādasa pañhā vuttā. Tesu evaṁ khandhavibhāgo veditabbo. Āyatanadhātūsu pana bhedo natthi. Tattha paṭhamapañhe tāva – tīhi khandhehīti rūpasaññāsaṅkhārakkhandhehi. Āyatanadhātuyo pana dhammāyatanadhammadhātuvasena veditabbā.",
  "atk-abh03a2:40": "Tatrāyaṁ nayo – vedanākkhandhena hi nibbānañca sukhumarūpasaññāsaṅkhārā ca khandhasaṅgahena asaṅgahitā hutvā āyatanadhātusaṅgahena saṅgahitā. Tesu nibbānaṁ khandhasaṅgahaṁ na gacchati, sesā rūpasaññāsaṅkhārakkhandhehi saṅgahaṁ gacchanti. Āyatanadhātusaṅgahaṁ pana nibbānampi gacchateva. Tena vuttaṁ – ‘‘asaṅkhataṁ khandhato ṭhapetvā tīhi khandhehi, ekenāyatanena, ekāya dhātuyā saṅgahitā’’ti. Saññākkhandhapakkhe panettha saññaṁ apanetvā vedanāya saddhiṁ tayo khandhā saṅkhārādīsu saṅkhārakkhandhaṁ apanetvā rūpavedanāsaññāvasena tayo khandhā veditabbā.",
  "atk-abh03a2:41": "180. Dutiye – catūhi khandhehīti viññāṇavajjehi. Te hi nirodhena khandhasaṅgahena asaṅgahitā hutvā āyatanadhātusaṅgahena saṅgahitā.",
  "atk-abh03a2:42": "181. Tatiye – dvīhīti vedanāsaññākkhandhehi. Rūpārūpajīvitindriyena hi vedanāsaññāviññāṇakkhandhā ca khandhasaṅgahena asaṅgahitā. Tesu pana vedanāsaññāva āyatanadhātusaṅgahena saṅgahitā. Tena vuttaṁ – ‘‘vedanāsaññākkhandhehī’’ti. Iminā upāyena sabbattha khandhabhedo veditabbo. Ito parañhi khandhānaṁ nāmamattameva vakkhāma.",
  "atk-abh03a2:43": "182. Catutthe – tīhi khandhehīti itthindriyapurisindriyesu vedanāsaññāsaṅkhārehi, vedanāpañcake rūpasaññāsaṅkhārehi; saddhindriyādīsu phassapariyosānesu rūpavedanāsaññākkhandhehi. Vedanāya vedanākkhandhasadisova taṇhupādānakammabhavesu saṅkhārakkhandhasadisova vinicchayo.",
  "atk-abh03a2:44": "183. Pañcame – jātijarāmaraṇesu jīvitindriyasadisova. Jhānena pana nibbānaṁ sukhumarūpaṁ saññā ca khandhasaṅgahena asaṅgahitā hutvā āyatanadhātusaṅgahena saṅgahitā. Tasmā taṁ sandhāya rūpakkhandhasaññākkhandhānaṁ vasena dve khandhā veditabbā.",
  "atk-abh03a2:45": "184. Chaṭṭhe – sokādittaye vedanāya sadiso. Upāyāsādīsu saṅkhārasadiso. Puna vedanāya vedanākkhandhasadiso, saññāya saññākkhandhasadiso, cetanādīsu saṅkhārakkhandhasadiso vinicchayo. Iminā upāyena sattamapañhādīsupi saṅgahāsaṅgaho veditabboti.",
  "atk-abh03a2:46": "Asaṅgahitenasaṅgahitapadavaṇṇanā.",
  "atk-abh03a2:47": "4. Catutthanayo saṅgahitenasaṅgahitapadavaṇṇanā",
  "atk-abh03a2:48": "191. Idāni saṅgahitenasaṅgahitapadaṁ bhājetuṁ samudayasaccenātiādi āraddhaṁ. Tattha yaṁ khandhādīhi saṅgahitena khandhādivasena saṅgahitaṁ, puna tasseva khandhādīhi saṅgahaṁ pucchitvā vissajjanaṁ kataṁ. Taṁ khandhāyatanadhātūsu ekampi sakalakoṭṭhāsaṁ gahetvā ṭhitapadesu na yujjati. Sakalena hi khandhādipadena aññaṁ khandhādivasena saṅgahitaṁ nāma natthi, yaṁ attano saṅgāhakaṁ saṅgaṇhitvā puna teneva saṅgahaṁ gaccheyya. Tasmā tathārūpāni padāni imasmiṁ vāre na gahitāni. Yāni pana padāni saṅkhārekadesaṁ vā aññena asammissaṁ dīpenti – vedanekadesaṁ vā sukhumarūpaṁ vā saddekadesaṁ vā, tāni idha gahitāni. Tesaṁ idamuddānaṁ –",
  "atk-abh03a2:49": "‘‘Dve saccā pannarasindriyā, ekādasa paṭiccapadā;",
  "atk-abh03a2:50": "Uddhaṁ puna ekādasa, gocchakapadamettha tiṁsavidha’’nti.",
  "atk-abh03a2:51": "Pañhā panettha dveyeva honti. Tattha yaṁ pucchāya uddhaṭaṁ padaṁ, tadeva yehi dhammehi khandhādivasena saṅgahitaṁ, te dhamme sandhāya sabbattha ekena khandhenātiādi vuttaṁ. Tatrāyaṁ nayo – samudayasaccena hi taṇhāvajjā sesā saṅkhārā khandhādisaṅgahena saṅgahitā. Puna tehi taṇhāva saṅgahitā. Sā taṇhā puna saṅkhāreheva khandhādisaṅgahena saṅgahitāti. Eseva nayo sabbattha. Arūpadhammapucchāsu panettha saṅkhārakkhandho vā vedanākkhandho vā eko khandho nāma. Rūpadhammapucchāsu rūpakkhandho. Paridevapucchāya saddāyatanaṁ ekaṁ āyatanaṁ nāma. Saddadhātu ekā dhātu nāma, sesaṭṭhānesu dhammāyatanadhammadhātuvaseneva attho veditabboti.",
  "atk-abh03a2:52": "Saṅgahitenasaṅgahitapadavaṇṇanā.",
  "atk-abh03a2:53": "5. Pañcamanayo asaṅgahitenaasaṅgahitapadavaṇṇanā",
  "atk-abh03a2:54": "193. Idāni asaṅgahitena asaṅgahitapadaṁ bhājetuṁ rūpakkhandhenātiādi āraddhaṁ. Tattha yaṁ khandhādīhi asaṅgahitena khandhādivasena asaṅgahitaṁ, puna tasseva khandhādīhi asaṅgahaṁ pucchitvā vissajjanaṁ kataṁ. Taṁ pañcakkhandhaggāhakesu dukkhasaccādīsu viññāṇena saddhiṁ sukhumarūpaggāhakesu anidassanaappaṭighādīsu ca padesu na yujjati. Tādisena hi padena nibbānaṁ khandhasaṅgahamattaṁ na gaccheyya. Sesā khandhādīhi asaṅgahitadhammā nāma natthi. Tasmā tathārūpāni padāni imasmiṁ vāre na gahitāni. Yāni pana pañcakkhandhe viññāṇañca sukhumarūpena saddhiṁ ekato na dīpenti, tāni idha gahitāni. Tesaṁ idamuddānaṁ –",
  "atk-abh03a2:55": "‘‘Sabbe khandhā tathāyatanadhātuyo saccato tayo;",
  "atk-abh03a2:56": "Indriyānipi sabbāni, tevīsati paṭiccato.",
  "atk-abh03a2:57": "‘‘Parato soḷasa padā, tecattālīsakaṁ tike;",
  "atk-abh03a2:58": "Gocchake sattati dve ca, satta cūḷantare padā.",
  "atk-abh03a2:59": "‘‘Mahantare padā vuttā, aṭṭhārasa tato paraṁ;",
  "atk-abh03a2:60": "Aṭṭhāraseva ñātabbā, sesā idha na bhāsitā’’ti.",
  "atk-abh03a2:61": "Pañhā panettha sadisavissajjanānaṁ vasena samodhānetvā katihi saddhiṁ sabbepi catuttiṁsa honti. Tattha yaṁ pucchāya uddhaṭaṁ padaṁ, tadeva yehi khandhādīhi asaṅgahitaṁ, te dhamme sandhāya ekena khandhenātiādi vuttaṁ.",
  "atk-abh03a2:62": "Tatrāyaṁ nayo – rūpakkhandhena hi cattāro khandhā nibbānañca khandhasaṅgahena asaṅgahitā. Āyatanadhātusaṅgahena pana ṭhapetvā viññāṇaṁ avasesā saṅgahitāti viññāṇameva tīhipi khandhasaṅgahādīhi asaṅgahitaṁ nāma. Puna tena viññāṇena saddhiṁ nibbānena cattāro khandhā khandhādisaṅgahena asaṅgahitā. Te sabbepi puna viññāṇeneva khandhādisaṅgahena asaṅgahitāti ekena khandhena, ekenāyatanena, sattahi dhātūhi asaṅgahitā nāma honti. Atha vā – yadetaṁ rūpakkhandhena viññāṇameva tīhi khandhādisaṅgahehi asaṅgahitaṁ, tehipi viññāṇadhammehi te rūpadhammāva tīhi saṅgahehi asaṅgahitā. Puna te rūpadhammā viññāṇeneva tīhi saṅgahehi asaṅgahitā. Viññāṇañca khandhato eko viññāṇakkhandho hoti, āyatanato ekaṁ manāyatanaṁ, dhātuto satta viññāṇadhātuyo. Tasmā ‘‘ekena khandhenā’’tiādi vuttaṁ. Iminā upāyena sabbattha yaṁ pucchāya uddhaṭaṁ padaṁ, tadeva yehi dhammehi khandhādivasena asaṅgahitaṁ, tesaṁ dhammānaṁ vasena khandhādayo veditabbā. Tattha dutiyapañhe tāva – rūpaviññāṇānaṁ vasena veditabbā. Vedanādayo hi rūpaviññāṇeheva khandhādisaṅgahena asaṅgahitā. Te ca dve khandhā ekādasāyatanāni sattarasa dhātuyo honti.",
  "atk-abh03a2:63": "195. Tatiyapañhe – viññāṇaṁ rūpādīhi catūhi asaṅgahitanti tesaṁ vasena khandhādayo veditabbā.",
  "atk-abh03a2:64": "196. Catutthapañhe – cakkhāyatanaṁ vedanādīhi catūhīti iminā nayena sabbattha khandhādayo veditabbā. Pariyosāne – rūpañca dhammāyatananti uddānagāthāya dassitadhammāyeva aññenākārena saṅkhipitvā dassitāti.",
  "atk-abh03a2:65": "Asaṅgahitenaasaṅgahitapadavaṇṇanā.",
  "atk-abh03a2:66": "6. Chaṭṭhanayo sampayogavippayogapadavaṇṇanā",
  "atk-abh03a2:67": "228. Idāni sampayogavippayogapadaṁ bhājetuṁ rūpakkhandhotiādi āraddhaṁ. Tattha yaṁ labbhati yañca na labbhati taṁ sabbaṁ pucchāya gahitaṁ. Vissajjane pana yaṁ na labbhati, taṁ natthīti paṭikkhittaṁ. Catūhi sampayogo, catūhi vippayogo; sabhāgo visabhāgoti hi vacanato catūhi arūpakkhandheheva sabhāgānaṁ ekasantānasmiṁ ekakkhaṇe uppannānaṁ arūpakkhandhānaṁyeva aññamaññaṁ sampayogo labbhati. Rūpadhammānaṁ pana rūpena nibbānena vā, nibbānassa ca rūpena saddhiṁ sampayogo nāma natthi. Tathā rūpanibbānānaṁ arūpakkhandhehi, visabhāgā hi te tesaṁ. Yathā ca arūpakkhandhānaṁ rūpanibbānehi, evaṁ bhinnasantānehi nānākkhaṇikehi arūpadhammehipi saddhiṁ natthiyeva. Tepi hi tesaṁ santānakkhaṇavisabhāgatāya visabhāgāyeva. Ayaṁ pana visabhāgatā saṅgahaṭṭhena virujjhanato saṅgahanaye natthi. Gaṇanūpagamattañhi saṅgahaṭṭho. Sampayoganaye pana atthi, ekuppādatādilakkhaṇañhi sampayogaṭṭhoti. Evamettha yassa ekadhammenapi sampayogalakkhaṇaṁ na yujjhati, tassa pucchāya saṅgahaṁ katvāpi natthīti paṭikkhepo kato. Yassa vippayogalakkhaṇaṁ yujjati, tassa vippayogo dassito. Yāni pana padāni sattasu viññāṇadhātūsu ekāyapi avippayutte rūpena nibbānena vā missakadhamme dīpenti, tāni sabbathāpi idha na yujjantīti na gahitāni. Tesaṁ idamuddānaṁ –",
  "atk-abh03a2:68": "‘‘Dhammāyatanaṁ dhammadhātu, dukkhasaccañca jīvitaṁ;",
  "atk-abh03a2:69": "Saḷāyatanaṁ nāmarūpaṁ, cattāro ca mahābhavā.",
  "atk-abh03a2:70": "‘‘Jātijarā ca maraṇaṁ, tikesvekūnavīsati;",
  "atk-abh03a2:71": "Gocchakesu ca paññāsa, aṭṭha cūḷantare padā.",
  "atk-abh03a2:72": "‘‘Mahantare pannarasa, aṭṭhārasa tato pare;",
  "atk-abh03a2:73": "Tevīsa padasataṁ etaṁ, sampayoge na labbhatī’’ti.",
  "atk-abh03a2:74": "Dhammāyatanañhi rūpanibbānamissakattā tasmiṁ apariyāpannena viññāṇenapi na sakkā sampayuttanti vattuṁ. Yasmā panettha vedanādayo viññāṇena sampayuttā, tasmā vippayuttantipi na sakkā vattuṁ. Sesesupi eseva nayo. Evaṁ sabbatthāpi etāni na yujjantīti idha na gahitāni. Sesāni khandhādīni yujjantīti tāni gahetvā ekekavasena ca samodhānena ca pañhavissajjanaṁ kataṁ. Tesu pañhesu, paṭhame – ekenāyatanenāti manāyatanena. Kehicīti dhammāyatanadhammadhātupariyāpannehi vedanāsaññāsaṅkhārehi.",
  "atk-abh03a2:75": "229. Dutiye – tīhīti pucchitaṁ pucchitaṁ ṭhapetvā sesehi. Kehici sampayuttoti vedanākkhandho saññāsaṅkhārehi. Itarepi attānaṁ ṭhapetvā itarehi. Kehici vippayuttoti rūpanibbānehi. Evaṁ sabbattha rūpassa vippayoge dhammāyatanadhammadhātūsu arūpaṁ, arūpassa vippayoge rūpaṁ daṭṭhabbaṁ. Tatiyapañho uttānatthova.",
  "atk-abh03a2:76": "231. Catutthe – ‘katihi khandhehī’tiādiṁ avatvā sampayuttanti natthīti vuttaṁ. Taṁ pana khandhādīnaṁyeva vasena veditabbaṁ. Paratopi evarūpesu pañhesu eseva nayo. Ādipañhasmiñhi sarūpato dassetvā parato pāḷi saṁkhittā. Iminā nayena sabbattha atthayojanā veditabbā. Yattha pana nātipākaṭā bhavissati, tattha naṁ pākaṭaṁ katvāva gamissāma.",
  "atk-abh03a2:77": "234.Soḷasahi dhātūhīti cakkhuviññāṇadhātu tāva attānaṁ ṭhapetvā chahi viññāṇadhātūhi, dasahi ca rūpadhātūhi. Sesāsupi eseva nayo.",
  "atk-abh03a2:78": "235.Tīhikhandhehīti saṅkhārakkhandhaṁ ṭhapetvā sesehi. Ekāya dhātuyāti manoviññāṇadhātuyā. Samudayamaggānañhi aññāya dhātuyā sampayogo natthi. Ekena khandhenāti saṅkhārakkhandhena. Ekenāyatanenāti dhammāyatanena. Ekāyadhātuyāti dhammadhātuyā. Etesu hi taṁ saccadvayaṁ kehici sampayuttaṁ.",
  "atk-abh03a2:79": "238. Sukhindriyādipañhe – tīhīti saññāsaṅkhāraviññāṇehi. Ekāya dhātuyāti kāyaviññāṇadhātuyā, manoviññāṇadhātuyā ca. Chahi dhātūhīti kāyaviññāṇadhātuvajjāhi.",
  "atk-abh03a2:80": "245. Rūpabhavapañhe – sabbesampi arūpakkhandhānaṁ arūpāyatanānañca atthitāya na kehicīti vuttaṁ. Ghānajivhākāyaviññāṇadhātūnaṁ pana natthitāya tīhi dhātūhi vippayuttoti vuttaṁ.",
  "atk-abh03a2:81": "256. Adhimokkhapañhe – dvīhi dhātūhīti manodhātumanoviññāṇadhātūhi. Pannarasahīti sesāhi dasahi rūpadhātūhi, pañcahi ca cakkhuviññāṇādīhi.",
  "atk-abh03a2:82": "257. Kusalapañhe – kusalehi catunnampi khandhānaṁ gahitattā sampayogo paṭikkhitto.",
  "atk-abh03a2:83": "258. Vedanāttikapañhe – ekena khandhenāti vedanākkhandheneva. Pannarasahīti cakkhusotaghānajivhāviññāṇadhātumanodhātūhi ceva rūpadhātūhi ca. Ekādasahīti kāyaviññāṇadhātuyā saddhiṁ rūpadhātūhi.",
  "atk-abh03a2:84": "262. Nevavipākanavipākadhammadhammapañhe – pañcahīti cakkhuviññāṇādīhi. Anupādinnaanupādāniyapañhe – chahīti manoviññāṇadhātuvajjāhi. Savitakkasavicārapañhe – pannarasahīti pañcahi viññāṇehi saddhiṁ rūpadhātūhi. Avitakkavicāramattapañhe – ekena khandhenātiādi saṅkhārakkhandhavaseneva veditabbaṁ. Dutiyajjhānavicārañhi ṭhapetvā sesā avitakkavicāramattā nāma. Pītiṁ ṭhapetvā sesā pītisahagatā. Tattha vicāro vicārena, pīti ca pītiyā na sampayuttāti saṅkhārakkhandhadhammāyatanadhammadhātūsu kehici sampayuttā nāma. Soḷasahīti dhammadhātumanoviññāṇadhātuvajjāheva. Avitakkaavicārapañhe – ekāya dhātuyāti manodhātuyā. Sukhasahagatā upekkhāsahagatā ca vedanāttike vuttāva. Dassanenapahātabbādayo kusalasadisāva.",
  "atk-abh03a2:85": "271.Parittārammaṇaṁ vipākadhammasadisaṁ. Ekāya dhātuyāti dhammadhātuyā. Kehicīti ye tattha parittārammaṇā na honti, tehi. Dhammadhātu pana parittārammaṇānaṁ channaṁ cittuppādānaṁ vasena catūhi khandhehi saṅgahitattā paṭhamapaṭikkhepameva bhajati. Mahaggatārammaṇādayo kusalasadisāva.",
  "atk-abh03a2:86": "273. Anuppannesu – pañcahi dhātūhīti cakkhuviññāṇādīhi. Tāni hi ekantena uppādidhammabhūtāneva, uppannakoṭṭhāsampi pana bhajanti. Paccuppannārammaṇādayo parittārammaṇasadisāva . Hetuādayo samudayasadisāva. Sahetukā ceva na ca hetūpi pītisahagatasadisāva. Tathā parāmāsasampayuttā. Anupādinnā anuppannasadisāva. Sesaṁ sabbattha uttānatthamevāti.",
  "atk-abh03a2:87": "Sampayogavippayogapadavaṇṇanā.",
  "atk-abh03a2:88": "7. Sattamanayo sampayuttenavippayuttapadavaṇṇanā",
  "atk-abh03a2:89": "306. Idāni sampayuttenavippayuttapadaṁ bhājetuṁ vedanākkhandhenātiādi āraddhaṁ. Tatridaṁ lakkhaṇaṁ – imasmiñhi vāre pucchāya uddhaṭapadena ye dhammā sampayuttā, tehi ye dhammā vippayuttā, tesaṁ khandhādīhi vippayogaṁ pucchitvā vissajjanaṁ kataṁ. Taṁ pana rūpakkhandhādīsu na yujjati. Rūpakkhandhena hi sampayuttā nāma natthi. Tasmā tañca aññāni ca evarūpāni padāni imasmiṁ vāre na gahitāni. Yāni pana padāni dhammadhātuyā sampayutte dhamme viññāṇañca aññena asammissaṁ dīpenti, tāni idha gahitāni. Tesaṁ idamuddānaṁ –",
  "atk-abh03a2:90": "‘‘Cattāro khandhāyatanañca ekaṁ,",
  "atk-abh03a2:91": "Dve indriyā dhātupadāni satta;",
  "atk-abh03a2:92": "Tayo paṭiccā atha phassasattakaṁ,",
  "atk-abh03a2:93": "Tike tayo satta mahantare ca.",
  "atk-abh03a2:94": "‘‘Ekaṁ savitakkaṁ, savicāramekaṁ;",
  "atk-abh03a2:95": "Yuttaṁ upekkhāya ca ekamevā’’ti.",
  "atk-abh03a2:96": "Pariyosāne – khandhā caturotiādināpi ayamevattho saṅgahito. Tattha yāni padāni sadisavissajjanāni, tāni uppaṭipāṭiyāpi samodhānetvā tattha vedanākkhandhādikā pañhā katā. Tesu evaṁ khandhādivibhāgo veditabbo. Vedanākkhandhādipañhe tāva – ekenāti manāyatanena. Sattahīti viññāṇadhātūhi. Kehicīti dhammāyatane vedanādīhi. Viññāṇadhātupañhe – te dhammā na kehicīti te pucchāya uddhaṭapadaṁ viññāṇadhātuṁ ṭhapetvā sesā cha viññāṇadhātudhammā, rūpaṁ, nibbānañca. Tehi sabbesaṁ khandhāyatanānaṁ saṅgahitattā na kehici khandhehi āyatanehi vā vippayuttā. Ekāya dhātuyāti yā yā pucchāya uddhaṭā hoti tāya tāya.",
  "atk-abh03a2:97": "309. Upekkhindriyapañhe – pañcahīti upekkhāsampayuttāhi cakkhuviññāṇadhātuādīhi. Iminā nayena sabbattha pucchāya uddhaṭapadeneva saddhiṁ vippayuttānaṁ vasena attho veditabboti.",
  "atk-abh03a2:98": "Sampayuttenavippayuttapadavaṇṇanā.",
  "atk-abh03a2:99": "8. Aṭṭhamanayo vippayuttenasampayuttapadavaṇṇanā",
  "atk-abh03a2:100": "317. Idāni vippayuttenasampayuttapadaṁ bhājetuṁ rūpakkhandhenātiādi āraddhaṁ. Tattha sabbāpi pucchā moghapucchāva . Rūpakkhandhena hi vippayuttā nāma cattāro khandhā, tesaṁ aññehi sampayogo natthi. Vedanākkhandhena vippayuttaṁ rūpaṁ nibbānañca, tassa ca kenaci sampayogo natthi. Evaṁ sabbapadesu. Vippayuttānaṁ pana sampayogābhāvo veditabbo. Iti pucchāya moghattā sabbavissajjanesu natthi natthiicceva vuttanti.",
  "atk-abh03a2:101": "Vippayuttenasampayuttapadavaṇṇanā.",
  "atk-abh03a2:102": "9. Navamanayo sampayuttenasampayuttapadavaṇṇanā",
  "atk-abh03a2:103": "319. Idāni sampayuttenasampayuttapadaṁ bhājetuṁ vedanākkhandhenātiādi āraddhaṁ. Tattha yaṁ khandhādivasena sampayuttaṁ, puna tasseva khandhādīhi sampayogaṁ pucchitvā vissajjanaṁ kataṁ. Taṁ rūpena vā rūpamissakehi vā sabbarūpakkhandhasaṅgāhakehi vā padehi saddhiṁ na yujjati. Rūpena hi rūpamissakena vā aññesaṁ sampayogo natthi. Sabbarūpakkhandhasaṅgāhakehi sabbesaṁ sampayogārahānaṁ khandhādīnaṁ gahitattā aññaṁyeva natthi, yaṁ tena saha sampayogaṁ gaccheyya. Tasmā tathārūpāni padāni idha na gahitāni. Yāni pana padāni rūpena asammissaṁ arūpekadesaṁ dīpenti, tāni idha gahitāni. Tesaṁ idamuddānaṁ –",
  "atk-abh03a2:104": "‘‘Arūpakkhandhā cattāro, manāyatanameva ca;",
  "atk-abh03a2:105": "Viññāṇadhātuyo satta, dve saccā cuddasindriyā.",
  "atk-abh03a2:106": "‘‘Paccaye dvādasa padā, tato upari soḷasa;",
  "atk-abh03a2:107": "Tikesu aṭṭha gocchake, tecattālīsameva ca.",
  "atk-abh03a2:108": "‘‘Mahantaraduke satta, padā piṭṭhidukesu cha;",
  "atk-abh03a2:109": "Navamassa padassete, niddese saṅgahaṁ gatā’’ti.",
  "atk-abh03a2:110": "Sabbapañhesu pana ye dhammā pucchāya uddhaṭā, te yehi sampayuttā honti, tesaṁ vasena khandhādibhedo veditabbo . Vedanākkhandhena hi itare tayo khandhā sampayuttā, puna tehi vedanākkhandho sampayutto. So tehi saññādīhi tīhi khandhehi, ekena manāyatanena, sattahi viññāṇadhātūhi, ekasmiṁ dhammāyatane, dhammadhātuyā ca, kehici saññāsaṅkhāreheva sampayutto. Eseva nayo sabbatthāti.",
  "atk-abh03a2:111": "Sampayuttenasampayuttapadavaṇṇanā.",
  "atk-abh03a2:112": "10. Dasamanayo vippayuttenavippayuttapadavaṇṇanā",
  "atk-abh03a2:113": "353. Idāni vippayuttenavippayuttapadaṁ bhājetuṁ rūpakkhandhenātiādi āraddhaṁ. Tattha ye sampayogavippayogapadaniddese rūpakkhandhādayo dhammā uddhaṭā, sabbapucchāsu teyeva uddhaṭā. Sadisavissajjanānaṁ pana ekato gahitattā padāni aññāya paṭipāṭiyā āgatāni. Tattha yaṁ padaṁ pucchāya uddhaṭaṁ, taṁ yehi dhammehi vippayuttaṁ, tesaṁ vasena khandhādivibhāgo veditabbo. Rūpakkhandhena hi vedanādayo vippayuttā, tehi ca rūpakkhandho vippayutto. Nibbānaṁ pana sukhumarūpagatikameva. So rūpakkhandho catūhi khandhehi, ekena manāyatanena sattahi viññāṇadhātūhi, dhammāyatanadhammadhātūsu, kehici vedanādīhi dhammeheva vippayutto. Eseva nayo sabbatthāti.",
  "atk-abh03a2:114": "Vippayuttenavippayuttapadavaṇṇanā.",
  "atk-abh03a2:115": "11. Ekādasamanayo saṅgahitenasampayuttavippayuttapadavaṇṇanā",
  "atk-abh03a2:116": "409. Idāni saṅgahitenasampayuttavippayuttapadaṁ bhājetuṁ samudayasaccenātiādi āraddhaṁ. Tattha ye saṅgahitenasaṅgahitapadaniddese samudayasaccādayova dhammā uddhaṭā, sabbapucchāsu teyeva uddhaṭā. Sadisavissajjanānaṁ pana ekato gahitattā padāni aññāya paṭipāṭiyā āgatāni. Tattha ye dhammā pucchāya uddhaṭapadena khandhādisaṅgahena saṅgahitā, tesaṁ yehi sampayogo vā vippayogo vā hoti, tesaṁ vasena khandhādivibhāgo veditabbo.",
  "atk-abh03a2:117": "Tatrāyaṁ nayo – samudayasaccena tāva saṅkhārakkhandhapariyāpannā dhammā khandhādisaṅgahena saṅgahitā. Te ca sesehi tīhi khandhehi, ekena manāyatanena, sattahi viññāṇadhātūhi, saṅkhārakkhandhe dhammāyatanadhammadhātūsu ca ṭhapetvā taṇhaṁ sesehi sampayuttattā kehici sampayuttā nāma. Ekena pana rūpakkhandhena, dasahi rūpāyatanehi, rūpadhātūhi ca vippayuttā, ekasmiṁ dhammāyatane dhammadhātuyā ca, rūpanibbānehi vippayuttattā kehici vippayuttā nāma. Iminā upāyena sabbattha attho veditabboti.",
  "atk-abh03a2:118": "Saṅgahitenasampayuttavippayuttapadavaṇṇanā.",
  "atk-abh03a2:119": "12. Dvādasamanayo sampayuttenasaṅgahitāsaṅgahitapadavaṇṇanā",
  "atk-abh03a2:120": "417. Idāni sampayuttenasaṅgahitāsaṅgahitapadaṁ bhājetuṁ vedanākkhandhenātiādi āraddhaṁ. Tattha ye sampayuttenasampayuttapadaniddese vedanākkhandhādayo dhammā uddhaṭā, sabbapucchāsu teyeva uddhaṭā. Tattha ye dhammā pucchāya uddhaṭapadena sampayuttā, tesaṁ yehi saṅgaho vā asaṅgaho vā hoti, tesaṁ vasena khandhādibhedo veditabbo.",
  "atk-abh03a2:121": "Tatrāyaṁ nayo – vedanākkhandho hi saññādīhi sampayutto. Te saññādayo tīhi saññādikkhandhehi, dvīhi dhammāyatanamanāyatanehi, dhammadhātuyā ceva, sattahi ca viññāṇadhātūhīti aṭṭhahi dhātūhi saṅgahitā, sesāhi khandhāyatanadhātūhi asaṅgahitā. Iminā upāyena sabbattha attho veditabboti.",
  "atk-abh03a2:122": "Sampayuttenasaṅgahitāsaṅgahitapadavaṇṇanā.",
  "atk-abh03a2:123": "13. Terasamanayo asaṅgahitenasampayuttavippayuttapadavaṇṇanā",
  "atk-abh03a2:124": "448. Idāni asaṅgahitenasampayuttavippayuttapadaṁ bhājetuṁ rūpakkhandhenātiādi āraddhaṁ. Tattha ye pañcame asaṅgahitenaasaṅgahitapadaniddese rūpakkhandhena sadisapañhā dhammā, ye ca arūpabhavena sadisā, teyeva uddhaṭā. Sesā pana na ruhantīti na uddhaṭā. Vedanākkhandhena hi khandhādivasena pana rūpārūpadhammā asaṅgahitā honti. Tesañca sampayogo nāma natthi. Tasmā yāni padāni ruhanti, tāneva sadisavissajjanehi saddhiṁ samodhānetvā uddhaṭāni. Tattha ye dhammā pucchāya uddhaṭadhammehi khandhādivasena asaṅgahitā, te yehi sampayuttā ca vippayuttā ca, tesaṁ vasena khandhādivibhāgo veditabbo.",
  "atk-abh03a2:125": "Tatrāyaṁ nayo – rūpakkhandhena tāva viññāṇameva tīhi saṅgahehi asaṅgahitaṁ. Taṁ vedanādīhi tīhi khandhehi, dhammāyatanadhammadhātūsu ca vedanādīheva sampayuttaṁ. Ekena rūpakkhandhena, dasahi rūpāyatanarūpadhātūhi, dhammāyatanadhammadhātūsu ca rūpanibbānadhammehi vippayuttaṁ. Taṁ sandhāya te dhammā tīhi khandhehītiādi vuttaṁ. Iminā nayena sabbattha attho veditabboti.",
  "atk-abh03a2:126": "Asaṅgahitenasampayuttavippayuttapadavaṇṇanā.",
  "atk-abh03a2:127": "14. Cuddasamanayo vippayuttenasaṅgahitāsaṅgahitapadavaṇṇanā",
  "atk-abh03a2:128": "456. Idāni vippayuttenasaṅgahitāsaṅgahitapadaṁ bhājetuṁ rūpakkhandhenātiādi āraddhaṁ. Tattha yesaṁ padānaṁ vippayogo na ruhati, tāni imasmiṁ vāre na gahitāni. Kāni pana tānīti? Dhammāyatanādīni. Dhammāyatanassa hi khandhādīsu ekenāpi vippayogo na ruhati. Dhammadhātuādīsupi eseva nayo. Tesaṁ idamuddānaṁ –",
  "atk-abh03a2:129": "‘‘Dhammāyatanaṁ dhammadhātu, jīvitindriyameva ca;",
  "atk-abh03a2:130": "Nāmarūpapadañceva, saḷāyatanameva ca.",
  "atk-abh03a2:131": "‘‘Jātiādittayaṁ ekaṁ, padaṁ vīsatime tike;",
  "atk-abh03a2:132": "Tikāvasānikaṁ ekaṁ, satta cūḷantare padā.",
  "atk-abh03a2:133": "‘‘Daseva gocchake honti, mahantaramhi cuddasa;",
  "atk-abh03a2:134": "Cha padāni tato uddhaṁ sabbānipi samāsato;",
  "atk-abh03a2:135": "Padāni ca na labbhanti, cattālīsañca satta cā’’ti.",
  "atk-abh03a2:136": "Pariyosāne ca – dhammāyatanaṁ dhammadhātūti gāthāpi imamevatthaṁ dīpetuṁ vuttā. Imāni pana ṭhapetvā sesāni sabbānipi labbhanti. Tesu khandhādivibhāgo vuttanayānusāreneva veditabboti.",
  "atk-abh03a2:137": "Vippayuttenasaṅgahitāsaṅgahitapadavaṇṇanā.",
  "atk-abh03a2:138": "Nigamanakathā",
  "atk-abh03a2:139": "Ettāvatā ca –",
  "atk-abh03a2:140": "Dhātuppabhedakusalo, yaṁ dhātukathaṁ tathāgato āha;",
  "atk-abh03a2:141": "Tassā nayamukhabheda-ppakāsanaṁ niṭṭhitaṁ hoti.",
  "atk-abh03a2:142": "Iminā nayamukhabheda-ppakāsanena hi vibhāvinā sakkā;",
  "atk-abh03a2:143": "Ñātuṁ sabbepi nayā, saṅkhepakathāva iti vuttā.",
  "atk-abh03a2:144": "Ekekassa pana sace, padassa vitthārameva bhāseyyaṁ;",
  "atk-abh03a2:145": "Vacanañca ativiya bahuṁ, bhaveyya attho ca aviseso.",
  "atk-abh03a2:146": "Iti ūnabhāṇavāradvayāya, yaṁ tantiyā mayā etaṁ;",
  "atk-abh03a2:147": "Kurunā pattaṁ puññaṁ, sukhāya taṁ hotu lokassāti.",
  "atk-abh03a2:148": "Dhātukathā-aṭṭhakathā niṭṭhitā.",
  "atk-abh03a2:149": " Namo tassa bhagavato arahato sammāsambuddhassa",
  "atk-abh03a2:150": "Abhidhammapiṭake"
}