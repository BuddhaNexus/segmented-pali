{
  "atk-abh02a13:0": "14. Sikkhāpadavibhaṅgo",
  "atk-abh02a13:1": "1. Abhidhammabhājanīyavaṇṇanā",
  "atk-abh02a13:2": "703. Idāni tadanantare sikkhāpadavibhaṅge pañcāti gaṇanaparicchedo. Sikkhāpadānīti sikkhitabbapadāni; sikkhākoṭṭhāsāti attho. Apica upari āgatā sabbepi kusalā dhammā sikkhitabbato sikkhā. Pañcasu pana sīlaṅgesu yaṁkiñci aṅgaṁ tāsaṁ sikkhānaṁ patiṭṭhānaṭṭhena padanti sikkhānaṁ padattā sikkhāpadāni. Pāṇātipātāti pāṇassa atipātā ghātanā māraṇāti attho. Veramaṇīti virati. Adinnādānāti adinnassa ādānā; parapariggahitassa haraṇāti attho. Kāmesūti vatthukāmesu. Micchācārāti kilesakāmavasena lāmakācārā. Musāvādāti abhūtavādato. Surāmerayamajjapamādaṭṭhānāti ettha surāti piṭṭhasurā, pūvasurā, odanasurā, kiṇṇapakkhittā, sambhārasaṁyuttāti pañca surā. Merayanti pupphāsavo, phalāsavo, guḷāsavo, madhvāsavo, sambhārasaṁyuttoti pañca āsavā. Tadubhayampi madanīyaṭṭhena majjaṁ. Yāya cetanāya taṁ pivanti, sā pamādakāraṇattā pamādaṭṭhānaṁ; tasmā surāmerayamajjapamādaṭṭhānā. Ayaṁ tāvettha mātikānikkhepassa attho.",
  "atk-abh02a13:3": "704. Padabhājanīye pana yasmiṁ samaye kāmāvacarantiādi sabbaṁ heṭṭhā vuttanayattā uttānatthameva. Yasmā pana na kevalaṁ viratiyeva sikkhāpadaṁ, cetanāpi sikkhāpadameva, tasmā taṁ dassetuṁ dutiyanayo dassito. Yasmā ca na kevalaṁ eteyeva dve dhammā sikkhāpadaṁ, cetanāsampayuttā pana paropaṇṇāsadhammāpi sikkhitabbakoṭṭhāsato sikkhāpadameva, tasmā tatiyanayopi dassito.",
  "atk-abh02a13:4": "Tattha duvidhaṁ sikkhāpadaṁ pariyāyasikkhāpadaṁ nippariyāyasikkhāpadañca. Tattha virati nippariyāyasikkhāpadaṁ. Sā hi ‘‘pāṇātipātā veramaṇī’’ti pāḷiyaṁ āgatā, no cetanā. Viramanto ca tāya eva tato tato viramati, na cetanāya. Cetanaṁ pana āharitvā dassesi. Tathā sesacetanāsampayuttadhamme. Vītikkamakāle hi veracetanā dussīlyaṁ nāma. Tasmā sā viratikālepi susīlyavasena vuttā. Phassādayo taṁsampayuttattā gahitāti.",
  "atk-abh02a13:5": "Idāni etesu sikkhāpadesu ñāṇasamuttejanatthaṁ imesaṁ pāṇātipātādīnaṁ dhammato, koṭṭhāsato, ārammaṇato, vedanāto, mūlato, kammato, sāvajjato, payogato ca vinicchayo veditabbo.",
  "atk-abh02a13:6": "Tattha ‘dhammato’ti pañcapete pāṇātipātādayo cetanādhammāva honti. ‘Koṭṭhāsato’ pañcapi kammapathā eva.",
  "atk-abh02a13:7": "‘Ārammaṇato’ pāṇātipāto jīvitindriyārammaṇo. Adinnādānaṁ sattārammaṇaṁ vā saṅkhārārammaṇaṁ vā. Micchācāro itthipurisārammaṇo. Musāvādo sattārammaṇo vā saṅkhārārammaṇo vā. Surāpānaṁ saṅkhārārammaṇaṁ.",
  "atk-abh02a13:8": "‘Vedanāto’ pāṇātipāto dukkhavedano. Adinnādānaṁ tivedanaṁ. Tañhi haṭṭhatuṭṭhassa adinnaṁ ādiyato sukhavedanaṁ hoti, bhītakāle dukkhavedanaṁ, majjhattassa hutvā gaṇhato adukkhamasukhavedanaṁ. Micchācāro sukhavedano vā adukkhamasukhavedano vā. Musāvādo adinnādānaṁ viya tivedano. Surāpānaṁ sukhamajjhattavedanaṁ.",
  "atk-abh02a13:9": "‘Mūlato’ pāṇātipāto dosamohamūlo. Adinnādānaṁ kiñcikāle lobhamohamūlaṁ, kiñcikāle dosamohamūlaṁ. Micchācāro lobhamohamūlo. Musāvādo kiñcikāle lobhamohamūlo, kiñcikāle dosamohamūlo. Surāpānaṁ lobhamohamūlaṁ.",
  "atk-abh02a13:10": "‘Kammato’ musāvādo cettha vacīkammaṁ. Sesā kāyakammameva.",
  "atk-abh02a13:11": "‘Sāvajjato’ pāṇātipāto atthi appasāvajjo, atthi mahāsāvajjo. Tathā adinnādānādīni. Tesaṁ nānākaraṇaṁ heṭṭhā dassitameva.",
  "atk-abh02a13:12": "Ayaṁ pana aparo nayo – kunthakipillikassa hi vadho appasāvajjo, tato mahantatarassa mahāsāvajjo; sopi appasāvajjo, tato mahantatarāya sakuṇikāya mahāsāvajjo; tato godhāya, tato sasakassa, tato migassa, tato gavayassa, tato assassa, tato hatthissa vadho mahāsāvajjo, tatopi dussīlamanussassa , tato gorūpasīlakamanussassa, tato saraṇagatassa, tato pañcasikkhāpadikassa, tato sāmaṇerassa, tato puthujjanabhikkhuno , tato sotāpannassa, tato sakadāgāmissa, tato anāgāmissa, tato khīṇāsavassa vadho atimahāsāvajjoyeva.",
  "atk-abh02a13:13": "Adinnādānaṁ dussīlassa santake appasāvajjaṁ, tato gorūpasīlakassa santake mahāsāvajjaṁ; tato saraṇagatassa, tato pañcasikkhāpadikassa, tato sāmaṇerassa, tato puthujjanabhikkhuno, tato sotāpannassa, tato sakadāgāmissa, tato anāgāmissa santake mahāsāvajjaṁ, tato khīṇāsavassa santake atimahāsāvajjaṁyeva.",
  "atk-abh02a13:14": "Micchācāro dussīlāya itthiyā vītikkame appasāvajjo, tato gorūpasīlakāya mahāsāvajjo; tato saraṇagatāya, pañcasikkhāpadikāya, sāmaṇeriyā, puthujjanabhikkhuniyā, sotāpannāya, sakadāgāminiyā, tato anāgāminiyā vītikkame mahāsāvajjo, khīṇāsavāya pana bhikkhuniyā ekantamahāsāvajjova.",
  "atk-abh02a13:15": "Musāvādo kākaṇikamattassa atthāya musākathane appasāvajjo, tato aḍḍhamāsakassa, māsakassa, pañcamāsakassa, aḍḍhakahāpaṇassa, kahāpaṇassa, tato anagghaniyabhaṇḍassa atthāya musākathane mahāsāvajjo, musā kathetvā pana saṅghaṁ bhindantassa ekantamahāsāvajjova.",
  "atk-abh02a13:16": "Surāpānaṁ pasatamattassa pāne appasāvajjaṁ, añjalimattassa pāne mahāsāvajjaṁ; kāyacālanasamatthaṁ pana bahuṁ pivitvā gāmaghātanigamaghātakammaṁ karontassa ekantamahāsāvajjameva.",
  "atk-abh02a13:17": "Pāṇātipātañhi patvā khīṇāsavassa vadho mahāsāvajjo; adinnādānaṁ patvā khīṇāsavasantakassa haraṇaṁ, micchācāraṁ patvā khīṇāsavāya bhikkhuniyā vītikkamanaṁ, musāvādaṁ patvā musāvādena saṅghabhedo, surāpānaṁ patvā kāyacālanasamatthaṁ bahuṁ pivitvā gāmanigamaghātanaṁ mahāsāvajjaṁ. Sabbehipi panetehi musāvādena saṅghabhedanameva mahāsāvajjaṁ. Tañhi kappaṁ niraye pācanasamatthaṁ mahākibbisaṁ.",
  "atk-abh02a13:18": "‘Payogato’ti pāṇātipāto sāhatthikopi hoti āṇattikopi. Tathā adinnādānaṁ. Micchācāramusāvādasurāpānāni sāhatthikānevāti.",
  "atk-abh02a13:19": "Evamettha pāṇātipātādīnaṁ dhammādivasena vinicchayaṁ ñatvā pāṇātipātā veramaṇītiādīnampi dhammato, koṭṭhāsato, ārammaṇato, vedanāto, mūlato, kammato, khaṇḍato, samādānato, payogato ca vinicchayo veditabbo.",
  "atk-abh02a13:20": "Tattha ‘dhammato’ti pariyāyasīlavasena paṭipāṭiyā pañca cetanādhammāva. ‘Koṭṭhāsato’ti pañcapi kammapathā eva. ‘Ārammaṇato’ti pāṇātipātā veramaṇī parassa jīvitindriyaṁ ārammaṇaṁ katvā attano veracetanāya viramati. Itarāsupi eseva nayo. Sabbāpi hi etā vītikkamitabbavatthuṁ ārammaṇaṁ katvā veracetanāhiyeva viramanti. ‘Vedanāto’ti sabbāpi sukhavedanā vā honti majjhattavedanā vā. ‘Mūlato’ti ñāṇasampayuttacittena viramantassa alobhaadosaamohamūlā honti, ñāṇavippayuttacittena viramantassa alobhaadosamūlā honti. ‘Kammato’ti musāvādā veramaṇīyevettha vacīkammaṁ; sesā kāyakammaṁ. ‘Khaṇḍato’ti gahaṭṭhā yaṁ yaṁ vītikkamanti, taṁ tadeva khaṇḍaṁ hoti bhijjati, avasesaṁ na bhijjati. Kasmā? Gahaṭṭhā hi anibaddhasīlā honti, yaṁ yaṁ sakkonti taṁ tadeva gopenti. Sāmaṇerānaṁ pana ekasmiṁ vītikkamante sabbāni bhijjanti. Na kevalañca etāni, sesasīlānipi bhijjantiyeva. Tesaṁ pana vītikkamo daṇḍakammavatthuko. ‘Puna evarūpaṁ na karissāmī’ti daṇḍakamme kate sīlaṁ paripuṇṇaṁ hoti. ‘Samādānato’ti sayameva ‘pañca sīlāni adhiṭṭhahāmī’ti adhiṭṭhahantenapi, pāṭiyekkaṁ pāṭiyekkaṁ samādiyantenapi samādiṇṇāni honti. Aññassa santike nisīditvā ‘pañca sīlāni samādiyāmī’ti samādiyantenapi, pāṭiyekkaṁ pāṭiyekkaṁ samādiyantenapi samādinnāneva honti. ‘Payogato’ sabbānipi sāhatthikapayogānevāti veditabbāni.",
  "atk-abh02a13:21": "712. Idāni yāsaṁ sikkhānaṁ koṭṭhāsabhāvena imāni pañca sikkhāpadāni vuttāni, tāni dassetuṁ katame dhammā sikkhāti ayaṁ sikkhāvāro āraddho. Tattha yasmā sabbepi catubhūmakakusalā dhammā sikkhitabbabhāvato sikkhā, tasmā te dassetuṁ yasmiṁ samaye kāmāvacarantiādi vuttaṁ. Tattha heṭṭhā cittuppādakaṇḍe (dha. sa. 1) vuttanayeneva pāḷiṁ vitthāretvā attho veditabbo. Idha pana mukhamattameva dassitanti.",
  "atk-abh02a13:22": "Abhidhammabhājanīyavaṇṇanā.",
  "atk-abh02a13:23": "3. Pañhāpucchakavaṇṇanā",
  "atk-abh02a13:24": "714. Pañhāpucchake pāḷianusāreneva sikkhāpadānaṁ kusalādibhāvo veditabbo. Ārammaṇattikesu pana yāni sikkhāpadāni ettha sattārammaṇānīti vuttāni, tāni yasmā sattoti saṅkhaṁ gate saṅkhāreyeva ārammaṇaṁ karonti, yasmā ca sabbānipi etāni sampattavirativaseneva niddiṭṭhāni, tasmā ‘‘parittārammaṇā’’ti ca ‘‘paccuppannārammaṇā’’ti ca vuttaṁ. Yato pana viramati tassa vatthuno accantabahiddhattā sabbesampi bahiddhārammaṇatā veditabbāti.",
  "atk-abh02a13:25": "Imasmiṁ pana sikkhāpadavibhaṅge sammāsambuddhena abhidhammabhājanīyepi pañhāpucchakepi lokiyāneva sikkhāpadāni kathitāni. Ubhopi hi ete nayā lokiyattā ekaparicchedā eva. Evamayaṁ sikkhāpadavibhaṅgo dveparivaṭṭaṁ nīharitvāva bhājetvā dassitoti.",
  "atk-abh02a13:26": "Sammohavinodaniyā vibhaṅgaṭṭhakathāya",
  "atk-abh02a13:27": "Sikkhāpadavibhaṅgavaṇṇanā niṭṭhitā."
}