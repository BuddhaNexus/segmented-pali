{
  "atk-s0101a3:0": "3. Ambaṭṭhasuttavaṇṇanā",
  "atk-s0101a3:1": "Addhānagamanavaṇṇanā",
  "atk-s0101a3:2": "254. Evaṁ me sutaṁ…pe… kosalesūti ambaṭṭhasuttaṁ. Tatrāyaṁ apubbapadavaṇṇanā. Kosalesūti kosalā nāma jānapadino rājakumārā. Tesaṁ nivāso ekopi janapado rūḷhīsaddena kosalāti vuccati, tasmiṁ kosalesu janapade. Porāṇā panāhu – yasmā pubbe mahāpanādaṁ rājakumāraṁ nānānāṭakādīni disvā sitamattampi akarontaṁ sutvā rājā āha – ‘‘yo mama puttaṁ hasāpeti, sabbālaṅkārena naṁ alaṅkaromī’’ti. Tato naṅgalānipi chaḍḍetvā mahājanakāye sannipatite manussā sātirekāni sattavassāni nānākīḷāyo dassetvāpi taṁ hasāpetuṁ nāsakkhiṁsu, tato sakko devarājā nāṭakaṁ pesesi, so dibbanāṭakaṁ dassetvā hasāpesi. Atha te manussā attano attano vasanokāsābhimukhā pakkamiṁsu. Te paṭipathe mittasuhajjādayo disvā paṭisanthāraṁ karontā – ‘‘kacci bho kusalaṁ, kacci bho kusala’’nti āhaṁsu. Tasmā taṁ ‘‘kusala’’nti vacanaṁ upādāya so padeso kosalāti vuccatīti.",
  "atk-s0101a3:3": "Cārikaṁ caramānoti addhānagamanaṁ gacchanto. Cārikā ca nāmesā bhagavato duvidhā hoti – turitacārikā ca, aturitacārikā ca. Tattha dūrepi bodhaneyyapuggalaṁ disvā tassa bodhanatthāya sahasā gamanaṁ turitacārikā nāma, sā mahākassapassa paccuggamanādīsu daṭṭhabbā. Bhagavā hi mahākassapattheraṁ paccuggacchanto muhuttena tigāvutaṁ maggaṁ agamāsi. Āḷavakassatthāya tiṁsayojanaṁ, tathā aṅgulimālassa. Pakkusātissa pana pañcacattālīsayojanaṁ. Mahākappinassa vīsayojanasataṁ. Dhaniyassatthāya sattayojanasatāni agamāsi. Dhammasenāpatino saddhivihārikassa vanavāsītissasāmaṇerassa tigāvutādhikaṁ vīsayojanasataṁ.",
  "atk-s0101a3:4": "Ekadivasaṁ kira thero – ‘‘tissasāmaṇerassa santikaṁ, bhante, gacchāmī’’ti āha. Bhagavā – ‘‘ahampi gamissāmī’’ti vatvā āyasmantaṁ ānandaṁ āmantesi – ‘‘ānanda, vīsatisahassānaṁ chaḷabhiññānaṁ ārocehi, bhagavā kira vanavāsissa tissasāmaṇerassa santikaṁ gamissatī’’ti. Tato dutiyadivase vīsatisahassakhīṇāsavaparivāro ākāse uppatitvā vīsatiyojanasatamatthake tassa gocaragāmadvāre otaritvā cīvaraṁ pārupi. Taṁ kammantaṁ gacchamānā manussā disvā – ‘‘satthā no āgato, mā kammantaṁ agamitthā’’ti vatvā āsanāni paññapetvā yāguṁ datvā pātarāsabhattaṁ karontā – ‘‘kuhiṁ, bhante, bhagavā gacchatī’’ti daharabhikkhū pucchiṁsu. Upāsakā na bhagavā aññattha gacchati, idheva tissasāmaṇerassa dassanatthāyāgatoti. Te – ‘‘amhākaṁ kulūpakassa kira therassa dassanatthāya satthā āgato, no vata no thero oramattako’’ti somanassajātā ahesuṁ.",
  "atk-s0101a3:5": "Atha kho bhagavato bhattakiccapariyosāne sāmaṇero gāme piṇḍāya caritvā – ‘‘upāsakā, mahābhikkhusaṅgho’’ti pucchi. Athassa te ‘‘satthā, bhante, āgato’’ti ārocesuṁ. So bhagavantaṁ upasaṅkamitvā piṇḍapātena āpucchi. Satthā tassa pattaṁ hatthena gahetvā – ‘‘alaṁ, tissa, niṭṭhitaṁ bhattakicca’’nti āha. Tato upajjhāyaṁ āpucchitvā attano pattāsane nisīditvā bhattakiccamakāsi. Athassa bhattakiccapariyosāne satthā maṅgalaṁ vatvā nikkhamitvā gāmadvāre ṭhatvā – ‘‘kataro te, tissa, vasanaṭṭhānaṁ gatamaggo’’ti āha. Ayaṁ bhagavāti. Maggaṁ desayamāno purato yāhi tissāti. Bhagavā kira sadevakassa lokassa maggadesakopi samāno sakale tigāvute magge ‘sāmaṇeraṁ daṭṭhuṁ lacchāmī’ti taṁ maggadesakaṁ akāsi.",
  "atk-s0101a3:6": "So attano vasanaṭṭhānaṁ gantvā bhagavato vattamakāsi. Atha naṁ bhagavā – ‘‘kataro te, tissa, caṅkamo’’ti pucchitvā tattha gantvā sāmaṇerassa nisīdanapāsāṇe nisīditvā – ‘‘tissa, imasmiṁ ṭhāne sukhaṁ vasī’’ti pucchi. So āha – ‘‘āma, bhante, imasmiṁ ṭhāne vasantassa sīhabyagghahatthimigamorādīnaṁ saddaṁ suṇato araññasaññā uppajjati, tāya sukhaṁ vasāmī’’ti. Atha naṁ bhagavā – ‘‘tissa, bhikkhusaṅghaṁ sannipātehi, buddhadāyajjaṁ te dassāmī’’ti vatvā sannipatite bhikkhusaṅghe upasampādetvā attano vasanaṭṭhānameva agamāsīti. Ayaṁ turitacārikā nāma. Yaṁ pana gāmanigamapaṭipāṭiyā devasikaṁ yojanadviyojanavasena piṇḍapātacariyādīhi lokaṁ anuggaṇhantassa gamanaṁ, ayaṁ aturitacārikā nāma.",
  "atk-s0101a3:7": "Imaṁ pana cārikaṁ caranto bhagavā mahāmaṇḍalaṁ, majjhimamaṇḍalaṁ, antomaṇḍalanti imesaṁ tiṇṇaṁ maṇḍalānaṁ aññatarasmiṁ carati. Tattha mahāmaṇḍalaṁ navayojanasatikaṁ, majjhimamaṇḍalaṁ chayojanasatikaṁ , antomaṇḍalaṁ tiyojanasatikaṁ. Yadā mahāmaṇḍale cārikaṁ caritukāmo hoti, mahāpavāraṇāya pavāretvā pāṭipadadivase mahābhikkhusaṅghaparivāro nikkhamati. Samantā yojanasataṁ ekakolāhalaṁ hoti. Purimaṁ purimaṁ āgatā nimantetuṁ labhanti. Itaresu dvīsu maṇḍalesu sakkāro mahāmaṇḍale osarati. Tattha bhagavā tesu tesu gāmanigamesu ekāhaṁ dvīhaṁ vasanto mahājanaṁ āmisappaṭiggahena anuggaṇhanto dhammadānena cassa vivaṭṭasannissitaṁ kusalaṁ vaḍḍhento navahi māsehi cārikaṁ pariyosāpeti. Sace pana antovasse bhikkhūnaṁ samathavipassanā taruṇā honti, mahāpavāraṇāya apavāretvā pavāraṇāsaṅgahaṁ datvā kattikapuṇṇamāyaṁ pavāretvā migasirassa paṭhamapāṭipadadivase mahābhikkhusaṅghaparivāro nikkhamitvā majjhimamaṇḍale osarati. Aññenapi kāraṇena majjhimamaṇḍale cārikaṁ caritukāmo catumāsaṁ vasitvāva nikkhamati. Vuttanayeneva itaresu dvīsu maṇḍalesu sakkāro majjhimamaṇḍale osarati. Bhagavā purimanayeneva lokaṁ anuggaṇhanto aṭṭhahi māsehi cārikaṁ pariyosāpeti. Sace pana catumāsaṁ vutthavassassāpi bhagavato veneyyasattā aparipakkindriyā honti, tesaṁ indriyaparipākaṁ āgamayamāno aparampi ekamāsaṁ vā dviticatumāsaṁ vā tattheva vasitvā mahābhikkhusaṅghaparivāro nikkhamati. Vuttanayeneva itaresu dvīsu maṇḍalesu sakkāro antomaṇḍale osarati. Bhagavā purimanayeneva lokaṁ anuggaṇhanto sattahi vā chahi vā pañcahi vā catūhi vā māsehi cārikaṁ pariyosāpeti. Iti imesu tīsu maṇḍalesu yattha katthaci cārikaṁ caranto na cīvarādihetu carati. Atha kho ye duggatabālajiṇṇabyādhitā, te kadā tathāgataṁ āgantvā passissanti. Mayi pana cārikaṁ carante mahājano tathāgatassa dassanaṁ labhissati. Tattha keci cittāni pasādessanti , keci mālādīhi pūjessanti, keci kaṭacchubhikkhaṁ dassanti, keci micchādassanaṁ pahāya sammādiṭṭhikā bhavissanti. Taṁ nesaṁ bhavissati dīgharattaṁ hitāya sukhāyāti. Evaṁ lokānukampakāya cārikaṁ carati.",
  "atk-s0101a3:8": "Api ca catūhi kāraṇehi buddhā bhagavanto cārikaṁ caranti, jaṅghavihāravasena sarīraphāsukatthāya, atthuppattikālābhikaṅkhanatthāya, bhikkhūnaṁ sikkhāpadapaññāpanatthāya, tattha tattha paripākagatindriye bodhaneyyasatte bodhanatthāyāti. Aparehipi catūhi kāraṇehi buddhā bhagavanto cārikaṁ caranti buddhaṁ saraṇaṁ gacchissantīti vā, dhammaṁ, saṅghaṁ saraṇaṁ gacchissantīti vā, mahatā dhammavassena catasso parisā santappessāmīti vā. Aparehipi pañcahi kāraṇehi buddhā bhagavanto cārikaṁ caranti pāṇātipātā viramissantīti vā, adinnādānā , kāmesumicchācārā, musāvādā, surāmerayamajjapamādaṭṭhānā viramissantīti vā. Aparehipi aṭṭhahi kāraṇehi buddhā bhagavanto cārikaṁ caranti – paṭhamaṁ jhānaṁ paṭilabhissantīti vā, dutiyaṁ jhānaṁ…pe… nevasaññānāsaññāyatanasamāpattiṁ paṭilabhissantīti vā. Aparehipi aṭṭhahi kāraṇehi buddhā bhagavanto cārikaṁ caranti – sotāpattimaggaṁ adhigamissantīti vā, sotāpattiphalaṁ…pe… arahattaphalaṁ sacchikarissantīti vāti. Ayaṁ aturitacārikā, idha cārikāti adhippetā. Sā panesā duvidhā hoti – anibaddhacārikā ca nibaddhacārikā ca. Tattha yaṁ gāmanigamanagarapaṭipāṭivasena carati, ayaṁ anibaddhacārikā nāma. Yaṁ panekasseva bodhaneyyasattassatthāya gacchati, ayaṁ nibaddhacārikā nāma. Esā idha adhippetā.",
  "atk-s0101a3:9": "Tadā kira bhagavato pacchimayāmakiccapariyosāne dasasahassilokadhātuyā ñāṇajālaṁ pattharitvā bodhaneyyabandhave olokentassa pokkharasātibrāhmaṇo sabbaññutaññāṇajālassa anto paviṭṭho. Atha bhagavā ayaṁ brāhmaṇo mayhaṁ ñāṇajāle paññāyati, ‘‘atthi nu khvassa upanissayo’’ti vīmaṁsanto sotāpattimaggassa upanissayaṁ disvā – ‘‘eso mayi etaṁ janapadaṁ gate lakkhaṇapariyesanatthaṁ ambaṭṭhaṁ antevāsiṁ pahiṇissati, so mayā saddhiṁ vādapaṭivādaṁ katvā nānappakāraṁ asabbhivākyaṁ vakkhati, tamahaṁ dametvā nibbisevanaṁ karissāmi. So ācariyassa kathessati, athassācariyo taṁ kathaṁ sutvā āgamma mama lakkhaṇāni pariyesissati, tassāhaṁ dhammaṁ desessāmi. So desanāpariyosāne sotāpattiphale patiṭṭhahissati. Desanā mahājanassa saphalā bhavissatī’’ti pañcabhikkhusataparivāro taṁ janapadaṁ paṭipanno. Tena vuttaṁ – ‘‘kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehī’’ti.",
  "atk-s0101a3:10": "Yena icchānaṅgalanti yena disābhāgena icchānaṅgalaṁ avasaritabbaṁ. Yasmiṁ vā padese icchānaṅgalaṁ. Ijjhānaṅgalantipi pāṭho. Tadavasarīti tena avasari, taṁ vā avasari. Tena disābhāgena gato, taṁ vā padesaṁ gatoti attho. Icchānaṅgale viharati icchānaṅgalavanasaṇḍeti icchānaṅgalaṁ upanissāya icchānaṅgalavanasaṇḍe sīlakhandhāvāraṁ bandhitvā samādhikontaṁ ussāpetvā sabbaññutaññāṇasaraṁ parivattayamāno dhammarājā yathābhirucitena vihārena viharati.",
  "atk-s0101a3:11": "Pokkharasātivatthuvaṇṇanā",
  "atk-s0101a3:12": "255.Tena kho pana samayenāti yena samayena bhagavā tattha viharati, tena samayena, tasmiṁ samayeti ayamattho. Brahmaṁ aṇatīti brāhmaṇo, mante sajjhāyatīti attho. Idameva hi jātibrāhmaṇānaṁ niruttivacanaṁ. Ariyā pana bāhitapāpattā brāhmaṇāti vuccanti. Pokkharasātīti idaṁ tassa nāmaṁ. Kasmā pokkharasātīti vuccati. Tassa kira kāyo setapokkharasadiso, devanagare ussāpitarajatatoraṇaṁ viya sobhati. Sīsaṁ panassa kāḷavaṇṇaṁ indanīlamaṇimayaṁ viya. Massupi candamaṇḍale kāḷamegharāji viya khāyati. Akkhīni nīluppalasadisāni. Nāsā rajatapanāḷikā viya suvaṭṭitā suparisuddhā. Hatthapādatalāni ceva mukhadvārañca katalākhārasaparikammaṁ viya sobhati, ativiya sobhaggappatto brāhmaṇassa attabhāvo. Arājake ṭhāne rājānaṁ kātuṁ yuttamimaṁ brāhmaṇaṁ. Evamesa sassiriko. Iti naṁ pokkharasadisattā pokkharasātīti sañjānanti.",
  "atk-s0101a3:13": "Ayaṁ pana kassapasammāsambuddhakāle tiṇṇaṁ vedānaṁ pāragū dasabalassa dānaṁ datvā dhammadesanaṁ sutvā devaloke nibbatti. So tato manussalokamāgacchanto mātukucchivāsaṁ jigucchitvā himavantapadese mahāsare padumagabbhe nibbatti. Tassa ca sarassa avidūre tāpaso paṇṇasālāya vasati. So tīre ṭhito taṁ padumaṁ disvā – ‘‘idaṁ padumaṁ avasesapadumehi mahantataraṁ. Pupphitakāle naṁ gahessāmī’’ti cintesi. Taṁ sattāhenāpi na pupphati. Tāpaso kasmā nu kho idaṁ sattāhenāpi na pupphati. Handa naṁ gahessāmīti otaritvā gaṇhi. Taṁ tena nāḷato chinnamattaṁyeva pupphitaṁ. Athassabbhantare suvaṇṇacuṇṇapiñjaraṁ viya rajatabimbakaṁ padumareṇupiñjaraṁ setavaṇṇaṁ dārakaṁ addasa. So mahāpuñño esa bhavissati. Handa naṁ paṭijaggāmīti paṇṇasālaṁ netvā paṭijaggitvā sattavassakālato paṭṭhāya tayo vede uggaṇhāpesi. Dārako tiṇṇaṁ vedānaṁ pāraṁ gantvā paṇḍito byatto jambudīpe aggabrāhmaṇo ahosi. So aparena samayena rañño kosalassa sippaṁ dassesi. Athassa sippe pasanno rājā ukkaṭṭhaṁ nāma mahānagaraṁ brahmadeyyaṁ adāsi. Iti naṁ pokkhare sayitattā pokkharasātīti sañjānanti.",
  "atk-s0101a3:14": "Ukkaṭṭhaṁ ajjhāvasatīti ukkaṭṭhanāmake nagare vasati. Abhibhavitvā vā āvasati. Tassa nagarassa sāmiko hutvā yāya mariyādāya tattha vasitabbaṁ, tāya mariyādāya vasi. Tassa kira nagarassa vatthuṁ ukkā ṭhapetvā ukkāsu jalamānāsu aggahesuṁ, tasmā taṁ ukkaṭṭhanti vuccati. Okkaṭṭhantipi pāṭho, soyevattho. Upasaggavasena panettha bhummatthe upayogavacanaṁ veditabbaṁ. Tassa anupayogattā ca sesapadesu. Tattha lakkhaṇaṁ saddasatthato pariyesitabbaṁ.",
  "atk-s0101a3:15": "Sattussadanti sattehi ussadaṁ, ussannaṁ bahujanaṁ ākiṇṇamanussaṁ. Posāvaniyahatthiassamoramigādianekasattasamākiṇṇañcāti attho. Yasmā panetaṁ nagaraṁ bahi āvijjhitvā jātena hatthiassādīnaṁ ghāsatiṇena ceva gehacchādanatiṇena ca sampannaṁ. Tathā dārukaṭṭhehi ceva gehasambhārakaṭṭhehi ca. Yasmā cassabbhantare vaṭṭacaturassādisaṇṭhānā bahū pokkharaṇiyo jalajakusumavicittāni ca bahūni anekāni taḷākāni udakassa niccabharitāneva honti, tasmā satiṇakaṭṭhodakanti vuttaṁ. Saha dhaññenāti sadhaññaṁ pubbaṇṇāparaṇṇādibhedaṁ bahudhaññasannicayanti attho . Ettāvatā yasmiṁ nagare brāhmaṇo setacchattaṁ ussāpetvā rājalīlāya vasati, tassa samiddhisampatti dīpitā hoti.",
  "atk-s0101a3:16": "Rājato laddhaṁ bhoggaṁ rājabhoggaṁ. Kena dinnanti ce? Raññā pasenadinā kosalena dinnaṁ. Rājadāyanti rañño dāyabhūtaṁ, dāyajjanti attho. Brahmadeyyanti seṭṭhadeyyaṁ, chattaṁ ussāpetvā rājasaṅkhepena bhuñjitabbanti attho. Atha vā rājabhogganti sabbaṁ chejjabhejjaṁ anusāsantena nadītitthapabbatādīsu suṅkaṁ gaṇhantena setacchattaṁ ussāpetvā raññā hutvā bhuñjitabbaṁ. Raññā pasenadinā kosalena dinnaṁ rājadāyanti ettha taṁ nagaraṁ raññā dinnattā rājadāyaṁ dāyakarājadīpanatthaṁ panassa ‘‘raññā pasenadinā kosalena dinna’’nti idaṁ vuttaṁ. Brahmadeyyanti seṭṭhadeyyaṁ. Yathā dinnaṁ na puna gahetabbaṁ hoti, nissaṭṭhaṁ pariccattaṁ. Evaṁ dinnanti attho.",
  "atk-s0101a3:17": "Assosīti suṇi upalabhi, sotadvārasampattavacananigghosānusārena aññāsi. Khoti avadhāraṇatthe padapūraṇamatte vā nipāto. Tattha avadhāraṇatthena assosi eva, nāssa koci savanantarāyo ahosīti ayamattho veditabbo. Padapūraṇena pana padabyañjanasiliṭṭhatāmattameva.",
  "atk-s0101a3:18": "Idāni yamatthaṁ brāhmaṇo pokkharasāti assosi, taṁ pakāsento – ‘‘samaṇo khalu bho gotamo’’tiādimāha. Tattha samitapāpattā samaṇoti veditabbo. Vuttañhetaṁ – ‘‘samitāssa honti pāpakā akusalā dhammā’’tiādi (ma. ni. 1.434). Bhagavā ca anuttarena ariyamaggena samitapāpo. Tenassa yathābhūtaguṇādhigatametaṁ nāmaṁ, yadidaṁ samaṇoti. Khalūti anussavanatthe nipāto. Bhoti brāhmaṇajātisamudāgataṁ ālapanamattaṁ. Vuttampi cetaṁ – ‘‘bhovādī nāma so hoti, sace hoti sakiñcano’’ti (dha. pa. 55). Gotamoti bhagavantaṁ gottavasena parikitteti. Tasmā samaṇo khalu bho gotamoti ettha samaṇo kira bho gotamagottoti evamattho daṭṭhabbo.",
  "atk-s0101a3:19": "Sakyaputtoti idaṁ pana bhagavato uccākulaparidīpanaṁ . Sakyakulā pabbajitoti saddhāpabbajitabhāvaparidīpanaṁ. Kenaci pārijuññena anabhibhūto aparikkhīṇaṁyeva taṁ kulaṁ pahāya saddhāya pabbajitoti vuttaṁ hoti. Tato paraṁ vuttatthameva. Taṁ kho panātiādi sāmaññaphale vuttameva. Sādhu kho panāti sundaraṁ kho pana. Atthāvahaṁ sukhāvahanti vuttaṁ hoti. Tathārūpānaṁ arahatanti yathārūpo so bhavaṁ gotamo, evarūpānaṁ yathābhūtaguṇādhigamena loke arahantoti laddhasaddhānaṁ arahataṁ. Dassanaṁ hotīti pasādasommāni akkhīni ummīletvā dassanamattampi sādhu hotīti, evaṁ ajjhāsayaṁ katvā.",
  "atk-s0101a3:20": "Ambaṭṭhamāṇavakathā",
  "atk-s0101a3:21": "256.Ajjhāyakoti idaṁ – ‘‘na dānime jhāyanti, na dānime jhāyantīti kho, vāseṭṭha, ajjhāyakā ajjhāyakā tveva tatiyaṁ akkharaṁ upanibbatta’’nti, evaṁ paṭhamakappikakāle jhānavirahitānaṁ brāhmaṇānaṁ garahavacanaṁ. Idāni pana taṁ ajjhāyatīti ajjhāyako. Mante parivattetīti iminā atthena pasaṁsāvacanaṁ katvā voharanti. Mante dhāretīti mantadharo. ",
  "atk-s0101a3:22": "Tiṇṇaṁ vedānanti iruvedayajuvedasāmavedānaṁ. Oṭṭhapahatakaraṇavasena pāraṁ gatoti pāragū. Saha nighaṇḍunā ca keṭubhena ca sanighaṇḍukeṭubhānaṁ. Nighaṇḍūti nighaṇḍurukkhādīnaṁ vevacanapakāsakaṁ satthaṁ. Keṭubhanti kiriyākappavikappo kavīnaṁ upakārāvahaṁ satthaṁ. Saha akkharappabhedena sākkharappabhedānaṁ. Akkharappabhedoti sikkhā ca nirutti ca. Itihāsapañcamānanti āthabbaṇavedaṁ catutthaṁ katvā itiha āsa, itiha āsāti īdisavacanapaṭisaṁyutto purāṇakathāsaṅkhāto itihāso pañcamo etesanti itihāsapañcamā, tesaṁ itihāsapañcamānaṁ vedānaṁ.",
  "atk-s0101a3:23": "Padaṁ tadavasesañca byākaraṇaṁ adhīyati vedeti cāti padako veyyākaraṇo. Lokāyataṁ vuccati vitaṇḍavādasatthaṁ. Mahāpurisalakkhaṇanti mahāpurisānaṁ buddhādīnaṁ lakkhaṇadīpakaṁ dvādasasahassaganthapamāṇaṁ satthaṁ. Yattha soḷasasahassagāthāparimāṇā buddhamantā nāma ahesuṁ, yesaṁ vasena iminā lakkhaṇena samannāgatā buddhā nāma honti, iminā paccekabuddhā, iminā dve aggasāvakā, asīti mahāsāvakā , buddhamātā, buddhapitā, aggupaṭṭhāko, aggupaṭṭhāyikā, rājā cakkavattīti ayaṁ viseso paññāyati.",
  "atk-s0101a3:24": "Anavayoti imesu lokāyatamahāpurisalakkhaṇesu anūno paripūrakārī, avayo na hotīti vuttaṁ hoti. Avayo nāma yo tāni atthato ca ganthato ca sandhāretuṁ na sakkoti. Anuññātapaṭiññātoti anuññāto ceva paṭiññāto ca. Ācariyenassa ‘‘yaṁ ahaṁ jānāmi, taṁ tvaṁ jānāsī’’tiādinā anuññāto. ‘‘Āma ācariyā’’ti attanā tassa paṭivacanadānapaṭiññāya paṭiññātoti attho. Katarasmiṁ adhikāre? Sake ācariyake tevijjake pāvacane. Esa kira brāhmaṇo cintesi ‘‘imasmiṁ loke ‘ahaṁ buddho, ahaṁ buddho’ti uggatassa nāmaṁ gahetvā bahū janā vicaranti. Tasmā na me anussavamatteneva upasaṅkamituṁ yuttaṁ. Ekaccañhi upasaṅkamantassa apakkamanampi garu hoti, anatthopi uppajjati. Yaṁnūnāhaṁ mama antevāsikaṁ pesetvā – ‘buddho vā, no vā’ti jānitvāva upasaṅkameyya’’nti, tasmā māṇavaṁ āmantetvā ayaṁ tātātiādimāha.",
  "atk-s0101a3:25": "257.Taṁ bhavantanti tassa bhoto gotamassa. Tathā santaṁ yevāti tathā satoyeva. Idhāpi hi itthambhūtākhyānatthavaseneva upayogavacanaṁ.",
  "atk-s0101a3:26": "258.Yathā kathaṁ panāhaṁ, bho, tanti ettha kathaṁ panāhaṁ bho taṁ bhavantaṁ gotamaṁ jānissāmi, yathā sakkā so ñātuṁ, tathā me ācikkhāhīti attho. Yathāti vā nipātamattamevetaṁ. Kathanti ayaṁ ākārapucchā. Kenākārenāhaṁ taṁ bhavantaṁ gotamaṁ jānissāmīti attho. Evaṁ vutte kira naṁ upajjhāyo ‘‘kiṁ tvaṁ, tāta, pathaviyaṁ ṭhito, pathaviṁ na passāmīti viya; candimasūriyānaṁ obhāse ṭhito, candimasūriye na passāmīti viya vadasī’’tiādīni vatvā jānanākāraṁ dassento āgatāni kho, tātātiādimāha.",
  "atk-s0101a3:27": "Tattha mantesūti vedesu. Tathāgato kira uppajjissatīti paṭikacceva suddhāvāsā devā vedesu lakkhaṇāni pakkhipitvā buddhamantā nāmeteti brāhmaṇaveseneva vede vācenti. Tadanusārena mahesakkhā sattā tathāgataṁ jānissantīti. Tena pubbe vedesu mahāpurisalakkhaṇāni āgacchanti. Parinibbute pana tathāgate anukkamena antaradhāyanti. Tenetarahi natthīti. Mahāpurisassāti paṇidhisamādānañāṇakaruṇādiguṇamahato purisassa. Dveyeva gatiyoti dveyeva niṭṭhā. Kāmañcāyaṁ gatisaddo ‘‘pañca kho imā, sāriputta, gatiyo’’tiādīsu (ma. ni. 1.153) bhavabhede vattati. ‘‘Gati migānaṁ pavana’’ntiādīsu (pari. 399) nivāsaṭṭhāne. ‘‘Evaṁ adhimattagatimanto’’tiādīsu paññāyaṁ. ‘‘Gatigata’’ntiādīsu visaṭabhāve. Idha pana niṭṭhāyaṁ vattatīti veditabbo.",
  "atk-s0101a3:28": "Tattha kiñcāpi yehi lakkhaṇehi samannāgato rājā cakkavattī hoti, na teheva buddho hoti; jātisāmaññato pana tāniyeva tānīti vuccanti. Tena vuttaṁ – ‘‘yehi samannāgatassā’’ti. Sace agāraṁ ajjhāvasatīti yadi agāre vasati. Rājā hoti cakkavattīti catūhi acchariyadhammehi, saṅgahavatthūhi ca lokaṁ rañjanato rājā, cakkaratanaṁ vatteti, catūhi sampatticakkehi vattati, tehi ca paraṁ vatteti, parahitāya ca iriyāpathacakkānaṁ vatto etasmiṁ atthīti cakkavattī. Ettha ca rājāti sāmaññaṁ. Cakkavattīti visesaṁ. Dhammena caratīti dhammiko. Ñāyena samena vattatīti attho. Dhammena rajjaṁ labhitvā rājā jātoti dhammarājā. Parahitadhammakaraṇena vā dhammiko. Attahitadhammakaraṇena dhammarājā. Caturantāya issaroti cāturanto, catusamuddaantāya, catubbidhadīpavibhūsitāya pathaviyā issaroti attho. Ajjhattaṁ kopādipaccatthike bahiddhā ca sabbarājāno vijetīti vijitāvī. Janapadatthāvariyappattoti janapade dhuvabhāvaṁ thāvarabhāvaṁ patto, na sakkā kenaci cāletuṁ. Janapado vā tamhi thāvariyappatto anuyutto sakammanirato acalo asampavedhīti janapadatthāvariyappatto.",
  "atk-s0101a3:29": "Seyyathidanti nipāto, tassa cetāni katamānīti attho. Cakkaratanantiādīsu cakkañca, taṁ ratijananaṭṭhena ratanañcāti cakkaratanaṁ. Esa nayo sabbattha. Imesu pana ratanesu ayaṁ cakkavattirājā cakkaratanena ajitaṁ jināti, hatthiassaratanehi vijite yathāsukhaṁ anucarati, pariṇāyakaratanena vijitamanurakkhati, avasesehi upabhogasukhamanubhavati. Paṭhamena cassa ussāhasattiyogo, pacchimena mantasattiyogo, hatthiassagahapatiratanehi pabhusattiyogo suparipuṇṇo hoti, itthimaṇiratanehi tividhasattiyogaphalaṁ. So itthimaṇiratanehi bhogasukhamanubhavati, sesehi issariyasukhaṁ. Visesato cassa purimāni tīṇi adosakusalamūlajanitakammānubhāvena sampajjanti, majjhimāni alobhakusalamūlajanitakammānubhāvena, pacchimamekaṁ amohakusalamūlajanitakammānubhāvenāti veditabbaṁ. Ayamettha saṅkhepo. Vitthāro pana bojjhaṅgasaṁyutte ratanasuttassa upadesato gahetabbo.",
  "atk-s0101a3:30": "Parosahassanti atirekasahassaṁ. Sūrāti abhīrukajātikā. Vīraṅgarūpāti devaputtasadisakāyā. Evaṁ tāva eke vaṇṇayanti. Ayaṁ panettha sabbhāvo. Vīrāti uttamasūrā vuccanti, vīrānaṁ aṅgaṁ vīraṅgaṁ, vīrakāraṇaṁ vīriyanti vuttaṁ hoti. Vīraṅgarūpaṁ etesanti vīraṅgarūpā, vīriyamayasarīrā viyāti vuttaṁ hoti. Parasenappamaddanāti sace paṭimukhaṁ tiṭṭheyya parasenā taṁ parimaddituṁ samatthāti adhippāyo. Dhammenāti ‘‘pāṇo na hantabbo’’tiādinā pañcasīladhammena . Arahaṁ hoti sammāsambuddho loke vivaṭṭacchadoti ettha rāgadosamohamānadiṭṭhiavijjāduccaritachadanehi sattahi paṭicchanne kilesandhakāre loke taṁ chadanaṁ vivaṭṭetvā samantato sañjātāloko hutvā ṭhitoti vivaṭṭacchado. Tattha paṭhamena padena pūjārahatā. Dutiyena tassā hetu, yasmā sammāsambuddhoti, tatiyena buddhattahetubhūtā vivaṭṭacchadatā vuttāti veditabbā. Atha vā vivaṭṭo ca vicchado cāti vivaṭṭacchado, vaṭṭarahito chadanarahito cāti vuttaṁ hoti. Tena arahaṁ vaṭṭābhāvena, sammāsambuddho chadanābhāvenāti evaṁ purimapadadvayasseva hetudvayaṁ vuttaṁ hoti, dutiyena vesārajjena cettha purimasiddhi, paṭhamena dutiyasiddhi, tatiyacatutthehi tatiyasiddhi hoti. Purimañca dhammacakkhuṁ, dutiyaṁ buddhacakkhuṁ, tatiyaṁ samantacakkhuṁ sādhetīti veditabbaṁ. Tvaṁ mantānaṁ paṭiggahetāti iminā’ssa mantesu sūrabhāvaṁ janeti.",
  "atk-s0101a3:31": "259. Sopi tāya ācariyakathāya lakkhaṇesu vigatasammoho ekobhāsajāte viya buddhamante sampassamāno evaṁ bhoti āha. Tassattho – ‘yathā, bho, tvaṁ vadasi, evaṁ karissāmī’ti. Vaḷavārathamāruyhāti vaḷavāyuttaṁ rathaṁ abhirūhitvā. Brāhmaṇo kira yena rathena sayaṁ vicarati, tameva rathaṁ datvā māṇavaṁ pesesi. Māṇavāpi pokkharasātisseva antevāsikā. So kira tesaṁ – ‘‘ambaṭṭhena saddhiṁ gacchathā’’ti saññaṁ adāsi.",
  "atk-s0101a3:32": "Yāvatikā yānassa bhūmīti yattakaṁ sakkā hoti yānena gantuṁ, ayaṁ yānassa bhūmi nāma. Yānā paccorohitvāti ayānabhūmiṁ, dvārakoṭṭhakasamīpaṁ gantvā yānato paṭiorohitvā.",
  "atk-s0101a3:33": "Tena kho pana samayenāti yasmiṁ samaye ambaṭṭho ārāmaṁ pāvisi. Tasmiṁ pana samaye, ṭhitamajjhanhikasamaye. Kasmā pana tasmiṁ samaye caṅkamantīti? Paṇītabhojanapaccayassa thinamiddhassa vinodanatthaṁ, divāpadhānikā vā te. Tādisānañhi pacchābhattaṁ caṅkamitvā nhāyitvā sarīraṁ utuṁ gāhāpetvā nisajja samaṇadhammaṁ karontānaṁ cittaṁ ekaggaṁ hoti. Yena te bhikkhūti so kira – ‘‘kuhiṁ samaṇo gotamo’’ti pariveṇato pariveṇaṁ anāgantvā ‘‘pucchitvāva pavisissāmī’’ti vilokento araññahatthī viya mahācaṅkame caṅkamamāne paṁsukūlike bhikkhū disvā tesaṁ santikaṁ agamāsi. Taṁ sandhāya yena te bhikkhūtiādi vuttaṁ. Dassanāyāti daṭṭhuṁ, passitukāmā hutvāti attho.",
  "atk-s0101a3:34": "260.Abhiññātakolaññoti pākaṭakulajo. Tadā kira jambudīpe ambaṭṭhakulaṁ nāma pākaṭakulamahosi . Abhiññātassāti rūpajātimantakulāpadesehi pākaṭassa. Agarūti abhāriko. Yo hi ambaṭṭhaṁ ñāpetuṁ na sakkuṇeyya, tassa tena saddhiṁ kathāsallāpo garu bhaveyya. Bhagavato pana tādisānaṁ māṇavānaṁ satenāpi sahassenāpi pañhaṁ puṭṭhassa vissajjane dandhāyitattaṁ natthīti maññamānā – ‘‘agaru kho panā’’ti cintayiṁsu. Vihāroti gandhakuṭiṁ sandhāya āhaṁsu.",
  "atk-s0101a3:35": "Ataramānoti aturito, saṇikaṁ padappamāṇaṭṭhāne padaṁ nikkhipanto vattaṁ katvā susammaṭṭhaṁ muttādalasinduvārasantharasadisaṁ vālikaṁ avināsentoti attho. Āḷindanti pamukhaṁ. Ukkāsitvāti ukkāsitasaddaṁ katvā. Aggaḷanti dvārakavāṭaṁ. Ākoṭehīti agganakhehi saṇikaṁ kuñcikacchiddasamīpe ākoṭehīti vuttaṁ hoti. Dvāraṁ kira atiupari amanussā, atiheṭṭhā dīghajātikā koṭenti. Tathā anākoṭetvā majjhe chiddasamīpe koṭetabbanti idaṁ dvārākoṭanavattanti dīpentā vadanti.",
  "atk-s0101a3:36": "261.Vivari bhagavā dvāranti na bhagavā uṭṭhāya dvāraṁ vivari. Vivariyatūti pana hatthaṁ pasāresi. Tato ‘‘bhagavā tumhehi anekāsu kappakoṭīsu dānaṁ dadamānehi na sahatthā dvāravivaraṇakammaṁ kata’’nti sayameva dvāraṁ vivaṭaṁ. Taṁ pana yasmā bhagavato manena vivaṭaṁ, tasmā vivari bhagavā dvāranti vattuṁ vaṭṭati.",
  "atk-s0101a3:37": "Bhagavatā saddhiṁ sammodiṁsūti yathā khamanīyādīni pucchanto bhagavā tehi, evaṁ tepi bhagavatā saddhiṁ samappavattamodā ahesuṁ. Sītodakaṁ viya uṇhodakena sammoditaṁ ekībhāvaṁ agamaṁsu. Yāya ca ‘‘kacci, bho gotama, khamanīyaṁ; kacci yāpanīyaṁ, kacci bhoto ca gotamassa sāvakānañca appābādhaṁ, appātaṅkaṁ, lahuṭṭhānaṁ, balaṁ, phāsuvihāro’’tiādikāya kathāya sammodiṁsu, taṁ pītipāmojjasaṅkhātasammodajananato sammodituṁ yuttabhāvato ca sammodanīyaṁ, atthabyañjanamadhuratāya sucirampi kālaṁ sāretuṁ nirantaraṁ pavattetuṁ arahabhāvato saritabbabhāvato ca sāraṇīyaṁ. Suyyamānasukhato sammodanīyaṁ, anussariyamānasukhato ca sāraṇīyaṁ. Tathā byañjanaparisuddhatāya sammodanīyaṁ, atthaparisuddhatāya sāraṇīyaṁ. Evaṁ anekehi pariyāyehi sammodanīyaṁ kathaṁ sāraṇīyaṁ vītisāretvā pariyosāpetvā niṭṭhapetvā ekamantaṁ nisīdiṁsu.",
  "atk-s0101a3:38": "Ambaṭṭhopana māṇavoti so kira bhagavato rūpasampattiyaṁ cittappasādamattampi akatvā ‘‘dasabalaṁ apasādessāmī’’ti udare baddhasāṭakaṁ muñcitvā kaṇṭhe olambetvā ekena hatthena dussakaṇṇaṁ gahetvā caṅkamaṁ abhirūhitvā kālena bāhuṁ, kālena udaraṁ, kālena piṭṭhiṁ dassento, kālena hatthavikāraṁ, kālena bhamukavikāraṁ karonto, ‘‘kacci te bho, gotama, dhātusamatā, kacci bhikkhāhārena na kilamatha, akilamathākāroyeva pana te paññāyati; thūlāni hi te aṅgapaccaṅgāni, pāsādikattha gatagataṭṭhāne. ‘te bahujanā rājapabbajitoti ca buddho’ti ca uppannabahumānā paṇītaṁ ojavantamāhāraṁ denti. Passatha, bho, gehaṁ, cittasālā viya, dibbapāsādo viya. Imaṁ mañcaṁ passatha, bimbohanaṁ passatha, kiṁ evarūpe ṭhāne vasantassa samaṇadhammaṁ kātuṁ dukkara’’nti evarūpaṁ uppaṇḍanakathaṁ anācārabhāvasāraṇīyaṁ katheti, tena vuttaṁ – ‘‘ambaṭṭho pana māṇavo caṅkamantopi nisinnena bhagavatā kiñci kiñci kathaṁ sāraṇīyaṁ vītisāreti, ṭhitopi nisinnena bhagavatā kiñci kiñci kathaṁ sāraṇīyaṁ vītisāretī’’ti.",
  "atk-s0101a3:39": "262.Atha kho bhagavāti atha bhagavā – ‘‘ayaṁ māṇavo hatthaṁ pasāretvā bhavaggaṁ gahetukāmo viya, pādaṁ pasāretvā avīciṁ vicaritukāmo viya, mahāsamuddaṁ taritukāmo viya, sineruṁ ārohitukāmo viya ca aṭṭhāne vāyamati, handa, tena saddhiṁ mantemī’’ti ambaṭṭhaṁ māṇavaṁ etadavoca. Ācariyapācariyehīti ācariyehi ca tesaṁ ācariyehi ca.",
  "atk-s0101a3:40": "Paṭhamaibbhavādavaṇṇanā",
  "atk-s0101a3:41": "263.Gacchanto vāti ettha kāmaṁ tīsu iriyāpathesu brāhmaṇo ācariyabrāhmaṇena saddhiṁ sallapitumarahati. Ayaṁ pana māṇavo mānathaddhatāya kathāsallāpaṁ karonto cattāropi iriyāpathe yojessāmīti ‘‘sayāno vā hi, bho gotama, sayānenā’’ti āha.",
  "atk-s0101a3:42": "Tato kira taṁ bhagavā – ‘‘ambaṭṭha, gacchantassa vā gacchantena, ṭhitassa vā ṭhitena, nisinnassa vā nisinnenācariyena saddhiṁ kathā nāma sabbācariyesu labbhati. Tvaṁ pana sayāno sayānenācariyena saddhiṁ kathesi, kiṁ te ācariyo gorūpaṁ, udāhu tva’’nti āha. So kujjhitvā – ‘‘ye ca kho te, bho gotama, muṇḍakā’’tiādimāha. Tattha muṇḍe muṇḍāti samaṇe ca samaṇāti vattuṁ vaṭṭeyya. Ayaṁ pana hīḷento muṇḍakā samaṇakāti āha. Ibbhāti gahapatikā. Kaṇhāti kaṇhā, kāḷakāti attho. Bandhupādāpaccāti ettha bandhūti brahmā adhippeto. Tañhi brāhmaṇā pitāmahoti voharanti. Pādānaṁ apaccā pādāpaccā, brahmuno piṭṭhipādato jātāti adhippāyo. Tassa kira ayaṁ laddhi – brāhmaṇā brahmuno mukhato nikkhantā, khattiyā urato, vessā nābhito, suddā jāṇuto, samaṇā piṭṭhipādatoti. Evaṁ kathento ca panesa kiñcāpi aniyametvā katheti. Atha kho bhagavantameva vadāmīti katheti.",
  "atk-s0101a3:43": "Atha kho bhagavā – ‘‘ayaṁ ambaṭṭho āgatakālato paṭṭhāya mayā saddhiṁ kathayamāno mānameva nissāya kathesi, āsīvisaṁ gīvāyaṁ gaṇhanto viya, aggikkhandhaṁ āliṅganto viya, mattavāraṇaṁ soṇḍāya parāmasanto viya, attano pamāṇaṁ na jānāti. Handa naṁ jānāpessāmī’’ti cintetvā ‘‘atthikavato kho pana te, ambaṭṭhā’’tiādimāha. Tattha āgantvā kattabbakiccasaṅkhāto attho, etassa atthīti atthikaṁ, tassa māṇavassa cittaṁ. Atthikamassa atthīti atthikavā, tassa atthikavato tava idhāgamanaṁ ahosīti attho.",
  "atk-s0101a3:44": "Kho panāti nipātamattaṁ. Yāyeva kho panatthāyāti yeneva kho panatthena. Āgaccheyyāthāti mama vā aññesaṁ vā santikaṁ yadā kadāci āgaccheyyātha. Tameva atthanti idaṁ purisaliṅgavaseneva vuttaṁ. Manasi kareyyāthāti citte kareyyātha. Idaṁ vuttaṁ hoti – tvaṁ ācariyena attano karaṇīyena pesito, na amhākaṁ paribhavanatthāya, tasmā tameva kiccaṁ manasi karohīti. Evamassa aññesaṁ santikaṁ āgatānaṁ vattaṁ dassetvā mānaniggaṇhanatthaṁ ‘‘avusitavāyeva kho panā’’tiādimāha. Tassattho passatha bho ayaṁ ambaṭṭho māṇavo ācariyakule avusitavā asikkhito appassutova samāno. Vusitamānīti ‘‘ahaṁ vusitavā sikkhito bahussuto’’ti attānaṁ maññati. Etassa hi evaṁ pharusavacanasamudācāre kāraṇaṁ kimaññatra avusitattāti ācariyakule asaṁvuddhā asikkhitā appassutāyeva hi evaṁ vadantīti.",
  "atk-s0101a3:45": "264.Kupitoti kuddho. Anattamanoti asakamano, kiṁ pana bhagavā tassa kujjhanabhāvaṁ ñatvā evamāha udāhu añatvāti? Ñatvā āhāti. Kasmā ñatvā āhāti? Tassa mānanimmadanatthaṁ. Bhagavā hi aññāsi – ‘‘ayaṁ mayā evaṁ vutte kujjhitvā mama ñātake akkosissati. Athassāhaṁ yathā nāma kusalo bhisakko dosaṁ uggiletvā nīharati, evameva gottena gottaṁ, kulāpadesena kulāpadesaṁ , uṭṭhāpetvā bhavaggappamāṇena viya uṭṭhitaṁ mānaddhajaṁ mūle chetvā nipātessāmī’’ti. Khuṁsentoti ghaṭṭento. Vambhentoti hīḷento. Pāpito bhavissatīti caṇḍabhāvādidosaṁ pāpito bhavissati.",
  "atk-s0101a3:46": "Caṇḍāti mānanissitakodhayuttā. Pharusāti kharā. Lahusāti lahukā. Appakeneva tussanti vā dussanti vā udakapiṭṭhe alābukaṭāhaṁ viya appakeneva uplavanti. Bhassāti bahubhāṇino. Sakyānaṁ mukhe vivaṭe aññassa vacanokāso natthīti adhippāyeneva vadati. Samānāti idaṁ santāti purimapadassa vevacanaṁ. Na sakkarontīti na brāhmaṇānaṁ sundarenākārena karonti. Na garuṁ karontīti brāhmaṇesu gāravaṁ na karonti. Na mānentīti na manena piyāyanti. Na pūjentīti mālādīhi nesaṁ pūjaṁ na karonti. Na apacāyantīti abhivādanādīhi nesaṁ apacitikammaṁ nīcavuttiṁ na dassenti tayidanti taṁ idaṁ. Yadime sakyāti yaṁ ime sakyā na brāhmaṇe sakkaronti…pe… na apacāyanti, taṁ tesaṁ asakkārakaraṇādi sabbaṁ na yuttaṁ, nānulomanti attho.",
  "atk-s0101a3:47": "Dutiyaibbhavādavaṇṇanā",
  "atk-s0101a3:48": "265.Aparaddhunti aparajjhiṁsu. Ekamidāhanti ettha idanti nipātamattaṁ. Ekaṁ ahanti attho. Sandhāgāranti rajjaanusāsanasālā. Sakyāti abhisittarājāno . Sakyakumārāti anabhisittā. Uccesūti yathānurūpesu pallaṅkapīṭhakavettāsanaphalakacittattharaṇādibhedesu. Sañjagghantāti uppaṇḍanavasena mahāhasitaṁ hasantā. Saṁkīḷantāti hasitamatta karaṇaaṅgulisaṅghaṭṭanapāṇippahāradānādīni karontā. Mamaññeva maññeti evamahaṁ maññāmi, mamaññeva anuhasanti, na aññanti.",
  "atk-s0101a3:49": "Kasmā pana te evamakaṁsūti? Te kira ambaṭṭhassa kulavaṁsaṁ jānanti. Ayañca tasmiṁ samaye yāva pādantā olambetvā nivatthasāṭakassa ekena hatthena dussakaṇṇaṁ gahetvā khandhaṭṭhikaṁ nāmetvā mānamadena matto viya āgacchati. Tato – ‘‘passatha bho amhākaṁ dāsassa kaṇhāyanagottassa ambaṭṭhassa āgamanakāraṇa’’nti vadantā evamakaṁsu. Sopi attano kulavaṁsaṁ jānāti. Tasmā ‘‘mamaññeva maññe’’ti takkayittha.",
  "atk-s0101a3:50": "Āsanenāti ‘‘idamāsanaṁ, ettha nisīdāhī’’ti evaṁ āsanena nimantanaṁ nāma hoti, tathā na koci akāsi.",
  "atk-s0101a3:51": "Tatiyaibbhavādavaṇṇanā",
  "atk-s0101a3:52": "266.Laṭukikāti khettaleḍḍūnaṁ antarenivāsinī khuddakasakuṇikā. Kulāvaketi nivāsanaṭṭhāne. Kāmalāpinīti yadicchakabhāṇinī, yaṁ yaṁ icchati taṁ taṁ lapati, na taṁ koci haṁso vā koñco vā moro vā āgantvā ‘‘kiṁ tvaṁ lapasī’ti nisedheti. Abhisajjitunti kodhavasena laggituṁ.",
  "atk-s0101a3:53": "Evaṁ vutte māṇavo – ‘‘ayaṁ samaṇo gotamo attano ñātake laṭukikasadise katvā amhe haṁsakoñcamorasadise karoti, nimmāno dāni jāto’’ti maññamāno uttari cattāro vaṇṇe dasseti.",
  "atk-s0101a3:54": "Dāsiputtavādavaṇṇanā",
  "atk-s0101a3:55": "267.Nimmādetīti nimmadeti nimmāne karoti. Yaṁnūnāhanti yadi panāhaṁ. ‘‘Kaṇhāyanohamasmi, bho gotamā’’ti idaṁ kira vacanaṁ ambaṭṭho tikkhattuṁ mahāsaddena avoca. Kasmā avoca? Kiṁ asuddhabhāvaṁ na jānātīti? Āma jānāti. Jānantopi bhavapaṭicchannametaṁ kāraṇaṁ, taṁ anena na diṭṭhaṁ. Apassanto mahāsamaṇo kiṁ vakkhatīti maññamāno mānathaddhatāya avoca. Mātāpettikanti mātāpitūnaṁ santakaṁ. Nāmagottanti paṇṇattivasena nāmaṁ, paveṇīvasena gottaṁ. Anussaratoti anussarantassa kulakoṭiṁ sodhentassa. Ayyaputtāti sāmino puttā. Dāsiputtoti gharadāsiyāva putto. Tasmā yathā dāsena sāmino upasaṅkamitabbā, evaṁ anupasaṅkamantaṁ taṁ disvā sakyā anujagghiṁsūti dasseti.",
  "atk-s0101a3:56": "Ito paraṁ tassa dāsabhāvaṁ sakyānañca sāmibhāvaṁ pakāsetvā attano ca ambaṭṭhassa ca kulavaṁsaṁ āharanto sakyā kho panātiādimāha. Tattha dahantīti ṭhapenti, okkāko no pubbapurisoti, evaṁ karontīti attho. Tassa kira rañño kathanakāle ukkā viya mukhato pabhā niccharati, tasmā taṁ ‘‘okkāko’’ti sañjāniṁsūti. Pabbājesīti nīhari.",
  "atk-s0101a3:57": "Idāni te nāmavasena dassento – ‘‘okkāmukha’’ntiādimāha. Tatrāyaṁ anupubbī kathā – paṭhamakappikānaṁ kira rañño mahāsammatassa rojo nāma putto ahosi. Rojassa vararojo, vararojassa kalyāṇo, kalyāṇassa varakalyāṇo, varakalyāṇassa mandhātā, mandhātussa varamandhātā , varamandhātussa uposatho, uposathassa varo, varassa upavaro, upavarassa maghadevo, maghadevassa paramparāya caturāsītikhattiyasahassāni ahesuṁ. Tesaṁ pacchato tayo okkākavaṁsā ahesuṁ. Tesu tatiyaokkākassa pañca mahesiyo ahesuṁ – hatthā, cittā, jantu, jālinī, visākhāti. Ekekissā pañcapañcaitthisataparivārā. Sabbajeṭṭhāya cattāro puttā – okkāmukho, karakaṇḍu, hatthiniko, sinisūroti. Pañca dhītaro – piyā, suppiyā, ānandā, vijitā, vijitasenāti. Iti sā nava putte vijāyitvā kālamakāsi.",
  "atk-s0101a3:58": "Atha rājā aññaṁ dahariṁ abhirūpaṁ rājadhītaraṁ ānetvā aggamahesiṭṭhāne ṭhapesi. Sā jantuṁ nāma puttaṁ vijāyi. Atha naṁ pañcamadivase alaṅkaritvā rañño dassesi. Rājā tuṭṭho tassā varaṁ adāsi. Sā ñātakehi saddhiṁ mantetvā puttassa rajjaṁ yāci. Rājā – ‘‘nassa, vasali, mama puttānaṁ antarāyaṁ icchasī’’ti tajjesi. Sā punappunaṁ raho rājānaṁ paritosetvā – ‘‘mahārāja, musāvādo nāma na vaṭṭatī’’tiādīni vatvā yācatiyeva. Atha rājā putte āmantesi – ‘‘ahaṁ tātā, tumhākaṁ kaniṭṭhaṁ jantukumāraṁ disvā tassa mātuyā sahasā varaṁ adāsiṁ , sā puttassa rajjaṁ pariṇāmetuṁ icchati. Tumhe ṭhapetvā maṅgalahatthiṁ maṅgalaassaṁ maṅgalarathañca yattake icchatha, tattake hatthiassarathe gahetvā gacchatha. Mamaccayena āgantvā rajjaṁ kareyyāthā’’ti, aṭṭhahi amaccehi saddhiṁ uyyojesi.",
  "atk-s0101a3:59": "Te nānappakāraṁ roditvā kanditvā – ‘‘tāta, amhākaṁ dosaṁ khamathā’’ti rājānañceva rājorodhe ca khamāpetvā, ‘‘mayampi bhātūhi saddhiṁ gacchāmā’’ti rājānaṁ āpucchitvā nagarā nikkhantā bhaginiyo ādāya caturaṅginiyā senāya parivutā nagarā nikkhamiṁsu. ‘‘Kumārā pituaccayena āgantvā rajjaṁ kāressanti, gacchāma ne upaṭṭhahāmā’’ti cintetvā bahū manussā anubandhiṁsu. Paṭhamadivase yojanamattā senā ahosi, dutiye dviyojanamattā, tatiye tiyojanamattā. Kumārā mantayiṁsu – ‘‘mahā balakāyo, sace mayaṁ kañci sāmantarājānaṁ madditvā janapadaṁ gaṇheyyāma, sopi no nappasaheyya. Kiṁ paresaṁ pīḷāya katāya, mahā ayaṁ jambudīpo, araññe nagaraṁ māpessāmā’’ti himavantābhimukhā gantvā nagaravatthuṁ pariyesiṁsu.",
  "atk-s0101a3:60": "Tasmiñca samaye amhākaṁ bodhisatto brāhmaṇamahāsālakule nibbattitvā kapilabrāhmaṇo nāma hutvā nikkhamma isipabbajjaṁ pabbajitvā himavantapasse pokkharaṇiyā tīre sākavanasaṇḍe paṇṇasālaṁ māpetvā vasati. So kira bhummajālaṁ nāma vijjaṁ jānāti, yāya uddhaṁ asītihatthe ākāse, heṭṭhā ca bhūmiyampi guṇadosaṁ passati. Etasmiṁ padese tiṇagumbalatā dakkhiṇāvaṭṭā pācīnābhimukhā jāyanti. Sīhabyagghādayo migasūkare sappabiḷārā ca maṇḍūkamūsike anubandhamānā taṁ padesaṁ patvā na sakkonti te anubandhituṁ. Tehi te aññadatthu santajjitā nivattantiyeva. So – ‘‘ayaṁ pathaviyā aggapadeso’’ti ñatvā tattha attano paṇṇasālaṁ māpesi.",
  "atk-s0101a3:61": "Atha te kumāre nagaravatthuṁ pariyesamāne attano vasanokāsaṁ āgate disvā pucchitvā taṁ pavattiṁ ñatvā tesu anukampaṁ janetvā avoca – ‘‘imasmiṁ paṇṇasālaṭṭhāne māpitaṁ nagaraṁ jambudīpe agganagaraṁ bhavissati. Ettha jātapurisesu ekeko purisasatampi purisasahassampi abhibhavituṁ sakkhissati. Ettha nagaraṁ māpetha, paṇṇasālaṭṭhāne rañño gharaṁ karotha. Imasmiñhi okāse ṭhatvā caṇḍālaputtopi cakkavattibalena atiseyyo’’ti. Nanu, bhante, ayyassa vasanokāsoti? ‘‘Mama vasanokāso’’ti mā cintayittha. Mayhaṁ ekapasse paṇṇasālaṁ katvā nagaraṁ māpetvā kapilavatthunti nāmaṁ karothā’’ti. Te tathā katvā tattha nivāsaṁ kappesuṁ.",
  "atk-s0101a3:62": "Athāmaccā – ‘‘ime dārakā vayappattā, sace nesaṁ pitā santike bhaveyya, so āvāhavivāhaṁ kareyya. Idāni pana amhākaṁ bhāro’’ti cintetvā kumārehi saddhiṁ mantayiṁsu. Kumārā amhākaṁ sadisā khattiyadhītaro nāma na passāma, nāpi bhaginīnaṁ sadise khattiyakumārake, asadisasaṁyoge ca no uppannā puttā mātito vā pitito vā aparisuddhā jātisambhedaṁ pāpuṇissanti. Tasmā mayaṁ bhaginīhiyeva saddhiṁ saṁvāsaṁ rocemāti. Te jātisambhedabhayena jeṭṭhakabhaginiṁ mātuṭṭhāne ṭhapetvā avasesāhi saṁvāsaṁ kappesuṁ.",
  "atk-s0101a3:63": "Tesaṁ puttehi ca dhītāhi ca vaḍḍhamānānaṁ aparena samayena jeṭṭhakabhaginiyā kuṭṭharogo udapādi, koviḷārapupphasadisāni gattāni ahesuṁ. Rājakumārā imāya saddhiṁ ekato nisajjaṭṭhānabhojanādīni karontānampi upari ayaṁ rogo saṅkamatīti cintetvā ekadivasaṁ uyyānakīḷaṁ gacchantā viya taṁ yāne āropetvā araññaṁ pavisitvā bhūmiyaṁ pokkharaṇiṁ khaṇāpetvā tattha khādanīyabhojanīyena saddhiṁ taṁ pakkhipitvā gharasaṅkhepena upari padaraṁ paṭicchādetvā paṁsuṁ datvā pakkamiṁsu.",
  "atk-s0101a3:64": "Tena ca samayena rāmo nāma bārāṇasirājā kuṭṭharogo nāṭakitthīhi ca orodhehi ca jigucchiyamāno tena saṁvegena jeṭṭhaputtassa rajjaṁ datvā araññaṁ pavisitvā tattha paṇṇasālaṁ māpetvā mūlaphalāni paribhuñjanto nacirasseva arogo suvaṇṇavaṇṇo hutvā ito cito ca vicaranto mahantaṁ susirarukkhaṁ disvā tassabbhantare soḷasahatthappamāṇaṁ okāsaṁ sodhetvā dvārañca vātapānañca yojetvā nisseṇiṁ bandhitvā tattha vāsaṁ kappesi. So aṅgārakaṭāhe aggiṁ katvā rattiṁ migasūkarādīnaṁ sadde suṇanto sayati. So – ‘‘asukasmiṁ padese sīho saddamakāsi, asukasmiṁ byaggho’’ti sallakkhetvā pabhāte tattha gantvā vighāsamaṁsaṁ ādāya pacitvā khādati.",
  "atk-s0101a3:65": "Athekadivasaṁ tasmiṁ paccūsasamaye aggiṁ jāletvā nisinne rājadhītāya sarīragandhena āgantvā byaggho tasmiṁ padese paṁsuṁ viyūhanto padare vivaramakāsi, tena ca vivarena sā byagghaṁ disvā bhītā vissaramakāsi. So taṁ saddaṁ sutvā – ‘‘itthisaddo eso’’ti ca sallakkhetvā pātova tattha gantvā – ‘‘ko etthā’’ti āha. Mātugāmo sāmīti. Kiṁ jātikāsīti? Okkākamahārājassa dhītā sāmīti. Nikkhamāti? Na sakkā sāmīti. Kiṁ kāraṇāti? Chavirogo me atthīti. So sabbaṁ pavattiṁ pucchitvā khattiyamānena anikkhamantiṁ – ‘‘ahampi khattiyo’’ti attano khattiyabhāvaṁ jānāpetvā nisseṇiṁ datvā uddharitvā attano vasanokāsaṁ netvā sayaṁ paribhuttabhesajjāniyeva datvā nacirasseva arogaṁ suvaṇṇavaṇṇaṁ katvā tāya saddhiṁ saṁvāsaṁ kappesi. Sā paṭhamasaṁvāseneva gabbhaṁ gaṇhitvā dve putte vijāyi, punapi dveti, evaṁ soḷasakkhattumpi vijāyi. Evaṁ dvattiṁsa bhātaro ahesuṁ. Te anupubbena vuḍḍhippatte pitā sabbasippāni sikkhāpesi.",
  "atk-s0101a3:66": "Athekadivasaṁ eko rāmarañño nagaravāsī vanacarako pabbate ratanāni gavesanto rājānaṁ disvā sañjānitvā āha – ‘‘jānāmahaṁ, deva, tumhe’’ti. Tato naṁ rājā sabbaṁ pavattiṁ pucchi. Tasmiṁyeva ca khaṇe te dārakā āgamiṁsu. So te disvā – ‘‘ke ime’’ti āha. ‘‘Puttā me’’ti ca vutte tesaṁ mātikavaṁsaṁ pucchitvā – ‘‘laddhaṁ dāni me pābhata’’nti nagaraṁ gantvā rañño ārocesi. So ‘pitaraṁ ānayissāmī’ti caturaṅginiyā senāya tattha gantvā pitaraṁ vanditvā – ‘‘rajjaṁ, deva, sampaṭicchā’’ti yāci. So – ‘‘alaṁ, tāta, na tattha gacchāmi, idheva me imaṁ rukkhaṁ apanetvā nagaraṁ māpehī’’ti āha. So tathā katvā tassa nagarassa kolarukkhaṁ apanetvā katattā kolanagaranti ca byagghapathe katattā byagghapathanti cāti dve nāmāni āropetvā pitaraṁ vanditvā attano nagaraṁ agamāsi.",
  "atk-s0101a3:67": "Tato vayappatte kumāre mātā āha – ‘‘tātā, tumhākaṁ kapilavatthuvāsino sakyā mātulā santi. Mātuladhītānaṁ pana vo evarūpaṁ nāma kesaggahaṇaṁ hoti, evarūpaṁ dussagahaṇaṁ. Yadā tā nhānatitthaṁ āgacchanti, tadā gantvā yassa yā ruccati, so taṁ gaṇhatū’’ti. Te tatheva gantvā tāsu nhatvā sīsaṁ sukkhāpayamānāsu yaṁ yaṁ icchiṁsu, taṁ taṁ gahetvā nāmaṁ sāvetvā agamiṁsu. Sakyarājāno sutvā ‘‘hotu, bhaṇe, amhākaṁ ñātakā eva te’’ti tuṇhī ahesuṁ. Ayaṁ sakyakoliyānaṁ uppatti. Evaṁ tesaṁ sakyakoliyānaṁ aññamaññaṁ āvāhavivāhaṁ karontānaṁ yāva buddhakālā anupacchinnova vaṁso āgato. Tattha bhagavā sakyavaṁsaṁ dassetuṁ – ‘‘te raṭṭhasmā pabbājitā himavantapasse pokkharaṇiyā tīre’’tiādimāha. Tattha sammantīti vasanti. Sakyā vata bhoti raṭṭhasmā pabbājitā araññe vasantāpi jātisambhedamakatvā kulavaṁsaṁ anurakkhituṁ sakyā, samatthā, paṭibalāti attho. Tadaggeti taṁ aggaṁ katvā, tato paṭṭhāyāti attho. So ca nesaṁ pubbapurisoti so okkāko rājā etesaṁ pubbapuriso. Natthi etesaṁ gahapativaṁsena sambhedamattampīti.",
  "atk-s0101a3:68": "Evaṁ sakyavaṁsaṁ pakāsetvā idāni ambaṭṭhavaṁsaṁ pakāsento – ‘‘rañño kho panā’’tiādimāha. Kaṇhaṁnāma janesīti kāḷavaṇṇaṁ antokucchiyaṁyeva sañjātadantaṁ parūḷhamassudāṭhikaṁ puttaṁ vijāyi. Pabyāhāsīti yakkho jātoti bhayena palāyitvā dvāraṁ pidhāya ṭhitesu gharamānusakesu ito cito ca vicaranto dhovatha mantiādīni vadanto uccāsaddamakāsi.",
  "atk-s0101a3:69": "268.Temāṇavakā bhagavantaṁ etadavocunti attano upārambhamocanatthāya – ‘‘etaṁ mā bhava’’ntiādivacanaṁ avocuṁ. Tesaṁ kira etadahosi – ‘‘ambaṭṭho amhākaṁ ācariyassa jeṭṭhantevāsī, sace mayaṁ evarūpe ṭhāne ekadvevacanamattampi na vakkhāma, ayaṁ no ācariyassa santike amhe paribhindissatī’’ti upārambhamocanatthaṁ evaṁ avocuṁ. Cittena panassa nimmadabhāvaṁ ākaṅkhanti. Ayaṁ kira mānanissitattā tesampi appiyova. Kalyāṇavākkaraṇoti madhuravacano. Asmiṁ vacaneti attanā uggahite vedattayavacane. Paṭimantetunti pucchitaṁ pañhaṁ paṭikathetuṁ, vissajjetunti attho. Etasmiṁ vā dāsiputtavacane. Paṭimantetunti uttaraṁ kathetuṁ.",
  "atk-s0101a3:70": "269.Atha kho bhagavāti atha kho bhagavā – ‘‘sace ime māṇavakā ettha nisinnā evaṁ uccāsaddaṁ karissanti, ayaṁ kathā pariyosānaṁ na gamissati. Handa, ne nissadde katvā ambaṭṭheneva saddhiṁ kathemī’’ti te māṇavake etadavoca. Tattha mantavhoti mantayatha. Mayā saddhiṁ paṭimantetūti mayā saha kathetu. Evaṁ vutte māṇavakā cintayiṁsu – ‘‘ambaṭṭho tāva dāsiputtosīti vutte puna sīsaṁ ukkhipituṁ nāsakkhi. Ayaṁ kho jāti nāma dujjānā, sace aññampi kiñci samaṇo gotamo ‘tvaṁ dāso’ti vakkhati, ko tena saddhiṁ aḍḍaṁ karissati. Ambaṭṭho attanā baddhaṁ puṭakaṁ attanāva mocetū’’ti attānaṁ parimocetvā tasseva upari khipantā – ‘‘sujāto ca bho gotamā’’tiādimāhaṁsu.",
  "atk-s0101a3:71": "270.Sahadhammikoti sahetuko sakāraṇo. Akāmā byākātabboti attanā anicchantenapi byākaritabbo, avassaṁ vissajjetabboti attho. Aññenavā aññaṁ paṭicarissasīti aññena vacanena aññaṁ vacanaṁ paṭicarissasi ajjhottharissasi, paṭicchādessasīti attho. Yo hi ‘‘kiṁ gotto tva’’nti evaṁ puṭṭho – ‘‘ahaṁ tayo vede jānāmī’’tiādīni vadati, ayaṁ aññena aññaṁ paṭicarati nāma. Pakkamissasi vāti pucchitaṁ pañhaṁ jānantova akathetukāmatāya uṭṭhāyāsanā pakkamissasi vā.",
  "atk-s0101a3:72": "Tuṇhīahosīti samaṇo gotamo maṁ sāmaṁyeva dāsiputtabhāvaṁ kathāpetukāmo, sāmaṁ kathite ca dāso nāma jātoyeva hoti. Ayaṁ pana dvatikkhattuṁ codetvā tuṇhī bhavissati, tato ahaṁ parivattitvā pakkamissāmīti cintetvā tuṇhī ahosi.",
  "atk-s0101a3:73": "271. Vajiraṁ pāṇimhi assāti vajirapāṇi. Yakkhoti na yo vā so vā yakkho, sakko devarājāti veditabbo. Ādittanti aggivaṇṇaṁ. Sampajjalitanti suṭṭhu pajjalitaṁ. Sajotibhūtanti samantato jotibhūtaṁ, ekaggijālabhūtanti attho. Ṭhito hotīti mahantaṁ sīsaṁ, kandalamakuḷasadisā dāṭhā bhayānakāni akkhināsādīni evaṁ virūparūpaṁ māpetvā ṭhito.",
  "atk-s0101a3:74": "Kasmā panesa āgatoti? Diṭṭhivissajjāpanatthaṁ. Api ca – ‘‘ahañceva kho pana dhammaṁ deseyyaṁ, pare ca me na ājāneyyu’’nti evaṁ dhammadesanāya appossukkabhāvaṁ āpanne bhagavati sakko mahābrahmunā saddhiṁ āgantvā – ‘‘bhagavā dhammaṁ desetha, tumhākaṁ āṇāya avattamāne mayaṁ vattāpessāma, tumhākaṁ dhammacakkaṁ hotu, amhākaṁ āṇācakka’’nti paṭiññaṁ akāsi. Tasmā – ‘‘ajja ambaṭṭhaṁ tāsetvā pañhaṁ vissajjāpessāmī’’ti āgato.",
  "atk-s0101a3:75": "Bhagavā ceva passati ambaṭṭho cāti yadi hi taṁ aññepi passeyyuṁ, taṁ kāraṇaṁ agaru assa, ‘‘ayaṁ samaṇo gotamo ambaṭṭhaṁ attano vāde anotarantaṁ ñatvā yakkhaṁ āvāhetvā dassesi, tato ambaṭṭho bhayena kathesī’’ti vadeyyuṁ. Tasmā bhagavā ceva passati ambaṭṭho ca. Tassa taṁ disvāva sakalasarīrato sedā mucciṁsu. Antokucchi viparivattamānā mahāravaṁ viravi . So ‘‘aññepi nu kho passantī’’ti olokento kassaci lomahaṁsamattampi nāddasa. Tato – ‘‘idaṁ bhayaṁ mameva uppannaṁ, sacāhaṁ yakkhoti vakkhāmi, ‘kiṁ tavameva akkhīni atthi, tvameva yakkhaṁ passasi, paṭhamaṁ yakkhaṁ adisvā samaṇena gotamena vādasaṅghaṭṭe pakkhittova yakkhaṁ passasī’ti vadeyyu’’nti cintetvā ‘‘na dāni me idha aññaṁ paṭisaraṇaṁ atthi, aññatra samaṇā gotamā’’ti maññamāno atha kho ambaṭṭho māṇavo…pe… bhagavantaṁ etadavoca.",
  "atk-s0101a3:76": "272.Tāṇaṁ gavesīti tāṇaṁ gavesamāno. Leṇaṁ gavesīti leṇaṁ gavesamāno. Saraṇaṁ gavesīti saraṇaṁ gavesamāno. Ettha ca tāyati rakkhatīti tāṇaṁ. Nilīyanti etthāti leṇaṁ. Saratīti saraṇaṁ, bhayaṁ hiṁsati, viddhaṁsetīti attho. Upanisīditvāti upagamma heṭṭhāsane nisīditvā. Bravitūti vadatu.",
  "atk-s0101a3:77": "Ambaṭṭhavaṁsakathā",
  "atk-s0101a3:78": "273-274.Dakkhiṇajanapadanti dakkhiṇāpathoti pākaṭaṁ. Gaṅgāya dakkhiṇato pākaṭajanapadaṁ. Tadā kira dakkhiṇāpathe bahū brāhmaṇatāpasā honti, so tattha gantvā ekaṁ tāpasaṁ vattapaṭipattiyā ārādhesi. So tassa upakāraṁ disvā āha – ‘‘ambho, purisa, mantaṁ te demi, yaṁ icchasi, taṁ mantaṁ gaṇhāhī’’ti. So āha – ‘‘na me ācariya, aññena mantena, kiccaṁ atthi, yassānubhāvena āvudhaṁ na parivattati, taṁ me mantaṁ dehī’’ti. So – ‘‘bhadraṁ, bho’’ti tassa dhanuagamanīyaṁ ambaṭṭhaṁ nāma vijjaṁ adāsi, so taṁ vijjaṁ gahetvā tattheva vīmaṁsitvā – ‘‘idāni me manorathaṁ pūressāmī’’ti isivesaṁ gahetvā okkākassa santikaṁ gato. Tena vuttaṁ – ‘‘dakkhiṇajanapadaṁ gantvā brahmamante adhīyitvā rājānaṁ okkākaṁ upasaṅkamitvā’’ti.",
  "atk-s0101a3:79": "Ettha brahmamanteti ānubhāvasampannatāya seṭṭhamante. Ko nevaṁ’re ayaṁ mayhaṁ dāsiputtoti ko nu evaṁ are ayaṁ mama dāsiputto. Sotaṁ khurappanti so rājā taṁ māretukāmatāya sannahitaṁ saraṁ tassa mantānubhāvena neva khipituṁ na apanetuṁ sakkhi, tāvadeva sakalasarīre sañjātasedo bhayena vedhamāno aṭṭhāsi.",
  "atk-s0101a3:80": "Amaccāti mahāmaccā. Pārisajjāti itare parisāvacarā. Etadavocunti – ‘‘daṇḍakīrañño kisavacchatāpase aparaddhassa āvudhavuṭṭhiyā sakalaraṭṭhaṁ vinaṭṭhaṁ . Nāḷikero pañcasu tāpasasatesu ajjuno ca aṅgīrase aparaddho pathaviṁ bhinditvā nirayaṁ paviṭṭho’’ti cintayantā bhayena etaṁ sotthi, bhaddantetiādivacanaṁ avocuṁ.",
  "atk-s0101a3:81": "Sotthi bhavissati raññoti idaṁ vacanaṁ kaṇho ciraṁ tuṇhī hutvā tato anekappakāraṁ yācīyamāno – ‘‘tumhākaṁ raññā mādisassa isino khurappaṁ sannayhantena bhāriyaṁ kammaṁ kata’’ntiādīni ca vatvā pacchā abhāsi. Undriyissatīti bhijjissati, thusamuṭṭhi viya vippakiriyissatīti. Idaṁ so ‘‘janaṁ tāsessāmī’’ti musā bhaṇati. Sarasanthambhanamatteyeva hissa vijjāya ānubhāvo, na aññatra. Ito paresupi vacanesu eseva nayo.",
  "atk-s0101a3:82": "Pallomoti pannalomo. Lomahaṁsanamattampissa na bhavissati. Idaṁ kira so ‘‘sace me rājā taṁ dārikaṁ dassatī’’ti paṭiññaṁ kāretvā avaca. Kumāre khurappaṁ patiṭṭhapesīti tena ‘‘saro otaratū’’ti mante parivatti, te kumārassa nābhiyaṁ patiṭṭhapesi. Dhītaraṁ adāsīti sīsaṁ dhovitvā adāsaṁ bhujissaṁ katvā dhītaraṁ adāsi, uḷāre ca taṁ ṭhāne ṭhapesi. Mā kho tumhe māṇavakāti idaṁ pana bhagavā – ‘‘ekena pakkhena ambaṭṭho sakyānaṁ ñāti hotī’’ti pakāsento tassa samassāsanatthaṁ āha. Tato ambaṭṭho ghaṭasatena abhisitto viya passaddhadaratho hutvā samassāsetvā samaṇo gotamo maṁ ‘‘tosessāmī’’ti ekena pakkhena ñātiṁ karoti, khattiyo kirāhamasmī’’ti cintesi.",
  "atk-s0101a3:83": "Khattiyaseṭṭhabhāvavaṇṇanā",
  "atk-s0101a3:84": "275. Atha kho bhagavā – ‘‘ayaṁ ambaṭṭho khattiyosmī’’ti saññaṁ karoti, attano akhattiyabhāvaṁ na jānāti, handa naṁ jānāpessāmīti khattiyavaṁsaṁ dassetuṁ uttaridesanaṁ vaḍḍhento – ‘‘taṁ kiṁ maññasi ambaṭṭhā’’tiādimāha. Tattha idhāti imasmiṁ loke. Brāhmaṇesūti brāhmaṇānaṁ antare. Āsanaṁ vā udakaṁ vāti aggāsanaṁ vā aggodakaṁ vā. Saddheti matake uddissa katabhatte. Thālipāketi maṅgalādibhatte. Yaññeti yaññabhatte. Pāhuneti pāhunakānaṁ katabhatte paṇṇākārabhatte vā. Api nussāti api nu assa khattiyaputtassa. Āvaṭaṁ vā assa anāvaṭaṁ vāti , brāhmaṇakaññāsu nivāraṇaṁ bhaveyya vā no vā, brāhmaṇadārikaṁ labheyya vā na vā labheyyāti attho. Anupapannoti khattiyabhāvaṁ apatto, aparisuddhoti attho.",
  "atk-s0101a3:85": "276.Itthiyāvā itthiṁ karitvāti itthiyā vā itthiṁ pariyesitvā. Kismiñcideva pakaraṇeti kismiñcideva dose brāhmaṇānaṁ ayutte akattabbakaraṇe. Bhassapuṭenāti bhasmapuṭena, sīse chārikaṁ okiritvāti attho.",
  "atk-s0101a3:86": "277.Janetasminti janitasmiṁ, pajāyāti attho. Ye gottapaṭisārinoti ye janetasmiṁ gottaṁ paṭisaranti – ‘‘ahaṁ gotamo, ahaṁ kassapo’’ti, tesu loke gottapaṭisārīsu khattiyo seṭṭho. Anumatā mayāti mama sabbaññutaññāṇena saddhiṁ saṁsanditvā desitā mayā anuññātā.",
  "atk-s0101a3:87": "Paṭhamabhāṇavāravaṇṇanā niṭṭhitā.",
  "atk-s0101a3:88": "Vijjācaraṇakathāvaṇṇanā",
  "atk-s0101a3:89": "278. Imāya pana gāthāya vijjācaraṇasampannoti idaṁ padaṁ sutvā ambaṭṭho cintesi – ‘‘vijjā nāma tayo vedā, caraṇaṁ pañca sīlāni, tayidaṁ amhākaṁyeva atthi, vijjācaraṇasampanno ce seṭṭho, mayameva seṭṭhā’’ti niṭṭhaṁ gantvā vijjācaraṇaṁ pucchanto – ‘‘katamaṁ pana taṁ, bho gotama, caraṇaṁ, katamā ca pana sā vijjā’’ti āha. Athassa bhagavā taṁ brāhmaṇasamaye siddhaṁ jātivādādipaṭisaṁyuttaṁ vijjācaraṇaṁ paṭikkhipitvā anuttaraṁ vijjācaraṇaṁ dassetukāmo – ‘‘na kho ambaṭṭhā’’tiādimāha. Tattha jātivādoti jātiṁ ārabbha vādo, brāhmaṇassevidaṁ vaṭṭati, na suddassātiādi vacananti attho. Esa nayo sabbattha. Jātivādavinibaddhāti jātivāde vinibaddhā. Esa nayo sabbattha.",
  "atk-s0101a3:90": "Tato ambaṭṭho – ‘‘yattha dāni mayaṁ laggissāmāti cintayimha, tato no samaṇo gotamo mahāvāte thusaṁ dhunanto viya dūrameva avakkhipi. Yattha pana mayaṁ na laggāma, tattha no niyojesi. Ayaṁ no vijjācaraṇasampadā ñātuṁ vaṭṭatī’’ti cintetvā puna vijjācaraṇasampadaṁ pucchi. Athassa bhagavā samudāgamato pabhuti vijjācaraṇaṁ dassetuṁ – ‘‘idha ambaṭṭha tathāgato’’tiādimāha.",
  "atk-s0101a3:91": "279. Ettha ca bhagavā caraṇapariyāpannampi tividhaṁ sīlaṁ vibhajanto ‘‘idamassa hoti caraṇasmi’’nti aniyyātetvā ‘‘idampissa hoti sīlasmi’’nti sīlavaseneva niyyātesi. Kasmā? Tassapi hi kiñci kiñci sīlaṁ atthi, tasmā caraṇavasena niyyātiyamāne ‘‘mayampi caraṇasampannā’’ti tattha tattheva laggeyya. Yaṁ pana tena supinepi na diṭṭhapubbaṁ, tasseva vasena niyyātento paṭhamaṁ jhānaṁ upasampajja viharati. Idampissa hoti caraṇasmiṁ…pe… catutthaṁ jhānaṁ upasampajja viharati, idampissa hoti caraṇasmintiādimāha. Ettāvatā aṭṭhapi samāpattiyo caraṇanti niyyātitā honti, vipassanā ñāṇato pana paṭṭhāya aṭṭhavidhāpi paññā vijjāti niyyātitā.",
  "atk-s0101a3:92": "Catuapāyamukhakathāvaṇṇanā",
  "atk-s0101a3:93": "280.Apāyamukhānīti vināsamukhāni. Anabhisambhuṇamānoti asampāpuṇanto, avisahamāno vā. Khārividhamādāyāti ettha khārīti araṇī kamaṇḍalu sujādayo tāpasaparikkhārā. Vidhoti kājo. Tasmā khāribharitaṁ kājamādāyāti attho. Ye pana khārivividhanti paṭhanti, te ‘‘khārīti kājassa nāmaṁ, vividhanti bahukamaṇḍaluādiparikkhāra’’nti vaṇṇayanti. Pavattaphalabhojanoti patitaphalabhojano. Paricārakoti kappiyakaraṇapattapaṭiggahaṇapādadhovanādivattakaraṇavasena paricārako. Kāmañca guṇādhikopi khīṇāsavasāmaṇero puthujjanabhikkhuno vuttanayena paricārako hoti, ayaṁ pana na tādiso guṇavasenapi veyyāvaccakaraṇavasenapi lāmakoyeva.",
  "atk-s0101a3:94": "Kasmā pana tāpasapabbajjā sāsanassa vināsamukhanti vuttāti? Yasmā gacchantaṁ gacchantaṁ sāsanaṁ tāpasapabbajjāvasena osakkissati. Imasmiñhi sāsane pabbajitvā tisso sikkhā pūretuṁ asakkontaṁ lajjino sikkhākāmā – ‘‘natthi tayā saddhiṁ uposatho vā pavāraṇā vā saṅghakammaṁ vā’’ti jigucchitvā parivajjenti. So ‘‘dukkaraṁ khuradhārūpamaṁ sāsane paṭipattipūraṇaṁ dukkhaṁ, tāpasapabbajjā pana sukarā ceva bahujanasammatā cā’’ti vibbhamitvā tāpaso hoti. Aññe taṁ disvā – ‘‘kiṁ tayā kata’’nti pucchanti. So – ‘‘bhāriyaṁ tumhākaṁ sāsane kammaṁ, idha pana sachandacārino maya’’nti vadati. Sopi, yadi evaṁ ahampi ettheva pabbajāmīti tassa anusikkhanto tāpaso hoti. Evamaññepi aññepīti kamena tāpasāva bahukā honti. Tesaṁ uppannakāle sāsanaṁ osakkitaṁ nāma bhavissati. Loke evarūpo buddho nāma uppajji, tassa īdisaṁ nāma sāsanaṁ ahosīti sutamattameva bhavissati. Idaṁ sandhāya bhagavā tāpasapabbajjaṁ sāsanassa vināsamukhanti āha.",
  "atk-s0101a3:95": "Kudālapiṭakanti kandamūlaphalaggahaṇatthaṁ kudālañceva piṭakañca. Gāmasāmantaṁ vāti vijjācaraṇasampadādīni anabhisambhuṇanto, kasikammādīhi ca jīvitaṁ nipphādetuṁ dukkhanti maññamāno bahujanakuhāpanatthaṁ gāmasāmante vā nigamasāmante vā aggisālaṁ katvā sappiteladadhimadhuphāṇitatilataṇḍulādīhi ceva nānādārūhi ca homakaraṇavasena aggiṁ paricaranto acchati.",
  "atk-s0101a3:96": "Catudvāraṁ agāraṁ karitvāti catumukhaṁ pānāgāraṁ katvā tassa dvāre maṇḍapaṁ katvā tattha pānīyaṁ upaṭṭhapetvā āgatāgate pānīyena āpucchati. Yampissa addhikā kilantā pānīyaṁ pivitvā parituṭṭhā bhattapuṭaṁ vā taṇḍulādīni vā denti, taṁ sabbaṁ gahetvā ambilayāguādīni katvā bahutaraṁ āmisagahaṇatthaṁ kesañci annaṁ deti, kesañci bhattapacanabhājanādīni. Tehipi dinnaṁ āmisaṁ vā pubbaṇṇādīni vā gaṇhati, tāni vaḍḍhiyā payojeti. Evaṁ vaḍḍhamānavibhavo gomahiṁsadāsīdāsapariggahaṁ karoti, mahantaṁ kuṭumbaṁ saṇṭhapeti. Imaṁ sandhāyetaṁ vuttaṁ – ‘‘catudvāraṁ agāraṁ karitvā acchatī’’ti. ‘‘Tamahaṁ yathāsatti yathābalaṁ paṭipūjessāmī’’ti idaṁ panassa paṭipattimukhaṁ. Iminā hi mukhena so evaṁ paṭipajjatīti. Ettāvatā ca bhagavatā sabbāpi tāpasapabbajjā niddiṭṭhā honti.",
  "atk-s0101a3:97": "Kathaṁ? Aṭṭhavidhā hi tāpasā – saputtabhariyā, uñchācariyā, anaggipakkikā, asāmapākā, asmamuṭṭhikā, dantavakkalikā, pavattaphalabhojanā, paṇḍupalāsikāti. Tattha ye keṇiyajaṭilo viya kuṭumbaṁ saṇṭhapetvā vasanti, te saputtabhariyā nāma.",
  "atk-s0101a3:98": "Ye pana ‘‘saputtadārabhāvo nāma pabbajitassa ayutto’’ti lāyanamaddanaṭṭhānesu vīhimuggamāsatilādīni saṅkaḍḍhitvā pacitvā paribhuñjanti, te uñchācariyā nāma.",
  "atk-s0101a3:99": "Ye ‘‘khalena khalaṁ vicaritvā vīhiṁ āharitvā koṭṭetvā paribhuñjanaṁ nāma ayutta’’nti gāmanigamesu taṇḍulabhikkhaṁ gahetvā pacitvā paribhuñjanti, te anaggipakkikā nāma.",
  "atk-s0101a3:100": "Ye pana ‘‘kiṁ pabbajitassa sāmapākenā’’ti gāmaṁ pavisitvā pakkabhikkhameva gaṇhanti , te asāmapākā nāma.",
  "atk-s0101a3:101": "Ye ‘‘divase divase bhikkhāpariyeṭṭhi nāma dukkhā pabbajitassā’’ti muṭṭhipāsāṇena ambāṭakādīnaṁ rukkhānaṁ tacaṁ koṭṭetvā khādanti, te asmamuṭṭhikā nāma.",
  "atk-s0101a3:102": "Ye pana ‘‘pāsāṇena tacaṁ koṭṭetvā vicaraṇaṁ nāma dukkha’’nti danteheva ubbāṭetvā khādanti, te dantavakkalikā nāma.",
  "atk-s0101a3:103": "Ye ‘‘dantehi ubbāṭetvā khādanaṁ nāma dukkhaṁ pabbajitassā’’ti leḍḍudaṇḍādīhi paharitvā patitāni phalāni paribhuñjanti, te pavattaphalabhojanā nāma.",
  "atk-s0101a3:104": "Ye pana ‘‘leḍḍudaṇḍādīhi pātetvā paribhogo nāma asāruppo pabbajitassā’’ti sayaṁ patitāneva pupphaphalapaṇḍupalāsādīni khādantā yāpenti, te paṇḍupalāsikā nāma.",
  "atk-s0101a3:105": "Te tividhā – ukkaṭṭhamajjhimamudukavasena. Tattha ye nisinnaṭṭhānato anuṭṭhāya hatthena pāpuṇanaṭṭhāneva patitaṁ gahetvā khādanti, te ukkaṭṭhā. Ye ekarukkhato aññaṁ rukkhaṁ na gacchanti, te majjhimā. Ye taṁ taṁ rukkhamūlaṁ gantvā pariyesitvā khādanti, te mudukā.",
  "atk-s0101a3:106": "Imā pana aṭṭhapi tāpasapabbajjā imāhi catūhiyeva saṅgahaṁ gacchanti. Kathaṁ? Etāsu hi saputtabhariyā ca uñchācariyā ca agāraṁ bhajanti. Anaggipakkikā ca asāmapākā ca agyāgāraṁ bhajanti. Asmamuṭṭhikā ca dantavakkalikā ca kandamūlaphalabhojanaṁ bhajanti. Pavattaphalabhojanā ca paṇḍupalāsikā ca pavattaphalabhojanaṁ bhajanti. Tena vuttaṁ – ‘‘ettāvatā ca bhagavatā sabbāpi tāpasapabbajjā niddiṭṭhā hontī’’ti.",
  "atk-s0101a3:107": "281-282. Idāni bhagavā sācariyakassa ambaṭṭhassa vijjācaraṇasampadāya apāyamukhampi appattabhāvaṁ dassetuṁ taṁ kiṁ maññasi ambaṭṭhātiādimāha. Taṁ uttānatthameva. Attanā āpāyikopi aparipūramānoti attanā vijjācaraṇasampadāya āpāyikenāpi aparipūramānena.",
  "atk-s0101a3:108": "Pubbakaisibhāvānuyogavaṇṇanā",
  "atk-s0101a3:109": "283.Dattikanti dinnakaṁ. Sammukhībhāvampi na dadātīti kasmā na dadāti? So kira sammukhā āvaṭṭaniṁ nāma vijjaṁ jānāti. Yadā rājā mahārahena alaṅkārena alaṅkato hoti, tadā rañño samīpe ṭhatvā tassa alaṅkārassa nāmaṁ gaṇhati. Tassa rājā nāme gahite na demīti vattuṁ na sakkoti. Datvā puna chaṇadivase alaṅkāraṁ āharathāti vatvā, natthi, deva, tumhehi brāhmaṇassa dinnoti vutto, ‘‘kasmā me dinno’’ti pucchi. Te amaccā ‘so brāhmaṇo sammukhā āvaṭṭanimāyaṁ jānāti. Tāya tumhe āvaṭṭetvā gahetvā gacchatī’ti āhaṁsu. Apare raññā saha tassa atisahāyabhāvaṁ asahantā āhaṁsu – ‘‘deva, etassa brāhmaṇassa sarīre saṅkhaphalitakuṭṭhaṁ nāma atthi. Tumhe etaṁ disvāva āliṅgatha parāmasatha, idañca kuṭṭhaṁ nāma kāyasaṁsaggavasena anugacchati, mā evaṁ karothā’’ti. Tato paṭṭhāya tassa rājā sammukhībhāvaṁ na deti.",
  "atk-s0101a3:110": "Yasmā pana so brāhmaṇo paṇḍito khattavijjāya kusalo, tena saha mantetvā katakammaṁ nāma na virujjhati, tasmā sāṇipākārassa anto ṭhatvā bahi ṭhitena tena saddhiṁ manteti. Taṁ sandhāya vuttaṁ ‘‘tiro dussantena mantetī’’ti. Tattha tirodussantenāti tirodussena. Ayameva vā pāṭho. Dhammikanti anavajjaṁ. Payātanti abhiharitvā dinnaṁ. Kathaṁ tassa rājāti yassa rañño brāhmaṇo īdisaṁ bhikkhaṁ paṭiggaṇheyya, kathaṁ tassa brāhmaṇassa so rājā sammukhībhāvampi na dadeyya. Ayaṁ pana adinnakaṁ māyāya gaṇhati, tenassa sammukhībhāvaṁ rājā na detīti niṭṭhamettha gantabbanti ayamettha adhippāyo. ‘‘Idaṁ pana kāraṇaṁ ṭhapetvā rājānañceva brāhmaṇañca na añño koci jānāti. Tadetaṁ evaṁ rahassampi paṭicchannampi addhā sabbaññū samaṇo gotamoti niṭṭhaṁ gamissatī’’ti bhagavā pakāsesi.",
  "atk-s0101a3:111": "284. Idāni ayañca ambaṭṭho, ācariyo cassa mante nissāya atimānino. Tena tesaṁ mantanissitamānanimmadanatthaṁ uttari desanaṁ vaḍḍhento taṁ kiṁ maññasi, ambaṭṭha, idha rājātiādimāha. Tattha rathūpatthareti rathamhi rañño ṭhānatthaṁ attharitvā sajjitapadese. Uggehi vāti uggatuggatehi vā amaccehi. Rājaññehīti anabhisittakumārehi. Kiñcideva mantananti asukasmiṁ dese taḷākaṁ vā mātikaṁ vā kātuṁ vaṭṭati, asukasmiṁ gāmaṁ vā nigamaṁ vā nagaraṁ vā nivesetunti evarūpaṁ pākaṭamantanaṁ. Tadeva mantananti yaṁ raññā mantitaṁ tadeva. Tādisehiyeva sīsukkhepabhamukkhepādīhi ākārehi manteyya. Rājabhaṇitanti yathā raññā bhaṇitaṁ, tassatthassa sādhanasamatthaṁ. Sopi tassatthassa sādhanasamatthameva bhaṇitaṁ bhaṇatīti attho.",
  "atk-s0101a3:112": "285.Pavattāroti pavattayitāro. Yesanti yesaṁ santakaṁ. Mantapadanti vedasaṅkhātaṁ mantameva . Gītanti aṭṭhakādīhi dasahi porāṇakabrāhmaṇehi sarasampattivasena sajjhāyitaṁ. Pavuttanti aññesaṁ vuttaṁ, vācitanti attho. Samihitanti samupabyūḷhaṁ rāsikataṁ, piṇḍaṁ katvā ṭhapitanti attho. Tadanugāyantīti etarahi brāhmaṇā taṁ tehi pubbe gītaṁ anugāyanti anusajjhāyanti. Tadanubhāsantīti taṁ anubhāsanti, idaṁ purimasseva vevacanaṁ. Bhāsitamanubhāsantīti tehi bhāsitaṁ sajjhāyitaṁ anusajjhāyanti. Vācitamanuvācentīti tehi aññesaṁ vācitaṁ anuvācenti.",
  "atk-s0101a3:113": "Seyyathidanti te katamehi attho. Aṭṭhakotiādīni tesaṁ nāmāni. Te kira dibbena cakkhunā oloketvā parūpaghātaṁ akatvā kassapasammāsambuddhassa bhagavato pāvacanena saha saṁsanditvā mante ganthiṁsu. Aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṁ viruddhe akaṁsu. Netaṁṭhānaṁ vijjatīti yena tvaṁ isi bhaveyyāsi, etaṁ kāraṇaṁ na vijjati. Idha bhagavā yasmā – ‘‘esa pucchiyamānopi, attano avattharaṇabhāvaṁ ñatvā paṭivacanaṁ na dassatī’’ti jānāti, tasmā paṭiññaṁ agahetvāva taṁ isibhāvaṁ paṭikkhipi.",
  "atk-s0101a3:114": "286. Idāni yasmā te porāṇā dasa brāhmaṇā nirāmagandhā anitthigandhā rajojalladharā brahmacārino araññāyatane pabbatapādesu vanamūlaphalāhārā vasiṁsu. Yadā katthaci gantukāmā honti, iddhiyā ākāseneva gacchanti, natthi tesaṁ yānena kiccaṁ. Sabbadisāsu ca nesaṁ mettādibrahmavihārabhāvanāva ārakkhā hoti, natthi tesaṁ pākārapurisaguttīhi attho. Iminā ca ambaṭṭhena sutapubbā tesaṁ paṭipatti; tasmā imassa sācariyakassa tesaṁ paṭipattito ārakabhāvaṁ dassetuṁ – ‘‘taṁ kiṁ maññasi, ambaṭṭhā’’tiādimāha.",
  "atk-s0101a3:115": "Tattha vicitakāḷakanti vicinitvā apanītakāḷakaṁ. Veṭhakanatapassāhīti dussapaṭṭadussaveṇi ādīhi veṭhakehi namitaphāsukāhi. Kuttavālehīti sobhākaraṇatthaṁ kappetuṁ, yuttaṭṭhānesu kappitavālehi. Ettha ca vaḷavānaṁyeva vālā kappitā, na rathānaṁ, vaḷavapayuttattā pana rathāpi ‘‘kuttavālā’’ti vuttā. Ukkiṇṇaparikhāsūti khataparikhāsu. Okkhittapalighāsūti ṭhapitapalighāsu. Nagarūpakārikāsūti ettha upakārikāti paresaṁ ārohanivāraṇatthaṁ samantā nagaraṁ pākārassa adhobhāge katasudhākammaṁ vuccati. Idha pana tāhi upakārikāhi yuttāni nagarāneva ‘‘nagarūpakārikāyo’’ti adhippetāni. Rakkhāpentīti tādisesu nagaresu vasantāpi attānaṁ rakkhāpenti. Kaṅkhāti ‘‘sabbaññū, na sabbaññū’’ti evaṁ saṁsayo. Vimatīti tasseva vevacanaṁ, virūpā mati, vinicchinituṁ asamatthāti attho. Idaṁ bhagavā ‘‘ambaṭṭhassa iminā attabhāvena maggapātubhāvo natthi, kevalaṁ divaso vītivattati, ayaṁ kho pana lakkhaṇapariyesanatthaṁ āgato, tampi kiccaṁ nassarati. Handassa satijananatthaṁ nayaṁ demī’’ti āha.",
  "atk-s0101a3:116": "Dvelakkhaṇadassanavaṇṇanā",
  "atk-s0101a3:117": "287. Evaṁ vatvā pana yasmā buddhānaṁ nisinnānaṁ vā nipannānaṁ vā koci lakkhaṇaṁ pariyesituṁ na sakkoti, ṭhitānaṁ pana caṅkamantānaṁ vā sakkoti. Āciṇṇañcetaṁ buddhānaṁ lakkhaṇapariyesanatthaṁ āgatabhāvaṁ ñatvā uṭṭhāyāsanā caṅkamādhiṭṭhānaṁ nāma, tena bhagavā uṭṭhāyāsanā bahi nikkhanto. Tasmā atha kho bhagavātiādi vuttaṁ.",
  "atk-s0101a3:118": "Samannesīti gavesi, ekaṁ dveti vā gaṇayanto samānayi. Yebhuyyenāti pāyena, bahukāni addasa, appāni na addasāti attho. Tato yāni na addasa tesaṁ dīpanatthaṁ vuttaṁ – ‘‘ṭhapetvā dve’’ti. Kaṅkhatīti ‘‘aho vata passeyya’’nti patthanaṁ uppādeti. Vicikicchatīti tato tato tāni vicinanto kicchati na sakkoti daṭṭhuṁ. Nādhimuccatīti tāya vicikicchāya sanniṭṭhānaṁ na gacchati. Na sampasīdatīti tato – ‘‘paripuṇṇalakkhaṇo aya’’nti bhagavati pasādaṁ nāpajjati. Kaṅkhāya vā dubbalā vimati vuttā, vicikicchāya majjhimā, anadhimuccanatāya balavatī, asampasādena tehi tīhi dhammehi cittassa kālusiyabhāvo. Kosohiteti vatthikosena paṭicchanne. Vatthaguyheti aṅgajāte bhagavato hi varavāraṇasseva kosohitaṁ vatthaguyhaṁ suvaṇṇavaṇṇaṁ padumagabbhasamānaṁ. Taṁ so vatthapaṭicchannattā apassanto, antomukhagatāya ca jivhāya pahūtabhāvaṁ asallakkhento tesu dvīsu lakkhaṇesu kaṅkhī ahosi vicikicchī.",
  "atk-s0101a3:119": "288.Tathārūpanti taṁ rūpaṁ. Kimettha aññena vattabbaṁ? Vuttametaṁ nāgasenatthereneva milindaraññā puṭṭhena – ‘‘dukkaraṁ, bhante, nāgasena, bhagavatā katanti. Kiṁ mahārājāti? Mahājanena hirikaraṇokāsaṁ brahmāyu brāhmaṇassa ca antevāsi uttarassa ca, bāvarissa antevāsīnaṁ soḷasabrāhmaṇānañca , selassa brāhmaṇassa ca antevāsīnaṁ tisatamāṇavānañca dassesi, bhanteti. Na, mahārāja, bhagavā guyhaṁ dassesi. Chāyaṁ bhagavā dassesi. Iddhiyā abhisaṅkharitvā nivāsananivatthaṁ kāyabandhanabaddhaṁ cīvarapārutaṁ chāyārūpakamattaṁ dassesi mahārājāti. Chāyaṁ diṭṭhe sati diṭṭhaṁyeva nanu, bhanteti? Tiṭṭhatetaṁ, mahārāja, hadayarūpaṁ disvā bujjhanakasatto bhaveyya, hadayamaṁsaṁ nīharitvā dasseyya sammāsambuddhoti. Kallosi, bhante, nāgasenā’’ti.",
  "atk-s0101a3:120": "Ninnāmetvāti nīharitvā. Anumasīti kathinasūciṁ viya katvā anumajji, tathākaraṇena cettha mudubhāvo, kaṇṇasotānumasanena dīghabhāvo, nāsikasotānumasanena tanubhāvo, nalāṭacchādanena puthulabhāvo pakāsitoti veditabbo.",
  "atk-s0101a3:121": "289.Paṭimānentoti āgamento, āgamanamassa patthento udikkhantoti attho.",
  "atk-s0101a3:122": "290.Kathāsallāpoti kathā ca sallāpo ca, kathanaṁ paṭikathananti attho.",
  "atk-s0101a3:123": "291.Aho vatāti garahavacanametaṁ. Reti idaṁ hīḷanavasena āmantanaṁ. Paṇḍitakāti tameva jigucchanto āha. Sesapadadvayepi eseva nayo. Evarūpena kira bho puriso atthacarakenāti idaṁ yādiso tvaṁ, edise atthacarake hitakārake sati puriso nirayaṁyeva gaccheyya, na aññatrāti imamatthaṁ sandhāya vadati. Āsajja āsajjāti ghaṭṭetvā ghaṭṭetvā. Amhepi evaṁ upaneyya upaneyyāti brāhmaṇo kho pana ambaṭṭha pokkharasātītiādīni vatvā evaṁ upanetvā upanetvā paṭicchannaṁ kāraṇaṁ āvikaritvā suṭṭhu dāsādibhāvaṁ āropetvā avaca, tayā amhe akkosāpitāti adhippāyo. Padasāyeva pavattesīti pādena paharitvā bhūmiyaṁ pātesi. Yañca so pubbe ācariyena saddhiṁ rathaṁ āruhitvā sārathi hutvā agamāsi , tampissa ṭhānaṁ acchinditvā rathassa purato padasā yevassa gamanaṁ akāsi.",
  "atk-s0101a3:124": "Pokkharasātibuddhūpasaṅkamanavaṇṇanā",
  "atk-s0101a3:125": "292-296.Ativikāloti suṭṭhu vikālo, sammodanīyakathāyapi kālo natthi. Āgamā nu khvidha bhoti āgamā nu kho idha bho. Adhivāsetūti sampaṭicchatu. Ajjatanāyāti yaṁ me tumhesu kāraṁ karoto ajja bhavissati puññañca pītipāmojjañca tadatthāya. Adhivāsesi bhagavā tuṇhībhāvenāti bhagavā kāyaṅgaṁ vā vācaṅgaṁ vā acopetvā abbhantareyeva khantiṁ dhārento tuṇhībhāvena adhivāsesi. Brāhmaṇassa anuggahaṇatthaṁ manasāva sampaṭicchīti vuttaṁ hoti.",
  "atk-s0101a3:126": "297.Paṇītenāti uttamena. Sahatthāti sahatthena. Santappesīti suṭṭhu tappesi paripuṇṇaṁ suhitaṁ yāvadatthaṁ akāsi. Sampavāresīti suṭṭhu pavāresi, alaṁ alanti hatthasaññāya paṭikkhipāpesi. Bhuttāvinti bhuttavantaṁ. Onītapattapāṇinti pattato onītapāṇiṁ, apanītahatthanti vuttaṁ hoti. Onittapattapāṇintipi pāṭho. Tassattho – onittaṁ nānābhūtaṁ vinābhūtaṁ pattaṁ pāṇito assāti onittapattapāṇi, taṁ onittapattapāṇiṁ. Hatthe ca pattañca dhovitvā ekamante pattaṁ nikkhipitvā nisinnanti attho. Ekamantaṁ nisīdīti bhagavantaṁ evaṁ bhūtaṁ ñatvā ekasmiṁ okāse nisīdīti attho.",
  "atk-s0101a3:127": "298.Anupubbiṁ kathanti anupaṭipāṭikathaṁ. Ānupubbikathā nāma dānānantaraṁ sīlaṁ, sīlānantaraṁ saggo, saggānantaraṁ maggoti etesaṁ atthānaṁ dīpanakathā. Teneva – ‘‘seyyathidaṁ dānakatha’’ntiādimāha. Okāranti avakāraṁ lāmakabhāvaṁ. Sāmukkaṁsikāti sāmaṁ ukkaṁsikā, attanāyeva uddharitvā gahitā, sayambhūñāṇena diṭṭhā, asādhāraṇā aññesanti attho. Kā pana sāti? Ariyasaccadesanā. Tenevāha – ‘‘dukkhaṁ, samudayaṁ, nirodhaṁ, magga’’nti. Dhammacakkhunti ettha sotāpattimaggo adhippeto. Tassa uppattiākāradassanatthaṁ – ‘‘yaṁ kiñci samudayadhammaṁ, sabbaṁ taṁ nirodhadhamma’’nti āha. Tañhi nirodhaṁ ārammaṇaṁ katvā kiccavasena evaṁ sabbasaṅkhataṁ paṭivijjhantaṁ uppajjati.",
  "atk-s0101a3:128": "Pokkharasātiupāsakattapaṭivedanāvaṇṇanā",
  "atk-s0101a3:129": "299. Diṭṭho ariyasaccadhammo etenāti diṭṭhadhammo. Esa nayo sesapadesupi. Tiṇṇā vicikicchā anenāti tiṇṇavicikiccho. Vigatā kathaṁkathā assāti vigatakathaṁkatho. Vesārajjappattoti visāradabhāvaṁ patto. Kattha? Satthusāsane. Nāssa paro paccayo, na parassa saddhāya ettha vattatīti aparappaccayo. Sesaṁ sabbattha vuttanayattā uttānatthattā ca pākaṭamevāti.",
  "atk-s0101a3:130": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a3:131": "Ambaṭṭhasuttavaṇṇanā niṭṭhitā."
}