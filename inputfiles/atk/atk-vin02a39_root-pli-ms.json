{
  "atk-vin02a39:0": "10. Bhikkhunikkhandhakaṁ",
  "atk-vin02a39:1": "Mahāpajāpatigotamīvatthukathā",
  "atk-vin02a39:2": "402. Bhikkhunikkhandhake – alaṁ gotami mā te ruccīti kasmā paṭikkhipati, nanu sabbesampi buddhānaṁ catasso parisā hontīti? Kāmaṁ honti, kilametvā pana anekakkhattuṁ yācitena anuññātaṁ pabbajjaṁ ‘‘dukkhena laddhā ayaṁ amhehī’’ti sammā paripālessantīti bhaddakaṁ katvā anujānitukāmo paṭikkhipati. Aṭṭhagarudhammakathā mahāvibhaṅgeyeva kathitā.",
  "atk-vin02a39:3": "403.Kumbhathenakehīti kumbhe dīpaṁ jāletvā tena ālokena paraghare bhaṇḍaṁ vicinitvā thenakacorehi.",
  "atk-vin02a39:4": "Setaṭṭhikā nāma rogajātīti eko pāṇako nāḷimajjhagataṁ kaṇḍaṁ vijjhati, yena viddhattā nikkhantampi sālisīsaṁ khīraṁ gahetuṁ na sakkoti.",
  "atk-vin02a39:5": "Mañjiṭṭhikā nāma rogajātīti ucchūnaṁ antorattabhāvo. Mahato taḷākassa paṭikacceva āḷinti iminā pana etamatthaṁ dasseti – yathā mahato taḷākassa āḷiyā abaddhāyapi kiñci udakaṁ tiṭṭheyya, paṭhamameva baddhāya pana yaṁ abaddhapaccayā na tiṭṭheyya, tampi tiṭṭheyya; evameva ye ime anuppanne vatthusmiṁ paṭikacceva avītikkamanatthāya garudhammā paññattā. Tesu apaññattesupi mātugāmassa pabbajitattā pañceva vassasatāni saddhammo tiṭṭheyya. Paṭikacceva paññattattā pana aparānipi pañcavassasatāni ṭhassatīti evaṁ paṭhamaṁ vuttaṁ vassasahassameva ṭhassatīti. Vassasahassanti cetaṁ paṭisambhidāpabhedappattakhīṇāsavavaseneva vuttaṁ. Tato pana uttarimpi sukkhavipassakakhīṇāsavavasena vassasahassaṁ, anāgāmivasena vassasahassaṁ, sakadāgāmivasena vassasahassaṁ, sotāpannavasena vassasahassanti evaṁ pañcavassasahassāni paṭivedhasaddhammo ṭhassati. Pariyattidhammopi tāniyeva. Na hi pariyattiyā asati paṭivedho atthi, nāpi pariyattiyā sati paṭivedho na hoti; liṅgaṁ pana pariyattiyā antarahitāyapi ciraṁ pavattissatīti.",
  "atk-vin02a39:6": "Mahāpajāpatigotamīvatthukathā niṭṭhitā.",
  "atk-vin02a39:7": "Bhikkhunīupasampadānujānanakathā",
  "atk-vin02a39:8": "404.Anujānāmi bhikkhave bhikkhūhi bhikkhuniyo upasampādetunti imāya anupaññattiyā bhikkhū pañcasatā sākiyāniyo mahāpajāpatiyā saddhivihāriniyo katvā upasampādesuṁ. Iti tā sabbāpi ekatoupasampannā nāma ahesuṁ. Ye kho tvaṁ gotamīti iminā ovādena gotamī arahattaṁ pattā.",
  "atk-vin02a39:9": "409.Kammaṁ na karīyatīti tajjanīyādi sattavidhampi kammaṁ na karīyati. Khamāpentīti na puna evaṁ karissāmīti khamāpenti.",
  "atk-vin02a39:10": "410.Anujānāmi, bhikkhave, bhikkhūhi bhikkhunīnaṁ kammaṁ ropetvā niyyādetunti ettha tajjanīyādīsu ‘‘idaṁ nāma kammaṁ etissā kātabba’’nti evaṁ ropetvā ‘‘taṁ dāni tumheva karothā’’ti niyyādetabbaṁ. Sace pana aññasmiṁ ropite aññaṁ karonti, ‘‘tajjanīyakammārahassa niyassakammaṁ karotī’’ti ettha vuttanayena kāretabbataṁ āpajjanti.",
  "atk-vin02a39:11": "411.Kaddamodakenāti ettha na kevalaṁ kaddamodakena, vippasannaudakarajanakaddamādīsupi yena kenaci osiñcantassa dukkaṭameva. Avandiyo so bhikkhave bhikkhu bhikkhunisaṅghena kātabboti bhikkhunupassaye sannipatitvā ‘‘asuko nāma ayyo bhikkhunīnaṁ apasādanīyaṁ dasseti, etassa ayyassa avandiyakaraṇaṁ ruccatī’’ti evaṁ tikkhattuṁ sāvetabbaṁ. Ettāvatā avandiyo kato hoti. Tato paṭṭhāya yathā sāmaṇere disvā na vandanti; evameva disvāpi na vanditabbo. Tena bhikkhunā sammā vattantena bhikkhunupassayaṁ āgantvā vihāreyeva saṅghaṁ vā gaṇaṁ vā ekapuggalaṁ vā upasaṅkamitvā ukkuṭikaṁ nisīditvā añjaliṁ paggahetvā ‘‘bhikkhunisaṅgho mayhaṁ khamatū’’ti khamāpetabbaṁ. Tena bhikkhunā bhikkhunīnaṁ santikaṁ āgantvā ‘‘eso bhikkhu tumhe khamāpetī’’ti vattabbaṁ. Tato paṭṭhāya so vanditabbo. Ayamettha saṅkhepo, vitthāraṁ pana kammavibhaṅge vakkhāma.",
  "atk-vin02a39:12": "Obhāsentīti asaddhammena obhāsenti. Bhikkhunīhi saddhiṁ sampayojentīti bhikkhunīhi saddhiṁ purise asaddhammena sampayojenti. Avandiyakaraṇaṁ vuttanayameva. Āvaraṇanti vihārappavesane nivāraṇaṁ . Ovādaṁ ṭhapetunti ettha na bhikkhunupassayaṁ gantvā ṭhapetabbo. Ovādatthāya pana āgatā bhikkhuniyo vattabbā ‘‘asukā nāma bhikkhunī sāpattikā, tassā ovādaṁ ṭhapemi, mā tāya saddhiṁ uposathaṁ karitthā’’ti. Kāyavivaraṇādīsupi daṇḍakammaṁ vuttanayameva.",
  "atk-vin02a39:13": "413.Na bhikkhave bhikkhuniyā ovādo na gantabbotiādi bhikkhunivibhaṅgavaṇṇanāyaṁ vuttameva.",
  "atk-vin02a39:14": "416.Phāsukā namentīti gihidārikāyo viya ghanapaṭṭakena kāyabandhanena phāsukā namanatthāya bandhanti. Ekapariyākatanti ekavāraṁ parikkhipanakaṁ.",
  "atk-vin02a39:15": "Vilīvena paṭṭenāti saṇhehi veḷuvilīvehi katapaṭṭena. Dussapaṭṭenāti setavatthapaṭṭena. Dussaveṇiyāti dussena kataveṇiyā. Dussavaṭṭiyāti dussena katavaṭṭiyā. Coḷapaṭṭādīsu coḷakāsāvaṁ coḷanti veditabbaṁ.",
  "atk-vin02a39:16": "Aṭṭhillenāti gojaṅghaṭṭhikena. Jaghananti kaṭippadeso vuccati. Hatthaṁ koṭṭāpentīti aggabāhaṁ koṭṭāpetvā morapattādīhi cittālaṅkāraṁ karonti. Hatthakocchanti piṭṭhihatthaṁ. Pādanti jaṅghaṁ. Pādakocchanti piṭṭhipādaṁ.",
  "atk-vin02a39:17": "417.Mukhalimpanādīni vuttanayāneva. Avaṅgaṁ karontīti akkhī añjantiyo avaṅgadese adhomukhaṁ lekhaṁ karonti. Visesakanti gaṇḍappadese vicitrasaṇṭhānaṁ visesakaṁ karonti. Olokentīti vātapānaṁ vivaritvā vīthiṁ olokenti. Sāloke tiṭṭhantīti dvāraṁ vivaritvā upaḍḍhakāyaṁ dassentiyo tiṭṭhanti. Naccanti naṭasamajjaṁ kārenti. Vesiṁ vuṭṭhāpentīti gaṇikaṁ vuṭṭhāpenti. Pānāgāraṁ ṭhapentīti suraṁ vikkiṇanti. Sūnaṁ ṭhapentīti maṁsaṁ vikkiṇanti. Āpaṇanti nānābhaṇḍānaṁ anekavidhaṁ āpaṇaṁ pasārenti. Dāsaṁ upaṭṭhāpentīti dāsaṁ gahetvā tena attano veyyāvaccaṁ kārenti. Dāsīādīsupi eseva nayo. Haritakapakkikaṁpakiṇantīti haritakañceva pakkañca pakiṇanti; pakiṇṇakāpaṇaṁ pasārentīti vuttaṁ hoti.",
  "atk-vin02a39:18": "418.Sabbanīlakādikathā kathitāyeva.",
  "atk-vin02a39:19": "419.Bhikkhunī ce, bhikkhave, kālaṁ karontītiādīsu ayaṁ pāḷimuttakavinicchayo – sace hi pañcasu sahadhammikesu yo koci kālaṁ karonto ‘‘mamaccayena mayhaṁ parikkhāro upajjhāyassa hotu, ācariyassa hotu, saddhivihārikassa hotu, antevāsikassa hotu, mātu hotu, pitu hotu, aññassa vā yassa kassaci hotū’’ti vadati tesaṁ na hoti, saṅghasseva hoti. Na hi pañcannaṁ sahadhammikānaṁ accayadānaṁ ruhati, gihīnaṁ pana ruhati. Bhikkhu hi bhikkhunivihāre kālaṁ karoti, tassa parikkhāro bhikkhūnaṁyeva hoti. Bhikkhunī bhikkhuvihāre kālaṁ karoti, tassā parikkhāro bhikkhunīnaṁyeva hoti.",
  "atk-vin02a39:20": "420.Purāṇamallīti purāṇe gihikāle mallakassa bhariyā. Purisabyañjananti purisanimittaṁ, chinnaṁ vā hotu acchinnaṁ vā, paṭicchannaṁ vā appaṭicchannaṁ vā. Sace etasmiṁ ṭhāne purisabyañjananti cittaṁ uppādetvā upanijjhāyati, dukkaṭaṁ.",
  "atk-vin02a39:21": "421.Attano paribhogatthāya dinnaṁ nāma yaṁ ‘‘tumheyeva paribhuñjathā’’ti vatvā dinnaṁ, taṁ aññassa dadato dukkaṭaṁ. Aggaṁ gahetvā pana dātuṁ vaṭṭati. Sace asappāyaṁ, sabbaṁ apanetuṁ vaṭṭati. Cīvaraṁ ekāhaṁ vā dvīhaṁ vā paribhuñjitvā dātuṁ vaṭṭati. Pattādīsupi eseva nayo.",
  "atk-vin02a39:22": "Bhikkhūnaṁsannidhiṁ bhikkhunīhi paṭiggāhāpetvāti hiyyo paṭiggahetvā ṭhapitamaṁsaṁ ajja aññasmiṁ anupasampanne asati bhikkhūhi paṭiggāhāpetvā bhikkhunīhi paribhuñjitabbaṁ. Bhikkhūhi paṭiggahitañhi bhikkhunīnaṁ appaṭiggahitakaṭṭhāne tiṭṭhati, bhikkhunīnaṁ paṭiggahitampi bhikkhūsu eseva nayo.",
  "atk-vin02a39:23": "426.Āsanaṁ saṁkasāyantiyo kālaṁ vītināmesunti aññaṁ vuṭṭhāpetvā aññaṁ nisīdāpentiyo bhojanakālaṁ atikkāmesuṁ.",
  "atk-vin02a39:24": "Aṭṭhannaṁbhikkhunīnaṁ yathāvuḍḍhanti ettha sace pure aṭṭhasu nisinnāsu tāsaṁ abbhantarimā aññā āgacchati, sā attano navakaṁ uṭṭhāpetvā nisīdituṁ labhati. Yā pana aṭṭhahipi navakatarā, sā sacepi saṭṭhivassā hoti, āgatapaṭipāṭiyāva nisīdituṁ labhati. Aññattha sabbattha yathāvuḍḍhaṁ na paṭibāhitabbanti ṭhapetvā bhattaggaṁ aññasmiṁ catupaccayabhājanīyaṭṭhāne ‘‘ahaṁ pubbe āgatā’’ti vuḍḍhaṁ paṭibāhitvā kiñci na gahetabbaṁ; yathāvuḍḍhameva vaṭṭati. Pavāraṇākathā kathitāyeva.",
  "atk-vin02a39:25": "429.Itthiyuttantiādīhi sabbayānāni anuññātāni. Pāṭaṅkinti paṭapoṭṭalikaṁ.",
  "atk-vin02a39:26": "430.Dūtena upasampadā dasannaṁ antarāyānaṁ yena kenaci vaṭṭati. Kammavācāpariyosāne sā bhikkhunī bhikkhunupassaye ṭhitā vā hotu nipannā vā jāgarā vā niddaṁ okkantā vā, upasampannāva hoti. Tāvadeva chāyādīni āgatāya dūtabhikkhuniyā ācikkhitabbāni.",
  "atk-vin02a39:27": "431.Udositoti bhaṇḍasālā. Na sammatīti nappahoti. Upassayanti gharaṁ. Navakammanti saṅghassatthāya bhikkhuniyā navakammampi kātuṁ anujānāmīti attho.",
  "atk-vin02a39:28": "432.Tassā pabbajitāyāti tassā pabbajitakāle. Yāva so dārako viññutaṁ pāpuṇātīti yāva khādituṁ bhuñjituṁ nahāyituñca maṇḍituñca attano dhammatāya sakkotīti attho.",
  "atk-vin02a39:29": "Ṭhapetvāsāgāranti sahagāraseyyamattaṁ ṭhapetvā. Yathā aññasmiṁ purise; evaṁ dutiyikāya bhikkhuniyā tasmiṁ dārake paṭipajjitabbanti dasseti. Mātā pana nahāpetuṁ pāyetuṁ bhojetuṁ maṇḍetuṁ ure katvā sayituñca labhati.",
  "atk-vin02a39:30": "434.Yadeva sā vibbhantāti yasmā sā vibbhantā attano ruciyā khantiyā odātāni vatthāni nivatthā, tasmāyeva sā abhikkhunī, na sikkhāpaccakkhānenāti dasseti. Sā puna upasampadaṁ na labhati.",
  "atk-vin02a39:31": "Sāāgatā na upasampādetabbāti na kevalaṁ na upasampādetabbā, pabbajjampi na labhati. Odātāni gahetvā vibbhantā pana pabbajjāmattaṁ labhati.",
  "atk-vin02a39:32": "Abhivādanantiādīsu purisā pāde sambāhantā vandanti, kese chindanti, nakhe chindanti, vaṇapaṭikammaṁ karonti, taṁ sabbaṁ kukkuccāyantā na sādiyantīti attho. Tatreke ācariyā ‘‘sace ekato vā ubhato vā avassutā honti sārattā, yathāvatthukameva’’. Eke ācariyā ‘‘natthi ettha āpattī’’ti vadanti. Evaṁ ācariyavādaṁ dassetvā idaṁ odissa anuññātaṁ vaṭṭatīti aṭṭhakathāsu vuttaṁ. Taṁ pamāṇaṁ. ‘‘Anujānāmi bhikkhave sāditu’’nti hi vacaneneva taṁ kappiyaṁ.",
  "atk-vin02a39:33": "435.Pallaṅkena nisīdantīti pallaṅkaṁ ābhujitvā nisīdanti. Aḍḍhapallaṅkanti ekaṁ pādaṁ ābhujitvā katapallaṅkaṁ. Heṭṭhā vivaṭe upari paṭicchanneti ettha sace kūpo khato hoti, upari pana padaramattameva sabbadisāsu paññāyati, evarūpepi vaṭṭati.",
  "atk-vin02a39:34": "436.Kukkusaṁ mattikanti kuṇḍakañceva mattikañca. Sesamettha uttānamevāti.",
  "atk-vin02a39:35": "Bhikkhunīupasampadānujānanakathā niṭṭhitā.",
  "atk-vin02a39:36": "Bhikkhunikkhandhakavaṇṇanā niṭṭhitā."
}