{
  "atk-s0403a11:0": "(12) 2. Andhakavindavaggo",
  "atk-s0403a11:1": "1. Kulūpakasuttavaṇṇanā",
  "atk-s0403a11:2": "111. Dutiyassa paṭhame asanthavavissāsīti attanā saddhiṁ santhavaṁ akarontesu vissāsaṁ anāpajjantesuyeva vissāsaṁ karoti. Anissaravikappīti anissarova samāno ‘‘imaṁ detha, imaṁ gaṇhathā’’ti issaro viya vikappeti. Vissaṭṭhupasevīti vissaṭṭhāni bhinnakulāni ghaṭanatthāya upasevati. Upakaṇṇakajappīti kaṇṇamūle mantaṁ gaṇhāti. Sukkapakkho vuttavipariyāyena veditabbo.",
  "atk-s0403a11:3": "2. Pacchāsamaṇasuttavaṇṇanā",
  "atk-s0403a11:4": "112. Dutiye pattapariyāpannaṁ na gaṇhātīti upajjhāye nivattitvā ṭhite attano tucchapattaṁ datvā tassa pattaṁ na gaṇhāti, tato vā dīyamānaṁ na gaṇhāti. Na nivāretīti idaṁ vacanaṁ āpattivītikkamavacanaṁ nāmāti na jānāti. Ñatvā vāpi, ‘‘bhante, evarūpaṁ nāma vattuṁ na vaṭṭatī’’ti na nivāreti. Kathaṁ opātetīti tassa kathaṁ bhinditvā attano kathaṁ paveseti. Jaḷoti jaḍo. Eḷamūgoti paggharitakheḷamukho. Tatiyaṁ uttānameva.",
  "atk-s0403a11:5": "4. Andhakavindasuttavaṇṇanā",
  "atk-s0403a11:6": "114. Catutthe sīlavā hothāti sīlavantā hotha. Ārakkhasatinoti dvārarakkhikāya satiyā samannāgatā. Nipakkasatinoti dvārarakkhanakeneva ñāṇena samannāgatassatino. Satārakkhena cetasā samannāgatāti satārakkhena cittena samannāgatā. Appabhassāti appakathā. Sammādiṭṭhikāti kammassakatajjhāna-vipassanāmagga-phalavasena pañcavidhāya sammādiṭṭhiyā samannāgatā. Apica paccavekkhaṇañāṇampi sammādiṭṭhiyevāti veditabbā.",
  "atk-s0403a11:7": "5. Maccharinīsuttavaṇṇanā",
  "atk-s0403a11:8": "115. Pañcame āvāsamaccharinīti āvāsaṁ maccharāyati, tattha aññesaṁ vāsaṁ na sahati. Kulamaccharinīti upaṭṭhākakulaṁ maccharāyati, aññesaṁ tattha upasaṅkamanaṁ na sahati. Lābhamaccharinīti lābhaṁ maccharāyati, aññesaṁ taṁ uppajjantaṁ na sahati. Vaṇṇamaccharinīti guṇaṁ maccharāyati, aññesaṁ guṇakathaṁ na sahati. Dhammamaccharinīti pariyattidhammaṁ maccharāyati, aññesaṁ dātuṁ na icchati.",
  "atk-s0403a11:9": "6-7. Vaṇṇanāsuttādivaṇṇanā",
  "atk-s0403a11:10": "116-117. Chaṭṭhe saddhādeyyaṁ vinipātetīti parehi saddhāya dinnapiṇḍapātato aggaṁ aggahetvā parassa deti. Sattame issukinīti issāya samannāgatā. Sesaṁ sabbattha uttānamevāti.",
  "atk-s0403a11:11": "Andhakavindavaggo dutiyo."
}