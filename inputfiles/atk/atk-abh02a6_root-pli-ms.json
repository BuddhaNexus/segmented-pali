{
  "atk-abh02a6:0": "7. Satipaṭṭhānavibhaṅgo",
  "atk-abh02a6:1": "1. Suttantabhājanīyaṁ uddesavāravaṇṇanā",
  "atk-abh02a6:2": "355. Idāni tadanantare satipaṭṭhānavibhaṅge cattāroti gaṇanaparicchedo. Tena na tato heṭṭhā na uddhanti satipaṭṭhānaparicchedaṁ dīpeti. Satipaṭṭhānāti tayo satipaṭṭhānā – satigocaropi, tidhā paṭipannesu sāvakesu satthuno paṭidhānunayavītivattatāpi, satipi. ‘‘Catunnaṁ, bhikkhave, satipaṭṭhānānaṁ samudayañca atthaṅgamañca desessāmi. Taṁ suṇātha…pe… ko ca, bhikkhave, kāyassa samudayo? Āhārasamudayā kāyassa samudayo’’tiādīsu (saṁ. ni. 5.408) hi satigocaro satipaṭṭhānanti vuccati. Tathā ‘‘kāyo upaṭṭhānaṁ, no sati. Sati upaṭṭhānañceva sati cā’’tiādīsu (paṭi. ma. 3.35). Tassattho – patiṭṭhāti asminti paṭṭhānaṁ. Kā patiṭṭhāti? Sati. Satiyā paṭṭhānaṁ satipaṭṭhānaṁ, padhānaṁ ṭhānanti vā paṭṭhānaṁ; satiyā paṭṭhānaṁ satipaṭṭhānaṁ hatthiṭṭhānaassaṭṭhānādīni viya.",
  "atk-abh02a6:3": "‘‘Tayo satipaṭṭhānā yadariyo sevati, yadariyo sevamāno satthā gaṇaṁ anusāsitumarahatī’’ti (ma. ni. 3.304, 311) ettha tidhā paṭipannesu sāvakesu satthuno paṭighānunayavītivattatā satipaṭṭhānanti vuttā. Tassattho – paṭṭhapetabbato paṭṭhānaṁ, pavattayitabbatoti attho. Kena paṭṭhapetabbatoti? Satiyā; satiyā paṭṭhānaṁ satipaṭṭhānaṁ. ‘‘Cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma. ni. 3.147) pana satiyeva satipaṭṭhānanti vuccati. Tassattho – patiṭṭhātīti paṭṭhānaṁ, upaṭṭhāti okkanditvā pakkhanditvā pavattatīti attho; satiyeva paṭṭhānaṭṭhena satipaṭṭhānaṁ; athavā saraṇaṭṭhena sati, upaṭṭhānaṭṭhena paṭṭhānaṁ. Iti sati ca sā paṭṭhānañcātipi satipaṭṭhānaṁ. Idamidha adhippetaṁ. Yadi evaṁ, kasmā satipaṭṭhānāti bahuvacanaṁ katanti? Satiyā bahuttā; ārammaṇabhedena hi bahukā tā satiyoti.",
  "atk-abh02a6:4": "Kasmā pana bhagavatā cattārova satipaṭṭhānā vuttā, anūnā anadhikāti? Veneyyahitattā. Taṇhācaritadiṭṭhicaritasamathayānikavipassanāyānikesu hi mandatikkhavasena dvidhā pavattesu mandassa taṇhācaritassa oḷārikaṁ kāyānupassanāsatipaṭṭhānaṁ visuddhimaggo, tikkhassa sukhumaṁ vedanānupassanāsatipaṭṭhānaṁ. Diṭṭhicaritassapi mandassa nātippabhedagataṁ cittānupassanāsatipaṭṭhānaṁ visuddhimaggo, tikkhassa atippabhedagataṁ dhammānupassanāsatipaṭṭhānaṁ. Samathayānikassa ca mandassa akicchena adhigantabbanimittaṁ paṭhamaṁ satipaṭṭhānaṁ visuddhimaggo, tikkhassa oḷārikārammaṇe asaṇṭhahanato dutiyaṁ. Vipassanāyānikassāpi mandassa nātippabhedagatārammaṇaṁ tatiyaṁ, tikkhassa atippabhedagatārammaṇaṁ catutthaṁ. Iti cattārova vuttā, anūnā anadhikāti.",
  "atk-abh02a6:5": "Subhasukhaniccaattabhāvavipallāsappahānatthaṁ vā. Kāyo hi asubho. Tattha subhavipallāsavipallatthā sattā. Tesaṁ tattha asubhabhāvadassanena tassa vipallāsassa pahānatthaṁ paṭhamaṁ satipaṭṭhānaṁ vuttaṁ. Sukhaṁ, niccaṁ, attāti gahitesupi ca vedanādīsu vedanā dukkhā, cittaṁ aniccaṁ, dhammā anattā. Etesu ca sukhaniccaattabhāvavipallāsavipallatthā sattā. Tesaṁ tattha dukkhādibhāvadassanena tesaṁ vipallāsānaṁ pahānatthaṁ sesāni tīṇi vuttānīti. Evaṁ subhasukhaniccaattabhāvavipallāsappahānatthaṁ vā cattārova vuttā anūnā anadhikāti veditabbā. Na kevalañca vipallāsapahānatthameva, atha kho caturoghayogāsavaganthaupādānaagatippahānatthampi catubbidhāhārapariññatthañca cattārova vuttāti veditabbā. Ayaṁ tāva pakaraṇanayo.",
  "atk-abh02a6:6": "Aṭṭhakathāyaṁ pana ‘‘saraṇavasena ceva ekattasamosaraṇavasena ca ekameva satipaṭṭhānaṁ ārammaṇavasena cattāroti etadeva vuttaṁ. Yathā hi catudvāre nagare pācīnato āgacchantā pācīnadisāya uṭṭhānakaṁ bhaṇḍaṁ gahetvā pācīnadvārena nagarameva pavisanti, dakkhiṇato, pacchimato, uttarato āgacchantā uttaradisāya uṭṭhānakaṁ bhaṇḍaṁ gahetvā uttaradvārena nagarameva pavisanti, evaṁ sampadamidaṁ veditabbaṁ. Nagaraṁ viya hi nibbānamahānagaraṁ, dvāraṁ viya aṭṭhaṅgiko lokuttaramaggo. Pācīnadisādayo viya kāyādayo.",
  "atk-abh02a6:7": "Yathā pācīnato āgacchantā pācīnadisāya uṭṭhānakaṁ bhaṇḍaṁ gahetvā pācīnadvārena nagarameva pavisanti, evaṁ kāyānupassanāmukhena āgacchantā cuddasavidhena kāyānupassanaṁ bhāvetvā kāyānupassanābhāvanānubhāvanibbattena ariyamaggena ekaṁ nibbānameva osaranti. Yathā dakkhiṇato āgacchantā dakkhiṇadisāya uṭṭhānakaṁ bhaṇḍaṁ gahetvā dakkhiṇadvārena nagarameva pavisanti, evaṁ vedanānupassanāmukhena āgacchantā navavidhena vedanānupassanaṁ bhāvetvā vedanānupassanābhāvanānubhāvanibbattena ariyamaggena ekaṁ nibbānameva osaranti. Yathā pacchimato āgacchantā pacchimadisāya uṭṭhānakaṁ bhaṇḍaṁ gahetvā pacchimadvārena nagarameva pavisanti, evaṁ cittānupassanāmukhena āgacchantā soḷasavidhena cittānupassanaṁ bhāvetvā cittānupassanābhāvanānubhāvanibbattena ariyamaggena ekaṁ nibbānameva osaranti. Yathā uttarato āgacchantā uttaradisāya uṭṭhānakaṁ bhaṇḍaṁ gahetvā uttaradvārena nagarameva pavisanti, evaṁ dhammānupassanāmukhena āgacchantā pañcavidhena dhammānupassanaṁ bhāvetvā dhammānupassanābhāvanānubhāvanibbattena ariyamaggena ekaṁ nibbānameva osarantīti. Evaṁ saraṇavasena ceva ekattasamosaraṇavasena ca ekameva satipaṭṭhānaṁ ārammaṇavasena cattāroti vuttāti veditabbā.",
  "atk-abh02a6:8": "Idha bhikkhūti ettha kiñcāpi bhagavatā devaloke nisīditvā ayaṁ satipaṭṭhānavibhaṅgo kathito, ekabhikkhupi tattha bhagavato santike nisinnako nāma natthi. Evaṁ santepi yasmā ime cattāro satipaṭṭhāne bhikkhū bhāventi, bhikkhugocarā hi ete, tasmā idha bhikkhūti ālapati. Kiṁ panete satipaṭṭhāne bhikkhūyeva bhāventi, na bhikkhunīādayoti? Bhikkhunīādayopi bhāventi. Bhikkhū pana aggaparisā. Iti aggaparisattā idha bhikkhūti ālapati. Paṭipattiyā vā bhikkhubhāvadassanato evamāha. Yo hi imaṁ paṭipattiṁ paṭipajjati, so bhikkhu nāma hoti. Paṭipannako hi devo vā hotu manusso vā, bhikkhūti saṅkhaṁ gacchatiyeva. Yathāha –",
  "atk-abh02a6:9": "‘‘Alaṅkato cepi samañcareyya,",
  "atk-abh02a6:10": "Santo danto niyato brahmacārī;",
  "atk-abh02a6:11": "Sabbesu bhūtesu nidhāya daṇḍaṁ,",
  "atk-abh02a6:12": "So brāhmaṇo so samaṇo sa bhikkhū’’ti. (dha. pa. 142);",
  "atk-abh02a6:13": "Kāyānupassanāuddesavaṇṇanā",
  "atk-abh02a6:14": "Ajjhattanti niyakajjhattaṁ adhippetaṁ. Tasmā ajjhattaṁ kāyeti attano kāyeti attho. Tattha kāyeti rūpakāye. Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena, hatthikāyaassakāyarathakāyādayo viya, kāyoti adhippeto. Yathā ca samūhaṭṭhena evaṁ kucchitānaṁ āyaṭṭhena. Kucchitānañhi paramajegucchānaṁ so āyotipi kāyo. Āyoti uppattideso. Tatrāyaṁ vacanattho – āyanti tatoti āyo. Ke āyanti? Kucchitā kesādayo. Iti kucchitānaṁ kesādīnaṁ āyoti kāyo.",
  "atk-abh02a6:15": "Kāyānupassīti kāyaṁ anupassanasīlo, kāyaṁ vā anupassamāno kāyeti ca vatvāpi puna kāyānupassīti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ katanti veditabbaṁ. Tena na kāye vedanānupassī cittadhammānupassī vā; atha kho kāye kāyānupassī yevāti kāyasaṅkhāte vatthusmiṁ kāyānupassanākārasseva dassanena asammissato vavatthānaṁ dassitaṁ hoti. Tathā na kāye aṅgapaccaṅgavinimuttaekadhammānupassī, nāpi kesalomādivinimuttaitthipurisānupassī. Yopi cettha kesalomādiko bhūtupādāyasamūhasaṅkhāto kāyo, tatthāpi na bhūtupādāyavinimuttaekadhammānupassī; atha kho rathasambhārānupassako viya aṅgapaccaṅgasamūhānupassī, nagarāvayavānupassako viya kesalomādisamūhānupassī, kadalikkhandhapattavaṭṭivinibhuñjako viya rittamuṭṭhiviniveṭhako viya ca bhūtupādāyasamūhānupassīyevāti nānappakārato samūhavasena kāyasaṅkhātassa vatthuno dassanena ghanavinibbhogo dassito hoti. Na hettha yathāvuttasamūhavinimutto kāyo vā itthī vā puriso vā añño vā koci dhammo dissati. Yathāvuttadhammasamūhamatteyeva pana tathā tathā sattā micchābhinivesaṁ karonti. Tenāhu porāṇā –",
  "atk-abh02a6:16": "‘‘Yaṁ passati na taṁ diṭṭhaṁ, yaṁ diṭṭhaṁ taṁ na passati;",
  "atk-abh02a6:17": "Apassaṁ bajjhate mūḷho, bajjhamāno na muccatī’’ti.",
  "atk-abh02a6:18": "Ghanavinibbhogādidassanatthanti vuttaṁ. Ādisaddena cettha ayampi attho veditabbo – ayañhi etasmiṁ kāye kāyānupassīyeva, na aññadhammānupassī. Kiṁ vuttaṁ hoti? Yathā anudakabhūtāyapi marīciyā udakānupassino honti, na evaṁ aniccadukkhānattaasubhabhūteyeva imasmiṁ kāye niccasukhaattasubhabhāvānupassī; atha kho kāyānupassī aniccadukkhānattaasubhākārasamūhānupassīyevāti vuttaṁ hoti. Atha vā yvāyaṁ mahāsatipaṭṭhāne ‘‘idha, bhikkhave, bhikkhu araññagato vā…pe… so satova assasatī’’tiādinā (dī. ni. 2.374; ma. ni. 1.107) nayena assāsapassāsādicuṇṇakajātaaṭṭhikapariyosāno kāyo vutto, yo ca ‘‘idhekacco pathavīkāyaṁ aniccato anupassati, tathā āpokāyaṁ, tejokāyaṁ, vāyokāyaṁ, kesakāyaṁ, lomakāyaṁ, chavikāyaṁ, cammakāyaṁ, maṁsakāyaṁ, rudhirakāyaṁ, nhārukāyaṁ, aṭṭhikāyaṁ, aṭṭhimiñjakāya’’nti paṭisambhidāyaṁ kāyo vutto, tassa sabbassa imasmiṁyeva kāye anupassanato kāye kāyānupassīti evampi attho daṭṭhabbo.",
  "atk-abh02a6:19": "Atha vā kāye ahanti vā mamanti vā evaṁ gahetabbassa kassaci ananupassanato, tassa tasseva pana kesalomādikassa nānādhammasamūhassa anupassanato kāye kesādidhammasamūhasaṅkhāte kāyānupassīti evamattho daṭṭhabbo. Apica ‘‘imasmiṁ kāye aniccato anupassati, no niccato’’tiādinā (paṭi. ma. 3.35) anukkamena paṭisambhidāyaṁ āgatanayassa sabbasseva aniccalakkhaṇādino ākārasamūhasaṅkhātassa kāyassa anupassanatopi kāye kāyānupassīti evampi attho daṭṭhabbo.",
  "atk-abh02a6:20": "Tathā hi ayaṁ kāye kāyānupassanāpaṭipadaṁ paṭipanno bhikkhu imaṁ kāyaṁ aniccānupassanādīnaṁ sattannaṁ anupassanānaṁ vasena aniccato anupassati no niccato, dukkhato anupassati no sukhato, anattato anupassati no attato, nibbindati no nandati, virajjati no rajjati, nirodheti no samudeti, paṭinissajjati no ādiyati. So taṁ aniccato anupassanto niccasaññaṁ pajahati, dukkhato anupassanto sukhasaññaṁ pajahati, anattato anupassanto attasaññaṁ pajahati , nibbindanto nandiṁ pajahati, virajjanto rāgaṁ pajahati, nirodhento samudayaṁ pajahati, paṭinissajjanto ādānaṁ pajahatīti (paṭi. ma. 3.35) veditabbo.",
  "atk-abh02a6:21": "Viharatīti catūsu iriyāpathavihāresu aññataravihārasamāyogaparidīpanametaṁ, ekaṁ iriyāpathabādhanaṁ aparena iriyāpathena vicchinditvā apatamānaṁ attabhāvaṁ harati pavattetīti attho.",
  "atk-abh02a6:22": "Bahiddhākāyeti parassa kāye. Ajjhattabahiddhā kāyeti kālena attano kāye, kālena parassa kāye. Paṭhamanayena hi attano kāye kāyapariggaho vutto, dutiyanayena parassa kāye, tatiyanayena kālena attano kālena parassa kāye. Ajjhattabahiddhā pana ghaṭitārammaṇaṁ nāma natthi. Paguṇakammaṭṭhānassa pana aparāparaṁ sañcaraṇakālo ettha kathito. Ātāpīti kāyapariggāhakavīriyasamāyogaparidīpanametaṁ. So hi yasmā tasmiṁ samaye yaṁ taṁ vīriyaṁ tīsu bhavesu kilesānaṁ ātāpanato ātāpoti vuccati, tena samannāgato hoti, tasmā ātāpīti vuccati.",
  "atk-abh02a6:23": "Sampajānoti kāyapariggāhakena sampajaññasaṅkhātena ñāṇena samannāgato. Satimāti kāyapariggāhikāya satiyā samannāgato. Ayaṁ pana yasmā satiyā ārammaṇaṁ pariggahetvā paññāya anupassati, na hi sativirahitassa anupassanā nāma atthi, tenevāha – ‘‘satiñca khvāhaṁ, bhikkhave, sabbatthikaṁ vadāmī’’ti (saṁ. ni. 5.234), tasmā ettha ‘‘kāye kāyānupassī viharatī’’ti ettāvatā kāyānupassanāsatipaṭṭhānakammaṭṭhānaṁ vuttaṁ hoti. Atha vā yasmā anātāpino antosaṅkhepo antarāyakaro hoti, asampajāno upāyapariggahe anupāyaparivajjane ca sammuyhati, muṭṭhassatī upāyāpariccāge anupāyāpariggahe ca asamatthova hoti, tenassa taṁ kammaṭṭhānaṁ na sampajjati; tasmā yesaṁ dhammānaṁ ānubhāvena taṁ sampajjati tesaṁ dassanatthaṁ ‘‘ātāpī sampajāno satimā’’ti idaṁ vuttanti veditabbaṁ.",
  "atk-abh02a6:24": "Iti kāyānupassanāsatipaṭṭhānaṁ sampayogaṅgañca dassetvā idāni pahānaṅgaṁ dassetuṁ vineyya loke abhijjhādomanassanti vuttaṁ. Tattha vineyyāti tadaṅgavinayena vā vikkhambhanavinayena vā vinayitvā. Loketi ettha yvāyaṁ ajjhattādibhedo kāyo pariggahito sveva idha loko nāma. Tasmiṁ loke abhijjhādomanassaṁ vinayitvāti attho. Yasmā panettha abhijjhāgahaṇena kāmacchando, domanassaggahaṇena byāpādo saṅgahaṁ gacchati, tasmā nīvaraṇapariyāpannabalavadhammadvayadassanena nīvaraṇappahānaṁ vuttaṁ hotīti veditabbaṁ.",
  "atk-abh02a6:25": "Visesena cettha abhijjhāvinayena kāyasampattimūlakassa anurodhassa, domanassavinayena kāyavipattimūlakassa virodhassa, abhijjhāvinayena ca kāye abhiratiyā, domanassavinayena kāyabhāvanāya anabhiratiyā, abhijjhāvinayena kāye abhūtānaṁ subhasukhabhāvādīnaṁ pakkhepassa, domanassavinayena kāye bhūtānaṁ asubhāsukhabhāvādīnaṁ apanayanassa ca pahānaṁ vuttaṁ. Tena yogāvacarassa yogānubhāvo yogasamatthatā ca dīpitā hoti. Yogānubhāvo hi esa yadidaṁ anurodhavirodhavippamutto, aratiratisaho, abhūtapakkhepabhūtāpanayanavirahito ca hoti. Anurodhavirodhavippamutto cesa aratiratisaho abhūtaṁ apakkhipanto bhūtañca anapanento yogasamattho hotīti.",
  "atk-abh02a6:26": "Aparo nayo – ‘‘kāye kāyānupassī’’ti ettha anupassanāya kammaṭṭhānaṁ vuttaṁ. Viharatīti ettha vuttavihārena kammaṭṭhānikassa kāyapariharaṇaṁ. Ātāpītiādīsu ātāpena sammappadhānaṁ, satisampajaññena sabbatthikakammaṭṭhānaṁ, kammaṭṭhānapariharaṇūpāyo vā; satiyā vā kāyānupassanāvasena paṭiladdhasamatho, sampajaññena vipassanā , abhijjhādomanassavinayena bhāvanāphalaṁ vuttanti veditabbaṁ. Ayaṁ tāva kāyānupassanāsatipaṭṭhānuddesassa atthavaṇṇanā.",
  "atk-abh02a6:27": "Vedanānupassanādiuddesavaṇṇanā",
  "atk-abh02a6:28": "Vedanānupassanāsatipaṭṭhānuddesādīsupi ajjhattādīni vuttanayeneva veditabbāni. Etesupi hi attano vedanādīsu, parassa vedanādīsu, kālena attano kālena parassa vedanādīsūti tividho pariggaho vutto. Vedanāsu vedanānupassītiādīsu ca vedanādīnaṁ punavacane payojanaṁ kāyānupassanāyaṁ vuttanayeneva veditabbaṁ. Vedanāsu vedanānupassī, citte cittānupassī, dhammesu dhammānupassīti ettha pana vedanāti tisso vedanā. Tā ca lokiyā eva; cittampi lokiyaṁ, tathā dhammā. Tesaṁ vibhāgo niddesavāre pākaṭo bhavissati. Kevalaṁ panidha yathā vedanā anupassitabbā tathā anupassanto ‘‘vedanāsu vedanānupassī’’ti veditabbo. Esa nayo cittadhammesu. Kathañca vedanā anupassitabbāti? Sukhā tāva vedanā dukkhato, dukkhā sallato, adukkhamasukhā aniccato. Yathāha –",
  "atk-abh02a6:29": "‘‘Yo sukhaṁ dukkhato adda, dukkhamaddakkhi sallato;",
  "atk-abh02a6:30": "Adukkhamasukhaṁ santaṁ, addakkhi naṁ aniccato;",
  "atk-abh02a6:31": "Sa ve sammadaso bhikkhu, upasanto carissatī’’ti. (saṁ. ni. 4.253);",
  "atk-abh02a6:32": "Sabbā eva cetā dukkhātipi anupassitabbā. Vuttañcetaṁ – ‘‘yaṁ kiñci vedayitaṁ taṁ dukkhasminti vadāmī’’ti (saṁ. ni. 4.259). Sukhadukkhatopi ca anupassitabbā, yathāha – ‘‘sukhā kho, āvuso visākha, vedanā ṭhitisukhā, vipariṇāmadukkhā’’ti (ma. ni. 1.465) sabbaṁ vitthāretabbaṁ. Apica aniccādisattānupassanāvasenapi (paṭi. ma. 3.35) anupassitabbā. Sesaṁ niddesavāreyeva pākaṭaṁ bhavissati.",
  "atk-abh02a6:33": "Cittadhammesupi cittaṁ tāva ārammaṇādhipatisahajātabhūmikammavipākakiriyādinānattabhedānaṁ aniccādinupassanānaṁ niddesavāre āgatasarāgādibhedānañca vasena anupassitabbaṁ. Dhammā salakkhaṇasāmaññalakkhaṇānaṁ suññatādhammassa aniccādisattānupassanānaṁ niddesavāre āgatasantāsantādibhedānañca vasena anupassitabbā. Sesaṁ vuttanayameva. Kāmañcettha yassa kāyasaṅkhāte loke abhijjhādomanassaṁ pahīnaṁ, tassa vedanādilokesupi taṁ pahīnameva. Nānāpuggalavasena pana nānācittakkhaṇikasatipaṭṭhānabhāvanāvasena ca sabbattha vuttaṁ. Yato vā ekattha pahīnaṁ, sesesupi pahīnaṁ hoti. Tenevassa tattha pahānadassanatthampi evaṁ vuttanti veditabbanti.",
  "atk-abh02a6:34": "Uddesavāravaṇṇanā niṭṭhitā.",
  "atk-abh02a6:35": "Kāyānupassanāniddesavaṇṇanā",
  "atk-abh02a6:36": "356. Idāni seyyathāpi nāma cheko vilīvakārako thūlakilañjasaṇhakilañjacaṅkoṭakapeḷāpuṭādīni upakaraṇāni kattukāmo ekaṁ mahāveḷuṁ labhitvā catudhā chinditvā tato ekekaṁ veḷukhaṇḍaṁ gahetvā phāletvā taṁ taṁ upakaraṇaṁ kareyya, yathā vā pana cheko suvaṇṇakāro nānāvihitaṁ piḷandhanavikatiṁ kattukāmo suparisuddhaṁ suvaṇṇaghaṭikaṁ labhitvā catudhā bhinditvā tato ekekaṁ koṭṭhāsaṁ gahetvā taṁ taṁ piḷandhanaṁ kareyya, evameva bhagavā satipaṭṭhānadesanāya sattānaṁ anekappakāraṁ visesādhigamaṁ kattukāmo ekameva sammāsatiṁ ‘‘cattāro satipaṭṭhānā – idha bhikkhu ajjhattaṁ kāye kāyānupassī viharatī’’tiādinā nayena ārammaṇavasena catudhā bhinditvā tato ekekaṁ satipaṭṭhānaṁ gahetvā vibhajanto kathañca bhikkhu ajjhattaṁ kāyetiādinā nayena niddesavāraṁ vattumāraddho.",
  "atk-abh02a6:37": "Tattha kathañcātiādi vitthāretuṁ kathetukamyatāpucchā. Ayaṁ panettha saṅkhepattho – kena ca ākārena kena pakārena bhikkhu ajjhattaṁ kāye kāyānupassī viharatīti? Sesapucchāvāresupi eseva nayo. Idha bhikkhūti imasmiṁ sāsane bhikkhu. Ayañhettha idha-saddo ajjhattādivasena sabbappakārakāyānupassanānibbattakassa puggalassa sannissayabhūtasāsanaparidīpano aññasāsanassa tathābhāvapaṭisedhano ca. Vuttañhetaṁ – ‘‘idheva, bhikkhave, samaṇo…pe… suññā parappavādā samaṇebhi aññehī’’ti (ma. ni. 1.139; a. ni. 4.241). Tena vuttaṁ ‘‘imasmiṁ sāsane bhikkhū’’ti.",
  "atk-abh02a6:38": "Ajjhattaṁ kāyanti attano kāyaṁ. Uddhaṁ pādatalāti pādatalato upari. Adho kesamatthakāti kesaggato heṭṭhā. Tacapariyantanti tiriyaṁ tacaparicchinnaṁ. Pūraṁ nānappakārassa asucino paccavekkhatīti nānappakārakesādiasucibharito ayaṁ kāyoti passati. Kathaṁ? Atthi imasmiṁ kāye kesā…pe… muttanti. Tattha atthīti saṁvijjanti. Imasminti yvāyaṁ uddhaṁ pādatalā adho kesamatthakā tiriyaṁ tacapariyanto pūro nānappakārassa asucinoti vuccati tasmiṁ. Kāyeti sarīre. Sarīrañhi asucisañcayato kucchitānaṁ kesādīnañceva cakkhurogādīnañca rogasatānaṁ āyabhūtato kāyoti vuccati.",
  "atk-abh02a6:39": "Kesā lomāti ete kesādayo dvattiṁsākārā. Tattha atthi imasmiṁ kāye kesā, atthi imasmiṁ kāye lomāti evaṁ sambandho veditabbo. Imasmiñhi pādatalato paṭṭhāya upari, kesamatthakā paṭṭhāya heṭṭhā, tacato paṭṭhāya tiriyantatoti ettake byāmamatte kaḷevare sabbākārenapi vicinanto na koci kiñci muttaṁ vā maṇiṁ vā veḷuriyaṁ vā agaruṁ vā kuṅkumaṁ vā kappūraṁ vā vāsacuṇṇādiṁ vā aṇumattampi sucibhāvaṁ passati, atha kho paramaduggandhajegucchaṁ assirīkadassanaṁ nānappakāraṁ kesalomādibhedaṁ asuciṁyeva passati. Tena vuttaṁ – atthi imasmiṁ kāye kesā lomā…pe… muttanti. Ayamettha padasambandhato vaṇṇanā.",
  "atk-abh02a6:40": "Imaṁ pana kammaṭṭhānaṁ bhāvetvā arahattaṁ pāpuṇitukāmena kulaputtena āditova catubbidhaṁ sīlaṁ sodhetvā suparisuddhasīle patiṭṭhitena, yvāyaṁ dasasu palibodhesu palibodho atthi taṁ upacchinditvā, paṭikkūlamanasikārakammaṭṭhānabhāvanāya paṭhamajjhānaṁ nibbattetvā, jhānaṁ pādakaṁ katvā vipassanaṁ paṭṭhapetvā, arahattaṁ anāgāmiphalādīsu vā aññataraṁ pattassa sabbantimena paricchedena sāṭṭhakathāya pāḷiyā kataparicayassa tantiācariyassāpi kalyāṇamittassa santike uggahetabbaṁ. Visuddhaṁ tathārūpaṁ kalyāṇamittaṁ ekavihāre alabhantena tassa vasanaṭṭhānaṁ gantvā uggahetabbaṁ. Tattha catubbidhasīlavisodhanañceva (visuddhi. 1.19) palibodho (visuddhi. 1.41) ca palibodhupacchedo ca ācariyassa santikaṁ upasaṅkamanavidhānañca sabbampi visuddhimagge vitthārato kathitaṁ. Tasmā taṁ tattha kathitanayeneva veditabbaṁ.",
  "atk-abh02a6:41": "Ācariyena pana kammaṭṭhānaṁ kathentena tividhena kathetabbaṁ. Eko bhikkhu pakatiyā uggahitakammaṭṭhāno hoti. Tassa ekaṁ dve nisajjavāre sajjhāyaṁ kāretvā kathetabbaṁ. Eko santike vasitvā uggaṇhitukāmo hoti. Tassa āgatāgatavelāya kathetabbaṁ. Eko uggaṇhitvā aññattha gantukāmo hoti. Tassa nātipapañcaṁ nātisaṅkhepaṁ katvā nijjaṭaṁ niggaṇṭhikaṁ kammaṭṭhānaṁ kathetabbaṁ. Kathentena kiṁ ācikkhitabbanti? Sattadhā uggahakosallaṁ dasadhā ca manasikārakosallaṁ ācikkhitabbaṁ.",
  "atk-abh02a6:42": "Tattha vacasā manasā vaṇṇato saṇṭhānato disato okāsato paricchedatoti evaṁ sattadhā uggahakosallaṁ ācikkhitabbaṁ. Imasmiñhi paṭikkūlamanasikārakammaṭṭhāne yopi tipiṭako hoti, tenapi manasikārakāle paṭhamaṁ vācāya sajjhāyo kātabbo. Ekaccassa hi sajjhāyaṁ karontasseva kammaṭṭhānaṁ pākaṭaṁ hoti, malayavāsīmahādevattherassa santike uggahitakammaṭṭhānānaṁ dvinnaṁ therānaṁ viya. Thero kira tehi kammaṭṭhānaṁ yācito ‘cattāro māse imaṁ evaṁ sajjhāyaṁ karothā’ti dvattisākārapāḷiṁ adāsi. Te, kiñcāpi tesaṁ dve tayo nikāyā paguṇā, padakkhiṇaggāhitāya pana cattāro māse dvattiṁsākāraṁ sajjhāyantāva sotāpannā ahesuṁ.",
  "atk-abh02a6:43": "Tasmā kammaṭṭhānaṁ kathentena ācariyena antevāsiko vattabbo – ‘paṭhamaṁ tāva vācāya sajjhāyaṁ karohī’ti. Karontena ca tacapañcakādīni paricchinditvā anulomapaṭilomavasena sajjhāyo kātabbo. ‘‘Kesā lomā nakhā dantā taco’’ti hi vatvā puna paṭilomato ‘‘taco dantā nakhā lomā kesā’’ti vattabbaṁ. Tadanantaraṁ vakkapañcake ‘‘maṁsaṁ nhāru aṭṭhi aṭṭhimiñjaṁ vakka’’nti vatvā puna paṭilomato ‘‘vakkaṁ aṭṭhimiñjaṁ aṭṭhi nhāru maṁsaṁ taco dantā nakhā lomā kesā’’ti vattabbaṁ. Tato papphāsapañcake ‘‘hadayaṁ yakanaṁ kilomakaṁ pihakaṁ papphāsa’’nti vatvā puna paṭilomato ‘‘papphāsaṁ pihakaṁ kilomakaṁ yakanaṁ hadayaṁ vakkaṁ aṭṭhimiñjaṁ aṭṭhi nhāru maṁsaṁ taco dantā nakhā lomā kesā’’ti vattabbaṁ.",
  "atk-abh02a6:44": "Tato imaṁ tantiṁ anāruḷhampi paṭisambhidāmagge (paṭi. ma. 1.4) āgataṁ matthaluṅgaṁ karīsāvasāne tantiṁ āropetvā imasmiṁ matthaluṅgapañcake ‘‘antaṁ antaguṇaṁ udariyaṁ karīsaṁ matthaluṅga’’nti vatvā puna paṭilomato ‘‘matthaluṅgaṁ karīsaṁ udariyaṁ antaguṇaṁ antaṁ papphāsaṁ pihakaṁ kilomakaṁ yakanaṁ hadayaṁ vakkaṁ aṭṭhimiñjaṁ aṭṭhi nhāru maṁsaṁ taco dantā nakhā lomā kesā’’ti vattabbaṁ.",
  "atk-abh02a6:45": "Tato medachakke ‘‘pittaṁ semhaṁ pubbo lohitaṁ sedo medo’’ti vatvā puna paṭilomato ‘‘medo sedo lohitaṁ pubbo semhaṁ pittaṁ matthaluṅgaṁ karīsaṁ udariyaṁ antaguṇaṁ antaṁ papphāsaṁ pihakaṁ kilomakaṁ yakanaṁ hadayaṁ vakkaṁ aṭṭhimiñjaṁ aṭṭhi nhāru maṁsaṁ taco dantā nakhā lomā kesā’’ti vattabbaṁ.",
  "atk-abh02a6:46": "Tato muttachakke ‘‘assu vasā kheḷo siṅghāṇikā lasikā mutta’’nti vatvā puna paṭilomato ‘‘muttaṁ lasikā siṅghāṇikā kheḷo vasā assu medo sedo lohitaṁ pubbo semhaṁ pittaṁ matthaluṅgaṁ karīsaṁ udariyaṁ antaguṇaṁ antaṁ papphāsaṁ pihakaṁ kilomakaṁ yakanaṁ hadayaṁ vakkaṁ aṭṭhimiñjaṁ aṭṭhi nhāru maṁsaṁ taco dantā nakhā lomā kesā’’ti evaṁ kālasatampi kālasahassampi kālasatasahassampi vācāya sajjhāyo kātabbo. Vacasā sajjhāyena hi kammaṭṭhānatanti paguṇā hoti; na ito cito ca cittaṁ vidhāvati; koṭṭhāsā pākaṭā honti, hatthasaṅkhalikā viya khāyanti, vatipādapanti viya ca khāyanti. Yathā ca pana vacasā, tatheva manasāpi sajjhāyo kātabbo. Vacasā sajjhāyo hi manasā sajjhāyassa paccayo hoti. Manasā sajjhāyo lakkhaṇapaṭivedhassa paccayo hoti. Lakkhaṇapaṭivedho maggaphalapaṭivedhassa paccayo hoti.",
  "atk-abh02a6:47": "‘Vaṇṇato’ti kesādīnaṁ vaṇṇo vavatthapetabbo. ‘Saṇṭhānato’ti tesaṁyeva saṇṭhānaṁ vavatthapetabbaṁ . ‘Disato’ti imasmiṁ sarīre nābhito uddhaṁ uparimā disā, adho heṭṭhimā disā. Tasmā ‘‘ayaṁ koṭṭhāso imissā nāma disāyā’’ti disā vavatthapetabbā. ‘Okāsato’ti ‘‘ayaṁ koṭṭhāso imasmiṁ nāma okāse patiṭṭhito’’ti evaṁ tassa tassa okāso vavatthapetabbo. ‘Paricchedato’ti sabhāgaparicchedo visabhāgaparicchedoti dve paricchedā. Tattha ‘‘ayaṁ koṭṭhāso heṭṭhā ca upari ca tiriyañca iminā nāma paricchinno’’ti evaṁ sabhāgaparicchedo veditabbo. ‘‘Kesā na lomā, lomāpi na kesā’’ti evaṁ amissīkatavasena visabhāgaparicchedo veditabbo.",
  "atk-abh02a6:48": "Evaṁ sattadhā uggahakosallaṁ ācikkhantena pana ‘‘idaṁ kammaṭṭhānaṁ asukasmiṁ sutte paṭikkūlavasena kathitaṁ, asukasmiṁ dhātuvasenā’’ti ñatvā ācikkhitabbaṁ. Idañhi mahāsatipaṭṭhāne (dī. ni. 2.372; ma. ni. 1.105 ādayo) paṭikkūlavaseneva kathitaṁ, mahāhatthipadopama (ma. ni. 1.300 ādayo) -mahārāhulovāda (ma. ni. 2.113 ādayo) -dhātuvibhaṅgesu (ma. ni. 3.342 ādayo) dhātuvasena kathitaṁ. Kāyagatāsatisutte (ma. ni. 3.153 ādayo) pana yassa vaṇṇato upaṭṭhāti, taṁ sandhāya cattāri jhānāni vibhattāni. Tattha dhātuvasena kathitaṁ vipassanākammaṭṭhānaṁ hoti, paṭikkūlavasena kathitaṁ samathakammaṭṭhānaṁ. Tadetaṁ idha samathakammaṭṭhānaṁ avisesato sabbasādhāraṇavasena kathitanti vadantiyevāti.",
  "atk-abh02a6:49": "Evaṁ sattadhā uggahakosallaṁ ācikkhitvā ‘‘anupubbato, nātisīghato, nātisaṇikato, vikkhepapaṭibāhanato, paṇṇattisamatikkamanato, anupubbamuñcanato, appanāto, tayo ca suttantā’’ti evaṁ dasadhā manasikārakosallaṁ ācikkhitabbaṁ. Tattha ‘anupubbato’ti idañhi sajjhāyakaraṇato paṭṭhāya anupaṭipāṭiyā manasikātabbaṁ, na ekantarikāya. Ekantarikāya hi manasikaronto yathā nāma akusalo puriso dvattiṁsapadaṁ nisseṇiṁ ekantarikāya ārohanto kilantakāyo patati, na ārohanaṁ sampādeti; evameva bhāvanāsampattivasena adhigantabbassa assādassa anadhigamā kilantacitto patati, na bhāvanaṁ sampādeti.",
  "atk-abh02a6:50": "Anupubbato manasikarontenāpi ca ‘nātisīghato’ manasikātabbaṁ. Atisīghato manasikaroto hi yathā nāma tiyojanaṁ maggaṁ paṭipajjitvā okkamanavissajjanaṁ asallakkhetvā sīghena javena sattakkhattumpi gamanāgamanaṁ karoto purisassa kiñcāpi addhānaṁ parikkhayaṁ gacchati, atha kho pucchitvāva gantabbaṁ hoti; evameva kevalaṁ kammaṭṭhānaṁ pariyosānaṁ pāpuṇāti, avibhūtaṁ pana hoti, na visesaṁ āvahati. Tasmā nātisīghato manasikātabbaṁ.",
  "atk-abh02a6:51": "Yathā ca nātisīghato evaṁ ‘nātisaṇikato’pi. Atisaṇikato manasikaroto hi yathā nāma tadaheva tiyojanaṁ maggaṁ gantukāmassa purisassa antarāmagge rukkhapabbatagahanādīsu vilambamānassa maggo parikkhayaṁ na gacchati, dvīhatīhena pariyosāpetabbo hoti; evameva kammaṭṭhānaṁ pariyosānaṁ na gacchati, visesādhigamassa paccayo na hoti.",
  "atk-abh02a6:52": "‘Vikkhepapaṭibāhanato’ti kammaṭṭhānaṁ vissajjetvā bahiddhā puthuttārammaṇe cetaso vikkhepo paṭibāhitabbo. Appaṭibāhato hi yathā nāma ekapadikaṁ papātamaggaṁ paṭipannassa purisassa akkamanapadaṁ asallakkhetvā ito cito ca vilokayato padavāro virajjhati, tato sataporise papāte patitabbaṁ hoti; evameva bahiddhā vikkhepe sati kammaṭṭhānaṁ parihāyati, paridhaṁsati. Tasmā vikkhepapaṭibāhanato manasikātabbaṁ.",
  "atk-abh02a6:53": "‘Paṇṇattisamatikkamanato’ti yā ayaṁ ‘‘kesā lomā’’ti ādikā paṇṇatti taṁ atikkamitvā paṭikkūlanti cittaṁ ṭhapetabbaṁ. Yathā hi udakadullabhakāle manussā araññe udapānaṁ disvā tattha tālapaṇṇādikaṁ kiñcideva saññāṇaṁ bandhitvā tena saññāṇena āgantvā nhāyanti ceva pivanti ca, yadā pana tesaṁ abhiṇhasañcārena āgatāgatapadaṁ pākaṭaṁ hoti, tadā saññāṇena kiccaṁ na hoti, icchiticchitakkhaṇe gantvā nhāyanti ceva pivanti ca; evameva pubbabhāge ‘kesā lomā’ti paṇṇattivasena manasikaroto paṭikkūlabhāvo pākaṭo hoti. Atha ‘kesā lomā’ti paṇṇattiṁ samatikkamitvā paṭikkūlabhāveyeva cittaṁ ṭhapetabbaṁ.",
  "atk-abh02a6:54": "‘Anupubbamuñcanato’ti yo yo koṭṭhāso na upaṭṭhāti, taṁ taṁ muñcantena anupubbamuñcanato manasikātabbaṁ. Ādikammikassa hi ‘kesā’ti manasikaroto manasikāro gantvā ‘mutta’nti imaṁ pariyosānakoṭṭhāsameva āhacca tiṭṭhati. ‘Mutta’nti ca manasikaroto manasikāro gantvā ‘kesā’ti imaṁ ādikoṭṭhāsameva āhacca tiṭṭhati. Athassa manasikaroto keci koṭṭhāsā upaṭṭhahanti, keci na upaṭṭhahanti. Tena ye ye upaṭṭhahanti tesu tesu tāva kammaṁ kātabbaṁ, yāva dvīsu upaṭṭhitesu tesampi eko suṭṭhutaraṁ upaṭṭhahati. Evaṁ upaṭṭhitaṁ pana tameva punappunaṁ manasikarontena appanā uppādetabbā.",
  "atk-abh02a6:55": "Tatrāyaṁ upamā – yathā hi dvattiṁsatālake tālavane vasantaṁ makkaṭaṁ gahetukāmo luddo ādimhi ṭhitatālassa paṇṇaṁ sarena vijjhitvā ukkuṭṭhiṁ kareyya; atha so makkaṭo paṭipāṭiyā tasmiṁ tasmiṁ tāle patitvā pariyantatālameva gaccheyya; tatthapi gantvā luddena tatheva kate puna teneva nayena āditālaṁ āgaccheyya; so evaṁ punappunaṁ paṭipāṭiyā gacchanto ukkuṭṭhukkuṭṭhiṭṭhāneyeva uṭṭhahitvā puna anukkamena ekasmiṁ tāle nipatitvā tassa vemajjhe makuḷatālapaṇṇasūciṁ daḷhaṁ gahetvā vijjhiyamānopi na uṭṭhaheyya, evaṁsampadamidaṁ daṭṭhabbaṁ.",
  "atk-abh02a6:56": "Tatridaṁ opammasaṁsandanaṁ – yathā hi tālavane dvattiṁsatālā, evaṁ imasmiṁ kāye dvattiṁsa koṭṭhāsā; makkaṭo viya cittaṁ; luddo viya yogāvacaro; makkaṭassa dvattiṁsatālake tālavane nivāso viya yogino cittassa dvattiṁsakoṭṭhāsake kāye ārammaṇavasena anusaṁcaraṇaṁ; luddena ādimhi ṭhitatālassa paṇṇaṁ sarena vijjhitvā ukkuṭṭhiyā katāya makkaṭassa tasmiṁ tasmiṁ tāle patitvā pariyantatālagamanaṁ viya yogino ‘kesā’ti manasikāre āraddhe paṭipāṭiyā gantvā pariyosānakoṭṭhāse eva cittassa saṇṭhānaṁ; puna paccāgamanepi eseva nayo; punappunaṁ paṭipāṭiyā gacchamānassa makkaṭassa ukkuṭṭhukkuṭṭhiṭṭhāne uṭṭhānaṁ viya punappunaṁ manasikaroto kesuci kesuci upaṭṭhitesu anupaṭṭhahante vissajjetvā upaṭṭhitesu parikammakaraṇaṁ; anukkamena ekasmiṁ tāle nipatitvā tassa vemajjhe makuḷatālapaṇṇasūciṁ daḷhaṁ gahetvā vijjhiyamānassāpi anuṭṭhānaṁ viya avasāne dvīsu upaṭṭhitesu yo suṭṭhutaraṁ upaṭṭhāti tameva punappunaṁ manasikaritvā appanāya uppādanaṁ.",
  "atk-abh02a6:57": "Aparāpi upamā – yathā nāma piṇḍapātiko bhikkhu dvattiṁsakulaṁ gāmaṁ upanissāya vasanto paṭhamagehe eva dve bhikkhā labhitvā parato ekaṁ vissajjeyya; punadivase tisso labhitvā parato dve vissajjeyya; tatiyadivase ādimhiyeva pattapūraṁ labhitvā āsanasālaṁ gantvā paribhuñjeyya, evaṁsampadamidaṁ daṭṭhabbaṁ. Dvattiṁsakulagāmo viya hi dvattiṁsākāro; piṇḍapātiko viya yogāvacaro; tassa taṁ gāmaṁ upanissāya vāso viya yogino dvattiṁsākāre parikammakaraṇaṁ; paṭhamagehe dve bhikkhā labhitvā parato ekissā vissajjanaṁ viya dutiyadivase tisso labhitvā parato dvinnaṁ vissajjanaṁ viya ca manasikaroto manasikaroto anupaṭṭhahante anupaṭṭhahante vissajjetvā upaṭṭhitesu upaṭṭhitesu yāva koṭṭhāsadvaye parikammakaraṇaṁ; tatiyadivase ādimhiyeva pattapūraṁ labhitvā āsanasālāyaṁ nisīditvā paribhogo viya dvīsu yo suṭṭhutaraṁ upaṭṭhahati tameva punappunaṁ manasikaritvā appanāya uppādanaṁ.",
  "atk-abh02a6:58": "‘Appanāto’ti appanākoṭṭhāsato. Kesādīsu ekekasmiṁ koṭṭhāse appanā hotīti veditabbāti ayamettha adhippāyo.",
  "atk-abh02a6:59": "‘Tayo ca suttantā’ti adhicittaṁ, sītibhāvo, bojjhaṅgakosallanti ime tayo suttantā vīriyasamādhiyojanatthaṁ veditabbāti ayamettha adhippāyo. Tattha –",
  "atk-abh02a6:60": "‘‘Adhicittamanuyuttena, bhikkhave, bhikkhunā tīṇi nimittāni kālena kālaṁ manasikātabbāni…kālena kālaṁ samādhinimittaṁ manasikātabbaṁ, kālena kālaṁ paggahanimittaṁ manasikātabbaṁ, kālena kālaṁ upekkhānimittaṁ manasikātabbaṁ. Sace, bhikkhave, adhicittamanuyutto bhikkhu ekantaṁ samādhinimittaṁyeva manasikareyya, ṭhānaṁ taṁ cittaṁ kosajjāya saṁvatteyya. Sace, bhikkhave, adhicittamanuyutto bhikkhu ekantaṁ paggahanimittaṁyeva manasikareyya, ṭhānaṁ taṁ cittaṁ uddhaccāya saṁvatteyya. Sace, bhikkhave, adhicittamanuyutto bhikkhu ekantaṁ upekkhānimittaṁyeva manasikareyya, ṭhānaṁ taṁ cittaṁ na sammāsamādhiyeyya āsavānaṁ khayāya. Yato ca kho, bhikkhave, adhicittamanuyutto bhikkhu kālena kālaṁ samādhinimittaṁ, paggahanimittaṁ, upekkhānimittaṁ manasikaroti, taṁ hoti cittaṁ mudu ca kammaniyañca pabhassarañca, na ca pabhaṅgu, sammā samādhiyati āsavānaṁ khayāya.",
  "atk-abh02a6:61": "‘‘Seyyathāpi, bhikkhave, suvaṇṇakāro vā suvaṇṇakārantevāsī vā ukkaṁ bandhati, ukkaṁ bandhitvā ukkāmukhaṁ ālimpeti, ukkāmukhaṁ ālimpetvā saṇḍāsena jātarūpaṁ gahetvā ukkāmukhe pakkhipeyya, ukkāmukhe pakkhipitvā kālena kālaṁ abhidhamati, kālena kālaṁ udakena paripphoseti, kālena kālaṁ ajjhupekkhati . Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ ekantaṁ abhidhameyya, ṭhānaṁ taṁ jātarūpaṁ ḍaheyya. Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ ekantaṁ udakena paripphoseyya, ṭhānaṁ taṁ jātarūpaṁ nibbāyeyya. Sace, bhikkhave, suvaṇṇakāro vā suvaṇṇakārantevāsī vā taṁ jātarūpaṁ ekantaṁ ajjhupekkheyya, ṭhānaṁ taṁ jātarūpaṁ na sammā paripākaṁ gaccheyya.",
  "atk-abh02a6:62": "‘‘Yato ca kho, bhikkhave, suvaṇṇakāro vā suvaṇṇakārantevāsī vā taṁ jātarūpaṁ kālena kālaṁ abhidhamati, kālena kālaṁ udakena paripphoseti, kālena kālaṁ ajjhupekkhati, taṁ hoti jātarūpaṁ mudu ca kammaniyañca pabhassarañca, na ca pabhaṅgu, sammā upeti kammāya; yassā yassā ca piḷandhanavikatiyā ākaṅkhati – yadi paṭṭikāya yadi kuṇḍalāya yadi gīveyyakāya yadi suvaṇṇamālāya, tañcassa atthaṁ anubhoti.",
  "atk-abh02a6:63": "‘‘Evameva kho, bhikkhave, adhicittamanuyuttena…pe… sammā samādhiyati āsavānaṁ khayāya; yassa yassa ca abhiññāsacchikaraṇīyassa dhammassa cittaṁ abhininnāmeti abhiññā sacchikiriyāya, tatra tatreva sakkhibhabbataṁ pāpuṇāti sati satiāyatane’’ti (a. ni. 3.103) idaṁ suttaṁ adhicittanti veditabbaṁ.",
  "atk-abh02a6:64": "‘‘Chahi, bhikkhave, dhammehi samannāgato bhikkhu bhabbo anuttaraṁ sītibhāvaṁ sacchikātuṁ. Katamehi chahi? Idha, bhikkhave, bhikkhu yasmiṁ samaye cittaṁ niggahetabbaṁ tasmiṁ samaye cittaṁ niggaṇhāti, yasmiṁ samaye cittaṁ paggahetabbaṁ tasmiṁ samaye cittaṁ paggaṇhāti, yasmiṁ samaye cittaṁ sampahaṁsitabbaṁ tasmiṁ samaye cittaṁ sampahaṁseti, yasmiṁ samaye cittaṁ ajjhupekkhitabbaṁ tasmiṁ samaye cittaṁ ajjhupekkhati, paṇītādhimuttiko ca hoti nibbānābhirato ca. Imehi kho, bhikkhave, chahi dhammehi samannāgato bhikkhu bhabbo anuttaraṁ sītibhāvaṁ sacchikātu’’nti (a. ni. 6.85) idaṁ suttaṁ sītibhāvoti veditabbaṁ.",
  "atk-abh02a6:65": "Bojjhaṅgakosallaṁ pana ‘‘evameva kho, bhikkhave, yasmiṁ samaye līnaṁ cittaṁ hoti, akālo tasmiṁ samaye passaddhisambojjhaṅgassa bhāvanāyā’’ti (saṁ. ni. 5.234) saṁyuttamahāvagge bojjhaṅgasaṁyutte āgatameva.",
  "atk-abh02a6:66": "Iti idaṁ sattavidhaṁ uggahakosallaṁ suggahitaṁ katvā imañca dasavidhaṁ manasikārakosallaṁ suṭṭhu vavatthapetvā tena yoginā ubhayakosallavasena kammaṭṭhānaṁ sādhukaṁ uggahetabbaṁ. Sace panassa ācariyena saddhiṁ ekavihāreyeva phāsu hoti, evaṁ vitthārena akathāpetvā kammaṭṭhānamanuyuñjantena visesaṁ labhitvā uparūpari kathāpetabbaṁ. Aññattha vasitukāmena yathāvuttena vidhinā vitthārato kathāpetvā punappunaṁ parivattetvā sabbaṁ gaṇṭhiṭṭhānaṁ chinditvā kammaṭṭhānabhāvanāya ananurūpaṁ senāsanaṁ pahāya mahāvāsatādiaṭṭhārasadosavajjite anurūpe vihāre viharantena khuddakapalibodhupacchedaṁ katvā yo tāva rāgacarito hoti, tena yasmā rāgo pahātabbo, tasmā paṭikkūlamanasikāre parikammaṁ kātabbaṁ.",
  "atk-abh02a6:67": "Karontena pana kesesu tāva nimittaṁ gahetabbaṁ. Kathaṁ? Ekaṁ vā dve vā kese luñcitvā hatthatale ṭhapetvā vaṇṇo tāva vavatthapetabbo. Chinnaṭṭhānepi kese oloketuṁ vaṭṭati; udakapatte vā yāgupatte vā oloketumpi vaṭṭatiyeva. Kāḷakakāle disvā kāḷakāti manasikātabbā; setakāle setāti. Missakakāle pana ussadavasena manasikātabbā honti. Yathā ca kesesu, evaṁ sakalepi tacapañcake disvāva nimittaṁ gahetabbaṁ. Evaṁ nimittaṁ gahetvā sabbakoṭṭhāsesu vaṇṇasaṇṭhānadisokāsaparicchedavasena vavatthapetvā vaṇṇasaṇṭhānagandhaāsayokāsavasena pañcadhā paṭikkūlato vavatthapetabbā.",
  "atk-abh02a6:68": "Tatrāyaṁ sabbakoṭṭhāsesu anupubbakathā – kesā tāva pakativaṇṇena kāḷakā addāriṭṭhakavaṇṇā, saṇṭhānato dīghavaṭṭalikā tulādaṇḍasaṇṭhānā, disato uparimadisāya jātā, okāsato ubhosu passesu kaṇṇacūḷikāhi, purato nalāṭantena, pacchato galavāṭakena paricchinnā. Sīsakaṭāhaveṭhanaṁ allacammaṁ kesānaṁ okāso. Paricchedato kesā sīsaveṭhanacamme vīhaggamattaṁ pavisitvā patiṭṭhitena heṭṭhā attano mūlatalena, upari ākāsena, tiriyaṁ aññamaññena paricchinnā. Dve kesā ekato natthīti ayaṁ sabhāgaparicchedo.",
  "atk-abh02a6:69": "‘Kesā na lomā, lomā na kesā’ti evaṁ avasesehi ekatiṁsakoṭṭhāsehi amissīkatā kesā nāma pāṭiyekko koṭṭhāsoti ayaṁ visabhāgaparicchedo. Idaṁ kesānaṁ vaṇṇādito vavatthāpanaṁ.",
  "atk-abh02a6:70": "Idaṁ pana tesaṁ vaṇṇādivasena pañcadhā paṭikkūlato vavatthāpanaṁ – kesā ca nāmete vaṇṇatopi paṭikkūlā, saṇṭhānatopi gandhatopi āsayatopi okāsatopi paṭikkūlā. Manuññepi hi yāgupatte vā bhattapatte vā kesavaṇṇaṁ kiñci disvā ‘kesamissakamidaṁ, haratha na’nti jigucchanti. Evaṁ kesā vaṇṇato paṭikkūlā. Rattiṁ bhuñjantāpi kesasaṇṭhānaṁ akkavākaṁ vā makacivākaṁ vā chupitvāpi tatheva jigucchanti. Evaṁ saṇṭhānato paṭikkūlā.",
  "atk-abh02a6:71": "Telamakkhanapupphadhūmādisaṅkhāravirahitānañca kesānaṁ gandho paramajeguccho hoti, tato jegucchataro aggimhi pakkhittānaṁ. Kesā hi vaṇṇasaṇṭhānato appaṭikkūlāpi siyuṁ, gandhena pana paṭikkūlāyeva. Yathā hi daharassa kumārassa vaccaṁ vaṇṇato haḷiddivaṇṇaṁ, saṇṭhānatopi haliddipiṇḍasaṇṭhānaṁ; saṅkhāraṭṭhāne chaḍḍitañca uddhumātakakāḷasunakhasarīraṁ vaṇṇato tālapakkavaṇṇaṁ, saṇṭhānato vaṭṭetvā vissaṭṭhamudiṅgasaṇṭhānaṁ, dāṭhāpissa sumanamakuḷasadisāti ubhayampi vaṇṇasaṇṭhānato siyā appaṭikkūlaṁ, gandhena pana paṭikkūlameva; evaṁ kesāpi siyuṁ vaṇṇasaṇṭhānato appaṭikkūlā, gandhena pana paṭikkūlā evāti.",
  "atk-abh02a6:72": "Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṁ jegucchāni honti aparibhogāni, evaṁ kesāpi pubbalohitamuttakarīsapittasemhādinissandena jātattā atijegucchāti idaṁ nesaṁ ‘āsayato’ pāṭikulyaṁ. Ime ca kesā nāma gūtharāsimhi uṭṭhitakaṇṇikaṁ viya ekattiṁsakoṭṭhāsarāsimhi jātā. Te susānasaṅkāraṭṭhānādīsu jātasākaṁ viya, parikhādīsu jātakamalakuvalayādipupphaṁ viya ca asuciṭṭhāne jātattā paramajegucchāti idaṁ tesaṁ ‘okāsato’ pāṭikkūlyaṁ.",
  "atk-abh02a6:73": "Yathā ca kesānaṁ, evaṁ sabbakoṭṭhāsānaṁ vaṇṇasaṇṭhānagandhāsayokāsavasena pañcadhā paṭikkūlatā vavatthapetabbā. Vaṇṇasaṇṭhānadisokāsaparicchedavasena pana sabbepi visuṁ visuṁ vavatthapetabbā.",
  "atk-abh02a6:74": "Tattha lomā tāva pakativaṇṇato na kesā viya asambhinnakāḷakā, kāḷapiṅgalā pana honti; saṇṭhānato onataggatālamūlasaṇṭhānā; disato dvīsu disāsu jātā; okāsato ṭhapetvā kesānaṁ patiṭṭhitokāsañca hatthapādatalāni ca yebhuyyena avasesasarīraveṭhanacamme jātā; paricchedato sarīraveṭhanacamme likkhāmattaṁ pavisitvā patiṭṭhitena heṭṭhā attano mūlatalena, upari ākāsena, tiriyaṁ aññamaññena paricchinnā. Dve lomā ekato natthi. Ayaṁ tesaṁ sabhāgaparicchedo. Visabhāgaparicchedo pana kesasadisoyeva.",
  "atk-abh02a6:75": "Nakhāti vīsatiyā nakhapaṭṭānaṁ nāmaṁ. Te sabbepi vaṇṇato setā; saṇṭhānato macchasakalikasaṇṭhānā; disato pādanakhā heṭṭhimadisāya jātā, hatthanakhā uparimadisāyāti dvīsu disāsu jātā; okāsato aṅgulīnaṁ aggapiṭṭhesu patiṭṭhitā; paricchedato dvīsu disāsu aṅgulikoṭimaṁsehi, anto aṅgulipiṭṭhimaṁsena, bahi ceva agge ca ākāsena, tiriyaṁ aññamaññena paricchinnā. Dve nakhā ekato natthi. Ayaṁ nesaṁ sabhāgaparicchedo. Visabhāgaparicchedo pana kesasadisoyeva.",
  "atk-abh02a6:76": "Dantāti paripuṇṇadantassa dvattiṁsa dantaṭṭhikāni. Tepi vaṇṇato setā; saṇṭhānato anekasaṇṭhānā. Tesañhi heṭṭhimāya tāva dantapāḷiyā majjhe cattāro dantā mattikāpiṇḍe paṭipāṭiyā ṭhapitaalābubījasaṇṭhānā. Tesaṁ ubhosu passesu ekeko ekamūlako ekakoṭiko mallikamakuḷasaṇṭhāno. Tato ekeko dvimūlako dvikoṭiko yānakaupatthambhanikasaṇṭhāno. Tato dve dve timūlā tikoṭikā. Tato dve dve catumūlā catukoṭikāti. Uparimapāḷiyāpi eseva nayo . Disato uparimadisāya jātā. Okāsato dvīsu hanukaṭṭhikesu patiṭṭhitā. Paricchedato heṭṭhā hanukaṭṭhike patiṭṭhitena attano mūlatalena, upari ākāsena, tiriyaṁ aññamaññena paricchinnā. Dve dantā ekato natthi. Ayaṁ nesaṁ sabhāgaparicchedo. Visabhāgaparicchedo pana kesasadisoyeva.",
  "atk-abh02a6:77": "Tacoti sakalasarīraṁ veṭhetvā ṭhitacammaṁ. Tassa upari kāḷasāmapītādivaṇṇā chavi nāma, yā sakalasarīratopi saṅkaḍḍhiyamānā badaraṭṭhimattā hoti. Taco pana vaṇṇato setoyeva. So cassa setabhāvo aggijālābhighātapaharaṇapahārādīhi viddhaṁsitāya chaviyā pākaṭo hoti. Saṇṭhānato sarīrasaṇṭhānova hoti. Ayamettha saṅkhepo.",
  "atk-abh02a6:78": "Vitthārato pana pādaṅgulittaco kosakārakakosasaṇṭhāno. Piṭṭhipādattaco puṭabandhaupāhanasaṇṭhāno. Jaṅghattaco bhattapuṭakatālapaṇṇasaṇṭhāno. Ūruttaco taṇḍulabharitadīghatthavikasaṇṭhāno. Ānisadattaco udakapūritapaṭaparissāvanasaṇṭhāno. Piṭṭhittaco phalakonaddhacammasaṇṭhāno. Kucchittaco vīṇādoṇikonaddhacammasaṇṭhāno. Urattaco yebhuyyena caturassasaṇṭhāno. Ubhayabāhuttaco tūṇīronaddhacammasaṇṭhāno. Piṭṭhihatthattaco khurakosakasaṇṭhāno, phaṇakatthavikasaṇṭhāno vā. Hatthaṅgulittaco kuñcikākosakasaṇṭhāno. Gīvattaco galakañcukasaṇṭhāno. Mukhattaco chiddāvacchiddo kīṭakulāvakasaṇṭhāno. Sīsattaco pattatthavikasaṇṭhānoti.",
  "atk-abh02a6:79": "Tacapariggaṇhakena ca yogāvacarena uttaroṭṭhato paṭṭhāya upari mukhaṁ ñāṇaṁ pesetvā paṭhamaṁ tāva mukhaṁ pariyonandhitvā ṭhitacammaṁ vavatthapetabbaṁ. Tato nalāṭaṭṭhicammaṁ. Tato thavikāya pakkhittapattassa ca thavikāya ca antarena hatthamiva sīsaṭṭhikassa ca sīsacammassa ca antarena ñāṇaṁ pesetvā aṭṭhikena saddhiṁ cammassa ekābaddhabhāvaṁ viyojentena sīsacammaṁ vavatthapetabbaṁ. Tato khandhacammaṁ. Tato anulomena paṭilomena ca dakkhiṇahatthacammaṁ. Atha teneva nayena vāmahatthacammaṁ. Tato piṭṭhicammaṁ. Taṁ taṁ vavatthapetvā anulomena ca paṭilomena ca dakkhiṇapādacammaṁ. Atha teneva nayena vāmapādacammaṁ. Tato anukkameneva vatthiudarahadayagīvacammāni vavatthapetabbāni. Atha gīvācammānantaraṁ heṭṭhimahanucammaṁ vavatthapetvā adharoṭṭhapariyosānaṁ pāpetvā niṭṭhapetabbaṁ. Evaṁ oḷārikoḷārikaṁ pariggaṇhantassa sukhumampi pākaṭaṁ hoti.",
  "atk-abh02a6:80": "Disato dvīsu disāsu jāto. Okāsato sakalasarīraṁ pariyonandhitvā ṭhito. Paricchedato heṭṭhā patiṭṭhitatalena, upari ākāsena paricchinno. Ayamassa sabhāgaparicchedo. Visabhāgaparicchedo pana kesasadisoyeva.",
  "atk-abh02a6:81": "Maṁsanti nava maṁsapesisatāni. Taṁ sabbampi vaṇṇato rattaṁ kiṁsukapupphasadisaṁ; saṇṭhānato jaṅghapiṇḍikamaṁsaṁ tālapaṇṇapuṭabhattasaṇṭhānaṁ, ūrumaṁsaṁ nisadapotakasaṇṭhānaṁ, ānisadamaṁsaṁ uddhanakoṭisaṇṭhānaṁ, piṭṭhimaṁsaṁ tālaguḷapaṭalasaṇṭhānaṁ, phāsukadvayamaṁsaṁ potthalikāya kucchiyaṁ tanumattikālepanasaṇṭhānaṁ, thanamaṁsaṁ vaṭṭetvā avakkhittamattikāpiṇḍasaṇṭhānaṁ, bāhudvayamaṁsaṁ diguṇaṁ katvā ṭhapitaniccammamahāmūsikasaṇṭhānaṁ. Evaṁ oḷārikoḷārikaṁ maṁsaṁ pariggaṇhantassa sukhumampi pākaṭaṁ hoti. Disato dvīsu disāsu jātaṁ. Okāsato sādhikāni tīṇi aṭṭhisatāni anulimpetvā ṭhitaṁ. Paricchedato heṭṭhā aṭṭhisaṅghāte patiṭṭhitatalena, upari tacena, tiriyaṁ aññamaññena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:82": "‘Nhārū’ti nava nhārusatāni. Vaṇṇato sabbepi nhārū setā; saṇṭhānato nānāsaṇṭhānā. Etesu hi gīvāya uparibhāgato paṭṭhāya pañca mahānhārū sarīraṁ vinaddhamānā hadayassa purimapassena otiṇṇā, pañca pacchimapassena, pañca dakkhiṇapassena, pañca vāmapassena, dakkhiṇahatthaṁ vinaddhamānāpi hatthassa purimapassena pañca, pacchimapassena pañca, tathā vāmahatthaṁ vinaddhamānāpi. Dakkhiṇapādaṁ vinaddhamānāpi pādassa purimapassena pañca, pacchimapassena pañca, tathā vāmapādaṁ vinaddhamānāpīti. Evaṁ sarīradhārakā nāma saṭṭhi mahānhārū kāyaṁ vinaddhamānā otiṇṇā, ye kaṇḍarātipi vuccanti. Te sabbepi kandalamakuḷasaṇṭhānā.",
  "atk-abh02a6:83": "Aññe pana taṁ taṁ padesaṁ ajjhottharitvā ṭhitā tato sukhumatarā suttarajjukasaṇṭhānā. Aññe tato sukhumatarā pūtilatāsaṇṭhānā. Aññe tato sukhumatarā mahāvīṇātantisaṇṭhānā. Aññe thūlasuttakasaṇṭhānā. Hatthapādapiṭṭhiyaṁ nhārū sakuṇapādasaṇṭhānā. Sīsanhārū dārakānaṁ sīsajālakasaṇṭhānā. Piṭṭhinhārū ātape pasāritaallajālasaṇṭhānā. Avasesā taṁtaṁaṅgapaccaṅgānugatā nhārū sarīre paṭimukkajālakañcukasaṇṭhānā. Disato dvīsu disāsu jātā. Okāsato sakalasarīre aṭṭhīni ābandhitvā ṭhitā. Paricchedato heṭṭhā tiṇṇaṁ aṭṭhisatānaṁ upari patiṭṭhitatalehi, upari maṁsacammāni āhacca ṭhitapadesehi, tiriyaṁ aññamaññena paricchinnā. Ayaṁ nesaṁ sabhāgaparicchedo. Visabhāgaparicchedo pana kesasadisoyeva.",
  "atk-abh02a6:84": "Aṭṭhīti ṭhapetvā dvattiṁsa dantaṭṭhīni avasesāni catusaṭṭhi hatthaṭṭhīni, catusaṭṭhi pādaṭṭhīni, catusaṭṭhi maṁsanissitāni muduaṭṭhīni, dve paṇhikaṭṭhīni, ekekasmiṁ pāde dve gopphakaṭṭhīni, dve jaṅghaṭṭhīni, dve jaṇṇukaṭṭhīni, dve ūruṭṭhīni, dve kaṭiṭṭhīni, aṭṭhārasa piṭṭhikaṇṭakaṭṭhīni, catuvīsati phāsukaṭṭhīni, cuddasa uraṭṭhīni, ekaṁ hadayaṭṭhi, dve akkhakaṭṭhīni, dve koṭṭhaṭṭhīni, dve bāhaṭṭhīni, dve dve aggabāhaṭṭhīni, satta gīvaṭṭhīni, dve hanukaṭṭhīni, ekaṁ nāsikaṭṭhi, dve akkhiṭṭhīni, dve kaṇṇaṭṭhīni, ekaṁ nalāṭaṭṭhi, ekaṁ muddhaṭṭhi, nava sīsakapālaṭṭhīnīti evaṁ timattāni aṭṭhisatāni.",
  "atk-abh02a6:85": "Tāni sabbānipi vaṇṇato setāni, saṇṭhānato nānāsaṇṭhānāni. Tattha hi aggapādaṅguliṭṭhīni katakabījasaṇṭhānāni. Tadanantarāni majjhapabbaṭṭhīni panasaṭṭhisaṇṭhānāni. Mūlapabbaṭṭhīni paṇavasaṇṭhānāni. Piṭṭhipādaṭṭhīni koṭṭhitakandalakandarāsisaṇṭhānāni. Paṇhikaṭṭhi ekaṭṭhitālaphalabījasaṇṭhānaṁ. Gopphakaṭṭhīni bandhakīḷāgoḷakasaṇṭhānāni. Jaṅghaṭṭhīnaṁ gopphakaṭṭhīsu patiṭṭhitaṭṭhānaṁ anapanītatacasindikaḷīrasaṇṭhānaṁ. Khuddakajaṅghaṭṭhikaṁ dhanukadaṇḍasaṇṭhānaṁ, mahantaṁ milātasappapiṭṭhisaṇṭhānaṁ. Jaṇṇukaṭṭhi ekato parikkhīṇapheṇakasaṇṭhānaṁ.",
  "atk-abh02a6:86": "Tattha jaṅghaṭṭhikassa patiṭṭhitaṭṭhānaṁ atikhiṇaggagosiṅgasaṇṭhānaṁ. Ūruṭṭhi duttacchitavāsipharasudaṇḍakasaṇṭhānaṁ. Tassa kaṭiṭṭhimhi patiṭṭhitaṭṭhānaṁ kīḷāgoḷakasaṇṭhānaṁ. Tena kaṭiṭṭhino patiṭṭhitaṭṭhānaṁ aggacchinnamahāpunnāgaphalasaṇṭhānaṁ. Kaṭiṭṭhīni dvepi ekābaddhāni hutvā kumbhakārakauddhanasaṇṭhānāni, pāṭiyekkaṁ kammārakūṭayottakasaṇṭhānāni. Koṭiyaṁ ṭhitaānisadaṭṭhi adhomukhaṁ katvā gahitasappaphaṇasaṇṭhānaṁ sattasu ṭhānesu chiddāvachiddaṁ. Piṭṭhikaṇṭakaṭṭhīni abbhantarato uparūpari ṭhapitasīsakapaṭṭaveṭhakasaṇṭhānāni, bāhirato vaṭṭanāvaḷisaṇṭhānāni. Tesaṁ antarantarā kakacadantasadisā dve tayo kaṇṭakā honti. Catuvīsatiyā phāsukaṭṭhīsu aparipuṇṇāni aparipuṇṇāsitasaṇṭhānāni, paripuṇṇāni paripuṇṇāsitasaṇṭhānāni. Sabbānipi odātakukkuṭassa pasāritapakkhasaṇṭhānāni.",
  "atk-abh02a6:87": "Cuddasa uraṭṭhīni jiṇṇasandamānikapañjarasaṇṭhānāni. Hadayaṭṭhi dabbiphaṇasaṇṭhānaṁ. Akkhakaṭṭhīni khuddakalohavāsidaṇḍasaṇṭhānāni. Koṭṭhaṭṭhīni ekato parikkhīṇasīhaḷakudālasaṇṭhānāni. Bāhuṭṭhīni ādāsadaṇḍakasaṇṭhānāni. Aggabāhuṭṭhīni yamakatālakandasaṇṭhānāni. Maṇibandhaṭṭhīni ekato allīyāpetvā ṭhapitasīsakapaṭṭaveṭhakasaṇṭhānāni. Piṭṭhihatthaṭṭhīni koṭṭitakandalakandarāsisaṇṭhānāni. Hatthaṅgulīsu mūlapabbaṭṭhīni paṇavasaṇṭhānāni; majjhapabbaṭṭhīni aparipuṇṇapanasaṭṭhisaṇṭhānāni; aggapabbaṭṭhīni katakabījasaṇṭhānāni. Satta gīvaṭṭhīni daṇḍena vijjhitvā paṭipāṭiyā ṭhapitavaṁsakaḷīracakkalikasaṇṭhānāni. Heṭṭhimahanukaṭṭhi kammārānaṁ ayokūṭayottakasaṇṭhānaṁ, uparimaṁ avalekhanasatthakasaṇṭhānaṁ.",
  "atk-abh02a6:88": "Akkhikūpanāsākūpaṭṭhīni apanītamiñjataruṇatālaṭṭhisaṇṭhānāni. Nalāṭaṭṭhi adhomukhaṭhapitasaṅkhathālakakapālasaṇṭhānaṁ. Kaṇṇacūḷikaṭṭhīni nhāpitakhurakosakasaṇṭhānāni. Nalāṭakaṇṇacūḷikānaṁ upari paṭṭabandhanokāse aṭṭhi saṅkuṭitaghaṭapuṇṇapaṭalakhaṇḍasaṇṭhānaṁ. Muddhaṭṭhi mukhacchinnavaṅkanāḷikerasaṇṭhānaṁ. Sīsaṭṭhīni sibbetvā ṭhapitajajjaralābukaṭāhasaṇṭhānāni.",
  "atk-abh02a6:89": "Disato dvīsu disāsu jātāni. Okāsato avisesena sakalasarīre ṭhitāni. Visesena panettha sīsaṭṭhīni gīvaṭṭhīsu patiṭṭhitāni, gīvaṭṭhīni piṭṭhikaṇṭakaṭṭhīsu, piṭṭhikaṇṭakaṭṭhīni kaṭiṭṭhīsu, kaṭiṭṭhīni ūruṭṭhīsu, ūruṭṭhīni jaṇṇukaṭṭhīsu, jaṇṇukaṭṭhīni jaṅghaṭṭhīsu, jaṅghaṭṭhīni gopphakaṭṭhīsu, gopphakaṭṭhīni piṭṭhipādaṭṭhīsu patiṭṭhitāni. Paricchedato anto aṭṭhimiñjena, upari maṁsena, agge mūle ca aññamaññena paricchinnāni. Ayaṁ nesaṁ sabhāgaparicchedo. Visabhāgaparicchedo pana kesasadisova.",
  "atk-abh02a6:90": "Aṭṭhimiñjanti tesaṁ tesaṁ aṭṭhīnaṁ abbhantaragataṁ miñjaṁ. Taṁ vaṇṇato setaṁ. Saṇṭhānato mahantamahantānaṁ aṭṭhīnaṁ abbhantaragataṁ veḷunāḷiyaṁ pakkhittaseditamahāvettaggasaṇṭhānaṁ, khuddānukhuddakānaṁ abbhantaragataṁ veḷuyaṭṭhipabbesu pakkhittaseditatanuvettaggasaṇṭhānaṁ. Disato dvīsu disāsu jātaṁ. Okāsato aṭṭhīnaṁ abbhantare patiṭṭhitaṁ. Paricchedato aṭṭhīnaṁ abbhantaratalehi paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:91": "Vakkanti ekabandhanā dve maṁsapiṇḍā. Taṁ vaṇṇato mandarattaṁ pāḷibhaddakaṭṭhivaṇṇaṁ. Saṇṭhānato dārakānaṁ yamakakīḷāgoḷakasaṇṭhānaṁ, ekavaṇṭapaṭibaddhaambaphaladvayasaṇṭhānaṁ vā. Disato uparimāya disāya jātaṁ. Okāsato galavāṭakā nikkhantena ekamūlena thokaṁ gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā ṭhitaṁ. Paricchedato vakkaṁ vakkabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:92": "Hadayanti hadayamaṁsaṁ. Taṁ vaṇṇato rattaṁ padumapattapiṭṭhivaṇṇaṁ. Saṇṭhānato bāhirapattāni apanetvā adhomukhaṭhapitapadumamakuḷasaṇṭhānaṁ. Bahi maṭṭhaṁ; anto kosātakīphalassa abbhantarasadisaṁ. Paññavantānaṁ thokaṁ vikasitaṁ, mandapaññānaṁ makuḷitameva. Anto cassa punnāgaṭṭhipatiṭṭhānamatto āvāṭako hoti, yattha aḍḍhapasatamattaṁ lohitaṁ saṇṭhāti; yaṁ nissāya manodhātu manoviññāṇadhātu ca vattanti. Taṁ panetaṁ rāgacaritassa rattaṁ hoti, dosacaritassa kāḷakaṁ, mohacaritassa maṁsadhovanudakasadisaṁ, vitakkacaritassa kulatthayūsavaṇṇaṁ, saddhācaritassa kaṇikārapupphavaṇṇaṁ, paññācaritassa acchaṁ vippasannaṁ anāvilaṁ paṇḍaraṁ parisuddhaṁ niddhotajātimaṇi viya jutimantaṁ khāyati. Disato uparimāya disāya jātaṁ. Okāsato sarīrabbhantare dvinnaṁ thanānaṁ majjhe patiṭṭhitaṁ. Paricchedato hadayaṁ hadayabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:93": "Yakananti yamakamaṁsapaṭalaṁ. Taṁ vaṇṇato rattapaṇḍukadhātukaṁ, nātirattakumudassa pattapiṭṭhivaṇṇaṁ. Saṇṭhānato mūle ekaṁ, agge yamakaṁ koviḷārapattasaṇṭhānaṁ . Tañca dandhānaṁ ekameva hoti mahantaṁ, paññavantānaṁ dve vā tīṇi vā khuddakāni. Disato uparimadisāya jātaṁ. Okāsato dvinnaṁ thanānaṁ abbhantare dakkhiṇapassaṁ nissāya ṭhitaṁ. Paricchedato yakanaṁ yakanabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:94": "Kilomakanti paṭicchannāpaṭicchannabhedato duvidhaṁ pariyonahanamaṁsaṁ. Taṁ duvidhampi vaṇṇato setaṁ, dukūlapilotikavaṇṇaṁ. Saṇṭhānato attano okāsasaṇṭhānaṁ. Disato paṭicchannakilomakaṁ uparimāya disāya jātaṁ. Itaraṁ dvīsu disāsu jātaṁ. Okāsato paṭicchannakilomakaṁ hadayañca vakkañca paṭicchādetvā ṭhitaṁ. Apaṭicchannakilomakaṁ sakalasarīre cammassa heṭṭhato maṁsaṁ pariyonaddhitvā ṭhitaṁ. Paricchedato heṭṭhā maṁsena, upari cammena, tiriyaṁ kilomakabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:95": "Pihakanti udarajivhāmaṁsaṁ. Taṁ vaṇṇato nīlaṁ nigguṇḍikapupphavaṇṇaṁ. Saṇṭhānato sattaṅgulappamāṇaṁ abandhanaṁ kāḷavacchakajivhāsaṇṭhānaṁ. Disato uparimāya disāya jātaṁ. Okāsato hadayassa vāmapasse udarapaṭalassa matthakapassaṁ nissāya ṭhitaṁ, yasmiṁ paharaṇappahārena bahi nikkhante sattānaṁ jīvitakkhayo hoti. Paricchedato pihakabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:96": "Papphāsanti dvattiṁsamaṁsakhaṇḍappabhedaṁ papphāsamaṁsaṁ. Taṁ vaṇṇato rattaṁ nātipakkaudumbaraphalavaṇṇaṁ. Saṇṭhānato visamacchinnabahalapūvakhaṇḍasaṇṭhānaṁ. Abbhantare asitapītānaṁ abhāve uggatena kammajatejusmanā abbhāhatattā saṅkhāditapalālapiṇḍamiva nirasaṁ nirojaṁ. Disato uparimāya disāya jātaṁ. Okāsato sarīrabbhantare dvinnaṁ thanānamantare hadayañca yakanañca paṭicchādetvā olambantaṁ ṭhitaṁ. Paricchedato phapphāsabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:97": "Antanti purisassa dvattiṁsa hatthā, itthiyā aṭṭhavīsatihatthā ekavīsatiyā ṭhānesu obhaggā antavaṭṭi. Tadetaṁ vaṇṇato setaṁ sakkharasudhāvaṇṇaṁ . Saṇṭhānato lohitadoṇiyaṁ ābhujitvā ṭhapitasīsacchinnasappasaṇṭhānaṁ. Disato dvīsu disāsu jātaṁ. Okāsato upari galavāṭake heṭṭhā ca karīsamagge vinibandhattā galavāṭakakarīsamaggapariyante sarīrabbhantare ṭhitaṁ. Paricchedato antabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:98": "Antaguṇanti antabhogaṭṭhānesu bandhanaṁ. Taṁ vaṇṇato setaṁ dakasītalikamūlavaṇṇaṁ. Saṇṭhānato dakasītalikamūlasaṇṭhānameva. Disato dvīsu disāsu jātaṁ. Okāsato kudāḷapharasukammādīni karontānaṁ yantākaḍḍhanakāle yantasuttamiva, yantaphalakāni antabhoge ekato agaḷante ābandhitvā pādapuñchanarajjumaṇḍalakassa antarā taṁ sibbetvā ṭhitarajjukā viya ekavīsatiyā ṭhānesu antabhogānaṁ antarā ṭhitaṁ. Paricchedato antaguṇabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:99": "Udariyanti udare bhavaṁ asitapitakhāyitasāyitaṁ. Taṁ vaṇṇato ajjhohaṭāhāravaṇṇaṁ. Saṇṭhānato parissāvane sithilabandhataṇḍulasaṇṭhānaṁ. Disato uparimāya disāya jātaṁ. Okāsato udare ṭhitaṁ. Udaraṁ nāma ubhato nippīḷiyamānassa allasāṭakassa majjhe sañjātaphoṭakasadisaṁ antapaṭalaṁ; bahi maṭṭhaṁ, anto maṁsakasambukapaliveṭhanakiliṭṭhapāvārakapupphakasadisaṁ, kuthitapanasatacassa abbhantarasadisantipi vattuṁ vaṭṭati; yattha takkoṭakā, gaṇḍuppādakā, tālahīrakā, sūcimukhakā, paṭatantasuttakā iccevamādidvattiṁsakulappabhedā kimayo ākulabyākulā saṇḍasaṇḍacārino hutvā nivasanti; ye pānabhojanādimhi avijjamāne ullaṅghitvā viravantā hadayamaṁsaṁ abhihananti, pānabhojanādiajjhoharaṇavelāya ca uddhaṁmukhā hutvā paṭhamajjhohaṭe dve tayo ālope turitaturitā vilumpanti; yaṁ tesaṁ kimīnaṁ sūtigharaṁ, vaccakuṭi, gilānasālā, susānañca hoti.",
  "atk-abh02a6:100": "Yattha seyyathāpi nāma caṇḍālagāmadvāre candanikāya nidāghasamaye thūlaphusitake deve vassante udakena vuyhamānaṁ muttakarīsacammaaṭṭhinhārukhaṇḍakheḷasiṅghāṇikalohitappabhuti nānākuṇapajātaṁ nipatitvā kaddamodakāluḷitaṁ dvīhatīhaccayena sañjātakimikulaṁ sūriyātapavegasantāpakuthitaṁ upari pheṇapubbulake muñcantaṁ abhinīlavaṇṇaṁ paramaduggandhajegucchaṁ neva upagantuṁ na daṭṭhuṁ araharūpataṁ āpajjitvā tiṭṭhati, pageva ghāyituṁ vā sāyituṁ vā; evameva nānappakārapānabhojanādidantamusalasañcuṇṇitaṁ jivhāhatthaparivattitakheḷalālāpalibuddhaṁ taṅkhaṇavigatavaṇṇagandharasādisampadaṁ tantavāyakhalisuvānavamathusadisaṁ nipatitvā pittasemhavātapaliveṭhitaṁ hutvā udaraggisantāpavegakuthitaṁ kimikulākulaṁ uparūpari pheṇapubbulakāni muñcantaṁ paramakasambuduggandhajegucchabhāvaṁ āpajjitvā tiṭṭhati; yaṁ sutvāpi pānabhojanādīsu amanuññatā saṇṭhāti, pageva paññācakkhunā avaloketvā, yattha ca patitaṁ pānabhojanādi pañcadhā vibhāgaṁ gacchati – ekaṁ bhāgaṁ pāṇakā khādanti, ekaṁ bhāgaṁ udaraggi jhāpeti, eko bhāgo muttaṁ hoti, eko karīsaṁ, eko rasabhāvaṁ āpajjitvā soṇitamaṁsādīni upabrūhayati. Paricchedato udarapaṭalena ceva udariyabhāgena ca paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:101": "Karīsanti vaccaṁ. Taṁ vaṇṇato yebhuyyena ajjhohaṭāhāravaṇṇameva hoti. Saṇṭhānato okāsasaṇṭhānaṁ. Disato heṭṭhimāya disāya jātaṁ. Okāsato pakkāsaye ṭhitaṁ. Pakkāsayo nāma heṭṭhā nābhipiṭṭhikaṇṭakamūlānamantare antāvasāne ubbedhena aṭṭhaṅgulamatto veḷunāḷikasadiso, yattha seyyathāpi nāma uparūpari bhūmibhāge patitaṁ vassodakaṁ ogaḷitvā heṭṭhā bhūmibhāgaṁ pūretvā tiṭṭhati; evameva yaṁ kiñci āmāsaye patitaṁ pānabhojanādikaṁ udaragginā pheṇuddehakaṁ pakkaṁ pakkaṁ nisadāya pisitamiva saṇhabhāvaṁ āpajjitvā antabilena ogaḷitvā ogaḷitvā madditvā veḷupabbe pakkhipamānapaṇḍumattikā viya sannicitaṁ hutvā tiṭṭhati. Paricchedato pakkāsayapaṭalena ceva karīsabhāgena ca paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:102": "Matthaluṅganti sīsakaṭāhabbhantare ṭhitamiñjarāsi. Taṁ vaṇṇato setaṁ ahicchattakapiṇḍikavaṇṇaṁ, dadhibhāvaṁ asampattaduṭṭhakhīravaṇṇantipi vattuṁ vaṭṭati. Saṇṭhānato okāsasaṇṭhānaṁ. Disato uparimāya disāya jātaṁ. Okāsato sīsakaṭāhabbhantare cattāro sibbinimagge nissāya samodhānetvā ṭhapitā cattāro piṭṭhapiṇḍā viya samohitaṁ tiṭṭhati. Paricchedato sīsakaṭāhassa abbhantaratalehi ceva matthaluṅgabhāgena ca paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:103": "Pittanti dve pittāni – baddhapittañca abaddhapittañca. Tattha baddhapittaṁ vaṇṇato bahalamadhukatelavaṇṇaṁ, abaddhapittaṁ milātaākulitapupphavaṇṇaṁ. Taṁ saṇṭhānato ubhayampi okāsasaṇṭhānaṁ. Disato baddhapittaṁ uparimāya disāya jātaṁ, itaraṁ dvīsu disāsu jātaṁ. Okāsato abaddhapittaṁ ṭhapetvā kesalomadantanakhānaṁ maṁsavinimuttaṭṭhānañceva thaddhasukkhacammañca udakamiva telabinduṁ avasesasarīraṁ byāpetvā ṭhitaṁ, yamhi kupite akkhīni pītakāni honti bhamanti, gattaṁ kampati kaṇḍuyati. Baddhapittaṁ hadayapapphāsānamantare yakanamaṁsaṁ nissāya patiṭṭhite mahākosātakīkosakasadise pittakosake ṭhitaṁ, yamhi kupite sattā ummattakā honti, vipallatthacittā hirottappaṁ chaḍḍetvā akattabbaṁ karonti, abhāsitabbaṁ bhāsanti, acintetabbaṁ cintenti. Paricchedato pittabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:104": "Semhanti sarīrabbhantare ekapattapūrappamāṇaṁ semhaṁ. Taṁ vaṇṇato setaṁ nāgabalapaṇṇarasavaṇṇaṁ. Saṇṭhānato okāsasaṇṭhānaṁ. Disato uparimāya disāya jātaṁ. Okāsato udarapaṭale ṭhitaṁ, yaṁ pānabhojanādīni ajjhoharaṇakāle seyyathāpi nāma udake sevālapaṇakaṁ kaṭṭhe vā kapāle vā patante chijjitvā dvidhā hutvā puna ajjhottharitvā tiṭṭhati, evameva pānabhojanādimhi nipatante chijjitvā dvidhā hutvā puna ajjhottharitvā tiṭṭhati; yamhi ca mandībhūte pakkagaṇḍo viya pūtikukkuṭaṇḍamiva ca udaraṁ paramajegucchaṁ kuṇapagandhaṁ hoti; tato uggatena ca gandhena uddekopi mukhampi duggandhaṁ pūtikuṇapasadisaṁ hoti; so ca puriso ‘apehi, duggandhaṁ vāyasī’ti vattabbataṁ āpajjati; yañca vaḍḍhitvā bahalattamāpannaṁ pidhānaphalakamiva vaccakuṭiyā udarapaṭalassa abbhantareyeva kuṇapagandhaṁ sannirujjhitvā tiṭṭhati. Paricchedato semhabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:105": "Pubboti pūtilohitavasena pavattapubbo. So vaṇṇato paṇḍupalāsavaṇṇo, matakasarīre pana pūtibahalācāmavaṇṇo hoti. Saṇṭhānato okāsasaṇṭhāno. Disato dvīsu disāsu jāto. Okāsato pana pubbassa okāso nāma nibaddho natthi yattha so sannicito tiṭṭheyya; yatra yatra pana khāṇukaṇṭakappaharaṇaggijālādīhi abhihate sarīrappadese lohitaṁ saṇṭhahitvā paccati, gaṇḍapiḷakādayo vā uppajjanti, tatra tatreva tiṭṭhati. Paricchedato pubbabhāgena paricchinno . Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:106": "Lohitanti dve lohitāni – sannicitalohitañca saṁsaraṇalohitañca. Tattha sannicitalohitaṁ vaṇṇato nipakkabahalalākhārasavaṇṇaṁ, saṁsaraṇalohitaṁ acchalākhārasavaṇṇaṁ. Saṇṭhānato ubhayampi okāsasaṇṭhānaṁ. Disato sannicitalohitaṁ uparimāya disāya jātaṁ, itaraṁ dvīsu disāsu jātaṁ. Okāsato saṁsaraṇalohitaṁ, ṭhapetvā kesalomadantanakhānaṁ maṁsavinimmuttaṭṭhānañceva thaddhasukkhacammañca, dhamanijālānusārena sabbaṁ upādinnakasarīraṁ pharitvā ṭhitaṁ; sannicitalohitaṁ yakanaṭṭhānassa heṭṭhābhāgaṁ pūretvā ekapattapūramattaṁ hadayavakkapapphāsānaṁ upari thokaṁ thokaṁ paggharantaṁ vakkahadayayakanapapphāse temayamānaṁ ṭhitaṁ. Tasmiñhi vakkahadayādīni atemente sattā pipāsitā honti. Paricchedato lohitabhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:107": "Sedoti lomakūpādīhi paggharaṇakaāpodhātu. So vaṇṇato vippasannatilatelavaṇṇo. Saṇṭhānato okāsasaṇṭhāno. Disato dvīsu disāsu jāto. Okāsato sedassokāso nāma nibaddho natthi, yattha so lohitaṁ viya sadā tiṭṭheyya; yadā pana aggisantāpasūriyasantāpautuvikārādīhi sarīraṁ santappati tadā udakato abbuḷhamattavisamacchinnabhisamūḷālakumudanāḷakalāpo viya sabbakesalomakūpavivarehi paggharati. Tasmā tassa saṇṭhānampi kesalomakūpavivarānaṁyeva vasena veditabbaṁ. Sedapariggaṇhakena ca yoginā kesalomakūpavivare pūretvā ṭhitavaseneva sedo manasikātabbo. Paricchedato sedabhāgena paricchinno. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:108": "Medoti thinasineho. So vaṇṇato phālitahaliddivaṇṇo. Saṇṭhānato thūlasarīrassa tāva cammamaṁsantare ṭhapitahaliddivaṇṇadukūlapilotikasaṇṭhāno hoti, kisasarīrassa jaṅghamaṁsaṁ ūrumaṁsaṁ piṭṭhikaṇṭakanissitaṁ piṭṭhamaṁsaṁ udaravaṭṭimaṁsanti etāni nissāya diguṇaṁ tiguṇaṁ katvā ṭhapitahaliddivaṇṇadukūlapilotikasaṇṭhāno. Disato dvīsu disāsu jāto. Okāsato thūlassa sakalasarīraṁ pharitvā, kisassa jaṅghamaṁsādīni nissāya ṭhito, yaṁ sinehasaṅkhaṁ gatampi paramajegucchattā neva muddhani telatthāya, na nāsātelādīnaṁ atthāya gaṇhanti. Paricchedato heṭṭhā maṁsena, upari cammena, tiriyaṁ medabhāgena paricchinno. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:109": "Assūti akkhīhi pagdharaṇakaāpodhātu. Taṁ vaṇṇato vippasannatilatelavaṇṇaṁ. Saṇṭhānato okāsasaṇṭhānaṁ. Disato uparimāya disāya jātaṁ. Okāsato akkhikūpakesu ṭhitaṁ. Na cetaṁ pittakosake pittamiva akkhikūpakesu sadā sannicitaṁ tiṭṭhati; yadā pana sattā somanassajātā mahāhasitaṁ hasanti, domanassajātā rodanti paridevanti tathārūpaṁ visabhāgāhāraṁ āharanti, yadā ca nesaṁ akkhīni dhūmarajapaṁsukādīhi abhihaññanti, tadā etehi somanassadomanassavisabhāgāhārautūhi samuṭṭhahitvā akkhikūpake pūretvā tiṭṭhati vā paggharati vā. Assupariggaṇhakena pana yoginā akkhikūpake pūretvā ṭhitavaseneva pariggaṇhitabbaṁ. Paricchedato assubhāgena paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:110": "Vasāti vilīnasneho. Sā vaṇṇato nāḷikeratelavaṇṇā, ācāme āsittatelavaṇṇātipi vattuṁ vaṭṭati. Saṇṭhānato nhānakāle pasannaudakassa upari paribbhamantasinehabinduvisaṭasaṇṭhānā. Disato dvīsu disāsu jātā. Okāsato yebhuyyena hatthatalahatthapiṭṭhipādatalapādapiṭṭhināsāpuṭanalāṭaaṁsakūṭesu ṭhitā. Na cesā etesu okāsesu sadā vilīnāva hutvā tiṭṭhati; yadā pana aggisantāpasūriyasantāpautuvisabhāgadhātuvisabhāgehi te padesā usmā jātā honti, tadā tattha nhānakāle pasannaudakūpari sinehabinduvisaṭo viya ito cito ca saṁsarati. Paricchedato vasābhāgena paricchinnā . Ayamassā sabhāgaparicchedo. Visabhāgaparicchedo pana kesasadisova.",
  "atk-abh02a6:111": "Kheḷoti antomukhe pheṇamissā āpodhātu. So vaṇṇato seto pheṇavaṇṇo. Saṇṭhānato okāsasaṇṭhāno, pheṇasaṇṭhānatotipi vattuṁ vaṭṭati. Disato uparimāya disāya jāto. Okāsato ubhohi kapolapassehi oruyha jivhāya ṭhito. Na cesa ettha sadā sannicito hutvā tiṭṭhati. Yadā pana sattā tathārūpaṁ āhāraṁ passanti vā saranti vā uṇhatittakaṭukaloṇambilānaṁ vā kiñci mukhe ṭhapenti, yadā vā nesaṁ hadayaṁ ākilāyati, kismiñcideva vā jigucchā uppajjati, tadā kheḷo uppajjitvā ubhohi kapolapassehi oruyha jivhāya saṇṭhāti. Aggajivhāya cesa tanuko hoti, mūlajivhāya bahalo; mukhe pakkhittañca puthukaṁ vā taṇḍulaṁ vā aññaṁ vā kiñci khādanīyaṁ, nadīpuḷine khatakūpakasalilaṁ viya, parikkhayaṁ agacchantova temetuṁ samattho hoti. Paricchedato kheḷabhāgena paricchinno. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:112": "Siṅghāṇikāti matthaluṅgato paggharaṇakaasuci. Sā vaṇṇato taruṇatālaṭṭhimiñjavaṇṇā. Saṇṭhānato okāsasaṇṭhānā. Disato uparimāya disāya jātā. Okāsato nāsāpuṭe pūretvā ṭhitā. Na cesā ettha sadā sannicitā hutvā tiṭṭhati; atha kho yathā nāma puriso paduminīpattena dadhiṁ bandhitvā heṭṭhā kaṇṭakena vijjheyya, atha tena chiddena dadhimatthu gaḷitvā bahi pateyya, evameva yadā sattā rodanti vā visabhāgāhārautuvasena vā sañjātadhātukkhobhā honti, tadā antosīsato pūtisemhabhāvaṁ āpannaṁ matthaluṅgaṁ gaḷitvā tālumatthakavivarena otaritvā nāsāpuṭe pūretvā tiṭṭhati vā paggharati vā. Siṅghāṇikā pariggaṇhakena pana yoginā nāsāpuṭe pūretvā ṭhitavaseneva pariggaṇhitabbā. Paricchedato siṅghāṇikābhāgena paricchinnā. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:113": "Lasikāti sarīrasandhīnaṁ abbhantare picchilakuṇapaṁ. Sā vaṇṇato kaṇikāraniyyāsavaṇṇā. Saṇṭhānato okāsasaṇṭhānā. Disato dvīsu disāsu jātā. Okāsato aṭṭhisandhīnaṁ abbhañjanakiccaṁ sādhayamānā asītisatasandhīnaṁ abbhantare ṭhitā. Yassa cesā mandā hoti, tassa uṭṭhahantassa nisīdantassa abhikkamantassa paṭikkamantassa sammiñjantassa pasārentassa aṭṭhikāni kaṭakaṭāyanti, accharāsaddaṁ karonto viya vicarati, ekayojanadviyojanamattampi addhānaṁ gatassa vāyodhātu kuppati, gattāni dukkhanti. Yassa pana bahukā hoti tassa uṭṭhānanisajjādīsu na aṭṭhīni kaṭakaṭāyanti, dīghampi addhānaṁ gatassa na vāyodhātu kuppati, na gattāni dukkhanti. Paricchedato lasikābhāgena paricchinnā. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:114": "Muttanti vaṇṇato māsakhārodakavaṇṇaṁ. Saṇṭhānato adhomukhaṭhapitaudakakumbhantaragataudakasaṇṭhānaṁ. Disato heṭṭhimāya disāya jātaṁ. Okāsato vatthissa abbhantare ṭhitaṁ. Vatthi nāma vatthipuṭo vuccati, yattha seyyathāpi nāma candanikāya pakkhitte amukhe ravaṇaghaṭe candanikaraso pavisati, na cassa pavisanamaggo paññāyati; evameva sarīrato muttaṁ pavisati, na cassa pavisanamaggo paññāyati, nikkhamanamaggo pana pākaṭo hoti; yamhi ca muttassa bharite ‘passāvaṁ karomā’ti sattānaṁ āyūhanaṁ hoti. Paricchedato vatthiabbhantarena ceva muttabhāgena ca paricchinnaṁ. Ayamassa sabhāgaparicchedo. Visabhāgaparicchedo pana kesasadisova.",
  "atk-abh02a6:115": "Evañhi kesādike koṭṭhāse vaṇṇasaṇṭhānadisokāsaparicchedavasena vavatthapetvā anupubbato nātisīghato nātisaṇikatotiādinā nayena vaṇṇasaṇṭhānagandhāsayokāsavasena pañcadhā ‘paṭikkūlā paṭikkūlā’ti manasikaroto paṇṇattisamatikkamavasena, seyyathāpi cakkhumato purisassa dvattiṁsavaṇṇānaṁ kusumānaṁ ekasuttagaṇṭhitaṁ mālaṁ olokentassa sabbapupphāni apubbāpariyamiva pākaṭāni honti, evameva ‘‘atthi imasmiṁ kāye kesā’’ti imaṁ kāyaṁ olokentassa sabbe te dhammā apubbāpariyamiva pākaṭā honti. Tena vuttaṁ manasikārakosallakathāyaṁ ‘‘ādikammikassa hi ‘kesā’ti manasikaroto manasikāro gantvā ‘mutta’nti imaṁ pariyosānakoṭṭhāsameva āhacca tiṭṭhatī’’ti.",
  "atk-abh02a6:116": "Sace pana bahiddhāpi manasikāraṁ upasaṁharati, athassa evaṁ sabbakoṭṭhāsesu pākaṭībhūtesu āhiṇḍantā manussatiracchānādayo sattākāraṁ vijahitvā koṭṭhāsarāsivaseneva upaṭṭhahanti; tehi ca ajjhohariyamānaṁ pānabhojanādi koṭṭhāsarāsimhi pakkhipiyamānamiva upaṭṭhāti. Athassa anupubbamuñcanādivasena ‘paṭikūlā paṭikūlā’ti punappunaṁ manasikaroto anukkamena appanā uppajjati.",
  "atk-abh02a6:117": "Tattha kesādīnaṁ vaṇṇasaṇṭhānadisokāsaparicchedavasena upaṭṭhānaṁ uggahanimittaṁ, sabbākārato paṭikūlavasena upaṭṭhānaṁ paṭibhāganimittaṁ. Taṁ punappunaṁ āvajjentassa manasikarontassa takkāhataṁ vitakkāhataṁ karontassa cattāro khandhā paṭikūlārammaṇā honti, paṭhamajjhānavasena appanā pavattati. Pubbabhāge parikammaupacāracittāni savitakkasavicārāni sappītikāni somanassasahagatāni paṭikūlanimittārammaṇāni; appanāpi savitakkasavicārā sappītikā somanassasahagatāva. Bhūmantarena pana mahaggatā rūpāvacarā honti. Paṭikkūlepi ca etasmiṁ ārammaṇe ānisaṁsadassāvitāya somanassaṁ uppajjati, ekattārammaṇabaleneva vā taṁ uppajjati. Dutiyajjhānādīni panettha na nibbattanti. Kasmā? Oḷārikattā. Idañhi ārammaṇaṁ oḷārikaṁ. Vitakkabalenevettha cittekaggatā jāyati, na vitakkasamatikkamenāti. Ayaṁ tāva samathavasena kammaṭṭhānakathā.",
  "atk-abh02a6:118": "Avisesato pana sādhāraṇavasena evaṁ veditabbaṁ – idañhi kammaṭṭhānaṁ bhāvetukāmena kammaṭṭhānaṁ uggahetvā sajjhāyakāle eva kesādīnaṁ vaṇṇanimittasaṇṭhānanimittadisānimittaokāsanimittaparicchedanimittāni vācāya pothetvā pothetvā ekekakoṭṭhāse ‘ayaṁ etaṁsarikkhako’ti tividhena sajjhāyo kātabbo. Kathaṁ? Tacapañcake tāva heṭṭhā vuttanayeneva anulomato pañcāhaṁ, paṭilomato pañcāhaṁ, anulomapaṭilomato pañcāhanti addhamāsaṁ sajjhāyo kātabbo. Tato ācariyassa santikaṁ gantvā vakkapañcakaṁ uggaṇhitvā tatheva addhamāsaṁ sajjhāyo kātabbo. Tato te dasapi koṭṭhāse ekato katvā addhamāsaṁ. Puna papphāsapañcakādīsupi ekekaṁ uggaṇhitvā addhamāsaṁ. Tato te pañcadasapi koṭṭhāse addhamāsaṁ. Matthaluṅgapañcakaṁ addhamāsaṁ. Tato tevīsati koṭṭhāse addhamāsaṁ. Medachakkaṁ addhamāsaṁ. Tato te chabbīsatipi koṭṭhāse ekato katvā addhamāsaṁ. Muttachakkaṁ addhamāsaṁ. Tato sabbepi dvattiṁsa koṭṭhāse ekato katvā addhamāsanti evaṁ cha māse sajjhāyo kātabbo.",
  "atk-abh02a6:119": "Tattha – upanissayasampannassa sappaññassa bhikkhuno kammaṭṭhānaṁ uggaṇhantasseva koṭṭhāsā upaṭṭhahanti, ekaccassa na upaṭṭhahanti. Tena ‘na upaṭṭhahantī’ti vīriyaṁ na vissajjetabbaṁ. Yattakā koṭṭhāsā upaṭṭhahanti tattake gahetvā sajjhāyo kātabbo. Evaṁ kammaṭṭhānaṁ kathentena pana neva paññavato na mandapaññassa vasena kathetabbaṁ, majjhimapaññassa vasena kathetabbaṁ. Majjhimapaññassa hi vasena ācariyā chahi māsehi paricchinditvā tantiṁ ṭhapayiṁsu. Yassa pana ettāvatāpi koṭṭhāsā pākaṭā na honti, tena tato parampi sajjhāyo kātabbo eva; no ca kho aparicchinditvā, cha cha māse paricchinditvāva kātabbo.",
  "atk-abh02a6:120": "Sajjhāyaṁ karontena vaṇṇo na paccavekkhitabbo, na lakkhaṇaṁ manasikātabbaṁ, koṭṭhāsavaseneva sajjhāyo kātabbo. Ācariyenāpi ‘vaṇṇavasena sajjhāyaṁ karohī’ti niyametvā na kathetabbaṁ. Niyametvā kathite ko dosoti? Sampattiyampi vipattisaññāāpajjanaṁ. Sace hi ācariyena ‘vaṇṇavasena sajjhāyaṁ karohī’ti vutte imassa bhikkhuno tathā karontassa kammaṭṭhānaṁ vaṇṇato na upaṭṭhāti, paṭikūlavasena vā dhātuvasena vā upaṭṭhāti, athesa ‘na idaṁ kammaṭṭhānaṁ vilakkhaṇa’nti saññī hoti, ācariyena kathitameva kappetvā gaṇhāti. ‘Paṭikūlavasena sajjhāyaṁ karohī’ti vuttepi sace tassa tathā karontassa paṭikkūlato na upaṭṭhāti, vaṇṇavasena vā dhātuvasena vā upaṭṭhāti, athesa ‘nayidaṁ kammaṭṭhānaṁ vilakkhaṇa’nti saññī hoti, ācariyena kathitameva kappetvā gaṇhāti. ‘Dhātuvasena taṁ sajjhāyaṁ karohī’ti vuttepi sace tassa tathā karontassa dhātuto na upaṭṭhāti, vaṇṇavasena vā paṭikūlavasena vā upaṭṭhāti, athesa ‘nayidaṁ kammaṭṭhānaṁ vilakkhaṇa’nti saññī hoti, ācariyena kathitameva kappetvā gaṇhāti. Ayaṁ ācariyena niyametvā kathite doso.",
  "atk-abh02a6:121": "Kinti pana vattabbo hotīti? ‘Koṭṭhāsavasena sajjhāyaṁ karohī’ti vattabbo. Kathaṁ? ‘Kesakoṭṭhāso lomakoṭṭhāsoti sajjhāyaṁ karohī’ti vattabbo. Sace panassa evaṁ koṭṭhāsavasena sajjhāyaṁ karontassa vaṇṇato upaṭṭhāti, athānena ovādācariyassa ācikkhitabbaṁ – ‘ahaṁ dvattiṁsākāraṁ koṭṭhāsavasena sajjhāyaṁ karomi; mayhaṁ pana vaṇṇato upaṭṭhātī’ti. Ācariyena ‘kammaṭṭhānaṁ viya akammaṭṭhānaṁ, vilakkhaṇaṁ eta’nti na visaṁvādetabbaṁ. ‘Sādhu, sappurisa, pubbe tayā vaṇṇakasiṇe parikammaṁ katapubbaṁ bhavissati. Etadeva kammaṭṭhānaṁ tuyhaṁ sappāyaṁ. Vaṇṇavaseneva sajjhāyaṁ karohī’ti vattabbo. Tenapi vaṇṇavaseneva sajjhāyo kātabbo.",
  "atk-abh02a6:122": "So evaṁ karonto ajjhattaṁ nīlakaṁ pītakaṁ lohitakaṁ odātakanti cattāri vaṇṇakasiṇāni labhati. Kathaṁ? Tassa hi kesalomapittesu ceva akkhīnañca kāḷakaṭṭhāne vaṇṇaṁ ‘nīlaṁ nīla’nti manasikarontassa catukkapañcakajjhānāni uppajjanti; jhānaṁ pādakaṁ katvā vipassanaṁ paṭṭhapetvā arahattaṁ pāpuṇāti. Medasmiṁ pana akkhīnañca pītakaṭṭhāne vaṇṇaṁ ‘pītakaṁ pītaka’nti manasikarontassa catukkapañcakajjhānāni uppajjanti; jhānaṁ pādakaṁ katvā vipassanaṁ paṭṭhapetvā arahattaṁ pāpuṇāti. Maṁsalohitesu pana akkhīnañca rattaṭṭhāne vaṇṇaṁ ‘lohitakaṁ lohitaka’nti manasikarontassa catukkapañcakajjhānāni uppajjanti; jhānaṁ pādakaṁ katvā vipassanaṁ paṭṭhapetvā arahattaṁ pāpuṇāti. Nakhadantacammaaṭṭhīsu pana akkhīnañca paṇḍaraṭṭhāne vaṇṇaṁ ‘odātaṁ odāta’nti manasikarontassa catukkapañcakajjhānāni uppajjanti, jhānaṁ pādakaṁ katvā vipassanaṁ paṭṭhapetvā arahattaṁ pāpuṇāti. Idaṁ vaṇṇavasena abhiniviṭṭhassa bhikkhuno yāva arahattā nigamanaṁ.",
  "atk-abh02a6:123": "Aparassa koṭṭhāsavasena sajjhāyaṁ karontassa paṭikūlato upaṭṭhāti. Athānena ovādācariyassa ācikkhitabbaṁ. Ācariyena ‘kammaṭṭhānaṁ viya akammaṭṭhānaṁ, vilakkhaṇaṁ eta’nti na visaṁvādetabbaṁ. ‘Sādhu, sappurisa, pubbe tayā paṭikūlamanasikāre yogo kato bhavissati. Etadeva kammaṭṭhānaṁ tuyhaṁ sappāyaṁ. Paṭikūlavaseneva sajjhāyaṁ karohī’ti vattabbo. Tenapi paṭikūlavasena sajjhāyo kātabbo. Tassa kesā nāma ‘ajaññā duggandhā jegucchā paṭikūlā’ti evaṁ paṭikūlavasena sajjhāyaṁ karontassa paṭikūlārammaṇe paṭhamajjhānaṁ nibbattati. So jhānaṁ pādakaṁ katvā vipassanaṁ paṭṭhapetvā arahattaṁ pāpuṇāti. Idaṁ paṭikūlavasena abhiniviṭṭhassa bhikkhuno yāva arahattā nigamanaṁ.",
  "atk-abh02a6:124": "Aparassa koṭṭhāsavasena sajjhāyaṁ karontassa dhātuto upaṭṭhāti. Dhātuto upaṭṭhahantaṁ kīdisaṁ hutvā upaṭṭhātīti? Kesā tāva vammikamatthake jātakunthatiṇakāni viya hutvā upaṭṭhahanti. Lomā purāṇagāmaṭṭhāne jātadabbatiṇakāni viya. Nakhā daṇḍakesu ṭhapitamadhukaphalaṭṭhikosakā viya. Dantā mattikāpiṇḍe pavesetvā ṭhapitaalābubījāni viya. Taco vīṇāpabbake pariyonaddhaallagocammaṁ viya, maṁsaṁ bhittiyaṁ anulittamattikā viya. Nhāru dabbasambhārabaddhavallī viya. Aṭṭhi ussāpetvā ṭhapitabhittidabbasambhāro viya. Aṭṭhimiñjaṁ mahāveḷumhi pakkhittaseditavettaggaṁ viya. Vakkaṁ, hadayaṁ, yakanaṁ, kilomakaṁ, pihakaṁ, papphāsanti ime cha koṭṭhāsā sūnakāragharaṁ viya hutvā upaṭṭhahanti. Dvattiṁsahatthaṁ antaṁ lohitadoṇiyaṁ saṁvellitvā ṭhapitagharasappo viya. Antaguṇaṁ pādapuñchanake sibbitarajjukā viya. Udariyaṁ parissāvane sithilabandhataṇḍulaṁ viya. Karīsaṁ veṇupabbe pakkhittapaṇḍumattikā viya. Matthaluṅgaṁ omadditvā ṭhapitā cattāro taṇḍulapiṭṭhapiṇḍā viya. Dvādasavidhā āpodhātu paṭipāṭiyā ṭhapitesu dvādasasu udakasarāvakesu pūritaudakaṁ viya hutvā upaṭṭhāti.",
  "atk-abh02a6:125": "Athānena ovādācariyassa ācikkhitabbaṁ. Ācariyena ‘kammaṭṭhānaṁ viya akammaṭṭhānaṁ, vilakkhaṇaṁ eta’nti na visaṁvādetabbaṁ. ‘Sādhu, sappurisa, pubbe tayā dhātumanasikāre yogo kato bhavissati. Etadeva kammaṭṭhānaṁ tuyhaṁ sappāyaṁ. Dhātuvaseneva sajjhāyaṁ karohī’ti vattabbo. Tenapi dhātuvasena sajjhāyo kātabbo.",
  "atk-abh02a6:126": "Tatridaṁ manasikāramukheneva sajjhāyavidhānaṁ – idha bhikkhu ‘kesā sīsaṁ pariyonaddhitvā ṭhitacamme jātā. Te na jānanti ‘mayaṁ sīsaṁ pariyonaddhitvā ṭhitacamme jātā’ti; sīsaṁ pariyonaddhitvā ṭhitacammampi na jānāti ‘kesā mayi jātā’ti; acetanā ete abyākatā suññā thaddhā patthinnā pathavīdhātu esā’ti manasikaroti. ‘Lomā sarīraṁ pariyonahanacamme jātā. Te na jānanti ‘mayaṁ sarīraṁ pariyonahanacamme jātā’ti. Sarīraṁ pariyonahanacammampi na jānāti ‘lomā mayi jātā’ti etepi acetanā. Nakhā aṅgulīnaṁ aggesu jātā. Te na jānanti ‘mayaṁ aṅgulīnaṁ aggesu jātā’ti. Aṅgulīnaṁ aggānipi na jānanti ‘nakhā amhesu jātā’ti. Etepi acetanā. Dantā hanukaṭṭhike jātā. Te na jānanti ‘mayaṁ hanukaṭṭhike jātā’ti. Hanukaṭṭhikampi na jānāti ‘dantā mayi jātā’ti. Etepi acetanā. Taco na jānāti ‘sarīraṁ mayā pariyonaddha’nti. Sarīrampi na jānāti ‘ahaṁ tacena pariyonaddha’nti. Ayampi acetano. Maṁsaṁ na jānāti ‘mayā sarīraṁ anulitta’nti. Sarīrampi na jānāti ‘ahaṁ maṁsena anulitta’nti. Idampi acetanaṁ. Nhāru na jānāti ‘ahaṁ aṭṭhipuñjaṁ ābandhitvā ṭhita’nti. Aṭṭhipuñjopi na jānāti ‘nhārujālenāhaṁ ābaddho’ti. Idampi acetanaṁ.",
  "atk-abh02a6:127": "Sīsaṭṭhi na jānāti ‘ahaṁ gīvaṭṭhike patiṭṭhita’nti. Gīvaṭṭhikampi na jānāti ‘mayi sīsaṭṭhikaṁ patiṭṭhita’nti. Gīvaṭṭhi na jānāti ‘ahaṁ piṭṭhikaṇṭake ṭhita’nti. Piṭṭhikaṇṭaṭṭhikopi kaṭiṭṭhikaṁ ūruṭṭhikaṁ jaṅghaṭṭhikaṁ gopphakaṭṭhikaṁ na jānāti ‘ahaṁ paṇhikaṭṭhike patiṭṭhita’nti. Paṇhikaṭṭhikampi na jānāti ‘ahaṁ gopphakaṭṭhikaṁ ukkhipitvā ṭhitanti…pe… gīvaṭṭhikaṁ na jānāti ‘ahaṁ sīsaṭṭhikaṁ ukkhipitvā ṭhita’nti.",
  "atk-abh02a6:128": "Paṭipāṭiyā aṭṭhīni ṭhitāni koṭiyā,",
  "atk-abh02a6:129": "Anekasandhiyamito na kehici;",
  "atk-abh02a6:130": "Baddho nahārūhi jarāya codito,",
  "atk-abh02a6:131": "Acetano kaṭṭhakaliṅgarūpamo.",
  "atk-abh02a6:132": "‘Idampi acetanaṁ. Aṭṭhimiñjaṁ; vakkaṁ…pe… matthaluṅgaṁ acetanaṁ abyākataṁ suññaṁ thaddhaṁ patthinnaṁ pathavīdhātū’ti manasikaroti. ‘Pittaṁ semhaṁ…pe… muttaṁ acetanaṁ abyākataṁ suññaṁ yūsagataṁ āpodhātū’ti manasikaroti.",
  "atk-abh02a6:133": "Ime dve mahābhūte pariggaṇhantassa udare ussadā tejodhātu pākaṭā hoti, nāsāya ussadā vāyodhātu pākaṭā hoti. Ime cattāro mahābhūte pariggaṇhantassa upādārūpaṁ pākaṭaṁ hoti. Mahābhūtaṁ nāma upādārūpena paricchinnaṁ, upādārūpaṁ mahābhūtena. Yathā ātapo nāma chāyāya paricchinno, chāyā ātapena; evameva mahābhūtaṁ upādārūpena paricchinnaṁ , upādārūpaṁ mahābhūtena. Athassa evaṁ ‘‘cattāri mahābhūtāni tevīsati upādārūpāni rūpakkhandho’’ti rūpakkhandhaṁ pariggaṇhantassa āyatanadvāravasena arūpino khandhā pākaṭā honti. Iti rūpārūpapariggaho pañcakkhandhā honti, pañcakkhandhā dvādasāyatanāni honti, dvādasāyatanāni aṭṭhārasa dhātuyo hontīti khandhāyatanadhātuvasena yamakatālakandhaṁ phālento viya dve koṭṭhāse katvā nāmarūpaṁ vavatthapeti.",
  "atk-abh02a6:134": "So ‘‘idaṁ nāmarūpaṁ na ahetu na appaccayā nibbattaṁ, sahetu sappaccayā nibbattaṁ. Ko panassa hetu? Ko pana paccayo’’ti upaparikkhanto ‘‘avijjāpaccayā taṇhāpaccayā kammapaccayā āhārapaccayā cā’’ti tassa paccayaṁ vavatthapetvā ‘‘atītepi paccayā ceva paccayasamuppannadhammā ca anāgatepi etarahipi paccayā ceva paccayasamuppannadhammā ca, tato uddhaṁ satto vā puggalo vā natthi, suddhasaṅkhārapuñjo evā’’ti – evaṁ tīsu addhāsu kaṅkhaṁ vitarati. Ayaṁ pana vipassanāsaṅkhārasallakkhaṇā ñātapariññā nāma.",
  "atk-abh02a6:135": "Evaṁ saṅkhāre sallakkhetvā ṭhitassa pana bhikkhussa dasabalassa sāsane mūlaṁ otiṇṇaṁ nāma hoti, patiṭṭhā laddhā nāma, cūḷasotāpanno nāma hoti niyatagatiko. Tathārūpaṁ pana utusappāyaṁ, puggalasappāyaṁ, bhojanasappāyaṁ, dhammasavaṇasappāyaṁ labhitvā ekāsane ekapallaṅkavaragato tīṇi lakkhaṇāni āropetvā vipassanāpaṭipāṭiyā saṅkhāre sammasanto arahattaṁ gaṇhātīti idaṁ dhātuvasena abhiniviṭṭhassa bhikkhuno yāva arahattā nigamanaṁ.",
  "atk-abh02a6:136": "Yassa pana neva vaṇṇato upaṭṭhāti na paṭikūlato na suññato tena ‘na me upaṭṭhātī’ti na kammaṭṭhānaṁ vissajjetvā nisīditabbaṁ, koṭṭhāsamanasikāreyeva pana yogo kātabbo. Porāṇakattherā kira ‘koṭṭhāsamanasikārova pamāṇa’nti āhaṁsu. Iccassa punappunaṁ koṭṭhāsavasena sajjhāyaṁ karontassa koṭṭhāsā paguṇā honti. Kadā pana paguṇā nāma hontīti? Yadā ‘kesā’ti āvajjitamatte manasikāro gantvā ‘matthaluṅga’nti antimakoṭṭhāse patiṭṭhāti, ‘matthaluṅga’nti āvajjitamatte manasikāro āgantvā ‘kesā’ti ādikoṭṭhāse patiṭṭhāti.",
  "atk-abh02a6:137": "Athassa yathā nāma cakkhumato purisassa dvattiṁsavaṇṇānaṁ pupphānaṁ ekasuttaganthitaṁ mālaṁ olokentassa paṭipāṭiyā vā pana nikhāte dvattiṁsavatipāde paṭikkamitvā olokentassa paṭipāṭiyāva dvattiṁsavaṇṇāni pupphāni vatipādā vā pākaṭā honti, evameva dvattiṁsa koṭṭhāsā upaṭṭhahanti, vicarantā tiracchānagatāpi manussāpi sattāti na upaṭṭhahanti, koṭṭhāsāti upaṭṭhahanti, khādanīyabhojanīyaṁ koṭṭhāsantare pakkhippamānaṁ viya hoti.",
  "atk-abh02a6:138": "Koṭṭhāsānaṁ paguṇakālato paṭṭhāya tīsu mukhesu ekena mukhena vimuccissati. Kammaṭṭhānaṁ vaṇṇato vā paṭikūlato vā suññato vā upaṭṭhāti . Yathā nāma pūve pacitukāmā itthī madditvā ṭhapitapiṭṭhato yaṁ yaṁ icchati taṁ taṁ pacati, yathā vā pana same bhūmippadese ṭhapitaṁ udakapūraṁ kumbhaṁ yato yato āvijjhanti tato tatova udakaṁ nikkhamati; evameva koṭṭhāsānaṁ paguṇakālato paṭṭhāya tīsu mukhesu ekena mukhena vimuccissati. Ākaṅkhamānassa vaṇṇato, ākaṅkhamānassa paṭikūlato, ākaṅkhamānassa suññato kammaṭṭhānaṁ upaṭṭhahissatiyeva. Ayaṁ ettako uggahasandhi nāma. Imasmiṁ uggahasandhismiṁ ṭhatvā arahattaṁ pattā bhikkhu gaṇanapathaṁ vītivattā.",
  "atk-abh02a6:139": "Yassa pana uggahasandhismiṁ kammaṭṭhānaṁ na upaṭṭhāti, tena kammaṭṭhānaṁ uggahetvā, sace yattha ācariyo vasati, so āvāso sappāyo hoti, iccetaṁ kusalaṁ; no ce, sappāyaṭṭhāne vasitabbaṁ. Vasantena aṭṭhārasa vihāradose (visuddhi. 1.52) vajjetvā pañcaṅgasamannāgate senāsane vasitabbaṁ, sayampi pañcaṅgasamannāgatena bhavitabbaṁ. Tato pacchābhattaṁ piṇḍapātapaṭikkantena rattiṭṭhānaṁ vā divāṭṭhānaṁ vā pavisitvā kammaṭṭhānaṁ manasikātabbaṁ.",
  "atk-abh02a6:140": "Kathaṁ? Ādito tāva heṭṭhā vuttanayeneva anupubbato manasikātabbaṁ, na ekantarikā. Anupubbato manasikaronto hi dvattiṁsapadaṁ nisseṇiṁ padapaṭipāṭiyā akkamanto pāsādaṁ āruyha pāsādānisaṁsaṁ anubhavanakapuriso viya ‘kesā lomā’ti paṭipāṭiyā kammaṭṭhānaṁ manasikaronto kammaṭṭhānato ca na parihāyati, pāsādānisaṁsasadise ca nava lokuttaradhamme anubhavati. Anupubbato manasikarontenāpi ca nātisīghato nātisaṇikato manasikātabbaṁ. Atisīghato manasikarontassa hi kiñcāpi kammaṭṭhānaṁ paguṇaṁ hoti, avibhūtaṁ pana hoti. Tattha opammaṁ heṭṭhā vuttameva.",
  "atk-abh02a6:141": "Atisaṇikato manasikarontassa kammaṭṭhānaṁ pariyosānaṁ na gacchati, antarāva osakkitabbaṁ hoti. Yathā hi puriso tiyojanaṁ maggaṁ sāyaṁ kacchaṁ bandhitvā paṭipanno nikkhantaṭṭhānato paṭṭhāya sītalacchāyaṁ disvā vissamati, ramaṇīyaṁ vālikatalaṁ disvā piṭṭhiṁ pasāreti, vanapokkharaṇiṁ disvā pānīyaṁ pivati nhāyati, pabbataṁ disvā āruyha pabbatarāmaṇeyyakaṁ passati, taṁ antarāyeva sīho vā byaggho vā dīpi vā hanati, corā vā pana viluppanti ceva hananti ca; evameva atisaṇikaṁ manasikarontassa kammaṭṭhānaṁ pariyosānaṁ na gacchati, antarāva osakkitabbaṁ hoti.",
  "atk-abh02a6:142": "Tasmā nātisīghaṁ nātisaṇikaṁ ekadivasaṁ tiṁsavāre manasikātabbaṁ; pātova dasa vāre, majjhanhike dasavāre, sāyanhe dasa vāre sajjhāyo kātabbo, no kātuṁ na vaṭṭati. Yathā hi pātova uṭṭhāya mukhaṁ no dhovituṁ na vaṭṭati, khādanīyaṁ bhojanīyaṁ no khādituṁ no bhuñjituṁ na vaṭṭati; etaṁ pana vaṭṭeyya; idameva ekantena no kātuṁ na vaṭṭati; karonto mahantaṁ atthaṁ gahetvā tiṭṭhati. Yathā hi ekassa purisassa tīṇi khettāni; ekaṁ khettaṁ aṭṭhakumbhaṁ deti, ekaṁ soḷasa, ekaṁ dvattiṁsa; tena tīṇipi khettāni paṭijaggituṁ asakkontena dve chaḍḍetvā ekaṁ dvattiṁsakumbhadāyakameva paṭijaggitabbaṁ; tattheva kasanavapananiddānādīni kātabbāni; tadevassa itaresu dvīsu uṭṭhānakadāyaṁ dassati; evameva sesaṁ mukhadhovanādikammaṁ chaḍḍetvāpi ettheva kammaṁ kātabbaṁ, no kātuṁ na vaṭṭati. Karonto mahantaṁ atthaṁ gaṇhitvā tiṭṭhatīti ettāvatā majjhimā paṭipadā nāma kathitā.",
  "atk-abh02a6:143": "Evaṁ paṭipannenāpi vikkhepo paṭibāhitabbo. Kammaṭṭhānañhi vissajjetvā citte bahiddhā vikkhepaṁ gacchante kammaṭṭhānato parihāyati, vaṭṭabhayaṁ samatikkamituṁ na sakkoti. Yathā hi eko puriso sahassuddhāraṁ sādhetvā vaḍḍhiṁ labhitvā addhānaṁ paṭipanno antarāmagge kumbhīlamakaragāharakkhasasamuṭṭhitāya gambhīragirikandarāya upari atthataṁ ekapadikaṁ daṇḍakasetuṁ āruyha gacchanto akkamanapadaṁ vissajjetvā ito cito ca olokento paripatitvā kumbhīlādibhattaṁ hoti, evameva ayampi kammaṭṭhānaṁ vissajjetvā sacitte bahiddhā vikkhepaṁ gacchante kammaṭṭhānato parihāyati, vaṭṭabhayaṁ samatikkamituṁ na sakkoti.",
  "atk-abh02a6:144": "Tatridaṁ opammasaṁsandanaṁ – purisassa sahassuddhāraṁ sādhetvā vaḍḍhiṁ laddhakālo viya hi imassa bhikkhuno ācariyasantike kammaṭṭhānassa uggahitakālo; antarā gambhīragirikandarā viya saṁsāro; tassa kumbhīlādīhi daṭṭhakālo viya vaṭṭamūlakāni mahādukkhāni; ekapadikadaṇḍakasetu viya imassa bhikkhuno sajjhāyavīthi; tassa purisassa ekapadikaṁ daṇḍakasetuṁ āruyha akkamanapadaṁ vissajjetvā ito cito ca olokentassa paripatitvā kumbhīlādīnaṁ bhattabhāvaṁ āpannakālo viya imassa bhikkhuno kammaṭṭhānaṁ vissajjetvā bahiddhā vikkhittacittassa kammaṭṭhānato parihāyitvā vaṭṭabhayaṁ samatikkamituṁ asamatthabhāvo veditabbo.",
  "atk-abh02a6:145": "Tasmā kesā manasikātabbā. Kese manasikaritvā cittuppādassa bahiddhā vikkhepaṁ paṭibāhitvā suddhacitteneva ‘lomā nakhā dantā taco’ti manasikātabbaṁ. Evaṁ manasikaronto kammaṭṭhānato na parihāyati, vaṭṭabhayaṁ samatikkamati. Opammaṁ panettha tadeva parivattetvā veditabbaṁ. Sahassuddhāraṁ sādhetvā vaḍḍhiṁ labhitvā chekassa purisassa daṇḍakasetuṁ āruyha nivāsanapārupanaṁ saṁvidhāya dhātupatthaddhakāyaṁ katvā sotthinā paratīragamanaṁ viya chekassa bhikkhuno kese manasikaritvā cittuppādassa bahiddhā vikkhepaṁ paṭibāhitvā suddhacitteneva ‘lomā nakhā dantā taco’ti manasikarontassa kammaṭṭhānato aparihāyitvā vaṭṭabhayaṁ samatikkamanaṁ veditabbaṁ.",
  "atk-abh02a6:146": "Evaṁ bahiddhā vikkhepaṁ paṭibāhantenāpi heṭṭhā vuttanayeneva paṇṇattiṁ samatikkamanato manasikātabbaṁ. ‘Kesā lomā’ti paṇṇattiṁ vissajjetvā ‘paṭikūlaṁ paṭikūla’nti sati ṭhapetabbā. Paṭhamaṁyeva pana paṭikūlato na upaṭṭhāti . Yāva na upaṭṭhāti tāva paṇṇatti na vissajjetabbā. Yadā upaṭṭhāti tadā paṇṇattiṁ vissajjetvā ‘paṭikūla’nti manasikātabbaṁ. Karontena ca heṭṭhā vuttanayeneva pañcahākārehi paṭikūlato manasikātabbā. Tacapañcakasmiñhi vaṇṇasaṇṭhānagandhāsayokāsavaseneva pañcavidhampi pāṭikūlyaṁ labbhati. Sesesupi yaṁ yaṁ labbhati, tassa tassa vasena manasikāro pavattetabbo.",
  "atk-abh02a6:147": "Tattha kesādayo pañca koṭṭhāsā subhanimittaṁ rāgaṭṭhāniyaṁ iṭṭhārammaṇanti saṅkhaṁ gatā. Ye keci rajjanakasattā nāma, sabbe te imesu pañcasu koṭṭhāsesu rajjanti. Ayaṁ pana bhikkhu mahājanassa rajjanaṭṭhāne ‘paṭikūla’nti appanaṁ pāpeti. Tattha appanāppattito paṭṭhāya parato akilamantova appanaṁ pāpuṇāti.",
  "atk-abh02a6:148": "Tatridaṁ opammaṁ – yathā hi cheko dhanuggaho rājānaṁ ārādhetvā satasahassuṭṭhānakaṁ gāmavaraṁ labhitvā sannaddhapañcāvudho tattha gacchanto antarāmagge dvattiṁsa core disvā tesu pañcacorajeṭṭhake ghāteyya; tesaṁ ghātitakālato paṭṭhāya tesu dve ekamaggaṁ paṭipajjamānā nāma na honti; evaṁsampadamidaṁ daṭṭhabbaṁ. Dhanuggahassa rājānaṁ ārādhetvā gāmavaraṁ laddhakālo viya hi imassa bhikkhuno ācariyasantike kammaṭṭhānaṁ uggahetvā ṭhitakālo; dvattiṁsa corā viya dvattiṁsa koṭṭhāsā; pañca corajeṭṭhakā viya kesādayo pañca; corajeṭṭhakānaṁ ghātitakālo viya imassa bhikkhuno sabbasattānaṁ rajjanaṭṭhāne tacapañcake ‘paṭikūla’nti appanāya pāpitakālo; sesacorānaṁ pāṇippahāreneva palāyitakālo viya sesakoṭṭhāsesu akilamantasseva appanāppatti veditabbā.",
  "atk-abh02a6:149": "Evaṁ paṇṇattiṁ samatikkamantena ca anupubbamuñcanato manasikāro pavattetabbo – kese manasikarontena manasikaronteneva kesesu sāpekkhena hutvā lomesu sati pesetabbā. Yāva lomā na upaṭṭhahanti tāva ‘kesā kesā’ti manasikātabbā. Yadā pana lomā upaṭṭhahanti tadā kese vissajjetvā lomesu sati upaṭṭhapetabbā. Evaṁ nakhādīsupi manasikāro pavattetabbo.",
  "atk-abh02a6:150": "Tatridaṁ opammaṁ – yathā hi jalūkā gacchamānā yāva purato patiṭṭhaṁ na labhati tāva pacchato naṅguṭṭhena gahitaṭṭhānaṁ na muñcati; yadā pana purato patiṭṭhaṁ labhati tadā naṅguṭṭhaṁ ukkhipitvā mukhena gahitaṭṭhāne ṭhapeti; evameva kese manasikarontena manasikaronteneva kesesu sāpekkhena hutvā lomesu sati pesetabbā. Yāva lomā na upaṭṭhahanti tāva ‘kesā kesā’ti manasikātabbā. Yadā lomā upaṭṭhahanti tadā kese vissajjetvā lomesu sati upaṭṭhapetabbā. Evaṁ nakhādīsupi manasikāro pavattetabbo.",
  "atk-abh02a6:151": "Evaṁ pavattentena appanā hotīti vuttamanasikārakosallaṁ sampādetabbaṁ. Kathaṁ? Idañhi appanākammaṭṭhānaṁ manasikarontassa appanaṁ pāpuṇāti; paṭhamaṁyeva tāva na upaṭṭhāti; anamataggasmiñhi saṁsāravaṭṭe ca nānārammaṇesu vaḍḍhitaṁ cittaṁ ‘kesā’ti āvajjitamatte sajjhāyasotānusārena gantvā matthaluṅge patiṭṭhāti. ‘Matthaluṅga’nti āvajjitamatte sajjhāyasotānusārena āgantvā kesesu patiṭṭhāti. Manasikarontassa manasikarontassa pana so so koṭṭhāso upaṭṭhāti. Sati samādhināpi tiṭṭhamānā pavattati. Tena yo yo koṭṭhāso adhikataraṁ upaṭṭhāti tattha tattha dviguṇena yogaṁ katvā appanā pāpetabbā. Evaṁ appanāya pāpitakālato paṭṭhāya sesakoṭṭhāsesu akilamanto appanaṁ pāpeti. Tattha tālavanamakkaṭova opammaṁ.",
  "atk-abh02a6:152": "Apicettha evampi yojanā veditabbā – dvattiṁsatālakasmiñhi tālavane makkaṭo paṭivasati. Taṁ gahetukāmo luddo koṭiyaṁ ṭhitatālamūle ṭhatvā ukkuṭṭhimakāsi. Mānajātiko makkaṭo taṁ taṁ tālaṁ laṅghitvā pariyantatāle aṭṭhāsi. Luddo tatthapi gantvā ukkuṭṭhimakāsi. Makkaṭo puna tatheva purimatāle patiṭṭhāsi. So aparāparaṁ anubandhiyamāno kilamanto tassa tasseva tālassa mūle ṭhatvā ukkuṭṭhukkuṭṭhikāle uṭṭhahitvā gacchanto gacchanto atikilamanto ekassa tālassa makuḷapaṇṇasūciṁ daḷhaṁ gahetvā dhanukoṭiyā vijjhitvā gaṇhantopi na palāyati.",
  "atk-abh02a6:153": "Tattha dvattiṁsa tālā viya dvattiṁsa koṭṭhāsā; makkaṭo viya cittaṁ; luddo viya yogāvacaro; luddena tālamūle ṭhatvā ukkuṭṭhikāle mānajātikassa makkaṭassa palāyitvā pariyantakoṭiyaṁ ṭhitakālo viya anamatagge saṁsāravaṭṭe ca nānārammaṇesu vaḍḍhitacittassa ‘kesā’ti āvajjitamatte sajjhāyasotānusārena gantvā matthaluṅge patiṭṭhānaṁ; pariyantakoṭiyaṁ ṭhatvā ukkuṭṭhe orimakoṭiṁ āgamanakālo viya ‘matthaluṅga’nti āvajjitamatte sajjhāyasotānusārena gantvā kesesu patiṭṭhānaṁ; aparāparaṁ anubandhiyamānassa kilamantassa ukkuṭṭhukkuṭṭhiṭṭhāne uṭṭhānakālo viya manasikarontassa manasikarontassa tasmiṁ tasmiṁ koṭṭhāse upaṭṭhahante satiyā patiṭṭhāya patiṭṭhāya gamanaṁ; dhanukoṭiyā vijjhitvā gaṇhantassāpi apalāyanakālo viya yo koṭṭhāso adhikataraṁ upaṭṭhāti, tasmiṁ dviguṇaṁ manasikāraṁ katvā appanāya pāpanaṁ.",
  "atk-abh02a6:154": "Tattha appanāya pāpitakālato paṭṭhāya sesakoṭṭhāsesu akilamantova appanaṁ pāpessati. Tasmā ‘paṭikūlaṁ paṭikūla’nti punappunaṁ āvajjitabbaṁ samannāharitabbaṁ, takkāhataṁ vitakkāhataṁ kātabbaṁ. Evaṁ karontassa cattāro khandhā paṭikūlārammaṇā honti, appanaṁ pāpuṇāti. Pubbabhāgacittāni parikammaupacārasaṅkhātāni savitakkasavicārānīti sabbaṁ heṭṭhā vuttasadisameva. Ekaṁ pana koṭṭhāsaṁ manasikarontassa ekameva paṭhamajjhānaṁ nibbattati. Pāṭiyekkaṁ manasikarontassa dvattiṁsa paṭhamajjhānāni nibbattanti. Hatthe gahitapañhāvatthu pākatikameva.",
  "atk-abh02a6:155": "So taṁ nimittanti so bhikkhu taṁ kammaṭṭhānanimittaṁ. Āsevatīti sevati bhajati. Bhāvetīti vaḍḍheti. Bahulīkarotīti punappunaṁ karoti. Svāvatthitaṁ vavatthapetīti suvavatthitaṁ karoti. Bahiddhā kāye cittaṁ upasaṁharatīti evaṁ katvā bahiddhā parassa kāye attano cittaṁ upasaṁharati ṭhapeti peseti.",
  "atk-abh02a6:156": "Atthissa kāyeti atthi assa kāye. Ajjhattabahiddhākāye cittaṁ upasaṁharatīti kālena attano kālena paresaṁ kāye cittaṁ upanāmeti. Atthikāyeti idaṁ yasmā na ekantena attano kāyo nāpi parasseva kāyo adhippeto, tasmā vuttaṁ. Ettha pana attano jīvamānakasarīre ‘paṭikūla’nti parikammaṁ karontassa appanāpi upacārampi jāyati. Parassa jīvamānakasarīre ‘paṭikūla’nti manasikarontassa neva appanā jāyati, na upacāraṁ. Nanu ca dasasu asubhesu ubhayampetaṁ jāyatīti? Āma, jāyati. Tāni hi anupādinnakapakkhe ṭhitāni. Tasmā tattha appanāpi upacārampi jāyati. Idaṁ pana upādinnakapakkhe ṭhitaṁ. Tenevettha ubhayampetaṁ na jāyati. Asubhānupassanāsaṅkhātā pana vipassanābhāvanā hotīti veditabbā. Imasmiṁ pabbe kiṁ kathitanti? Samathavipassanā kathitā.",
  "atk-abh02a6:157": "Idānettha evaṁ sabbaṁ manasikārasādhāraṇaṁ pakiṇṇakaṁ veditabbaṁ. Etesañhi –",
  "atk-abh02a6:158": "Nimittato lakkhaṇato, dhātuto atha suññato;",
  "atk-abh02a6:159": "Khandhādito ca viññeyyo, kesādīnaṁ vinicchayo.",
  "atk-abh02a6:160": "Tattha ‘nimittato’ti dvattiṁsākāre saṭṭhisataṁ nimittāni, yesaṁ vasena yogāvacaro dvattiṁsākāraṁ koṭṭhāsato pariggaṇhāti, seyyathidaṁ – kesassa vaṇṇanimittaṁ, saṇṭhānanimittaṁ, disānimittaṁ, okāsanimittaṁ, paricchedanimittanti pañca nimittāni honti. Lomādīsupi eseva nayo.",
  "atk-abh02a6:161": "‘Lakkhaṇato’ti dvattiṁsākāre aṭṭhavīsatisataṁ lakkhaṇāni honti, yesaṁ vasena yogāvacaro dvattiṁsākāraṁ lakkhaṇato manasikaroti, seyyathidaṁ – kese thaddhattalakkhaṇaṁ, ābandhattalakkhaṇaṁ, uṇhattalakkhaṇaṁ, vitthambhanalakkhaṇanti cattāri lakkhaṇāni honti. Lomādīsupi eseva nayo.",
  "atk-abh02a6:162": "‘Dhātuto’ti dvattiṁsākāre ‘‘catudhāturo ayaṁ, bhikkhu, puriso’’ti vuttāsu dhātūsu aṭṭhavīsatisataṁ dhātuyo honti, yāsaṁ vasena yogāvacaro dvattiṁsākāraṁ dhātuto pariggaṇhāti, seyyathidaṁ – kese kakkhaḷatā pathavīdhātu, ābandhanatā āpodhātu, uṇhatā tejodhātu, vitthambhanatā vāyodhātūti catasso dhātuyo honti. Lomādīsupi eseva nayo.",
  "atk-abh02a6:163": "‘Suññato’ti dvattiṁsākāre channavuti suññatā honti, yāsaṁ vasena yogāvacaro dvattiṁsākāraṁ suññato vipassati, seyyathidaṁ – kesā suññā attena vā attaniyena vā niccena vā dhuvena vā sassatena vā avipariṇāmadhammena vāti. Kese tāva attasuññatā, attaniyasuññatā, niccabhāvasuññatāti tisso suññatā honti. Lomādīsupi eseva nayo.",
  "atk-abh02a6:164": "‘Khandhādito’ti dvattiṁsākāre kesādīsu khandhādivasena pariggayhamānesu kesā kati khandhā honti, kati āyatanāni, kati dhātuyo, kati saccāni, kati satipaṭṭhānānītiādinā nayena pettha vinicchayo viññātabbo.",
  "atk-abh02a6:165": "357. Evaṁ ajjhattādibhedato tividhena kāyānupassanaṁ vitthārato dassetvā idāni ‘‘kāyānupassī viharati ātāpī sampajāno’’tiādīni padāni bhājetvā dassetuṁ anupassītiādi āraddhaṁ. Tattha yāya anupassanāya kāyānupassī nāma hoti, taṁ dassetuṁ tattha katamā anupassanā? Yā paññā pajānanātiādi vuttaṁ. Ātāpītiādīsupi eseva nayo.",
  "atk-abh02a6:166": "Tattha paññā pajānanātiādīni heṭṭhā cittuppādakaṇḍavaṇṇanāyaṁ (dha. sa. aṭṭha. 16) vuttanayeneva veditabbāni. Upetotiādīni sabbāni aññamaññavevacanāni. Apica āsevanavasena upeto, bhāvanāvasena suṭṭhu upetoti samupeto. Upāgato samupāgato, upapanno sampannoti imesupi dvīsu dukesu ayameva nayo. Bahulīkāravasena pana samannāgatoti evamettha yojanā veditabbā. Iminā ātāpena upetoti ādīsupi eseva nayo.",
  "atk-abh02a6:167": "Viharatīti pade ‘tattha katamo vihāro’ti pucchaṁ akatvā puggalādhiṭṭhānāya desanāya desento iriyatītiādimāha. Tassattho – catunnaṁ iriyāpathānaṁ aññatarasamaṅgībhāvato iriyati. Tehi iriyāpathacatukkehi kāyasakaṭavattanena vattati. Ekaṁ iriyāpathadukkhaṁ aparena iriyāpathena bādhitvā ciraṭṭhitikabhāvena sarīrakkhanato pāleti. Ekasmiṁ iriyāpathe asaṇṭhahitvā sabbiriyāpathavatanato yapeti. Tena tena iriyāpathena tathā tathā kāyassa yāpanato yāpeti. Cirakālavattāpanato carati. Iriyāpathena iriyāpathaṁ vicchinditvā jīvitaharaṇato viharati.",
  "atk-abh02a6:168": "362.Sveva kāyo lokoti yasmiṁ kāye kāyānupassī viharati, sveva kāyo lujjanapalujjanaṭṭhena loko. Yasmā panassa kāye pahīyamānaṁ abhijjhādomanassaṁ vedanādīsupi pahīyati eva, tasmā pañcapi upādānakkhandhā lokoti vuttaṁ.",
  "atk-abh02a6:169": "Santātiādīsupi nirodhavasena santatāya santā. Bhāvanāya samitattā samitā. Vatthupariññāya appavattivūpasamavasena vūpasantā. Nirodhasaṅkhātaṁ atthaṁ gatāti atthaṅgatā. Punappunaṁ nibbattiyā paṭibāhitattā ativiya atthaṁ gatāti abbhatthaṅgatā. Appitāti vināsitā, appavattiyaṁ ṭhapitātipi attho. Byappitāti suvināsitā, ativiya appavattiyaṁ ṭhapitātipi attho. Yathā puna na anvassavanti evaṁ sositattā sositā. Suṭṭhu sositāti visositā, sukkhāpitāti attho. Vigatantā katāti byantī katā. Ettha ca anupassanāya kammaṭṭhānavihārena kammaṭṭhānikassa kāyapariharaṇaṁ, ātāpena sammappadhānaṁ, satisampajaññena kammaṭṭhānapariharaṇūpāyo; satiyā vā kāyānupassanāvasena paṭiladdho samatho, sampajaññena vipassanā, abhijjhādomanassavinayena bhāvanāphalaṁ vuttanti veditabbaṁ.",
  "atk-abh02a6:170": "Kāyānupassanāniddesavaṇṇanā niṭṭhitā.",
  "atk-abh02a6:171": "Vedanānupassanāniddesavaṇṇanā",
  "atk-abh02a6:172": "363. Vedanānupassanāniddesepi heṭṭhā vuttasadisaṁ vuttanayeneva veditabbaṁ. Sukhaṁ vedanaṁ vedayamānotiādīsu pana sukhaṁ vedananti kāyikaṁ vā cetasikaṁ vā sukhaṁ vedanaṁ vedayamāno ‘ahaṁ sukhaṁ vedanaṁ vedayāmī’ti pajānātīti attho. Tattha kāmaṁ uttānaseyyakāpi dārakā thaññapivanādikāle sukhaṁ vedayamānā ‘sukhaṁ vedanaṁ vedayāmā’ti pajānanti, na panetaṁ evarūpaṁ jānanaṁ sandhāya vuttaṁ. Evarūpañhi jānanaṁ sattūpaladdhiṁ nappajahati, sattasaññaṁ na ugghāṭeti, kammaṭṭhānaṁ vā satipaṭṭhānabhāvanā vā na hoti. Imassa pana bhikkhuno jānanaṁ sattūpaladdhiṁ pajahati, sattasaññaṁ ugghāṭeti, kammaṭṭhānañceva satipaṭṭhānabhāvanā ca hoti. ‘Idañhi ko vedayati, kassa vedanā, kiṁ kāraṇā vedanā’ti evaṁ sampajānavediyanaṁ sandhāya vuttaṁ.",
  "atk-abh02a6:173": "Tattha ko vedayatīti? Na koci satto vā puggalo vā vedayati. Kassa vedanāti? Na kassaci sattassa vā puggalassa vā vedanā. Kiṁ kāraṇā vedanāti? Vatthuārammaṇā ca panesā vedanā. Tasmā esa evaṁ pajānāti – ‘taṁ taṁ sukhādīnaṁ vatthuṁ ārammaṇaṁ katvā vedanāva vedayati; taṁ pana vedanāpavattiṁ upādāya ‘ahaṁ vedayāmī’ti vohāramattaṁ hotī’ti. Evaṁ vatthuṁ ārammaṇaṁ katvā vedanāva vedayatīti sallakkhento ‘esa sukhaṁ vedanaṁ vedayāmī’ti pajānātīti veditabbo, cittalapabbate aññataro thero viya.",
  "atk-abh02a6:174": "Thero kira aphāsukakāle balavavedanāya nitthunanto aparāparaṁ parivattati. Tameko daharo āha – ‘‘kataraṁ vo, bhante, ṭhānaṁ rujatī’’ti? ‘‘Āvuso, pāṭiyekkaṁ rujanaṭṭhānaṁ nāma natthi; vatthuṁ ārammaṇaṁ katvā vedanāva vedayatī’’ti. ‘‘Evaṁ jānanakālato paṭṭhāya adhivāsetuṁ vaṭṭati no, bhante’’ti. ‘‘Adhivāsemi, āvuso’’ti. ‘‘Adhivāsanā, bhante, seyyo’’ti. Thero adhivāsesi. Vāto yāva hadayā phālesi. Mañcake antāni rāsīkatāni ahesuṁ. Thero daharassa dassesi – ‘‘vaṭṭatāvuso, ettakā adhivāsanā’’ti? Daharo tuṇhī ahosi. Thero vīriyasamādhiṁ yojetvā sahapaṭisambhidāhi arahattaṁ pāpuṇitvā samasīsī hutvā parinibbāyi.",
  "atk-abh02a6:175": "Yathā ca sukhaṁ, evaṁ dukkhaṁ…pe… nirāmisaṁ adukkhamasukhaṁ vedanaṁ vedayamāno ‘nirāmisaṁ adukkhamasukhaṁ vedanaṁ vedayāmī’’ti pajānāti. Iti bhagavā rūpakammaṭṭhānaṁ kathetvā arūpakammaṭṭhānaṁ kathento vedanāvasena kathesi. Duvidhañhi kammaṭṭhānaṁ – rūpakammaṭṭhānaṁ arūpakammaṭṭhānañca; rūpapariggaho arūpapariggahotipi etadeva vuccati. Tattha bhagavā rūpakammaṭṭhānaṁ kathento saṅkhepamanasikāravasena vā vitthāramanasikāravasena vā catudhātuvavatthānaṁ kathesi. Tadubhayampi visuddhimagge sabbākārato dassitameva.",
  "atk-abh02a6:176": "Arūpakammaṭṭhānaṁ pana kathento yebhuyyena vedanāvasena kathesi. Tividho hi arūpakammaṭṭhāne abhiniveso – phassavasena, vedanāvasena, cittavasenāti. Kathaṁ? Ekaccassa hi saṁkhittena vā vitthārena vā pariggahite rūpakammaṭṭhāne tasmiṁ ārammaṇe cittacetasikānaṁ paṭhamābhinipāto taṁ ārammaṇaṁ phusanto uppajjamāno phasso pākaṭo hoti. Ekaccassa taṁ ārammaṇaṁ anubhavantī uppajjamānā vedanā pākaṭā hoti. Ekaccassa taṁ ārammaṇaṁ pariggahetvā vijānantaṁ uppajjamānaṁ viññāṇaṁ pākaṭaṁ hoti.",
  "atk-abh02a6:177": "Tattha yassa phasso pākaṭo hoti, sopi ‘na kevalaṁ phassova uppajjati; tena saddhiṁ tadevārammaṇaṁ anubhavamānā vedanāpi uppajjati, sañjānamānā saññāpi, cetayamānā cetanāpi, vijānanamānaṁ viññāṇampi uppajjatī’ti phassapañcamakeyeva pariggaṇhāti. Yassa vedanā pākaṭā hoti, sopi ‘na kevalaṁ vedanāva uppajjati; tāya saddhiṁ tadevārammaṇaṁ phusamāno phassopi uppajjati, sañjānanamānā saññāpi, cetayamānā cetanāpi, vijānanamānaṁ viññāṇampi uppajjatī’ti phassapañcamakeyeva pariggaṇhāti. Yassa viññāṇaṁ pākaṭaṁ hoti, sopi ‘na kevalaṁ viññāṇameva uppajjati; tena saddhiṁ tadevārammaṇaṁ phusamāno phassopi uppajjati, anubhavamānā vedanāpi, sañjānanamānā saññāpi, cetayamānā cetanāpi uppajjatī’ti phassapañcamakeyeva pariggaṇhāti.",
  "atk-abh02a6:178": "So ‘ime phassapañcamakā dhammā kiṁnissitā’ti upadhārento ‘vatthunissitā’ti pajānāti. Vatthu nāma karajakāyo; yaṁ sandhāya vuttaṁ ‘‘idañca pana me viññāṇaṁ etthasitaṁ, etthapaṭibaddha’’nti (dī. ni. 1.235). So atthato bhūtāni ceva upādārūpāni ca. Evamettha vatthu rūpaṁ, phassapañcamakā nāmanti nāmarūpameva passati. Rūpañcettha rūpakkhandho, nāmaṁ cattāro arūpino khandhāti pañcakkhandhamattaṁ hoti. Nāmarūpavinimuttā hi pañcakkhandhā pañcakkhandhavinimuttaṁ vā nāmarūpaṁ natthi.",
  "atk-abh02a6:179": "So ‘ime pañcakkhandhā kiṁhetukā’ti upaparikkhanto ‘avijjādihetukā’ti passati; tato paccayo ceva paccayuppannañca idaṁ; añño satto vā puggalo vā natthi; suddhasaṅkhārapuñjamattamevāti sappaccayanāmarūpavasenava tilakkhaṇaṁ āropetvā vipassanāpaṭipāṭiyā ‘aniccaṁ dukkhaṁ anattā’ti sammasanto vicarati. So ‘ajja ajjā’ti paṭivedhaṁ ākaṅkhamāno tathārūpe divase utusappāyaṁ, puggalasappāyaṁ, bhojanasappāyaṁ, dhammasavanasappāyaṁ vā labhitvā ekapallaṅkena nisinnova vipassanaṁ matthakaṁ pāpetvā arahatte patiṭṭhāti. Evaṁ imesaṁ tiṇṇampi janānaṁ yāva arahattā kammaṭṭhānaṁ kathitaṁ hoti.",
  "atk-abh02a6:180": "Idha pana bhagavā arūpakammaṭṭhānaṁ kathento vedanāvasena kathesi. Phassavasena vā hi viññāṇavasena vā kathiyamānaṁ na pākaṭaṁ hoti, andhakāraṁ viya khāyati. Vedanāvasena pana pākaṭaṁ hoti. Kasmā? Vedanānaṁ uppattipākaṭatāya. Sukhadukkhavedanānañhi uppatti pākaṭā. Yadā sukhaṁ uppajjati, sakalasarīraṁ khobhentaṁ maddantaṁ pharamānaṁ abhisandayamānaṁ satadhotasappiṁ khādāpayantaṁ viya, satapākatelaṁ makkhāpayamānaṁ viya, udakaghaṭasahassena pariḷāhaṁ nibbāpayamānaṁ viya, ‘aho sukhaṁ! Aho sukhanti’! Vācaṁ nicchārayamānameva uppajjati. Yadā dukkhaṁ uppajjati, sakalasarīraṁ khobhentaṁ maddantaṁ pharamānaṁ abhisandayamānaṁ tattaphālaṁ pavesentaṁ viya, vilīnatambalohena āsiñcantaṁ viya, sukkhatiṇavanappatimhi araññe dāruukkākalāpaṁ pakkhipamānaṁ viya ‘aho dukkhaṁ! Aho dukkhanti!’ Vippalāpayamānameva uppajjati. Iti sukhadukkhavedanānaṁ uppatti pākaṭā hoti.",
  "atk-abh02a6:181": "Adukkhamasukhā pana duddīpanā andhakārā avibhūtā. Sā sukhadukkhānaṁ apagame sātāsātapaṭikkhepavasena majjhattākārabhūtā adukkhamasukhā vedanāti nayato gaṇhantassa pākaṭā hoti. Yathā kiṁ? Antarā piṭṭhipāsāṇaṁ āruhitvā palāyantassa migassa anupathaṁ gacchanto migaluddako piṭṭhipāsāṇassa orabhāge aparabhāgepi padaṁ disvā majjhe apassantopi ‘ito āruḷho, ito oruḷho, majjhe piṭṭhipāsāṇe iminā padesena gato bhavissatī’ti nayato jānāti. Evaṁ āruḷhaṭṭhāne padaṁ viya hi sukhāya vedanāya uppatti pākaṭā hoti; oruḷhaṭṭhāne padaṁ viya dukkhāya vedanāya uppatti pākaṭā hoti. ‘Ito āruḷho, ito oruḷho, majjhe evaṁ gato’ti nayato gahaṇaṁ viya sukhadukkhānaṁ apagame sātāsātapaṭikkhepavasena majjhattākārabhūtā adukkhamasukhā vedanāti nayato gaṇhantassa pākaṭā hoti.",
  "atk-abh02a6:182": "Evaṁ bhagavā paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ kathento vedanāvasena vinivattetvā dassesi; na kevalañca idheva evaṁ dasseti, dīghanikāyamhi mahānidāne, sakkapañhe, mahāsatipaṭṭhāne , majjhimanikāyamhi satipaṭṭhāne ca cūḷataṇhāsaṅkhaye, mahātaṇhāsaṅkhaye, cūḷavedalle, mahāvedalle, raṭṭhapālasutte, māgaṇḍiyasutte, dhātuvibhaṅge, āneñjasappāye, saṁyuttanikāyamhi cūḷanidānasutte, rukkhopame, parivīmaṁsanasutte, sakale vedanāsaṁyutteti evaṁ anekesu suttesu paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ vedanāvasena vinivattetvā dassesi. Yathā ca tesu tesu, evaṁ imasmimpi satipaṭṭhānavibhaṅge paṭhamaṁ rūpakammaṭṭhānaṁ kathetvā pacchā arūpakammaṭṭhānaṁ vedanāvasena vinivattetvā dassesi.",
  "atk-abh02a6:183": "Tattha sukhaṁ vedanantiādīsu ayaṁ aparopi pajānanapariyāyo – sukhaṁ vedanaṁ vedayāmīti pajānātīti sukhavedanākkhaṇe dukkhāya vedanāya abhāvato sukhaṁ vedanaṁ vedayamāno ‘sukhaṁ vedanaṁ vedayāmī’ti pajānāti. Tena yā pubbe bhūtapubbā dukkhā vedanā, tassā idāni abhāvato imissā ca sukhāya ito paṭhamaṁ abhāvato vedanā nāma aniccā addhuvā vipariṇāmadhammāti itiha tattha sampajāno hoti. Vuttampi cetaṁ bhagavatā –",
  "atk-abh02a6:184": "‘‘Yasmiṁ, aggivessana, samaye sukhaṁ vedanaṁ vedeti, neva tasmiṁ samaye dukkhaṁ vedanaṁ vedeti, na adukkhamasukhaṁ vedanaṁ vedeti, sukhaṁyeva tasmiṁ samaye vedanaṁ vedeti. Yasmiṁ , aggivessana, samaye dukkhaṁ…pe… adukkhamasukhaṁ vedanaṁ vedeti, neva tasmiṁ samaye sukhaṁ vedanaṁ vedeti, na dukkhaṁ vedanaṁ vedeti, adukkhamasukhaṁyeva tasmiṁ samaye vedanaṁ vedeti. Sukhāpi kho, aggivessana , vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā. Dukkhāpi kho…pe… adukkhamasukhāpi kho, aggivessana, vedanā aniccā saṅkhatā…pe… nirodhadhammā. Evaṁ passaṁ, aggivessana, sutavā ariyasāvako sukhāyapi vedanāya nibbindati, dukkhāyapi vedanāya nibbindati, adukkhamasukhāyapi vedanāya nibbindati, nibbindaṁ virajjati, virāgā vimuccati, vimuttasmiṁ vimuttamiti ñāṇaṁ hoti; ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī’’ti (ma. ni. 2.205).",
  "atk-abh02a6:185": "Sāmisaṁvā sukhantiādīsu sāmisā sukhā nāma pañcakāmaguṇāmisanissitā cha gehassitasomanassavedanā; nirāmisā sukhā nāma cha nekkhammassitasomanassavedanā; sāmisā dukkhā nāma cha gehassitadomanassavedanā; nirāmisā dukkhā nāma cha nekkhammassitadomanassavedanā; sāmisā adukkhamasukhā nāma cha gehasitaupekkhāvedanā; nirāmisā adukkhamasukhā nāma cha nekkhammassitaupekkhāvedanā. Tāsaṁ vibhāgo uparipaṇṇāse pāḷiyaṁ (ma. ni. 3.304 ādayo) āgatoyeva. So taṁ nimittanti so taṁ vedanānimittaṁ. Bahiddhā vedanāsūti parapuggalassa vedanāsu. Sukhaṁ vedanaṁ vedayamānanti parapuggalaṁ sukhavedanaṁ vedayamānaṁ. Ajjhattabahiddhāti kālena attano kālena parassa vedanāsu cittaṁ upasaṁharati. Imasmiṁ vāre yasmā neva attā, na paro niyamito; tasmā vedanāpariggahamattameva dassetuṁ ‘‘idha bhikkhu sukhaṁ vedanaṁ sukhā vedanā’’tiādi vuttaṁ. Sesamettha uttānameva. Imasmiṁ pana pabbe suddhavipassanāva kathitāti.",
  "atk-abh02a6:186": "Vedanānupassanāniddesavaṇṇanā niṭṭhitā.",
  "atk-abh02a6:187": "Cittānupassanāniddesavaṇṇanā",
  "atk-abh02a6:188": "365. Cittānupassanāniddesepi heṭṭhā vuttasadisaṁ vuttanayeneva veditabbaṁ. Sarāgaṁ vā cittantiādīsu pana sarāganti aṭṭhavidhaṁ lobhasahagataṁ. Vītarāganti lokiyakusalābyākataṁ. Idaṁ pana yasmā sammasanaṁ na dhammasamodhānaṁ, tasmā idha ekapadepi lokuttaraṁ na labbhati. Yasmā pahānekaṭṭhavasena rāgādīhi saha vattanti pahīyanti, tasmā dvīsu padesu nippariyāyena na labbhantīti na gahitāni. Sesāni cattāri akusalacittāni neva purimapadaṁ, na pacchimapadaṁ bhajanti. Sadosanti duvidhaṁ domanassasahagataṁ. Vītadosanti lokiyakusalābyākataṁ. Sesāni dasa akusalacittāni neva purimapadaṁ, na pacchimapadaṁ bhajanti. Samohanti vicikicchāsahagatañceva uddhaccasahagatañcāti duvidhaṁ. Yasmā pana moho sabbākusalesu uppajjati, tasmā sesānipi idha vaṭṭanti eva. Imasmiṁ yeva hi duke dvādasākusalacittāni pariyādiṇṇānīti. Vītamohanti lokiyakusalābyākataṁ. Saṁkhittanti thinamiddhānupatitaṁ. Etañhi saṅkuṭitacittaṁ nāma. Vikkhittanti uddhaccasahagataṁ. Etañhi pasaṭacittaṁ nāma.",
  "atk-abh02a6:189": "Mahaggatanti rūpāvacaraṁ arūpāvacarañca. Amahaggatanti kāmāvacaraṁ. Sauttaranti kāmāvacaraṁ. Anuttaranti rūpāvacarañca arūpāvacarañca. Tatrāpi sauttaraṁ rūpāvacaraṁ, anuttaraṁ arūpāvacarameva. Samāhitanti yassa appanāsamādhi upacārasamādhi vā atthi. Asamāhitanti ubhayasamādhivirahitaṁ. Vimuttanti tadaṅgavikkhambhanavimuttīhi vinimuttaṁ. Avimuttanti ubhayavimuttirahitaṁ; samucchedapaṭippassaddhinissaraṇavimuttīnaṁ pana idha okāsova natthi. Sarāgamassa cittanti sarāgaṁ assa cittaṁ. Sesaṁ heṭṭhā vuttanayattā uttānatthameva. Imasmimpi pabbe suddhavipassanāva kathitāti.",
  "atk-abh02a6:190": "Cittānupassanāniddesavaṇṇanā niṭṭhitā.",
  "atk-abh02a6:191": "Dhammānupassanāniddesavaṇṇanā",
  "atk-abh02a6:192": "Nīvaraṇapabbavaṇṇanā",
  "atk-abh02a6:193": "367. Ettāvatā yasmā kāyānupassanāya rūpakkhandhapariggahova kathito, vedanānupassanāya vedanākkhandhapariggahova cittānupassanāya viññāṇakkhandhapariggahova tasmā idāni sampayuttadhammasīsena saññāsaṅkhārakkhandhapariggahampi kathetuṁ dhammānupassanaṁ dassento kathañca bhikkhūtiādimāha. Tattha santanti abhiṇhasamudācāravasena saṁvijjamānaṁ. Asantanti asamudācāravasena vā pahīnattā vā avijjamānaṁ. Yathā cāti yena kāraṇena kāmacchandassa uppādo hoti. Tañca pajānātīti tañca kāraṇaṁ pajānāti. Iminā nayena sabbapadesu attho veditabbo.",
  "atk-abh02a6:194": "Tattha subhanimitte ayonisomanasikārena kāmacchandassa uppādo hoti. Subhanimittaṁ nāma subhampi subhanimittaṁ, subhārammaṇampi subhanimittaṁ. Ayonisomanasikāro nāma anupāyamanasikāro uppathamanasikāro, anicce niccanti vā dukkhe sukhanti vā anattani attāti vā asubhe subhanti vā manasikāro. Taṁ tattha bahulaṁ pavattayato kāmacchando uppajjati. Tenāha bhagavā –",
  "atk-abh02a6:195": "‘‘Atthi, bhikkhave, subhanimittaṁ. Tattha ayonisomanasikārabahulīkāro – ayamāhāro anuppannassa vā kāmacchandassa uppādāya, uppannassa vā kāmacchandassa bhiyyobhāvāya vepullāyā’’ti (saṁ. ni. 5.232).",
  "atk-abh02a6:196": "Asubhanimitte pana yonisomanasikārenassa pahānaṁ hoti. Asubhanimittaṁ nāma asubhampi asubhanimittaṁ, asubhārammaṇampi asubhanimittaṁ. Yonisomanasikāro nāma upāyamanasikāro pathamanasikāro, anicce aniccanti vā dukkhe dukkhanti vā anattani anattāti vā asubhe asubhanti vā manasikāro. Taṁ tattha bahulaṁ pavattayato kāmacchando pahīyati. Tenāha bhagavā –",
  "atk-abh02a6:197": "‘‘Atthi, bhikkhave, asubhanimittaṁ. Tattha yonisomanasikārabahulīkāro ayamanāhāro anuppannassa vā kāmacchandassa uppādāya, uppannassa vā kāmacchandassa bhiyyobhāvāya, vepullāyā’’ti (saṁ. ni. 5.232).",
  "atk-abh02a6:198": "Apica cha dhammā kāmacchandassa pahānāya saṁvattanti – asubhanimittassa uggaho, asubhabhāvanānuyogo, indriyesu guttadvāratā, bhojane mattaññutā, kalyāṇamittatā, sappāyakathāti. Dasavidhañhi asubhanimittaṁ uggaṇhantassāpi kāmacchando pahīyati, bhāventassāpi; indriyesu pihitadvārassāpi ; catunnaṁ pañcannaṁ ālopānaṁ okāse sati udakaṁ pivitvā yāpanasīlatāya bhojane mattaññunopi. Tena vuttaṁ –",
  "atk-abh02a6:199": "‘‘Cattāro pañca ālope, abhutvā udakaṁ pive;",
  "atk-abh02a6:200": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-abh02a6:201": "Asubhakammikatissattherasadise asubhabhāvanārate kalyāṇamitte sevantassāpi kāmacchando pahīyati; ṭhānanisajjādīsu dasaasubhanissitasappāyakathāyapi pahīyati. Tena vuttaṁ ‘‘cha dhammā kāmacchandassa pahānāya saṁvattantī’’ti. Imehi pana chahi dhammehi pahīnassa kāmacchandassa arahattamaggena āyatiṁ anuppādo hotīti pajānāti.",
  "atk-abh02a6:202": "Paṭighanimitte ayonisomanasikārena pana byāpādassa uppādo hoti. Tattha paṭighampi paṭighanimittaṁ nāma; paṭighārammaṇampi paṭighanimittaṁ. Ayonisomanasikāro sabbattha ekalakkhaṇova. Taṁ tasmiṁ nimitte bahulaṁ pavattayato byāpādo uppajjati. Tenāha bhagavā –",
  "atk-abh02a6:203": "‘‘Atthi, bhikkhave, paṭighanimittaṁ. Tattha ayonisomanasikārabahulīkāro – ayamāhāro anuppannassa vā byāpādassa uppādāya, uppannassa vā byāpādassa bhiyyobhāvāya vepullāyā’’ti (saṁ. ni. 5.232).",
  "atk-abh02a6:204": "Mettāya pana cetovimuttiyā yonisomanasikārenassa pahānaṁ hoti. Tattha mettāti vutte appanāpi upacāropi vaṭṭati; cetovimuttīti appanāva. Yonisomanasikāro vuttalakkhaṇova. Taṁ tattha bahulaṁ pavattayato byāpādo pahīyati. Tenāha bhagavā –",
  "atk-abh02a6:205": "‘‘Atthi , bhikkhave, mettācetovimutti. Tattha yonisomanasikārabahulīkāro – ayamāhāro anuppannassa vā byāpādassa uppādāya, uppannassa vā byāpādassa bhiyyobhāvāya, vepullāyā’’ti (saṁ. ni. 5.232 thokaṁ visadisaṁ).",
  "atk-abh02a6:206": "Apica cha dhammā byāpādassa pahānāya saṁvattanti – mettānimittassa uggaho, mettābhāvanānuyogo, kammassakatāpaccavekkhaṇā, paṭisaṅkhānabahulīkatā , kalyāṇamittatā, sappāyakathāti. Odissakānodissakadisāpharaṇānañhi aññataravasena mettaṁ uggaṇhantassāpi byāpādo pahīyati. Odhiso anodhiso disāpharaṇavasena mettaṁ bhāventassāpi. ‘Tvaṁ etassa kuddho kiṁ karissasi, kimassa sīlādīni vināsetuṁ sakkhissasi? Nanu tvaṁ attano kammena āgantvā attano kammeneva gamissasi? Parassa kujjhanaṁ nāma vītaccitaṅgāratattaayosalākagūthādīni gahetvā parassa paharitukāmatāsadisaṁ hoti. Esopi tava kuddho kiṁ karissati? Kiṁ te sīlādīni vināsetuṁ sakkhissati? Esa attano kammenāgantvā attano kammeneva gamissati; appaṭicchitapaheṇakaṁ viya paṭivātakhittarajomuṭṭhi viya ca etassevesa kodho matthake patissatī’ti. Evaṁ attano ca parassa ca kammassakataṁ paccavekkhatopi, ubhayakammassakataṁ paccavekkhitvā paṭisaṅkhāne ṭhitassāpi, assaguttattherasadise mettābhāvanārate kalyāṇamitte sevantassāpi byāpādo pahīyati; ṭhānanisajjādīsu mettānissitasappāyakathāyapi pahīyati. Tena vuttaṁ ‘‘cha dhammā byāpādassa pahānāya saṁvattantī’’ti. Imehi pana chahi dhammehi pahīnassa byāpādassa anāgāmimaggena āyatiṁ anuppādo hotīti pajānāti.",
  "atk-abh02a6:207": "Aratītiādīsu ayonisomanasikārena thinamiddhassa uppādo hoti. Arati nāma ukkaṇṭhitatā. Tandī nāma kāyālasiyatā. Vijambhikā nāma kāyavināmanā. Bhattasammado nāma bhattamucchā bhattapariḷāho. Cetaso līnattaṁ nāma cittassa līnākāro. Imesu aratiādīsu ayonisomanasikāraṁ bahulaṁ pavattayato thinamiddhaṁ uppajjati. Tenāha bhagavā –",
  "atk-abh02a6:208": "‘‘Atthi, bhikkhave, arati tandī vijambhikā bhattasammado cetaso ca līnattaṁ. Tattha ayonisomanasikārabahulīkāro – ayamāhāro anuppannassa vā thinamiddhassa uppādāya , uppannassa vā thinamiddhassa bhiyyobhāvāya vepullāyā’’ti (saṁ. ni. 5.232).",
  "atk-abh02a6:209": "Ārambhadhātuādīsu pana yonisomanasikārenassa pahānaṁ hoti. Ārambhadhātu nāma paṭhamārambhavīriyaṁ. Nikkamadhātu nāma kosajjato nikkhantattā tato balavataraṁ. Parakkamadhātu nāma paraṁ paraṁ ṭhānaṁ akkamanato tatopi balavataraṁ. Imasmiṁ tippabhede vīriye yonisomanasikāraṁ bahulaṁ pavattayato thinamiddhaṁ pahīyati. Tenāha bhagavā –",
  "atk-abh02a6:210": "‘‘Atthi, bhikkhave, ārambhadhātu, nikkamadhātu, parakkamadhātu. Tattha yonisomanasikārabahulīkāro – ayamanāhāro anuppannassa vā thinamiddhassa uppādāya, uppannassa vā thinamiddhassa bhiyyobhāvāya, vepullāyā’’ti (saṁ. ni. 5.232).",
  "atk-abh02a6:211": "Apica cha dhammā thinamiddhassa pahānāya saṁvattanti – atibhojane nimittaggāho, iriyāpathasamparivattanatā, ālokasaññāmanasikāro, abbhokāsavāso, kalyāṇamittatā, sappāyakathāti. Āharahatthaka bhuttavamitaka tatravaṭṭaka alaṁsāṭaka kākamāsakabhojanaṁ bhuñjitvā rattiṭṭhānadivāṭṭhāne nisinnassa hi samaṇadhammaṁ karoto thinamiddhaṁ mahāhatthī viya ottharantaṁ āgacchati. Catupañcaālopaokāsaṁ pana ṭhapetvā pānīyaṁ pivitvā yāpanasīlassa bhikkhuno taṁ na hotīti atibhojane nimittaṁ gaṇhantassāpi thinamiddhaṁ pahīyati. Yasmiṁ iriyāpathe thinamiddhaṁ okkamati tato aññaṁ parivattentassāpi, rattiṁ candālokadīpālokaukkāloke divā sūriyālokaṁ manasikarontassāpi, abbhokāse vasantassāpi, mahākassapattherasadise pahīnathinamiddhe kalyāṇamitte sevantassāpi thinamiddhaṁ pahīyati; ṭhānanisajjādīsu dhutaṅganissitasappāyakathāyapi pahīyati. Tena vuttaṁ ‘‘cha dhammā thinamiddhassa pahānāya saṁvattantī’’ti. Imehi pana chahi dhammehi pahīnassa thinamiddhassa arahattamaggena āyatiṁ anuppādo hotīti pajānāti.",
  "atk-abh02a6:212": "Cetaso avūpasame ayonisomanasikārena uddhaccakukkuccassa uppādo hoti. Avūpasamo nāma avūpasantākāro; uddhaccakukkuccamevetaṁ atthato. Tattha ayonisomanasikāraṁ bahulaṁ pavattayato uddhaccakukkuccaṁ uppajjati. Tenāha bhagavā –",
  "atk-abh02a6:213": "‘‘Atthi , bhikkhave, cetaso avūpasamo. Tattha ayonisomanasikārabahulīkāro – ayamāhāro anuppannassa vā uddhaccakukkuccassa uppādāya, uppannassa vā uddhaccakukkuccassa bhiyyobhāvāya vepullāyā’’ti (saṁ. ni. 5.232).",
  "atk-abh02a6:214": "Samādhisaṅkhāte pana cetaso vūpasame yonisomanasikārenassa pahānaṁ hoti. Tenāha bhagavā –",
  "atk-abh02a6:215": "‘‘Atthi, bhikkhave, cetaso vūpasamo. Tattha yonisomanasikārabahulīkāro – ayamanāhāro anuppannassa vā uddhaccakukkuccassa uppādāya, uppannassa vā uddhaccakukkuccassa bhiyyobhāvāya, vepullāyā’’ti (saṁ. ni. 5.232).",
  "atk-abh02a6:216": "Apica cha dhammā uddhaccakukkuccassa pahānāya saṁvattanti – bahussutatā, paripucchakatā, vinaye pakataññutā, vuḍḍhasevitā , kalyāṇamittatā, sappāyakathāti. Bāhusaccenapi hi ekaṁ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassāpi uddhaccakukkuccaṁ pahīyati. Kappiyākappiyaparipucchābahulassāpi, vinayapaññattiyaṁ ciṇṇavasībhāvatāya pakataññunopi, vuḍḍhe mahallakatthere upasaṅkamantassāpi, upālittherasadise vinayadhare kalyāṇamitte sevantassapi uddhaccakukkuccaṁ pahīyati; ṭhānanisajjādīsu kappiyākappiyanissitasappāyakathāyapi pahīyati. Tena vuttaṁ ‘‘cha dhammā uddhaccakukkuccassa pahānāya saṁvattantī’’ti. Imehi pana chahi dhammehi pahīne uddhaccakukkucce uddhaccassa arahattamaggena kukkuccassa anāgāmimaggena āyatiṁ anuppādo hotīti pajānāti.",
  "atk-abh02a6:217": "Vicikicchāṭhānīyesu dhammesu ayonisomanasikārena vicikicchāya uppādo hoti. Vicikicchāṭhānīyā dhammā nāma punappunaṁ vicikicchāya kāraṇattā vicikicchāva. Tattha ayonisomanasikāraṁ bahulaṁ pavattayato vicikicchā uppajjati. Tenāha bhagavā –",
  "atk-abh02a6:218": "‘‘Atthi, bhikkhave, vicikicchāṭhānīyā dhammā. Tattha ayonisomanasikārabahulīkāro – ayamāhāro anuppannāya vā vicikicchāya uppādāya, uppannāya vā vicikicchāya bhiyyobhāvāya vepullāyā’’ti (saṁ. ni. 5.232).",
  "atk-abh02a6:219": "Kusalādidhammesu yonisomanasikārena panassā pahānaṁ hoti. Tenāha bhagavā –",
  "atk-abh02a6:220": "‘‘Atthi, bhikkhave, kusalākusalā dhammā, sāvajjānavajjā dhammā, hīnappaṇītā dhammā, kaṇhasukkasappaṭibhāgā dhammā. Tattha yonisomanasikārabahulīkāro – ayamanāhāro anuppannāya vā vicikicchāya uppādāya, uppannāya vā vicikicchāya bhiyyobhāvāya, vepullāyā’’ti (saṁ. ni. 5.232).",
  "atk-abh02a6:221": "Apica cha dhammā vicikicchāya pahānāya saṁvattanti – bahussutatā, paripucchakatā, vinaye pakataññutā, adhimokkhabahulatā, kalyāṇamittatā, sappāyakathāti. Bāhusaccenapi hi ekaṁ vā…pe… pañca vā nikāye pāḷivasena ca atthavasena ca uggaṇhantassāpi vicikicchā pahīyati. Tīṇi ratanāni ārabbha paripucchābahulassāpi, vinaye ciṇṇavasībhāvassāpi, tīsu ratanesu okappaniyasaddhāsaṅkhātaadhimokkhabahulassāpi , saddhādhimutte vakkalittherasadise kalyāṇamitte sevantassāpi vicikicchā pahīyati. Ṭhānanissajjādīsu tiṇṇaṁ ratanānaṁ guṇanissitasappāyakathāyapi pahīyati. Tena vuttaṁ ‘‘cha dhammā vicikicchāya pahānāya saṁvattantī’’ti. Imehi pana chahi dhammehi pahīnāya vicikicchāya sotāpattimaggena āyatiṁ anuppādo hotīti pajānāti.",
  "atk-abh02a6:222": "Nīvaraṇapabbavaṇṇanā.",
  "atk-abh02a6:223": "Bojjhaṅgapabbavaṇṇanā",
  "atk-abh02a6:224": "Bojjhaṅgapabbe santanti paṭilābhavasena vijjamānaṁ. Asantanti appaṭilābhavasena avijjamānaṁ. Yathā ca anuppannassātiādīsu pana satisambojjhaṅgassa tāva –",
  "atk-abh02a6:225": "‘‘Atthi , bhikkhave, satisambojjhaṅgaṭṭhānīyā dhammā. Tattha yonisomanasikārabahulīkāro – ayamāhāro anuppannassa vā satisambojjhaṅgassa uppādāya, uppannassa vā satisambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.183) – evaṁ uppādo hoti. Tattha satiyeva satisambojjhaṅgaṭṭhānīyā dhammā. Yonisomanasikāro vuttalakkhaṇoyeva. Taṁ tattha bahulaṁ pavattayato satisambojjhaṅgo uppajjati.",
  "atk-abh02a6:226": "Apica cattāro dhammā satisambojjhaṅgassa uppādāya saṁvattanti – satisampajaññaṁ, muṭṭhassatipuggalaparivajjanatā, upaṭṭhitassatipuggalasevanatā, tadadhimuttatāti. Abhikkantādīsu hi sattasu ṭhānesu satisampajaññena, bhattanikkhittakākasadise muṭṭhassatipuggale parivajjanena, tissadattattheraabhayattherasadise upaṭṭhitassatipuggale sevanena, ṭhānanisajjādīsu satisamuṭṭhāpanatthaṁ ninnapoṇapabbhāracittatāya ca satisambojjhaṅgo uppajjati. Evaṁ catūhi kāraṇehi uppannassa panassa arahattamaggena bhāvanāpāripūri hotīti pajānāti.",
  "atk-abh02a6:227": "Dhammavicayasambojjhaṅgassa pana –",
  "atk-abh02a6:228": "‘‘Atthi, bhikkhave, kusalākusalā dhammā…pe… kaṇhasukkasappaṭibhāgā dhammā. Tattha yonisomanasikārabahulīkāro – ayamāhāro anuppannassa vā dhammavicayasambojjhaṅgassa uppādāya, uppannassa vā dhammavicayasambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:229": "Evaṁ uppādo hoti.",
  "atk-abh02a6:230": "Apica satta dhammā dhammavicayasambojjhaṅgassa uppādāya saṁvattanti – paripucchakatā, vatthuvisadakiriyā, indriyasamattapaṭipādanā, duppaññapuggalaparivajjanā, paññavantapuggalasevanā, gambhīrañāṇacariyapaccavekkhaṇā, tadadhimuttatāti. Tattha paripucchakatāti khandhadhātuāyatanaindriyabalabojjhaṅgamaggaṅgajhānasamathavipassanānaṁ atthasannissitaparipucchābahulatā. Vatthuvisadakiriyāti ajjhattikabāhirānaṁ vatthūnaṁ visadabhāvakaraṇaṁ. Yadā hissa kesanakhalomāni dīghāni honti, sarīraṁ vā ussannadosañceva sedamalamakkhitañca, tadā ajjhattikaṁ vatthu avisadaṁ hoti aparisuddhaṁ. Yadā pana cīvaraṁ jiṇṇaṁ kiliṭṭhaṁ duggandhaṁ hoti, senāsanaṁ vā uklāpaṁ, tadā bāhiraṁ vatthu avisadaṁ hoti aparisuddhaṁ. Tasmā kesādichedanena uddhaṁvirecanaadhovirecanādīhi sarīrasallahukabhāvakaraṇena, ucchādananhāpanena ca ajjhattikavatthu visadaṁ kātabbaṁ. Sūcikammadhovanarajanaparibhaṇḍakaraṇādīhi bāhiravatthu visadaṁ kātabbaṁ. Etasmiñhi ajjhattikabāhiravatthumhi avisade uppannesu cittacetasikesu ñāṇampi avisadaṁ hoti aparisuddhaṁ; aparisuddhāni dīpakapallakavaṭṭitelāni nissāya uppannadīpasikhāya obhāso viya. Visade pana ajjhattikabāhiravatthumhi uppannesu cittacetasikesu ñāṇampi visadaṁ hoti parisuddhāni dīpakapallakavaṭṭitelāni nissāya uppannadīpasikhāya obhāso viya. Tena vuttaṁ ‘‘vatthuvisadakiriyā dhammavicayasambojjhaṅgassa uppādāya saṁvattatī’’ti.",
  "atk-abh02a6:231": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ. Sace hissa saddhindriyaṁ balavaṁ hoti, itarāni mandāni, tato vīriyindriyaṁ paggahakiccaṁ, satindriyaṁ upaṭṭhānakiccaṁ, samādhindriyaṁ avikkhepakiccaṁ, paññindriyaṁ dassanakiccaṁ kātuṁ na sakkoti. Tasmā taṁ dhammasabhāvapaccavekkhaṇena vā yathā vā manasikaroto balavaṁ jātaṁ, tathā amanasikārena hāpetabbaṁ. Vakkalittheravatthu cettha nidassanaṁ. Sace pana vīriyindriyaṁ balavaṁ hoti, atha neva saddhindriyaṁ adhimokkhakiccaṁ kātuṁ sakkoti, na itarāni itarakiccabhedaṁ. Tasmā taṁ passaddhādibhāvanāya hāpetabbaṁ. Tatrāpi soṇattheravatthu dassetabbaṁ. Evaṁ sesesupi ekassa balavabhāve sati itaresaṁ attano kiccesu asamatthatā veditabbā.",
  "atk-abh02a6:232": "Visesato panettha saddhāpaññānaṁ samādhivīriyānañca samataṁ pasaṁsanti. Balavasaddho hi mandapañño muddhappasanno hoti, avatthusmiṁ pasīdati. Balavapañño mandasaddho kerāṭikapakkhaṁ bhajati, bhesajjasamuṭṭhito viya rogo atekiccho hoti ‘cittuppādamatteneva kusalaṁ hotī’ti atidhāvitvā dānādīni puññāni akaronto niraye uppajjati. Ubhinnaṁ pana samatāya vatthusmiṁyeva pasīdati. Balavasamādhiṁ pana mandavīriyaṁ, samādhissa kosajjapakkhattā, kosajjaṁ adhibhavati. Balavavīriyaṁ mandasamādhiṁ, vīriyassa uddhaccapakkhattā, uddhaccaṁ adhibhavati. Samādhi pana vīriyena saṁyojito kosajje patituṁ na labhati. Vīriyaṁ samādhinā saṁyojitaṁ uddhacce patituṁ na labhati. Tasmā tadubhayampi samaṁ kātabbaṁ. Ubhayasamatāya hi appanā hoti . Apica samādhikammikassa balavatīpi saddhā vaṭṭati. Evaṁ so saddahanto okappento appanaṁ pāpuṇissati.",
  "atk-abh02a6:233": "Samādhipaññāsu pana samādhikammikassa ekaggatā balavatī vaṭṭati. Evañhi so appanaṁ pāpuṇāti. Vipassanākammikassa paññā balavatī vaṭṭati. Evañhi so lakkhaṇapaṭivedhaṁ pāpuṇāti. Ubhinnaṁ pana samatāya appanā hotiyeva. Sati pana sabbattha balavatī vaṭṭati. Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato, kosajjapakkhikena ca samādhinā kosajjapātato rakkhati. Tasmā sā, loṇadhūpanaṁ viya sabbabyañjanesu, sabbakammikaamacco viya ca sabbarājakiccesu, sabbattha icchitabbā. Tenāha ‘‘sati ca pana sabbatthikā vuttā bhagavatā. Kiṁ kāraṇā? Cittañhi satipaṭisaraṇaṁ, ārakkhapaccupaṭṭhānā ca sati; na vinā satiyā cittassa paggahaniggaho hotī’’ti.",
  "atk-abh02a6:234": "Duppaññapuggalaparivajjanā nāma khandhādibhede anogāḷhapaññānaṁ dummedhapuggalānaṁ ārakā parivajjanaṁ. Paññavantapuggalasevanā nāma samapaññāsalakkhaṇapariggāhikāya udayabbayapaññāya samannāgatapuggalasevanā. Gambhīrañāṇacariyapaccavekkhaṇā nāma gambhīresu khandhādīsu pavattāya gambhīrapaññāya pabhedapaccavekkhaṇā. Tadadhimuttatā nāma ṭhānanisajjādīsu dhammavicayasambojjhaṅgasamuṭṭhāpanatthaṁ ninnapoṇapabbhāracittatā. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:235": "Vīriyasambojjhaṅgassa –",
  "atk-abh02a6:236": "‘‘Atthi, bhikkhave, ārambhadhātu nikkamadhātu parakkamadhātu. Tattha yonisomanasikārabahulīkāro – ayamāhāro anuppannassa vā vīriyasambojjhaṅgassa uppādāya, uppannassa vā vīriyasambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:237": "Evaṁ uppādo hoti.",
  "atk-abh02a6:238": "Apica ekādasa dhammā vīriyasambojjhaṅgassa uppādāya saṁvattanti – apāyabhayapaccavekkhaṇatā, ānisaṁsadassāvitā, gamanavīthipaccavekkhaṇatā, piṇḍapātāpacāyanatā , dāyajjamahattapaccavekkhaṇatā, satthumahattapaccavekkhaṇatā, jātimahattapaccavekkhaṇatā, sabrahmacārimahattapaccavekkhaṇatā, kusītapuggalaparivajjanatā, āraddhavīriyapuggalasevanatā, tadadhimuttatāti.",
  "atk-abh02a6:239": "Tattha nirayesu pañcavidhabandhanakammakāraṇato paṭṭhāya mahādukkhaṁ anubhavanakālepi, tiracchānayoniyaṁ jālakkhipakumīnādīhi gahitakālepi, pācanakaṇṭakādippahārāvitunnassa pana sakaṭavahanādikālepi, pettivisaye anekānipi vassasahassāni ekaṁ buddhantarampi khuppipāsāhi āturībhūtakālepi, kālakañjikaasuresu saṭṭhihatthaasītihatthappamāṇena aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṁ uppādetuṁ. ‘Ayameva te, bhikkhu, kālo vīriyakaraṇāyā’ti evaṁ apāyabhayaṁ paccavekkhantassāpi vīriyasambojjhaṅgo uppajjati. ‘Na sakkā kusītena nava lokuttaradhammā laddhuṁ; āraddhavīriyeneva sakkā; ayamānisaṁso vīriyassā’ti evaṁ ānisaṁsadassāvinopi uppajjati. ‘Sabbabuddhapaccekabuddhamahāsāvakeheva te gatamaggo gantabbo; so ca na sakkā kusītena gantu’nti evaṁ gamanavīthiṁ paccavekkhantassāpi uppajjati. ‘Ye taṁ piṇḍapātādīhi upaṭṭhahanti, ime te manussā neva ñātakā, na dāsakammakarā, nāpi taṁ nissāya ‘jīvissāmā’ti te paṇītāni piṇḍapātādīni denti; atha kho attano kārānaṁ mahapphalataṁ paccāsiṁsamānā denti. Satthārāpi ‘ayaṁ ime paccaye paribhuñjitvā kāyadaḷhībahulo sukhaṁ viharissatī’ti na evañca sampassatā tuyhaṁ paccayā anuññatā; atha kho ‘ayaṁ ime paribhuñjamāno samaṇadhammaṁ katvā vaṭṭadukkhato muccissatī’ti te paccayā anuññātā. So dāni tvaṁ kusīto viharanto na taṁ piṇḍapātaṁ apacāyissasi. Āraddhavīriyasseva hi piṇḍapātāpacāyanaṁ nāma hotī’ti evaṁ piṇḍapātāpacāyanaṁ paccavekkhantassāpi uppajjati, mahāmittattherassa viya.",
  "atk-abh02a6:240": "Thero kira kassakaleṇe nāma paṭivasati. Tassa ca gocaragāme ekā mahāupāsikā theraṁ puttaṁ katvā paṭijaggati. Sā ekadivasaṁ araññaṁ gacchantī dhītaraṁ āha – ‘‘amma, asukasmiṁ ṭhāne purāṇataṇḍulā, asukasmiṁ khīraṁ, asukasmiṁ sappi, asukasmiṁ phāṇitaṁ. Tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ dehi , tvañca bhuñjeyyāsī’’ti. ‘‘Tvaṁ pana kiṁ bhuñjissasi, ammā’’ti? ‘‘Ahaṁ pana hiyyo pakkaṁ pārivāsikabhattaṁ kañjiyena bhuttamhī’’ti. ‘‘Divā kiṁ bhuñjissasi, ammā’’ti? ‘‘Sākapaṇṇaṁ pakkhipitvā kaṇataṇḍulehi ambilayāguṁ pacitvā ṭhapehi, ammā’’ti.",
  "atk-abh02a6:241": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi – ‘mahāupāsikā kira kañjiyena pārivāsikabhattaṁ bhuñji; divāpi kaṇapaṇṇambilayāguṁ bhuñjissati; tuyhaṁ atthāya pana purāṇataṇḍulādīni ācikkhati. Taṁ nissāya kho panesā neva khettaṁ, na vatthuṁ, na bhattaṁ, na vatthaṁ paccāsīsati; tisso pana sampattiyo patthayamānā deti. Tvaṁ etissā tā sampattiyo dātuṁ sakkhissasi, na sakkhissasīti? Ayaṁ kho pana piṇḍapāto tayā sarāgena sadosena samohena na sakkā bhuñjitu’nti pattaṁ thavikāya pakkhipitvā gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce cīvaraṁ cīvaravaṁse ṭhapetvā ‘arahattaṁ apāpuṇitvā na nikkhamissāmī’ti vīriyaṁ adhiṭṭhahitvā nisīdi. Dīgharattaṁ appamatto hutvā nivutthabhikkhu vipassanaṁ vaḍḍhetvā purebhattameva arahattaṁ patvā vikasamānamiva padumaṁ mahākhīṇāsavo sitaṁ karontova nisīdi. Leṇadvāre rukkhamhi adhivatthā devatā –",
  "atk-abh02a6:242": "‘‘Namo te purisājañña, namo te purisuttama;",
  "atk-abh02a6:243": "Yassa te āsavā khīṇā, dakkhiṇeyyosi mārisā’’ti.",
  "atk-abh02a6:244": "Udānaṁ udānetvā – ‘bhante, piṇḍāya paviṭṭhānaṁ tumhādisānaṁ arahantānaṁ bhikkhaṁ datvā mahallakitthiyo dukkhā muccissantī’ti āha.",
  "atk-abh02a6:245": "Thero uṭṭhahitvā dvāraṁ vivaritvā kālaṁ olokento ‘pātoyevā’ti ñatvā pattacīvaramādāya gāmaṁ pāvisi. Dārikāpi bhattaṁ sampādetvā ‘idāni me bhātā āgamissati, idāni me bhātā āgamissatīti dvāraṁ vivaritvā olokayamānā nisīdi. Sā, there gharadvāraṁ sampatte, pattaṁ gahetvā sappiphāṇitayojitassa khīrapiṇḍapātassa pūretvā hatthe ṭhapesi. Thero ‘sukhaṁ hotū’ti anumodanaṁ katvā pakkāmi. Sāpi taṁ olokayamānā aṭṭhāsi.",
  "atk-abh02a6:246": "Therassa hi tadā ativiya parisuddho chavivaṇṇo ahosi, vippasannāni indriyāni, mukhaṁ bandhanā muttatālapakkaṁ viya ativiya virocittha. Mahāupāsikā araññā āgantvā – ‘‘kiṁ, amma, bhātiko te āgato’’ti pucchi. Sā sabbaṁ taṁ pavattiṁ ārocesi. Upāsikā ‘ajja me puttassa pabbajitakiccaṁ matthakaṁ patta’nti ñatvā ‘‘abhiramati te, amma, bhātā buddhasāsane, na ukkaṇṭhatī’’ti āha.",
  "atk-abh02a6:247": "Mahantaṁ kho panetaṁ satthu dāyajjaṁ yadidaṁ satta ariyadhanāni nāma. Taṁ na sakkā kusītena gahetuṁ. Yathā hi vippaṭipannaṁ puttaṁ mātāpitaro ‘ayaṁ amhākaṁ aputto’ti paribāhiraṁ karonti; so tesaṁ accayena dāyajjaṁ na labhati; evaṁ kusītopi idaṁ ariyadhanadāyajjaṁ na labhati, āraddhavīriyova labhatīti dāyajjamahattaṁ paccavekkhatopi uppajjati. ‘Mahā kho pana te satthā. Satthuno hi te mātukucchismiṁ paṭisandhigaṇhanakālepi abhinikkhamanepi abhisambodhiyampi dhammacakkapavattanayamakapāṭihāriyadevorohanaāyusaṅkhāravossajjanesupi parinibbānakālepi dasasahassilokadhātu kampittha. Yuttaṁ nu te evarūpassa satthuno sāsane pabbajitvā kusītena bhavitu’nti evaṁ satthumahattaṁ paccavekkhatopi uppajjati.",
  "atk-abh02a6:248": "‘Jātiyāpi tvaṁ idāni na lāmakajātikosi; asambhinnāya mahāsammatapaveṇiyā āgate okkākarājavaṁse jāto; sirisuddhodanamahārājassa ca mahāmāyādeviyā ca nattā; rāhulabhaddassa kaniṭṭho. Tayā nāma evarūpena jinaputtena hutvā na yuttaṁ kusītena viharitu’nti evaṁ jātimahattaṁ paccavekkhatopi uppajjati. ‘Sāriputtamoggallānā ceva asītimahāsāvakā ca vīriyeneva lokuttaradhammaṁ paṭivijjhiṁsu. Tvaṁ etesaṁ sabrahmacārīnaṁ maggaṁ paṭipajjasi, nappaṭipajjasī’ti evaṁ sabrahmacārimahattaṁ paccavekkhatopi uppajjati.",
  "atk-abh02a6:249": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi āraddhavīriye pahitatte puggale sevantassāpi ṭhānanisajjādīsu viriyuppādanatthaṁ ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:250": "Pītisambojjhaṅgassa –",
  "atk-abh02a6:251": "‘‘Atthi , bhikkhave, pītisambojjhaṅgaṭṭhānīyā dhammā. Tattha yonisomanasikārabahulīkāro – ayamāhāro anuppannassa vā pītisambojjhaṅgassa uppādāya, uppannassa vā pītisambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:252": "Evaṁ uppādo hoti. Tattha pītiyeva pītisambojjhaṅgaṭṭhānīyā dhammā nāma. Tassā uppādakamanasikāro yonisomanasikāro nāma.",
  "atk-abh02a6:253": "Apica ekādasa dhammā pītisambojjhaṅgassa uppādāya saṁvattanti – buddhānussati, dhammasaṅghasīlacāgadevatānussati, upasamānussati, lūkhapuggalaparivajjanatā, siniddhapuggalasevanatā, pasādanīyasuttantapaccavekkhaṇatā, tadadhimuttatāti.",
  "atk-abh02a6:254": "Buddhaguṇe anussarantassāpi hi yāva upacārā sakalasarīraṁ pharamāno pītisambojjhaṅgo uppajjati; dhammasaṅghaguṇe anussarantassāpi, dīgharattaṁ akkhaṇḍaṁ katvā rakkhitaṁ catupārisuddhisīlaṁ paccavekkhantassāpi, gihino dasasīlaṁ pañcasīlaṁ paccavekkhantassāpi, dubbhikkhabhayādīsu paṇītaṁ bhojanaṁ sabrahmacārīnaṁ datvā ‘evaṁ nāma adamhā’ti cāgaṁ paccavekkhantassāpi, gihinopi evarūpe kāle sīlavantānaṁ dinnadānaṁ paccavekkhantassāpi, yehi guṇehi samannāgatā devatā devattaṁ pattā tathārūpānaṁ guṇānaṁ attani atthitaṁ paccavekkhantassāpi, samāpattiyā vikkhambhite kilese saṭṭhipi sattatipi vassāni na samudācarantīti paccavekkhantassāpi, cetiyadassanabodhidassanatheradassanesu asakkaccakiriyāya saṁsūcitalūkhabhāve buddhādīsu pasādasinehābhāvena gadrabhapiṭṭhe rajasadise lūkhapuggale parivajjentassāpi, buddhādīsu pasādabahule muducitte siniddhapuggale sevantassāpi, ratanattayaguṇaparidīpake pasādanīyasuttante paccavekkhantassāpi, ṭhānanisajjādīsu pītiuppādanatthaṁ ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:255": "Passaddhisambojjhaṅgassa –",
  "atk-abh02a6:256": "‘‘Atthi , bhikkhave, kāyapassaddhi cittapassaddhi. Tattha yonisomanasikārabahulīkāro – ayamāhāro anuppannassa vā passaddhisambojjhaṅgassa uppādāya, uppannassa vā passaddhisambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:257": "Evaṁ uppādo hoti. Apica satta dhammā passaddhisambojjhaṅgassa uppādāya saṁvattanti – paṇītabhojanasevanatā, utusukhasevanatā , iriyāpathasukhasevanatā, majjhattapayogatā, sāraddhakāyapuggalaparivajjanatā, passaddhikāyapuggalasevanatā, tadadhimuttatāti. Paṇītañhi siniddhaṁ sappāyabhojanaṁ bhuñjantassāpi, sītuṇhesu utūsu ṭhānādīsu ca iriyāpathesu sappāyaṁ utuñca iriyāpathañca sevantassāpi passaddhi uppajjati. Yo pana mahāpurisajātiko sabbautuiriyāpathakkhamova hoti, na taṁ sandhāyetaṁ vuttaṁ. Yassa sabhāgavisabhāgatā atthi, tasseva visabhāge utuiriyāpathe vajjetvā sabhāge sevantassāpi uppajjati. Majjhattapayogo vuccati attano ca parassa ca kammassakatapaccavekkhaṇā; iminā majjhattapayogena uppajjati. Yo leḍḍudaṇḍādīhi paraṁ viheṭhayamānova vicarati, evarūpaṁ sāraddhakāyaṁ puggalaṁ parivajjentassāpi, saṁyatapādapāṇiṁ passaddhakāyaṁ puggalaṁ sevantassāpi, ṭhānanisajjādīsu passaddhiuppādanatthāya ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:258": "Samādhisambojjhaṅgassa –",
  "atk-abh02a6:259": "‘‘Atthi, bhikkhave, samathanimittaṁ abyagganimittaṁ. Tattha yonisomanasikārabahulīkāro – ayamāhāro anuppannassa vā samādhisambojjhaṅgassa uppādāya, uppannassa vā samādhisambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:260": "Evaṁ uppādo hoti. Tattha samathova samathanimittaṁ, avikkhepaṭṭhena ca abyagganimittanti.",
  "atk-abh02a6:261": "Apica ekādasa dhammā samādhisambojjhaṅgassa uppādāya saṁvattanti – vatthuvisadakiriyatā , indriyasamattapaṭipādanatā, nimittakusalatā, samaye cittassa paggaṇhanatā, samaye cittassa niggahaṇanatā, samaye sampahaṁsanatā, samaye ajjhupekkhaṇatā, asamāhitapuggalaparivajjanatā, samāhitapuggalasevanatā, jhānavimokkhapaccavekkhaṇatā, tadadhimuttatāti. Tattha vatthuvisadakiriyatā ca indriyasamattapaṭipādanatā ca vuttanayeneva veditabbā.",
  "atk-abh02a6:262": "Nimittakusalatā nāma kasiṇanimittassa uggahaṇakusalatā. Samaye cittassa paggahaṇanatāti yasmiṁ samaye atisithilavīriyatādīhi līnaṁ cittaṁ hoti, tasmiṁ samaye dhammavicayavīriyapītisambojjhaṅgasamuṭṭhāpanena tassa paggaṇhanaṁ. Samaye cittassa niggahaṇanatāti yasmiṁ samaye accāraddhavīriyatādīhi uddhaṭaṁ cittaṁ hoti, tasmiṁ samaye passaddhisamādhiupekkhāsambojjhaṅgasamuṭṭhāpanena tassa niggaṇhanaṁ. Samaye sampahaṁsanatāti yasmiṁ samaye cittaṁ paññāpayogamandatāya vā upasamasukhānadhigamena vā nirassādaṁ hoti, tasmiṁ samaye aṭṭhasaṁvegavatthupaccavekkhaṇena saṁvejeti. Aṭṭha saṁvegavatthūni nāma jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkhanti. Ratanattayaguṇānussaraṇena ca pasādaṁ janeti. Ayaṁ vuccati samaye sampahaṁsanatāti.",
  "atk-abh02a6:263": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhaṭaṁ anirassādaṁ ārammaṇe samappavattaṁ samathavīthipaṭipannaṁ cittaṁ hoti, tadāyaṁ paggahaniggahasampahaṁsanesu na byāpāraṁ āpajjati sārathī viya samappavattesu assesu. Ayaṁ vuccati samaye ajjhupekkhanatāti. Asamāhitapuggalaparivajjanatā nāma upacāraṁ vā appanaṁ vā appattānaṁ vikkhittacittānaṁ puggalānaṁ ārakā parivajjanaṁ. Samāhitapuggalasevanatā nāma upacārena vā appanāya vā samāhitacittānaṁ sevanā bhajanā payirupāsanā. Tadadhimuttatā nāma ṭhānanisajjādīsu samādhiuppādanatthaṁyeva ninnapoṇapabbhāracittatā. Evañhi paṭipajjato esa uppajjati. Evaṁ uppannassa panassa arahattamaggena bhāvanāpāripūri hotīti pajānāti.",
  "atk-abh02a6:264": "Upekkhāsambojjhaṅgassa –",
  "atk-abh02a6:265": "‘‘Atthi, bhikkhave, upekkhāsambojjhaṅgaṭṭhānīyā dhammā. Tattha yonisomanasikārabahulīkāro – ayamāhāro anuppannassa vā upekkhāsambojjhaṅgassa uppādāya, uppannassa vā upekkhāsambojjhaṅgassa bhiyyobhāvāya vepullāya bhāvanāya pāripūriyā saṁvattatī’’ti (saṁ. ni. 5.232) –",
  "atk-abh02a6:266": "Evaṁ uppādo hoti. Tattha upekkhāva upekkhāsambojjhaṅgaṭṭhānīyā dhammā nāma. Apica pañca dhammā upekkhāsambojjhaṅgassa uppādāya saṁvattanti – sattamajjhattatā, saṅkhāramajjhattatā, sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā, tadadhimuttatāti.",
  "atk-abh02a6:267": "Tattha dvīhākārehi sattamajjhattataṁ samuṭṭhāpeti – ‘tvaṁ attano kammena āgantvā attanova kammena gamissasi. Esopi attano kammena āgantvā attanova kammena gamissati. Tvaṁ kaṁ kelāyasī’ti evaṁ kammassakatapaccavekkhaṇena ca ‘paramatthato sattoyeva natthi. So tvaṁ kaṁ kelāyasī’ti evaṁ nissattapaccavekkhaṇena ca. Dvīhevākārehi saṅkhāramajjhattataṁ samuṭṭhāpeti – ‘idaṁ cīvaraṁ anupubbena vaṇṇavikārañceva jiṇṇabhāvañca upagantvā pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati. Sace panassa sāmiko bhaveyya, nāssa evaṁ vinassituṁ dadeyyā’ti evaṁ assāmikabhāvapaccavekkhaṇena ca. ‘Anaddhaniyaṁ idaṁ tāvakālika’nti evaṁ tāvakālikabhāvapaccavekkhaṇena ca. Yathā ca cīvare, evaṁ pattādīsupi yojanā kātabbā.",
  "atk-abh02a6:268": "Sattasaṅkhārakelāyanapuggalaparivajjanatāti ettha yo puggalo gihī vā attano puttadhītādike, pabbajito vā attano antevāsikasamānupajjhāyakādike mamāyati, sahattheneva nesaṁ kesacchedanasūcikammacīvaradhovanarajanapattapacanādīni karoti, muhuttampi apassanto ‘asuko sāmaṇero kuhiṁ? Asuko daharo kuhi’nti? Bhantamigo viya ito cito ca āloketi; aññena kesacchedanādīnaṁ atthāya ‘muhuttaṁ tāva asukaṁ pesethā’ti yāciyamānopi ‘amhepi taṁ attano kammaṁ na kārema, tumhe naṁ gahetvā kilamessathā’ti na deti – ayaṁ sattakelāyano nāma.",
  "atk-abh02a6:269": "Yo pana cīvarapattathālakakattarayaṭṭhiādīni mamāyati, aññassa hatthena parāmasitumpi na deti, tāvakālikaṁ yācitopi ‘mayampi imaṁ mamāyantā na paribhuñjāma, tumhākaṁ kiṁ dassāmā’ti vadati – ayaṁ saṅkhārakelāyano nāma. Yo pana tesu dvīsupi vatthūsu majjhatto udāsīno – ayaṁ sattasaṅkhāramajjhatto nāma. Iti ayaṁ upekkhāsambojjhaṅgo evarūpe sattasaṅkhārakelāyanapuggale ārakā parivajjentassāpi, sattasaṅkhāramajjhattapuggale sevantassāpi, ṭhānanisajjādīsu taduppādanatthaṁ ninnapoṇapabbhāracittassāpi uppajjati. Evaṁ uppannassa panassa arahattamaggena bhāvanāpāripūri hotīti pajānāti. Sesaṁ sabbattha uttānatthamevāti.",
  "atk-abh02a6:270": "Bojjhaṅgapabbavaṇṇanā.",
  "atk-abh02a6:271": "Imesupi dvīsu pabbesu suddhavipassanāva kathitā. Iti ime cattāro satipaṭṭhānā pubbabhāge nānācittesu labbhanti. Aññeneva hi cittena kāyaṁ pariggaṇhāti, aññena vedanaṁ, aññena cittaṁ, aññena dhamme pariggaṇhāti; lokuttaramaggakkhaṇe pana ekacitteyeva labbhanti. Ādito hi kāyaṁ pariggaṇhitvā āgatassa vipassanāsampayuttā sati kāyānupassanā nāma. Tāya satiyā samannāgato puggalo kāyānupassī nāma. Vipassanaṁ ussukkāpetvā ariyamaggaṁ pattassa maggakkhaṇe maggasampayuttā sati kāyanupassanā nāma. Tāya satiyā samannāgato puggalo kāyānupassī nāma. Vedanaṁ pariggaṇhitvā…. Cittaṁ pariggaṇhitvā…. Dhamme pariggaṇhitvā āgatassa vipassanāsampayuttā sati dhammānupassanā nāma. Tāya satiyā samannāgato puggalo dhammānupassī nāma. Vipassanaṁ ussukkāpetvā ariyamaggaṁ pattassa maggakkhaṇe maggasampayuttā sati dhammānupassanā nāma. Tāya satiyā samannāgato puggalo dhammānupassī nāma. Evaṁ tāva desanā puggale tiṭṭhati. Kāye pana ‘subha’nti vipallāsappahānā kāyapariggāhikā sati maggena samijjhatīti kāyānupassanā nāma. Vedanāya ‘sukha’nti vipallāsappahānā vedanāpariggāhikā sati maggena samijjhatīti vedanānupassanā nāma. Citte ‘nicca’nti vipallāsappahānā cittapariggāhikā sati maggena samijjhatīti cittānupassanā nāma. Dhammesu ‘attā’ti vipallāsappahānā dhammapariggāhikā sati maggena samijjhatīti dhammānupassanā nāma. Iti ekāva maggasampayuttā sati catukiccasādhanaṭṭhena cattāri nāmāni labhati. Tena vuttaṁ – ‘lokuttaramaggakkhaṇe pana ekacitteyeva labbhantī’ti.",
  "atk-abh02a6:272": "Suttantabhājanīyavaṇṇanā.",
  "atk-abh02a6:273": "2. Abhidhammabhājanīyavaṇṇanā",
  "atk-abh02a6:274": "374. Abhidhammabhājanīye lokuttarasatipaṭṭhānavasena desanāya āraddhattā yathā kāyādiārammaṇesu lokiyasatipaṭṭhānesu tanti ṭhapitā, evaṁ aṭṭhapetvā sabbānipi kāyānupassādīni satipaṭṭhānāni dhammasaṅgaṇiyaṁ (dha. sa. 355 ādayo) vibhattassa desanānayassa mukhamattameva dassentena niddiṭṭhāni.",
  "atk-abh02a6:275": "Tattha nayabhedo veditabbo. Kathaṁ? Kāyānupassanāya tāva sotāpattimagge jhānābhinivese suddhikapaṭipadā, suddhikasuññatā, suññatapaṭipadā, suddhikaappaṇihitaṁ, appaṇihitapaṭipadāti imesu pañcasu ṭhānesu dvinnaṁ dvinnaṁ catukkapañcakanayānaṁ vasena dasa nayā honti. Evaṁ sesesupīti vīsatiyā abhinivesesu dve nayasatāni. Tāni catūhi adhipatīhi catuguṇitāni aṭṭha. Iti suddhikāni dve sādhipatīni aṭṭhāti sabbampi nayasahassaṁ hoti. Tathā vedanānupassanādīsu suddhikasatipaṭṭhāne cāti sotāpattimagge pañca nayasahassāni. Yathā ca sotāpattimagge, evaṁ sesamaggesupīti kusale vīsati nayasahassāni; suññatāpaṇihitānimittādibhedesu pana tato tiguṇe vipāke saṭṭhi nayasahassānīti. Evameva sakiccasādhakānañceva saṁsiddhikakiccānañca kusalavipākasatipaṭṭhānānaṁ niddesavasena duvidho kāyānupassanādivasena ca suddhikavasena ca kusale pañcannaṁ vipāke pañcannanti dasannaṁ niddesavārānaṁ vasena dasappabhedo asītinayasahassapatimaṇḍito abhidhammabhājanīyaniddeso.",
  "atk-abh02a6:276": "3. Pañhāpucchakavaṇṇanā",
  "atk-abh02a6:277": "386. Pañhāpucchake pāḷianusāreneva satipaṭṭhānānaṁ kusalādibhāvo veditabbo. Ārammaṇattikesu pana sabbānipi etāni appamāṇaṁ nibbānaṁ ārabbha pavattanato appamāṇārammaṇāneva, na maggārammaṇāni; sahajātahetuvasena pana maggahetukāni; vīriyaṁ vā vīmaṁsaṁ vā jeṭṭhakaṁ katvā maggabhāvanākāle maggādhipatīni; chandacittajeṭṭhakāya maggabhāvanāya navattabbāni maggādhipatīnīti phalakālepi navattabbāneva; atītādīsu ekārammaṇabhāvenapi navattabbāni; nibbānassa pana bahiddhādhammattā bahiddhārammaṇāni nāma hontīti. Evametasmiṁ pañhāpucchake nibbattitalokuttarāneva satipaṭṭhānāni kathitāni. Sammāsambuddhena hi suttantabhājanīyasmiṁyeva lokiyalokuttaramissakā satipaṭṭhānā kathitā; abhidhammabhājanīyapañhāpucchakesu pana lokuttarāyevāti. Evamayaṁ satipaṭṭhānavibhaṅgopi teparivaṭṭaṁ nīharitvā bhājetvā dassitoti.",
  "atk-abh02a6:278": "Sammohavinodaniyā vibhaṅgaṭṭhakathāya",
  "atk-abh02a6:279": "Satipaṭṭhānavibhaṅgavaṇṇanā niṭṭhitā."
}