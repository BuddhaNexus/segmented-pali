{
  "atk-s0511a2:0": "2. Sumedhapatthanākathāvaṇṇanā",
  "atk-s0511a2:1": "Idāni –",
  "atk-s0511a2:2": "1-2.",
  "atk-s0511a2:3": " ‘‘Kappe ca satasahasse, caturo ca asaṅkhiye;",
  "atk-s0511a2:4": "Amaraṁ nāma nagaraṁ, dassaneyyaṁ manorama’’nti. –",
  "atk-s0511a2:5": "Ādinayappavattāya buddhavaṁsavaṇṇanāya okāso anuppatto. Sā panesā buddhavaṁsavaṇṇanā yasmā suttanikkhepaṁ vicāretvā vuccamānā pākaṭā hoti, tasmā suttanikkhepavicāraṇā tāva veditabbā. Cattāro hi suttanikkhepā attajjhāsayo parajjhāsayo pucchāvasiko aṭṭhuppattikoti. Tattha yāni suttāni bhagavā parehi anajjhiṭṭho kevalaṁ attano ajjhāsayena kathesi. Seyyathidaṁ – ākaṅkheyyasuttaṁ (ma. ni. 1.64 ādayo) vatthasuttanti (ma. ni. 1.70 ādayo) evamādīni, tesaṁ attajjhāsayo nikkhepo.",
  "atk-s0511a2:6": "Yāni vā pana ‘‘paripakkā kho rāhulassa vimuttiparipācanīyā dhammā, yaṁnūnāhaṁ rāhulaṁ uttariṁ āsavānaṁ khaye vineyya’’nti (saṁ. ni. 4.121) evaṁ paresaṁ ajjhāsayaṁ khantiṁ manaṁ bujjhanakabhāvañca oloketvā parajjhāsayavasena kathitāni. Seyyathidaṁ – rāhulovādasuttaṁdhammacakkappavattanasuttanti (saṁ. ni. 5.1081; mahāva. 13 ādayo; paṭi. ma. 2.30) evamādīni, tesaṁ parajjhāsayo nikkhepo.",
  "atk-s0511a2:7": "Bhagavantaṁ upasaṅkamitvā te te devamanussā pañhaṁ pucchanti. Evaṁ puṭṭhena pana bhagavatā yāni kathitāni devatāsaṁyutta (saṁ. ni. 1.1 ādayo) bojjhaṅgasaṁyuttādīni (saṁ. ni. 5.182 ādayo) tesaṁ pucchāvasiko nikkhepo.",
  "atk-s0511a2:8": "Yāni vā pana uppannaṁ kāraṇaṁ paṭicca desitāni dhammadāyāda- (ma. ni. 1.29 ādayo) puttamaṁsūpamādīni (saṁ. ni. 2.63), tesaṁ aṭṭhuppattiko nikkhepo. Evametesu catūsu suttanikkhepesu imassa buddhavaṁsassa pucchāvasiko nikkhepo. Pucchāvasena hi bhagavatā ayaṁ nikkhitto. Kassa pucchāvasena? Āyasmato sāriputtattherassa. Vuttañhetaṁ asmiṁ nidānasmiṁ eva –",
  "atk-s0511a2:9": "‘‘Sāriputto mahāpañño, samādhijjhānakovido;",
  "atk-s0511a2:10": "Paññāya pāramippatto, pucchati lokanāyakaṁ;",
  "atk-s0511a2:11": "Kīdiso te mahāvīra, abhinīhāro naruttamā’’ti. (bu. vaṁ. 1.74-75) –",
  "atk-s0511a2:12": "Ādi. Tenesā buddhavaṁsadesanā pucchāvasikāti veditabbā.",
  "atk-s0511a2:13": "Tattha kappe ca satasahasseti ettha kappa-saddo panāyaṁ abhisaddahanavohārakālapaññattichedanavikappanalesasamantabhāvaāyukappamahākappādīsu dissati. Tathā hi ‘‘okappanīyametaṁ bhoto gotamassa. Yathā taṁ arahato sammāsambuddhassā’’tiādīsu (ma. ni. 1.387) abhisaddahane dissati. ‘‘Anujānāmi, bhikkhave, pañcahi samaṇakappehi phalaṁ paribhuñjitu’’nti evamādīsu (cūḷava. 250) vohāre. ‘‘Yena sudaṁ niccakappaṁ viharāmī’’tiādīsu (ma. ni. 1.387) kāle. ‘‘Iccāyasmā kappo’’ti (su. ni. 1098; cūḷani. kappamāṇavapucchā 117; kappamāṇavapucchāniddesa 61) ca, ‘‘nigrodhakappo iti tassa nāmaṁ, tayā kataṁ bhagavā brāhmaṇassā’’ti ca evamādīsu (su. ni. 346) paññattiyaṁ. ‘‘Alaṅkato kappitakesamassū’’ti evamādīsu (jā. 2.22.1368) chedane. ‘‘Kappati dvaṅgulakappo’’tiādīsu (cūḷava. 446) vikappe. ‘‘Atthi kappo nipajjitu’’ntiādīsu (a. ni. 8.80) lese. ‘‘Kevalakappaṁ jetavanaṁ obhāsetvā’’tiādīsu samantabhāve. ‘‘Tiṭṭhatu, bhante, bhagavā kappaṁ, tiṭṭhatu sugato kappa’’nti (dī. ni. 2.178; udā. 51) ettha āyukappe. ‘‘Kīva dīgho nu kho, bhante, kappo’’ti (saṁ. ni. 2.128-129) ettha mahākappe. Ādisaddena ‘‘satthukappena vata kira, bho, mayaṁ sāvakena saddhiṁ mantayamānā na jānimhā’’ti (ma. ni. 1.260) ettha paṭibhāge. ‘‘Kappo naṭṭho hoti. Kappakatokāso jiṇṇo hotī’’ti (pāci. 371) ettha vinayakappe. Idha pana mahākappe daṭṭhabbo. Tasmā kappe ca satasahasseti mahākappānaṁ satasahassānanti attho (dī. ni. aṭṭha. 1.29; 3.275; saṁ. ni. aṭṭha. 1.1.1; a. ni. aṭṭha. 2.3.128; khu. pā. aṭṭha. 5.maṅgalasutta, evamiccādipāṭhavaṇṇanā; su. ni. aṭṭha. 2.maṅgalasuttavaṇṇanā; cariyā. aṭṭha. nidānakathā.1; cūḷani. aṭṭha. khaggavisāṇasuttaniddesavaṇṇanā). Caturo ca asaṅkhiyeti ‘‘catunnaṁ asaṅkhyeyyānaṁ matthake’’ti vacanaseso daṭṭhabbo. Kappasatasahassādhikānaṁ catunnaṁ asaṅkhyeyyānaṁ matthaketi attho. Amaraṁ nāma nagaranti ‘‘amara’’nti ca ‘‘amaravatī’’ti ca laddhanāmaṁ nagaraṁ ahosi. Keci panettha aññenāpi pakārena vaṇṇayanti, kiṁ tehi, nāmamattaṁ panetaṁ tassa nagarassa. Dassaneyyanti suvibhattavicitra-caccaradvāra-catukkasiṅghāṭika-pākāra-parikkhepapāsāda- hammiya-bhavana-samalaṅkatattā dassanīyaṁ. Manoramanti samasuciparamaramaṇīyabhūmibhāgattā chāyūdakasampannattā sulabhāhārattā sabbopakaraṇayuttattā ca samiddhattā devamanussādīnaṁ mano ramayatīti manoramaṁ.",
  "atk-s0511a2:14": "Dasahi saddehi avivittanti hatthisaddena assasaddena rathasaddena bherisaddena saṅkhasaddena mudiṅgasaddena vīṇāsaddena gītasaddena sammatāḷasaddena ‘‘bhuñjatha pivatha khādathā’’ti dasamena saddenāti; imehi dasahi saddehi avivittaṁ ahosi, sabbakālaṁ anupamussavasamajjanāṭakā kīḷantīti attho. Annapānasamāyutanti annena catubbidhenāhārena ca pānena ca suṭṭhu āyutaṁ annapānasamāyutaṁ, iminā subhikkhatā dassitā, bahuannapānasamāyutanti attho.",
  "atk-s0511a2:15": "Idāni te dasa sadde vatthuto dassanatthaṁ –",
  "atk-s0511a2:16": "‘‘Hatthisaddaṁ assasaddaṁ, bherisaṅkharathāni ca;",
  "atk-s0511a2:17": "Khādatha pivatha ceva, annapānena ghosita’’nti. – vuttaṁ;",
  "atk-s0511a2:18": "Tattha hatthisaddanti hatthīnaṁ koñcanādasaddena, karaṇatthe upayogavacanaṁ daṭṭhabbaṁ. Esa nayo sesapadesupi. Bherisaṅkharathāni cāti bherisaddena ca saṅkhasaddena ca rathasaddena cāti attho. Liṅgavipariyāsena vuttaṁ, ‘khādatha pivathā’ti evamādinayappavattena annapānapaṭisaṁyuttena ghositaṁ abhināditanti attho. Etthāha – tesaṁ pana saddānaṁ ekadesova dassito, na sakaloti? Na ekadeso sakalo dasavidho dassitova. Kathaṁ? Bherisaddena mudiṅgasaddo saṅgahito, saṅkhasaddena vīṇāgītasammatāḷasaddā saṅgahitāti daseva dassitā.",
  "atk-s0511a2:19": "Evaṁ ekena pariyāyena nagarasampattiṁ vaṇṇetvā puna tameva dassetuṁ –",
  "atk-s0511a2:20": "3.",
  "atk-s0511a2:21": " ‘‘Nagaraṁ sabbaṅgasampannaṁ, sabbakammamupāgataṁ, sattaratanasampannaṁ, nānājanasamākulaṁ;",
  "atk-s0511a2:22": "Samiddhaṁ devanagaraṁva, āvāsaṁ puññakammina’’nti. – vuttaṁ;",
  "atk-s0511a2:23": "Tattha sabbaṅgasampannanti pākāragopuraṭṭālakādisabbanagarāvayavasampannaṁ, paripuṇṇasabbavittūpakaraṇadhanadhaññatiṇakaṭṭhodakanti vā attho. Sabbakammamupāgatanti sabbakammantena upagataṁ, samupagatasabbakammantanti attho. Sattaratanasampannanti paripuṇṇamuttādisattaratanaṁ, cakkavattinivāsabhūmito vā hatthiratanādīhi sattaratanehi sampannaṁ. Nānājanasamākulanti nānāvidhadesabhāsehi janehi samākulaṁ. Samiddhanti manussopabhogasabbopakaraṇehi samiddhaṁ phītaṁ. Devanagaraṁ vāti devanagaraṁ viya ālakamandā viya amaravatī samiddhanti vuttaṁ hoti. Āvāsaṁ puññakamminanti āvasanti ettha puññakammino janāti āvāso. ‘‘Āvāso’’ti vattabbe ‘‘āvāsa’’nti liṅgabhedaṁ katvā vuttanti veditabbaṁ. Paññāyati tenāti puññaṁ, kularūpamahābhogissariyavasena paññāyatīti attho. Punātīti vā puññaṁ. Sabbakusalamalarajāpavāhakattā puññaṁ kammaṁ yesaṁ atthi te puññakammino, tesaṁ puññakamminaṁ āvāsabhūtanti attho.",
  "atk-s0511a2:24": "Tattha sumedho nāma brāhmaṇo paṭivasati ubhato sujāto mātito ca pitito ca, saṁsuddhagahaṇiko yāva sattamā kulaparivaṭṭā akkhitto anupakuṭṭho jātivādena, abhirūpo dassanīyo pāsādiko paramāya vaṇṇapokkharatāya samannāgato, so tiṇṇaṁ vedānaṁ pāragū ahosi sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo anavayo lokāyatamahāpurisalakkhaṇesu. Tassa pana daharakāleyeva mātāpitaro kālamakaṁsu. Athassa rāsivaḍḍhako amacco āyapotthakaṁ āharitvā suvaṇṇarajatamaṇimuttādivividharatanabharite gabbhe vivaritvā – ‘‘etthakaṁ te, kumāra, mātu santakaṁ, etthakaṁ pitu santakaṁ, etthakaṁ ayyakapayyakāna’’nti yāva sattamā kulaparivaṭṭā dhanaṁ ācikkhitvā – ‘‘etaṁ paṭipajjāhī’’ti niyyātesi. So ‘‘sādhū’’ti sampaṭicchitvā puññāni karonto agāraṁ ajjhāvasi. Tena vuttaṁ –",
  "atk-s0511a2:25": "4.",
  "atk-s0511a2:26": " ‘‘Nagare amaravatiyā, sumedho nāma brāhmaṇo;",
  "atk-s0511a2:27": "Anekakoṭisannicayo, pahūtadhanadhaññavā.",
  "atk-s0511a2:28": "5.",
  "atk-s0511a2:29": " ‘‘Ajjhāyako mantadharo, tiṇṇaṁ vedāna pāragū;",
  "atk-s0511a2:30": "Lakkhaṇe itihāse ca, sadhamme pāramiṁ gato’’ti.",
  "atk-s0511a2:31": "Tattha nagare amaravatiyāti amaravatīsaṅkhāte nagare. Sumedho nāmāti ettha ‘‘medhā’’ti paññā vuccati. Sā tassa sundarā pasatthāti sumedhoti paññāyittha. Brāhmaṇoti brahmaṁ aṇati sikkhatīti brāhmaṇo, mante sajjhāyatīti attho . Akkharacintakā pana ‘‘brahmuno apaccaṁ brāhmaṇo’’ti vadanti. Ariyā pana bāhitapāpattā brāhmaṇāti. Anekakoṭisannicayoti koṭīnaṁ sannicayo koṭisannicayo, aneko koṭisannicayo yassa soyaṁ anekakoṭisannicayo, anekakoṭi dhanasannicayoti attho. Pahūtadhanadhaññavāti bahuladhanadhaññavā. Purimaṁ bhūmigatagabbhagatadhanadhaññavasena vuttaṁ, idaṁ niccaparibhogūpagatadhanadhaññavasena vuttanti veditabbaṁ.",
  "atk-s0511a2:32": "Ajjhāyakoti na jhāyatīti ajjhāyako, jhānabhāvanārahitoti attho. Vuttañhetaṁ – ‘‘na dānime jhāyantīti. Na dānime jhāyantīti kho, vāseṭṭha, ‘ajjhāyakā ajjhāyakā’ tveva tatiyaṁ akkharaṁ upanibbatta’’nti (dī. ni. 3.132) evaṁ paṭhamakappikakāle jhānavirahitānaṁ brāhmaṇānaṁ garahavacanaṁ uppannaṁ. Idāni mantaṁ jhāyatīti ajjhāyako, mante parivattetīti iminā atthena pasaṁsavacanaṁ katvā voharanti. Mante dhāretīti mantadharo. Tiṇṇaṁ vedānanti iruvedayajuvedasāmavedānaṁ tiṇṇaṁ vedānaṁ. Ayaṁ pana veda-saddo ñāṇasomanassaganthesu dissati. Tathā hesa – ‘‘yaṁ brāhmaṇaṁ vedagumābhijaññā, akiñcanaṁ kāmabhave asatta’’ntiādīsu (su. ni. 1065) ñāṇe dissati. ‘‘Ye vedajātā vicaranti loke’’tiādīsu (a. ni. 4.57) somanasse. ‘‘Tiṇṇaṁ vedānaṁ pāragū sanighaṇḍukeṭubhāna’’ntiādīsu (dī. ni. 1.256) ganthe. Idhāpi ganthe (ma. ni. aṭṭha. 1.75). Pāragūti tiṇṇaṁ vedānaṁ oṭṭhapahatakaraṇamattena pāraṁ gatoti pāragū. Lakkhaṇeti itthilakkhaṇapurisalakkhaṇamahāpurisalakkhaṇādike lakkhaṇe. Itihāseti itiha āsa, itiha āsāti īdisavacanapaṭisaṁyutte purāṇasaṅkhāte ganthavisese. Sadhammeti brāhmaṇānaṁ sake dhamme, sake ācariyake vā. Pāramiṁ gatoti pāraṁ gato, disāpāmokkho ācariyo ahosīti attho.",
  "atk-s0511a2:33": "Athekadivasaṁ so dasaguṇagaṇārādhitapaṇḍito sumedhapaṇḍito uparipāsādavaratale rahogato hutvā pallaṅkaṁ ābhujitvā nisinno cintesi – ‘‘punabbhave paṭisandhiggahaṇaṁ nāma dukkhaṁ, tathā nibbattanibbattaṭṭhāne sarīrabhedanaṁ, ahañca jātidhammo, jarādhammo, byādhidhammo, maraṇadhammo, evaṁbhūtena mayā ajātiṁ ajaraṁ abyādhiṁ amaraṇaṁ sukhaṁ sivaṁ nibbānaṁ pariyesituṁ vaṭṭati, avassaṁ bhavacārakato muccitvā nibbānagāminā ekena maggena bhavitabba’’nti. Tena vuttaṁ –",
  "atk-s0511a2:34": "6.",
  "atk-s0511a2:35": " ‘‘Rahogato nisīditvā, evaṁ cintesahaṁ tadā;",
  "atk-s0511a2:36": "Dukkho punabbhavo nāma, sarīrassa ca bhedanaṁ.",
  "atk-s0511a2:37": "7.",
  "atk-s0511a2:38": " ‘‘Jātidhammo jarādhammo, byādhidhammo sahaṁ tadā;",
  "atk-s0511a2:39": "Ajaraṁ amaraṁ khemaṁ, pariyesissāmi nibbutiṁ.",
  "atk-s0511a2:40": "8.",
  "atk-s0511a2:41": " ‘‘Yaṁnūnimaṁ pūtikāyaṁ, nānākuṇapapūritaṁ;",
  "atk-s0511a2:42": "Chaḍḍayitvāna gaccheyyaṁ, anapekkho anatthiko.",
  "atk-s0511a2:43": "9.",
  "atk-s0511a2:44": " ‘‘Atthi hehiti so maggo, na so sakkā na hetuye;",
  "atk-s0511a2:45": "Pariyesissāmi taṁ maggaṁ, bhavato parimuttiyā’’ti.",
  "atk-s0511a2:46": "Ettha pana gāthāsambandhañca anuttānapadānamatthañca vatvāva gamissāma. Tattha rahogatoti rahasi gato, rahasi ṭhāne nisinno. Evaṁ cintesahanti evaṁ cintesiṁ ahaṁ. Evanti iminā cintanākāraṁ dasseti. Tadāti tasmiṁ sumedhapaṇḍitakāle. ‘‘Evaṁ cintesaha’’nti bhagavā iminā attanā saddhiṁ sumedhapaṇḍitaṁ ekattaṁ karoti. Tasmā tadā so sumedho ahamevāti pakāsento ‘‘evaṁ cintesahaṁ tadā’’ti bhagavā uttamapurisavasenāha. Jātidhammoti jātisabhāvo. Esa nayo sesapadesupi. Nibbutinti nibbānaṁ.",
  "atk-s0511a2:47": "Yaṁnūnāti parivitakkanatthe nipāto, yadi panāhanti attho. Pūtikāyanti pūtibhūtaṁ kāyaṁ. Nānākuṇapapūritanti mutta-karīsa-pubbalohita-pitta-semha-kheḷasiṅghāṇikādianekakuṇapapūritaṁ. Anapekkhoti anālayo. Atthīti avassaṁ upalabbhati. Hehitīti bhavissati, parivitakkanavacanamidaṁ. Na so sakkā na hetuyeti tena maggena na sakkā na bhavituṁ. So pana maggo hetuyeti hetubhāvāya na na hoti, hetuyevāti attho. Bhavato parimuttiyāti bhavabandhanavimuttiyāti attho.",
  "atk-s0511a2:48": "Idāni attanā parivitakkitamatthaṁ sampādayituṁ ‘‘yathāpī’’ti ādimāha. Yathā hi loke dukkhassa paṭipakkhabhūtaṁ sukhaṁ nāma atthi, evaṁ bhave sati tappaṭipakkhena vibhavenāpi bhavitabbaṁ , yathā ca uṇhe sati tassa vūpasamabhūtaṁ sītalampi atthi, evaṁ rāgādiaggīnaṁ vūpasamena nibbānena bhavitabbaṁ. Yathā ca pāpassa lāmakassa dhammassa paṭipakkhabhūto kalyāṇo anavajjadhammopi atthiyeva, evameva pāpikāya jātiyā sati sabbajātikhepanato ajātisaṅkhātena nibbānenāpi bhavitabbamevāti. Tena vuttaṁ –",
  "atk-s0511a2:49": "10.",
  "atk-s0511a2:50": " ‘‘Yathāpi dukkhe vijjante, sukhaṁ nāmapi vijjati;",
  "atk-s0511a2:51": "Evaṁ bhave vijjamāne, vibhavopicchitabbako.",
  "atk-s0511a2:52": "11.",
  "atk-s0511a2:53": " ‘‘Yathāpi uṇhe vijjante, aparaṁ vijjati sītalaṁ;",
  "atk-s0511a2:54": "Evaṁ tividhaggi vijjante, nibbānaṁ icchitabbakaṁ.",
  "atk-s0511a2:55": "12.",
  "atk-s0511a2:56": " ‘‘Yathāpi pāpe vijjante, kalyāṇamapi vijjati;",
  "atk-s0511a2:57": "Evameva jāti vijjante, ajātipicchitabbaka’’nti.",
  "atk-s0511a2:58": "Tattha yathāpīti opammatthe nipāto. Sukhanti kāyikacetasikasukhaṁ, suṭṭhu dukkhaṁ khaṇatīti sukhaṁ. Bhaveti janane. Vibhavoti ajananaṁ, janane vijjamāne ajananadhammopi icchitabbo. Tividhaggi vijjanteti tividhe rāgādike aggimhi vijjamāneti attho. Nibbānanti tassa tividhassa rāgādiaggissa nibbāpanaṁ upasamanaṁ nibbānañca icchitabbaṁ. Pāpeti akusale lāmake. Kalyāṇamapīti kusalamapi. Evamevāti evamevaṁ. Jāti vijjanteti jātiyā vijjamānāyāti attho. Liṅgabhedañca vibhattilopañca katvā vuttaṁ. Ajātipīti jātikhepanaṁ ajātinibbānampi icchitabbaṁ.",
  "atk-s0511a2:59": "Athāhaṁ parampi cintesiṁ – ‘‘yathā nāma gūtharāsimhi nimuggena purisena dūratova kamalakuvalayapuṇḍarīkasaṇḍamaṇḍitaṁ vimalasalilaṁ taḷākaṁ disvā – ‘katarena nu kho maggena tattha gantabba’nti taḷākaṁ gavesituṁ yuttaṁ. Yaṁ tassa agavesanaṁ, na so tassa taḷākassa doso, tassa purisasseva doso. Evameva kilesamaladhovane amatamahātaḷāke vijjamāne yaṁ tassa agavesanaṁ, na so amatasaṅkhātassa nibbānamahātaḷākassa doso, purisasseva doso. Yathā pana corehi saṁparivārito puriso palāyanamagge vijjamānepi sace so na palāyati, na so tassa maggassa doso, tassa purisasseva doso. Evameva kilesacorehi parivāretvā gahitassa purisassa vijjamāneyeva nibbānamahānagaragāmimhi sive mahāmagge tassa maggassa agavesanaṁ nāma na maggassa doso, purisasseva doso. Yathā byādhipīḷito puriso vijjamāne byādhitikicchake vejje sace taṁ vejjaṁ gavesitvā taṁ byādhiṁ na tikicchāpeti, na so vejjassa doso, tassa purisasseva doso. Evameva pana yo kilesabyādhiparipīḷito kilesavūpasamamaggakovidaṁ vijjamānameva ācariyaṁ na gavesati, tasseva doso, na kilesabyādhivināyakassa ācariyassa doso’’ti. Tena vuttaṁ –",
  "atk-s0511a2:60": "13.",
  "atk-s0511a2:61": " ‘‘Yathā gūthagato puriso, taḷākaṁ disvāna pūritaṁ;",
  "atk-s0511a2:62": "Na gavesati taṁ taḷākaṁ, na doso taḷākassa so.",
  "atk-s0511a2:63": "14.",
  "atk-s0511a2:64": " ‘‘Evaṁ kilesamaladhovaṁ, vijjante amatantaḷe;",
  "atk-s0511a2:65": "Na gavesati taṁ taḷākaṁ, na doso amatantaḷe.",
  "atk-s0511a2:66": "15.",
  "atk-s0511a2:67": " ‘‘Yathā arīhi pariruddho, vijjante gamanampathe;",
  "atk-s0511a2:68": "Na palāyati so puriso, na doso añjasassa so.",
  "atk-s0511a2:69": "16.",
  "atk-s0511a2:70": " ‘‘Evaṁ kilesapariruddho, vijjamāne sive pathe;",
  "atk-s0511a2:71": "Na gavesati taṁ maggaṁ, na doso sivamañjase.",
  "atk-s0511a2:72": "17.",
  "atk-s0511a2:73": " ‘‘Yathāpi byādhito puriso, vijjamāne tikicchake;",
  "atk-s0511a2:74": "Na tikicchāpeti taṁ byādhiṁ, na doso so tikicchake.",
  "atk-s0511a2:75": "18.",
  "atk-s0511a2:76": " ‘‘Evaṁ kilesabyādhīhi, dukkhito patipīḷito;",
  "atk-s0511a2:77": "Na gavesati taṁ ācariyaṁ, na doso so vināyake’’ti.",
  "atk-s0511a2:78": "Tattha gūthagatoti gūthakūpagato, gūthena gato makkhito vā. Kilesamaladhovanti kilesamalasodhane, bhummatthe paccattavacanaṁ. Amatantaḷeti amatasaṅkhātassa taḷākassa, sāmiatthe bhummavacanaṁ daṭṭhabbaṁ, anussaraṁ pakkhipitvā vuttaṁ. Arīhīti paccatthikehi. Pariruddhoti samantato niruddho. Gamanampatheti gamanapathe. Chandāvināsatthaṁ anussarāgamanaṁ katvā vuttaṁ. Na palāyatīti yadi na palāyeyya. So purisoti so corehi pariruddho puriso. Añjasassāti maggassa. Maggassa hi –",
  "atk-s0511a2:79": "‘‘Maggo pantho patho pajjo, añjasaṁ vaṭumāyanaṁ;",
  "atk-s0511a2:80": "Nāvā uttarasetu ca, kullo ca bhisi saṅkamo’’ti. (cūḷani. pārāyanatthutigāthāniddesa 101) –",
  "atk-s0511a2:81": "Bahūni nāmāni. Svāyamidha añjasanāmena vutto. Siveti sabbupaddavābhāvato sive. Sivamañjaseti sivassa añjasassāti attho. Tikicchaketi vejje. Na tikicchāpetīti na tikicchāpeyya. Na doso so tikicchaketi tikicchakassa doso natthi, byādhitasseva dosoti attho. Dukkhitoti sañjātakāyikacetasikadukkho. Ācariyanti mokkhamaggācariyaṁ. Vināyaketi ācariyassa.",
  "atk-s0511a2:82": "Evaṁ panāhaṁ cintetvā uttarimpi evaṁ cintesiṁ – ‘‘yathāpi maṇḍanakajātiko puriso kaṇṭhe āsattaṁ kuṇapaṁ chaḍḍetvā sukhī gaccheyya, evaṁ mayāpi imaṁ pūtikāyaṁ chaḍḍetvā anapekkhena nibbānamahānagaraṁ pavisitabbaṁ. Yathā ca naranāriyo ukkārabhūmiyaṁ uccārapassāvaṁ katvā na taṁ ucchaṅgena vā ādāya dasante vā veṭhetvā ādāya gacchanti, atha kho jigucchamānā oloketumpi anicchantā anapekkhā chaḍḍetvā gacchanti, evaṁ mayāpi imaṁ pūtikāyaṁ anapekkhena chaḍḍetvā amataṁ nibbānanagaraṁ pavisituṁ vaṭṭati. Yathā ca nāvikā nāma jajjaraṁ nāvaṁ udakagāhiniṁ chaḍḍetvā anapekkhāva gacchanti, evamahampi imaṁ navahi vaṇamukhehi paggharantaṁ kāyaṁ chaḍḍetvā anapekkho nibbānamahānagaraṁ pavisissāmi . Yathā ca koci puriso muttāmaṇiveḷuriyādīni nānāvidhāni ratanāni ādāya corehi saddhiṁ maggaṁ gacchanto attano ratanavināsabhayena te core chaḍḍetvā khemaṁ maggaṁ gaṇhāti, evamayampi pūtikāyo ratanavilopakacorasadiso. Sacāhaṁ ettha taṇhaṁ karissāmi, ariyamaggakusaladhammaratanāni me nassissanti, tasmā mayā imaṁ mahācorasadisaṁ karajakāyaṁ chaḍḍetvā nibbānamahānagaraṁ pavisituṁ vaṭṭatī’’ti. Tena vuttaṁ –",
  "atk-s0511a2:83": "19.",
  "atk-s0511a2:84": " ‘‘Yathāpi kuṇapaṁ puriso, kaṇṭhe baddhaṁ jigucchiya;",
  "atk-s0511a2:85": "Mocayitvāna gaccheyya, sukhī serī sayaṁvasī.",
  "atk-s0511a2:86": "20.",
  "atk-s0511a2:87": " ‘‘Tathevimaṁ pūtikāyaṁ, nānākuṇapasañcayaṁ;",
  "atk-s0511a2:88": "Chaḍḍayitvāna gaccheyyaṁ, anapekkho anatthiko.",
  "atk-s0511a2:89": "21.",
  "atk-s0511a2:90": " ‘‘Yathā uccāraṭṭhānamhi, karīsaṁ naranāriyo;",
  "atk-s0511a2:91": "Chaḍḍayitvāna gacchanti, anapekkhā anatthikā.",
  "atk-s0511a2:92": "22.",
  "atk-s0511a2:93": " ‘‘Evamevāhaṁ imaṁ kāyaṁ, nānākuṇapapūritaṁ;",
  "atk-s0511a2:94": "Chaḍḍayitvāna gacchissaṁ, vaccaṁ katvā yathā kuṭiṁ.",
  "atk-s0511a2:95": "23.",
  "atk-s0511a2:96": " ‘‘Yathāpi jajjaraṁ nāvaṁ, paluggaṁ udagāhiniṁ;",
  "atk-s0511a2:97": "Sāmī chaḍḍetvā gacchanti, anapekkhā anatthikā.",
  "atk-s0511a2:98": "24.",
  "atk-s0511a2:99": " ‘‘Evamevāhaṁ imaṁ kāyaṁ, navacchiddaṁ dhuvassavaṁ;",
  "atk-s0511a2:100": "Chaḍḍayitvāna gacchissaṁ, jiṇṇanāvaṁva sāmikā.",
  "atk-s0511a2:101": "25.",
  "atk-s0511a2:102": " ‘‘Yathāpi puriso corehi, gacchanto bhaṇḍamādiya;",
  "atk-s0511a2:103": "Bhaṇḍacchedabhayaṁ disvā, chaḍḍayitvāna gacchati.",
  "atk-s0511a2:104": "26.",
  "atk-s0511a2:105": " ‘‘Evameva imaṁ kāyo, mahācorasamo viya;",
  "atk-s0511a2:106": "Pahāyimaṁ gamissāmi, kusalacchedanābhayā’’ti.",
  "atk-s0511a2:107": "Tattha yathāpi kuṇapaṁ purisoti yathāpi daharo yuvā maṇḍanakajātiko puriso ahikuṇapena vā kukkurakuṇapena vā manussakuṇapena vā kaṇṭhe āsattena aṭṭīyitvā harāyitvā jigucchitvā taṁ kuṇapaṁ mocetvā gaccheyya. Sukhīti sukhito. Serīti yathicchakavihārī. Nānākuṇapasañcayanti anekavidhakuṇaparāsibhūtaṁ ‘‘nānākuṇapapūrita’’ntipi pāṭho.",
  "atk-s0511a2:108": "Uccāraṭṭhānamhīti uccārenti vaccaṁ karonti etthāti uccāro, uccāro ca so ṭhānaṁ ceti uccāraṭṭhānaṁ. Atha vā ussāsiyyatīti ussāso, vaccassetaṁ nāmaṁ, tassa ṭhānaṁ ussāsaṭṭhānaṁ, tasmiṁ ussāsaṭṭhānamhi, ukkāraṭṭhāneti attho. Vaccaṁ katvā yathā kuṭinti vaccaṁ katvā kuṭiṁ naranāriyo viyāti attho.",
  "atk-s0511a2:109": "Jajjaranti jiṇṇaṁ. Palugganti palujjantiṁ, vikirantinti attho. Udagāhininti udakagāhiniṁ . Sāmīti nāvāsāmikā. Navacchiddanti cakkhusotādīhi navahi vaṇamukhehi chiddāvacchiddehi yuttattā navacchiddaṁ. Dhuvassavanti dhuvanissandaṁ, niccaṁ paggharaṇāsucinti attho.",
  "atk-s0511a2:110": "Bhaṇḍamādiyāti yaṁkiñci ratanādikaṁ bhaṇḍaṁ ādiya. Bhaṇḍacchedabhayaṁdisvāti bhaṇḍassa acchindanena bhayaṁ disvāti attho. Evamevāti so bhaṇḍamādāya gacchanto puriso viya. Ayaṁ kāyoti ayaṁ pana kucchitānaṁ paramajegucchānaṁ āyoti kāyo. Āyoti upattiṭṭhānaṁ. Āyanti tatoti āyo, kucchitā kesādayo. Iti kucchitānaṁ kesādīnaṁ āyoti kāyo. Mahācorasamo viyāti cakkhuādīhi rūpādīsu piyarūpesu sārajjanādivasena pāṇātipātādinnādānādicoro hutvā sabbakusalaṁ vilumpatīti mahācorasamo. Tasmā yathā so ratanabhaṇḍamādāya corehi saddhiṁ gacchanto puriso te core pahāya gacchati, evamevāhampi imaṁ mahācorasamaṁ kāyaṁ pahāya attano sotthibhāvakaraṁ maggaṁ gavesituṁ gamissāmīti atthasambandho veditabbo. Kusalacchedanābhayāti kusaladhammavilopanabhayenāti attho.",
  "atk-s0511a2:111": "Athevaṁ sumedhapaṇḍito nānāvidhāhi upamāhi nekkhammakāraṇaṁ cintetvā punapi cintesi – ‘‘imaṁ mahādhanarāsiṁ saṁharitvā mayhaṁ pitupitāmahādayo paralokaṁ gacchantā ekakahāpaṇampi gahetvā na gatā, mayā pana gahetvā gamanakāraṇaṁ kātuṁ vaṭṭatī’’ti gantvā rañño ārocesi – ‘‘ahaṁ, mahārāja, jātijarādīhi upaddutahadayo agārasmā anagāriyaṁ pabbajissāmi, mayhaṁ anekakoṭisatasahassaṁ dhanaṁ atthi, taṁ devo paṭipajjatū’’ti. Rājā āha – ‘‘na mayhaṁ te dhanena attho, tvaṁyeva yathicchakaṁ karohī’’ti.",
  "atk-s0511a2:112": "So ca ‘‘sādhu devā’’ti nagare bheriṁ carāpetvā mahājanassa dānaṁ datvā vatthukāme ca kilesakāme ca pahāya amaravaranagarasadisato amaranagarato nikkhamitvā ekakova nānāmigagaṇavante himavante dhammikaṁ nāma pabbataṁ nissāya assamaṁ katvā tattha paṇṇasālaṁ katvā pañcadosavivajjitaṁ caṅkamaṁ māpetvā aṭṭhaguṇasamupetaṁ abhiññābalaṁ samāharituṁ navadosasamannāgataṁ sāṭakaṁ pajahitvā dvādasaguṇamupāgataṁ vākacīraṁ nivāsetvā pabbaji. Evaṁ pana so pabbajito aṭṭhadosasamākiṇṇaṁ paṇṇasālaṁ pahāya dasaguṇasamannāgataṁ rukkhamūlaṁ upagantvā sabbadhaññavikatiṁ pahāya pavattaphalabhojano hutvā nisajjaṭṭhānacaṅkamanavasena padhānaṁ padahanto sattāhabbhantareyeva aṭṭhannaṁ samāpattīnaṁ pañcannañca abhiññānaṁ lābhī ahosi. Tena vuttaṁ –",
  "atk-s0511a2:113": "27.",
  "atk-s0511a2:114": " ‘‘Evāhaṁ cintayitvāna, nekakoṭisataṁ dhanaṁ;",
  "atk-s0511a2:115": "Nāthānāthānaṁ datvāna, himavantamupāgamiṁ.",
  "atk-s0511a2:116": "28.",
  "atk-s0511a2:117": " ‘‘Himavantassāvidūre, dhammiko nāma pabbato;",
  "atk-s0511a2:118": "Assamo sukato mayhaṁ, paṇṇasālā sumāpitā.",
  "atk-s0511a2:119": "29.",
  "atk-s0511a2:120": " ‘‘Caṅkamaṁ tattha māpesiṁ, pañcadosavivajjitaṁ.",
  "atk-s0511a2:121": "Aṭṭhaguṇasamupetaṁ, abhiññābalamāhariṁ.",
  "atk-s0511a2:122": "30.",
  "atk-s0511a2:123": " ‘‘Sāṭakaṁ pajahiṁ tattha, navadosamupāgataṁ;",
  "atk-s0511a2:124": "Vākacīraṁ nivāsesiṁ, dvādasaguṇamupāgataṁ.",
  "atk-s0511a2:125": "31.",
  "atk-s0511a2:126": " ‘‘Aṭṭhadosasamākiṇṇaṁ, pajahiṁ paṇṇasālakaṁ;",
  "atk-s0511a2:127": "Upāgamiṁ rukkhamūlaṁ, guṇe dasahupāgataṁ.",
  "atk-s0511a2:128": "32.",
  "atk-s0511a2:129": " ‘‘Vāpitaṁ ropitaṁ dhaññaṁ, pajahiṁ niravasesato;",
  "atk-s0511a2:130": "Anekaguṇasampannaṁ, pavattaphalamādiyiṁ.",
  "atk-s0511a2:131": "33.",
  "atk-s0511a2:132": " ‘‘Tatthappadhānaṁ padahiṁ, nissajjaṭṭhānacaṅkame;",
  "atk-s0511a2:133": "Abbhantaramhi sattāhe, abhiññābalapāpuṇi’’nti.",
  "atk-s0511a2:134": "Tattha evāhanti evaṁ ahaṁ, heṭṭhā vuttappakārena cintetvāti attho. Nāthānāthānanti sanāthānamanāthānañca aḍḍhānañceva daliddānañca ‘‘atthikā gaṇhantū’’ti saha koṭṭhāgārehi datvāti attho. Himavantassāvidūreti himavantapabbatarājassa avidūre samīpe. Dhammiko nāma pabbatoti evaṁnāmako pabbato. Kasmā panāyaṁ dhammikoti? Yebhuyyena pana bodhisattā isipabbajjaṁ pabbajitvā taṁ pabbataṁ upanissāya abhiññāyo nibbattetvā samaṇadhammaṁ akaṁsu. Tasmā samaṇadhammassa nissayabhūtattā ‘‘dhammiko’’tveva pākaṭo ahosi. Assamo sukato mayhantiādinā sumedhapaṇḍitena assamapaṇṇasālā caṅkamā sahatthā māpitā viya vuttā, na ca pana sahatthā māpitā, kintu sakkena devena pesite vissakammunā devaputtena nimmitā. Bhagavā pana tadā attano puññānubhāvena nibbattaṁ taṁ sampadaṁ sandhāya – ‘‘sāriputta, tasmiṁ pabbate –",
  "atk-s0511a2:135": "‘Assamo sukato mayhaṁ, paṇṇasālā sumāpitā;",
  "atk-s0511a2:136": "Caṅkamaṁ tattha māpesiṁ, pañcadosavivajjita’’’nti. – ādimāha;",
  "atk-s0511a2:137": "Tattha paṇṇasālāti paṇṇachadanasālā. Tatthāti tasmiṁ assamapade. Pañcadosavivajjitanti pañcahi caṅkamadosehi vivajjitaṁ. Katame pañca caṅkamadosā nāma? Thaddhavisamatā, antorukkhatā, gahanacchannatā, atisambādhatā, ativisālatāti imehi pañcahi dosehi vivajjitaṁ. Ukkaṭṭhaparicchedena dīghato saṭṭhiratano vitthārato diyaḍḍharatano caṅkamo vutto. Atha vā pañcadosavivajjitanti pañcahi nīvaraṇadosehi vivajjitaṁ parihīnaṁ abhiññābalamāharinti iminā uttarapadena sambandho daṭṭhabbo (dha. sa. aṭṭha. nidānakathā, sumedhakathā). Aṭṭhaguṇasamupetanti ‘‘evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte’’ti evaṁ vuttehi aṭṭhaguṇehi (dī. ni. 1.244-245; ma. ni. 1.384-386, 431-433; pārā. 12-14) samannāgataṁ abhiññābalaṁ āhariṁ ānesinti attho.",
  "atk-s0511a2:138": "Keci pana ‘‘aṭṭhahi samaṇasukhehi upetaṁ, aṭṭhimāni samaṇasukhāni nāma dhanadhaññapariggahābhāvo, anavajjapiṇḍapātapariyesanabhāvo, nibbutapiṇḍabhuñjanabhāvo, raṭṭhaṁ pīḷetvā dhanadhaññādīsu gaṇhantesu rājapurisesu raṭṭhapīḷanakilesābhāvo, upakaraṇesu nicchandarāgabhāvo, coravilopane nibbhayabhāvo, rājarājamahāmattehi asaṁsaṭṭhabhāvo, catūsu disāsu appaṭihatabhāvoti imehi aṭṭhahi samaṇasukhehi (apa. aṭṭha. 1.dūrenidāna, sumedhakathā; dha. sa. aṭṭha. nidānakathā) upetaṁ samupetaṁ assamaṁ māpesi’’nti assamena sambandhaṁ katvā vadanti, taṁ pāḷiyā na sameti.",
  "atk-s0511a2:139": "Sāṭakanti vatthaṁ. Tatthāti tasmiṁ assame. Navadosamupāgatanti, sāriputta, tattha vasanto attano nivatthapārutaṁ mahagghasāṭakaṁ pajahiṁ pariccajiṁ. Sāṭakaṁ pajahanto ca tattha nava dose disvā pajahinti dīpeti. Tāpasapabbajjaṁ pabbajitānañhi sāṭakasmiṁ nava dosā pakāsitā. Katame nava? Sāṭakassa mahagghabhāvo, parapaṭibaddhabhāvo, paribhogena lahukaṁ kilissanabhāvo, kiliṭṭho ca dhovitabbo puna rajitabbo ca hoti paribhogena jīraṇabhāvo, jiṇṇassa puna tunnakaraṇaṁ vā aggaḷadānaṁ vā kātabbaṁ hoti puna pariyesanāya durabhisambhavabhāvo, tāpasapabbajjāya ananucchavikabhāvo, paccatthikānaṁ sādhāraṇabhāvo, yathā naṁ na paccatthikā gaṇhanti, evaṁ gopetabbo hoti paridahato vibhūsanaṭṭhānabhāvo, gahetvā carantassa mahicchabhāvoti etehi navahi dosehi (apa. aṭṭha. 1.dūrenidāna, sumedhakathā) upagataṁ sāṭakaṁ pahāya vākacīraṁ nivāsesinti dīpeti. Vākacīranti muñjatiṇaṁ hīrāhīraṁ katvā ganthetvā kataṁ vākamayacīraṁ nivāsanapārupanatthāya ādiyinti attho. Dvādasaguṇamupāgatanti dvādasahi ānisaṁsehi upetaṁ. Ettha guṇa-saddo ānisaṁsaṭṭho ‘‘sataguṇā dakkhiṇā pāṭikaṅkhitabbā’’tiādīsu (ma. ni. 3.379) viya. Ma-kāro padasandhikaro. Vākacīrasmiṁ dvādasānisaṁsā appagghatā, aparāyattatā, sahatthā kātuṁ sakkuṇeyyatā, paribhogena jiṇṇepi sibbitabbābhāvo, corabhayābhāvo pariyesantassa sukhena karaṇabhāvo, tāpasapabbajjāya sāruppabhāvo, sevamānassa vibhūsanaṭṭhānābhāvo, cīvarappaccaye appicchabhāvo , paribhogasukhabhāvo, vākuppattiyā sulabhabhāvo, vākacīre naṭṭhepi anapekkhabhāvoti imehi dvādasahi guṇehi sampannaṁ (apa. aṭṭha. 1.dūrenidāna, sumedhakathā; dha. sa. aṭṭha. nidānakathā).",
  "atk-s0511a2:140": "Atha sumedhapaṇḍito tattha paṇṇasālāyaṁ viharanto paccūsasamaye paccuṭṭhāya attano nikkhamanakāraṇaṁ paccavekkhamāno evaṁ kira cintesi – ‘‘ahaṁ pana navakanakakaṭakanūpurādisaṅghaṭṭanasaddasammissita-madhurahasitakathitagehajanaramaṇīyaṁ uḷāravibhavasobhitaṁ suravarabhavanākāramagāraṁ kheḷapiṇḍaṁ viya pahāya vivekārāmatāya sabbajanapāpapavāhanaṁ tapovanaṁ paviṭṭhosmi, idha pana me paṇṇasālāya vāso dutiyo gharāvāso viya hoti, handāhaṁ rukkhamūle vaseyya’’nti. Tena vuttaṁ –",
  "atk-s0511a2:141": "31.",
  "atk-s0511a2:142": " ‘‘Aṭṭhadosasamākiṇṇaṁ, pajahiṁ paṇṇasālaka’’nti.",
  "atk-s0511a2:143": "Tattha aṭṭhadosasamākiṇṇanti aṭṭhahi dosehi samākiṇṇaṁ saṁyuttaṁ. Katamehi aṭṭhahi? Mahāsambhārehi nipphādanīyatā, tiṇapaṇṇamattikādīhi niccaṁ paṭijagganīyatā, senāsanaṁ nāma mahallakassa pāpuṇātīti avelāya vuṭṭhāpiyamānassa cittekaggatā na hotīti vuṭṭhāpanīyabhāvo, sītuṇhassa paṭighātena kāyassa sukhumālakaraṇabhāvo, gharaṁ paviṭṭhena yaṁ kiñci pāpaṁ sakkā kātunti garahapaṭicchādanakaraṇabhāvo, ‘‘mayhamida’’nti sapariggahabhāvo, gehassa atthibhāvo sadutiyakavāso, ūkāmaṅgulagharagoḷikādīnaṁ sādhāraṇatāya bahusādhāraṇabhāvoti iti ime aṭṭha ādīnave (apa. aṭṭha. 1.dūrenidāna, sumedhakathā) disvā mahāsatto paṇṇasālaṁ pajahiṁ.",
  "atk-s0511a2:144": "Guṇe dasahupāgatanti channaṁ paṭikkhipitvā dasahi guṇehi upetaṁ, rukkhamūlaṁ upagatosmīti attho. Katamehi dasahi? Appasamārambhatā, upagamanamattamevettha hotīti sulabhānavajjatā, abhiṇhaṁ tarupaṇṇavikāradassanena aniccasaññāsamuṭṭhāpanatā, senāsanamaccherābhāvo, tattha hi pāpaṁ karonto lajjatīti pāpakaraṇārahābhāvo, pariggahakaraṇābhāvo, devatāhi saha vāso, channapaṭikkhepo, paribhogasukhatā, rukkhamūlasenāsanassa gatagataṭṭhāne sulabhatāya anapekkhabhāvoti iti ime dasa guṇe (apa. aṭṭha. 1.dūrenidāna, sumedhakathā) disvā rukkhamūlaṁ upagatosmīti vadati. Āha ca –",
  "atk-s0511a2:145": "‘‘Vaṇṇito buddhaseṭṭhena, nissayoti ca bhāsito;",
  "atk-s0511a2:146": "Nivāso pavivittassa, rukkhamūlasamo kuto.",
  "atk-s0511a2:147": "‘‘Āvāsamaccherahare, devatāparipālite;",
  "atk-s0511a2:148": "Pavivitte vasanto hi, rukkhamūlamhi subbato.",
  "atk-s0511a2:149": "‘‘Abhirattāni nīlāni, paṇḍūni patitāni ca;",
  "atk-s0511a2:150": "Passanto tarupaṇṇāni, niccasaññaṁ panūdati.",
  "atk-s0511a2:151": "‘‘Tasmā hi buddhadāyajjaṁ, bhāvanābhiratālayaṁ;",
  "atk-s0511a2:152": "Vivittaṁ nātimaññeyya, rukkhamūlaṁ vicakkhaṇo’’ti. (visuddhi. 1.32);",
  "atk-s0511a2:153": "Atha sumedhapaṇḍito paṇṇasālāya diṭṭhadoso hutvā rukkhamūlasenāsane laddhānisaṁso viharanto uttaripi cintesi – ‘‘āhāratthāya me gāmagamanaṁ āhārapariyesanadukkhaṁ, nāhaṁ kenaci pārijuññena nikkhamitvā āhāratthāya pabbajito, āhārapariyesanamūlassa ca dukkhassa pamāṇaṁ natthi, yaṁnūnāhaṁ pavattaphalena yāpeyya’’nti. Imaṁ pana atthavisesaṁ dīpento –",
  "atk-s0511a2:154": "32-33. ‘‘Vāpitaṁ ropitaṁ dhaññaṁ, pajahiṁ niravasesato.",
  "atk-s0511a2:155": "Anekaguṇasampannaṁ, pavattaphalamādiyi’’nti. – ādimāha;",
  "atk-s0511a2:156": "Tattha vāpitanti vapitvā nipphannaṁ. Ropitanti ropitvā nipphannaṁ, vapanaropanavasena duvidhāva sassanipphatti, taṁ duvidhampi attano appicchatāya pahāya pavattaphalena yāpesiṁ. Pavattaphalanti sayameva patitaphalaṁ. Ādiyinti paribhuñjiṁ.",
  "atk-s0511a2:157": "‘‘Pavattaphalasantuṭṭho, aparāyattajīviko;",
  "atk-s0511a2:158": "Pahīnāhāraloluppo, hoti cātuddiso muni.",
  "atk-s0511a2:159": "‘‘Jahāti rasataṇhañca, ājīvo tassa sujjhati;",
  "atk-s0511a2:160": "Tasmā hi nātimaññeyya, pavattaphalabhojana’’nti. (visuddhi. 1.26 thokaṁ visadisaṁ) –",
  "atk-s0511a2:161": "Evaṁ pavattamāno sumedhapaṇḍito nacirasseva antosattāhe aṭṭha samāpattiyo pañca abhiññāyo ca pāpuṇi. Imamatthaṁ pakāsentena ‘‘tatthappadhānaṁpadahi’’ntiādi vuttaṁ. Tattha tatthāti tasmiṁ assame. Padhānanti vīriyaṁ, vīriyañhi padahitabbato padhānabhāvakaraṇato vā ‘‘padhāna’’nti vuccati. Padahinti vīriyamārabhiṁ. Nissajjaṭṭhānacaṅkameti nisajjāya ca ṭhānena ca caṅkamena ca.",
  "atk-s0511a2:162": "Sumedhapaṇḍito pana seyyaṁ paṭikkhipitvā nisajjaṭṭhānacaṅkameheva rattindivaṁ vītināmetvā sattāhabbhantareyeva abhiññābalaṁ pāpuṇi. Evaṁ pana abhiññābalaṁ patvā sumedhatāpase samāpattisukhena vītināmente tadā sabbajanasaṅgahakaro mārabalabhayaṁkaro ñāṇadīpaṅkaro dīpaṅkaro nāma satthā loke udapādi.",
  "atk-s0511a2:163": "Saṅkhepeneva tassāyamānupubbikathā – ayaṁ kira dīpaṅkaro nāma mahāsatto samattiṁsa pāramiyo pūretvā vessantarattabhāvasadise attabhāve ṭhito pathavikampanādīni mahādānāni datvā āyupariyosāne tusitapure nibbattitvā tattha yāvatāyukaṁ ṭhatvā dasasahassacakkavāḷadevatāhi sannipatitvā –",
  "atk-s0511a2:164": "‘‘Kālo kho te mahāvīra, uppajja mātukucchiyaṁ;",
  "atk-s0511a2:165": "Sadevakaṁ tārayanto, bujjhassu amataṁ pada’’nti. (bu. vaṁ. 1.67) –",
  "atk-s0511a2:166": "Vutte tato so devatānaṁ vacanaṁ sutvā ca pañca mahāvilokanāni viloketvā tato cuto rammavatīnagare attano yasavibhūtiyā vijitavāsudevassa naradevassa sudevassa nāma rañño kule sumedhāya deviyā kucchismiṁ āsāḷhipuṇṇamiyā uttarāsāḷhanakkhattena paṭisandhiṁ gahetvā mahatā parivārena parihariyamāno mahādeviyā kucchimhi maṇikūṭagato viya kenaci asucinā amakkhito dasa māse vasitvā saliladharavivaragato saradakālacando viya tassā udarato nikkhami.",
  "atk-s0511a2:167": "Dvattiṁsa pubbanimittāni",
  "atk-s0511a2:168": "Tassa pana dīpaṅkarakumārassa paṭisandhikkhaṇepi vijātakkhaṇepi dvattiṁsa pubbanimittāni pāṭihāriyāni pāturahesuṁ. Sabbasabbaññubodhisattesu mātukucchiṁ okkamantesu nikkhamantesu sambujjhantesu dhammacakkaṁ pavattantesūti imesu catūsu ṭhānesu dvattiṁsa pāṭihāriyāni pavattanteva. Tasmā mayā pākaṭattā dīpaṅkarakumārassa jātiyaṁ dassitāni –",
  "atk-s0511a2:169": "‘‘Dīpaṅkare cārukare kumāre, sivaṁkare santikareva jāte;",
  "atk-s0511a2:170": "Pakampi saṅkampi tadā samantā, sahassasaṅkhyā dasalokadhātu.",
  "atk-s0511a2:171": "‘‘Cakkavāḷasahassesu, dasasahasseva devatā;",
  "atk-s0511a2:172": "Ekasmiṁ cakkavāḷasmiṁ, tadā sannipatiṁsu tā.",
  "atk-s0511a2:173": "‘‘Bodhisattaṁ mahāsattaṁ, jātamattantu devatā;",
  "atk-s0511a2:174": "Paṭhamaṁ paṭiggaṇhiṁsu, pacchā taṁ manujā pana.",
  "atk-s0511a2:175": "‘‘Avāditā kenaci cammanaddhā, supokkharā dundubhiyo ca vīṇā;",
  "atk-s0511a2:176": "Aghaṭṭitānābharaṇāni tasmiṁ, khaṇe samantā madhuraṁ raviṁsu.",
  "atk-s0511a2:177": "‘‘Chijjiṁsu sabbattha ca bandhanāni, sayaṁ vigacchiṁsu ca sabbarogā;",
  "atk-s0511a2:178": "Rūpāni passiṁsu ca jātiandhā, saddaṁ samantā badhirā suṇiṁsu.",
  "atk-s0511a2:179": "‘‘Anussatiṁ jātijaḷā manussā, labhiṁsu yānaṁ padasāva paṅgulā;",
  "atk-s0511a2:180": "Videsayātā sayameva nāvā, sapaṭṭanaṁ sīghamupāgamiṁsu.",
  "atk-s0511a2:181": "‘‘Ākāsaṭṭhaṁ bhūmigatañca sabbaṁ, sayaṁ samantā ratanaṁ viroci;",
  "atk-s0511a2:182": "Nibbāyi ghore niraye hutāso, nadīsu toyampi ca nappavatti.",
  "atk-s0511a2:183": "‘‘Lokantare dukkhanirantarepi, pabhā uḷārā vipulā ahosi;",
  "atk-s0511a2:184": "Tathā tadā santataraṅgamālo, mahāsamuddo madhurodakoyaṁ.",
  "atk-s0511a2:185": "‘‘Na vāyi vāto pharuso kharo vā, samphullapupphā taravo ahesuṁ;",
  "atk-s0511a2:186": "Viroci cando adhikaṁ satāro, na cāpi uṇho sūriyo ahosi.",
  "atk-s0511a2:187": "‘‘Khagā nabhamhāpi ca rukkhato ca, haṭṭhāva heṭṭhā pathaviṁ bhajiṁsu;",
  "atk-s0511a2:188": "Mahācatuddīpagato ca megho, pavassi toyaṁ madhuraṁ samantā.",
  "atk-s0511a2:189": "‘‘Ṭhatvāva dibbe bhavane sakasmiṁ, pasannacittā pana devatāyo;",
  "atk-s0511a2:190": "Nacciṁsu gāyiṁsu ca vādayiṁsu, seḷiṁsu tā keḷimakaṁsu ceva.",
  "atk-s0511a2:191": "‘‘Sayaṁ kira dvāramahākavāṭā, khaṇeva tasmiṁ vivaṭā ahesuṁ;",
  "atk-s0511a2:192": "Mahājane neva khudā pipāsā, pīḷesi lokaṁ kira kañci kañci.",
  "atk-s0511a2:193": "‘‘Ye niccaverā pana pāṇisaṅghā, te mettacittaṁ paramaṁ labhiṁsu;",
  "atk-s0511a2:194": "Kākā ulūkehi cariṁsu saddhiṁ, koṇā varāhehi akaṁsu keḷiṁ.",
  "atk-s0511a2:195": "‘‘Ghorāpi sappānamukhāpi sappā, kīḷiṁsu kāmaṁ nakulehi saddhiṁ;",
  "atk-s0511a2:196": "Gaṇhiṁsu majjārasiresu yūkā, vissatthacittā gharamūsikāpi.",
  "atk-s0511a2:197": "‘‘Buddhantarenāpi aladdhatoye, pisācaloke vigatā pipāsā;",
  "atk-s0511a2:198": "Khujjā ahesuṁ samacārukāyā, mūgā ca vācaṁ madhuraṁ lapiṁsu.",
  "atk-s0511a2:199": "‘‘Pasannacittā pana pāṇisaṅghā, tadaññamaññaṁ piyamālapiṁsu;",
  "atk-s0511a2:200": "Assā ca hesiṁsu pahaṭṭhacittā, gajjiṁsu mattā varavāraṇāpi.",
  "atk-s0511a2:201": "‘‘Surabhicandanacuṇṇasamākulā , kusumakuṅkumadhūpasugandhinī;",
  "atk-s0511a2:202": "Vividhacārumahaddhajamālinī, dasasahassi ahosi samantato’’ti.",
  "atk-s0511a2:203": "Tatra hissa dasasahassilokadhātukampo sabbaññutaññāṇapaṭilābhassa pubbanimittaṁ, devatānaṁ ekacakkavāḷe sannipāto dhammacakkappavattanakāle ekappahāreneva sannipatitvā dhammapaṭiggahaṇassa pubbanimittaṁ, paṭhamaṁ devatānaṁ paṭiggahaṇaṁ catunnaṁ rūpāvacarajjhānānaṁ paṭilābhassa pubbanimittaṁ, pacchā manussānaṁ paṭiggahaṇaṁ catunnaṁ arūpāvacarajjhānānaṁ paṭilābhassa pubbanimittaṁ, cammanaddhadundubhīnaṁ sayameva vajjanaṁ mahantiyā dhammabheriyā anusāvanassa pubbanimittaṁ, vīṇābharaṇānaṁ sayameva vajjanaṁ anupubbavihārapaṭilābhassa pubbanimittaṁ, bandhanānaṁ sayameva chedo asmimānasamucchedassa pubbanimittaṁ, mahājanassa sabbarogavigamo catusaccaphalapaṭilābhassa pubbanimittaṁ, jaccandhānaṁ rūpadassanaṁ dibbacakkhupaṭilābhassa pubbanimittaṁ, badhirānaṁ saddassavanaṁ dibbasotadhātupaṭilābhassa pubbanimittaṁ.",
  "atk-s0511a2:204": "Jātijaḷānaṁ anussatuppādo catusatipaṭṭhānapaṭilābhassa pubbanimittaṁ, paṅgulānaṁ padasā gamanaṁ caturiddhipādapaṭilābhassa pubbanimittaṁ, videsagatānaṁ nāvānaṁ sapaṭṭanāgamanaṁ catupaṭisambhidādhigamassa, ratanānaṁ sayameva virocanaṁ dhammobhāsapaṭilābhassa, niraye agginibbāyanaṁ ekādasagginibbāyanassa, nadīsu toyassa nappavattanaṁ catuvesārajjapaṭilābhassa, lokantare āloko avijjandhakāraṁ vidhametvā ñāṇalokadassanassa, mahāsamuddassa madhurodakatā nibbānarasena ekarasabhāvassa, vātassa avāyanaṁ dvāsaṭṭhidiṭṭhigatabhedanassa, tarūnaṁ pupphitabhāvo vimuttipupphehi pupphitabhāvassa pubbanimittaṁ.",
  "atk-s0511a2:205": "Candassa ativirocanaṁ bahujanakantatāya pubbanimittaṁ, sūriyassa nātiuṇhavimalabhāvo kāyikacetasikasukhuppattiyā, khagānaṁ nagādīhi pathavigamanaṁ ovādaṁ sutvā mahājanassa pāṇehi saraṇagamanassa, mahato catuddīpagatameghassa pavassanaṁ mahato dhammavassassa, devatānaṁ sakasakabhavanesveva ṭhatvā naccādīhi kīḷanaṁ buddhabhāvaṁ patvā udānudānassa, dvārakavāṭānaṁ sayameva vivaraṇaṁ aṭṭhaṅgikamaggadvāravivaraṇassa, khudāpīḷanassa abhāvo vimuttisukhena sukhitabhāvassa, verīnaṁ mettacittapaṭilābho catubrahmavihārapaṭilābhassa, dasasahassilokadhātuyā ekadhajamālitā ariyadhajamālitāya pubbanimittaṁ, sesavisesā pana sesabuddhaguṇapaṭilābhassa pubbanimittānīti veditabbā.",
  "atk-s0511a2:206": "Atha dīpaṅkarakumāro mahatiyā sampattiyā paricāriyamāno anukkamena bhaddaṁ yobbanaṁ patvā tiṇṇaṁ utūnaṁ anucchavikesu tīsu pāsādesu devalokasiriṁ viya rajjasirimanubhavanto uyyānakīḷāya gamanasamaye anukkamena jiṇṇabyādhimatasaṅkhāte tayo devadūte disvā sañjātasaṁvego nivattitvā sudassananagarasadisavibhavasobhaṁ rammavatī nāma nagaraṁ pāvisi. Nagaraṁ pavisitvā puna catutthavāre hatthācariyaṁ pakkosāpetvā etadavoca – ‘‘ahaṁ, tāta, uyyānadassanatthāya nikkhamissāmi hatthiyānāni kappāpehī’’ti. So ‘‘sādhu, devā’’ti paṭisuṇitvā caturāsītihatthisahassāni kappāpesi. Atha vissakammo nāma devaputto bodhisattaṁ nānāvirāgavasananivāsanaṁ āmukkamuttāhārakeyūraṁ ruciranavakanakakaṭakamakuṭakuṇḍaladharaṁ paramasurabhikusumamālasamalaṅkatasiroruhaṁ samalaṅkari kira. Atha dīpaṅkarakumāro devakumāro viya caturāsītiyā hatthisahassehi parivuto hatthikkhandhavaragato mahatā balakāyena parivuto ratijananaṁ uyyānaṁ pavisitvā hatthikkhandhato oruyha taṁ uyyānamanusañcaritvā paramaruciradassane sakahadayasītale silātale nisīditvā pabbajjāya cittaṁ uppādesi . Taṅkhaṇaññeva suddhāvāsakhīṇāsavo mahābrahmā aṭṭha samaṇaparikkhāre ādāya mahāpurisassa cakkhupathe pāturahosi.",
  "atk-s0511a2:207": "Mahāpuriso taṁ disvā – ‘‘kimida’’nti pucchitvā, ‘‘samaṇaparikkhāro’’ti sutvā alaṅkārabhaṇḍaṁ omuñcitvā pasādhanabhaṇḍāgārikassa hatthe datvā maṅgalakhaggamādāya saddhiṁ makuṭena kese chinditvā antalikkhe ākāse ukkhipi. Atha sakko devarājā suvaṇṇacaṅkoṭakena taṁ kesamakuṭaṁ ādāya sinerumuddhani tiyojanappamāṇaṁ indanīlamaṇimayaṁ makuṭacetiyaṁ nāma akāsi. Atha mahāpuriso devadattiyaṁ arahattadhajaṁ kāsāvaṁ paridahitvā sāṭakayugaṁ ākāse khipi. Taṁ brahmā paṭiggahetvā brahmaloke dvādasayojanikaṁ sabbaratanamayaṁ cetiyamakāsi. Dīpaṅkarakumāraṁ pana pabbajantaṁ ekā purisakoṭi anupabbaji. Tāya pana parisāya parivuto bodhisatto dasa māse padhānacariyaṁ acari. Atha visākhapuṇṇamāya aññataraṁ nagaraṁ piṇḍāya pāvisi.",
  "atk-s0511a2:208": "Tasmiṁ kira nagare taṁdivasaṁ devatānaṁ balikaraṇatthāya nirudakapāyāsaṁ paciṁsu. Tassa pana mahāsattassa saparisassa piṇḍāya paviṭṭhassa manussā adaṁsu. Taṁ kira sabbesaṁ koṭisaṅkhyāyānaṁ bhikkhūnaṁ pariyattaṁ ahosi. Mahāpurisassa pana patte devatā dibbojaṁ pakkhipiṁsu. Taṁ paribhuñjitvā tattheva sālavane divāvihāraṁ vītināmetvā sāyanhasamaye paṭisallānā vuṭṭhāya gaṇaṁ vissajjetvā sunandena nāmājīvakena dinnā aṭṭha tiṇamuṭṭhiyo gahetvā pipphalibodhirukkhamūlaṁ gantvā tiṇasantharaṁ santharitvā navutihatthaṁ bodhikkhandhaṁ piṭṭhito katvā pallaṅkaṁ ābhujitvā caturaṅgavīriyaṁ adhiṭṭhahitvā bodhirukkhamūle nisīdi.",
  "atk-s0511a2:209": "Tato mārabalaṁ vidhamitvā rattiyā paṭhamayāme pubbenivāsaṁ anussaritvā majjhimayāme dibbacakkhuṁ visodhetvā pacchimayāme anulomapaṭilomavasena paccayākāraṁ sammasitvā ānāpānacatutthajjhānaṁ samāpajjitvā tato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṁ vipassanaṁ vaḍḍhetvā aruṇodaye ariyamaggena sakalabuddhaguṇe paṭivijjhitvā buddhasīhanādaṁ naditvā sattasattāhaṁ bodhisamīpeyeva vītināmetvā brahmuno dhammadesanaṁ paṭiññāya sunandārāme dhammacakkaṁ pavattetvā koṭisatānaṁ devamanussānaṁ dhammāmataṁ pāyetvā catuddīpikamahāmegho viya dhammavassaṁ vassento mahājanassa bandhanamokkhaṁ karonto janapadacārikaṁ vicari.",
  "atk-s0511a2:210": "Tadā kira sumedhapaṇḍito samāpattisukhena vītināmento neva pathavikampanamaddasa na tāni nimittāni. Tena vuttaṁ –",
  "atk-s0511a2:211": "34.",
  "atk-s0511a2:212": " ‘‘Evaṁ me siddhippattassa, vasībhūtassa sāsane;",
  "atk-s0511a2:213": "Dīpaṅkaro nāma jino, uppajji lokanāyako.",
  "atk-s0511a2:214": "35.",
  "atk-s0511a2:215": " ‘‘Uppajjante ca jāyante, bujjhante dhammadesane;",
  "atk-s0511a2:216": "Caturo nimitte nāddasaṁ, jhānaratisamappito’’ti.",
  "atk-s0511a2:217": "Tattha evanti idāni vattabbaṁ nidasseti. Meti mama. Siddhippattassāti pañcābhiññāsiddhippattassa. Vasībhūtassāti bhūtavasissa, ciṇṇavasībhāvamupagatassāti attho. Sāsaneti vivekamānasānaṁ sāsane, anādaralakkhaṇe sāmivacanaṁ daṭṭhabbaṁ. Jinoti kilesārijayanena jino.",
  "atk-s0511a2:218": "Uppajjanteti paṭisandhiggahaṇe. Jāyanteti mātukucchito nikkhamane. Bujjhanteti anuttaraṁ sammāsambodhiṁ abhisambujjhante. Dhammadesaneti dhammacakkappavattane. Caturonimitteti cattāri nimittāni. Dīpaṅkarassa dasabalassa paṭisandhi-jāti-bodhi-dhammacakkappavattanesu catūsu ṭhānesu dasasahassilokadhātukampanādīni nimittānīti attho. Etthāha – tāni pana bahūni nimittāni, kasmā ‘‘caturo nimitte’’ti vuttaṁ, ayuttaṁ nanūti? Nāyuttaṁ, yadipi etāni bahūni nimittāni, catūsu ṭhānesu pana pavattattā ‘‘caturo nimitte’’ti vuttaṁ. Nāddasanti nāddasiṁ. Idāni tesaṁ catunnaṁ nimittānaṁ adassane kāraṇaṁ niddisanto ‘‘jhānaratisamappito’’ti āha. Jhānaratīti samāpattisukhassetaṁ adhivacanaṁ. Jhānaratiyā samappitattā samaṅgībhūtattā tāni nimittāni nāddasanti attho.",
  "atk-s0511a2:219": "Atha tasmiṁ kāle dīpaṅkaradasabalo catūhi khīṇāsavasatasahassehi parivuto anupubbena cārikaṁ caramāno paramarammaṁ rammaṁ nāma nagaraṁ patvā sudassanamahāvihāre paṭivasati. Rammanagaravāsino ‘‘dīpaṅkaro kira dasabalo anuttaraṁ sammāsambodhiṁ patvā pavattitavaradhammacakko anupubbena cārikaṁ caramāno rammanagaraṁ patvā sudassanamahāvihāre paṭivasatī’’ti sutvā sappiādīni bhesajjāni gahetvā bhuttapātarāsā suddhuttarāsaṅgā pupphadhūpagandhahatthā yena buddho tenupasaṅkamiṁsu, upasaṅkamitvā satthāraṁ vanditvā pupphādīhi pūjetvā ekamantaṁ nisīditvā atimadhuraṁ dhammakathaṁ sutvā svātanāya bhagavantaṁ nimantetvā uṭṭhāyāsanā dasabalaṁ padakkhiṇaṁ katvā pakkamiṁsu.",
  "atk-s0511a2:220": "Te punadivase asadisamahādānaṁ sajjetvā maṇḍapaṁ kāretvā vimalakomalehi nīluppalehi chādetvā catujjātigandhena paribhaṇḍaṁ kāretvā lājapañcamāni surabhikusumāni vikiritvā maṇḍapassa catūsu koṇesu sītalamadhuravāripuṇṇā cāṭiyo ṭhapetvā kadalipaṇṇehi pidahitvā maṇḍapopari jayasumanakusumasadisaṁ paramaruciradassanaṁ celavitānaṁ bandhitvā suvaṇṇamaṇirajatatārakāhi racayitvā tattha gandhadāmapupphadāmapattadāmaratanadāmāni olambetvā dhūpehi duddinaṁ katvā sakalañca taṁ rammaṁ rammanagaraṁ sammaṭṭhaṁ saphalakadaliyo ca pupphasamalaṅkate puṇṇaghaṭe ca ṭhapāpetvā nānāvirāgā dhajapaṭākāyo ca samussāpetvā mahāvīthiyā ubhosu passesu sāṇipākārehi parikkhipitvā dīpaṅkaradasabalassa āgamanamaggaṁ alaṅkarontā udakaparibhinnaṭṭhānesu paṁsuṁ pakkhipitvā cikkhallakampi pathaviṁ asamaṁ samaṁ katvā muttāsadisāhi vālukāhi ākiranti, lājapañcamehi ca pupphehi ākiranti, saphalakadalikamuke ca patiṭṭhāpenti.",
  "atk-s0511a2:221": "Atha tasmiṁ kāle sumedhatāpaso attano assamapadato uggantvā rammanagaravāsīnaṁ tesaṁ manussānaṁ uparibhāgena ākāsena gacchanto te haṭṭhapahaṭṭhe maggaṁ sodhente ca alaṅkaronte ca disvā – ‘‘kiṁ nu kho kāraṇa’’nti cintetvā sabbesaṁ passantānaññeva ākāsato oruyha ekamante ṭhatvā te manusse pucchi – ‘‘ambho! Kassatthāya tumhe imaṁ maggaṁ sodhethā’’ti? Tena vuttaṁ –",
  "atk-s0511a2:222": "36.",
  "atk-s0511a2:223": " ‘‘Paccantadesavisaye, nimantetvā tathāgataṁ;",
  "atk-s0511a2:224": "Tassa āgamanaṁ maggaṁ, sodhenti tuṭṭhamānasā.",
  "atk-s0511a2:225": "37.",
  "atk-s0511a2:226": " ‘‘Ahaṁ tena samayena, nikkhamitvā sakassamā;",
  "atk-s0511a2:227": "Dhunanto vākacīrāni, gacchāmi ambare tadā.",
  "atk-s0511a2:228": "38.",
  "atk-s0511a2:229": " ‘‘Vedajātaṁ janaṁ disvā, tuṭṭhahaṭṭhaṁ pamoditaṁ;",
  "atk-s0511a2:230": "Orohitvāna gaganā, manusse pucchi tāvade.",
  "atk-s0511a2:231": "39.",
  "atk-s0511a2:232": " ‘‘Tuṭṭhahaṭṭho pamudito, vedajāto mahājano;",
  "atk-s0511a2:233": "Kassa sodhīyati maggo, añjasaṁ vaṭumāyana’’nti.",
  "atk-s0511a2:234": "Tattha paccantadesavisayeti majjhimadesasseva ekapasse paccantadesasaññite janapade. Tassa āgamanaṁ magganti tena āgantabbaṁ magganti attho. Ahaṁ tena samayenāti ahaṁ tasmiṁ samaye, bhummatthe cetaṁ karaṇavacanaṁ daṭṭhabbaṁ. Sakassamāti attano assamapadato nikkhamitvā. Dhunantoti odhunanto. ‘‘Tena samayena’’ ca, ‘‘tadā’’ cāti imesaṁ dvinnaṁ padānaṁ ekatthattā purimassa nikkhamanakiriyāya pacchimassa ca gamanakiriyāya saddhiṁ sambandho veditabbo, itarathā punaruttidosā na muccati. Tadāti tasmiṁ samaye.",
  "atk-s0511a2:235": "Vedajātanti sañjātasomanassaṁ. Tuṭṭhahaṭṭhaṁ pamoditanti imāni tīṇi padāni aññamaññavevacanāni aññamaññassa atthadīpanāni. Atha vā sukhena tuṭṭhaṁ, pītiyā haṭṭhaṁ, pāmojjena pamuditaṁ. Orohitvānāti otaritvā. Manusse pucchīti mānuse pucchi. Ayameva vā pāṭho. Tāvadeti tadā, taṅkhaṇeyevāti attho. Idāni pucchitamatthaṁ dassentena ‘‘tuṭṭhahaṭṭho pamudito’’tiādi vuttaṁ. Tattha ayaṁ mahājano tuṭṭhahaṭṭho pamoditahadayo hutvā maggaṁ sodheti, kiṁ kāraṇā sodheti, kassatthāya vā sodhetīti? Evaṁ ‘‘sodheti’’ saddaṁ āharitvā attho daṭṭhabbo, itarathā na yujjati. Sodhīyatīti suddhabhāvo karīyati. Maggo añjasaṁ vaṭumāyananti maggassevetāni vevacanāni.",
  "atk-s0511a2:236": "Evaṁ tena sumedhatāpasena puṭṭhā te manussā āhaṁsu – ‘‘bhante sumedha, kiṁ na jānātha dīpaṅkaro nāma buddho anuttaraṁ sammāsambodhiṁ patvā pavattitavaradhammacakko janapadacārikaṁ caramāno anukkamena amhākaṁ nagaraṁ patvā sudassanamahāvihāre paṭivasati, mayaṁ taṁ bhagavantaṁ nimantayitvā tasseva buddhassa bhagavato āgamanamaggaṁ sodhemā’’ti. Tato taṁ sutvā sumedhapaṇḍito cintesi – ‘‘buddhoti kho panesa ghosopi dullabho, pageva buddhuppādo, tena hi mayāpi imehi manussehi saddhiṁ dasabalassa āgamanamaggaṁ sodhetuṁ vaṭṭatī’’ti. So te manusse āha – ‘‘sace, bho, tumhe imaṁ maggaṁ buddhassa sodhetha, mayhampi ekaṁ okāsaṁ detha, ahampi tumhehi saddhiṁ buddhassa maggaṁ sodhessāmī’’ti. Tato te ‘‘sādhū’’ti sampaṭicchitvā – ‘‘ayaṁ sumedhapaṇḍito mahiddhiko mahānubhāvo’’ti jānamānā dubbisodhanaṁ udakasambhinnaṁ ativiya visamaṁ ekaṁ okāsaṁ sallakkhetvā – ‘‘imaṁ okāsaṁ tumhe sodhetha alaṅkarotha cā’’ti adaṁsu. Tato sumedhapaṇḍito buddhārammaṇaṁ pītiṁ uppādetvā cintesi – ‘‘ahaṁ pana imaṁ okāsaṁ iddhiyā paramadassanīyaṁ kātuṁ pahomi, evaṁ kate pana maṁ na paritosessati. Ajja pana mayā kāyaveyyāvaccaṁ kātuṁ vaṭṭatī’’ti paṁsuṁ āharitvā taṁ padesaṁ pūreti.",
  "atk-s0511a2:237": "Tassa pana tasmiṁ padese asodhite vippakateyeva rammanagaravāsino manussā bhagavato kālamārocesuṁ – ‘‘niṭṭhitaṁ, bhante, bhatta’’nti. Evaṁ tehi kāle ārocite dasabalo jayasumanakusumasadisavaṇṇaṁ dupaṭṭacīvaraṁ timaṇḍalaṁ paṭicchādetvā nivāsetvā tassupari suvaṇṇapāmaṅgena jayasumanakusumakalāpaṁ parikkhipanto viya vijjulatāsassirikaṁ kāyabandhanaṁ bandhitvā kanakagirisikharamatthake lākhārasaṁ parisiñcanto viya suvaṇṇacetiyaṁ pavāḷajālena parikkhipanto viya ca suvaṇṇagghikaṁ rattakambalena paṭimuñcanto viya ca saradasamayarajanikaraṁ rattavalāhakena paṭicchādento viya ca lākhārasena tintakiṁsukakusumasadisavaṇṇaṁ rattavarapaṁsukūlacīvaraṁ pārupitvā gandhakuṭidvārato kañcanaguhato sīho viya nikkhamitvā gandhakuṭipamukhe aṭṭhāsi. Atha sabbe bhikkhū attano attano pattacīvaramādāya bhagavantaṁ parivārayiṁsu. Te pana parivāretvā ṭhitā bhikkhū evarūpā ahesuṁ –",
  "atk-s0511a2:238": "‘‘Appicchā pana santuṭṭhā, vattāro vacanakkhamā;",
  "atk-s0511a2:239": "Pavivittā asaṁsaṭṭhā, vinītā pāpagarahino.",
  "atk-s0511a2:240": "‘‘Sabbepi sīlasampannā, samādhijjhānakovidā;",
  "atk-s0511a2:241": "Paññāvimuttisampannā, tipañcacaraṇāyutā.",
  "atk-s0511a2:242": "‘‘Khīṇāsavā vasippattā, iddhimanto yasassino;",
  "atk-s0511a2:243": "Santindriyā damappattā, suddhā khīṇapunabbhavā’’ti.",
  "atk-s0511a2:244": "Iti bhagavā sayaṁ vītarāgo vītarāgehi vītadoso vītadosehi vītamoho vītamohehi parivuto ativiya virocittha. Atha satthā mahānubhāvānaṁ khīṇāsavānaṁ chaḷabhiññānaṁ catūhi satasahassehi parivuto marugaṇaparivuto dasasatanayano viya brahmagaṇaparivuto hāritamahābrahmā viya ca aparimitasamayasamupacitakusalabalajanitāya anopamāya buddhalīḷāya tārāgaṇaparivuto saradasamayarajanikaro viya ca gaganatalaṁ taṁ maggaṁ alaṅkatapaṭiyattaṁ paṭipajji.",
  "atk-s0511a2:245": "‘‘Suvaṇṇavaṇṇāya pabhāya dhīro, suvaṇṇavaṇṇe kira maggarukkhe;",
  "atk-s0511a2:246": "Suvaṇṇavaṇṇe kusume karonto, suvaṇṇavaṇṇo paṭipajji maggaṁ’’.",
  "atk-s0511a2:247": "Sumedhatāpasopi tena alaṅkatapaṭiyattena maggena āgacchantassa dīpaṅkarassa bhagavato dvattiṁsamahāpurisalakkhaṇapaṭimaṇḍitaṁ asītiyā anubyañjanehi anurañjitaṁ byāmappabhāya parikkhepaṁ sassirikaṁ indanīlamaṇisadisaṁ ākāse nānappakārā vijjulatā viya chabbaṇṇabuddharasmiyo vissajjentaṁ rūpasobhaggappattaṁ attabhāvaṁ akkhīni ummīletvā oloketvā – ‘‘ajja mayā dasabalassa jīvitapariccāgaṁ kātuṁ vaṭṭatī’’ti, ‘‘mā bhagavā kalale akkami, maṇimayaphalakasetuṁ akkamanto viya saddhiṁ catūhi khīṇāsavasatasahassehi mama piṭṭhiṁ akkamanto gacchatu, taṁ me bhavissati dīgharattaṁ hitāya sukhāyā’’ti kese mocetvā ajinajaṭāvākacīrāni kāḷavaṇṇe kalale pattharitvā tattheva kalalapiṭṭhe nipajji. Tena vuttaṁ –",
  "atk-s0511a2:248": "40.",
  "atk-s0511a2:249": " ‘‘Te me puṭṭhā viyākaṁsu, buddho loke anuttaro;",
  "atk-s0511a2:250": "Dīpaṅkaro nāma jino, uppajji lokanāyako;",
  "atk-s0511a2:251": "Tassa sodhīyati maggo, añjasaṁ vaṭumāyanaṁ.",
  "atk-s0511a2:252": "41.",
  "atk-s0511a2:253": " ‘‘Buddhoti vacanaṁ sutvāna, pīti uppajji tāvade;",
  "atk-s0511a2:254": "Buddho buddhoti kathayanto, somanassaṁ pavedayiṁ.",
  "atk-s0511a2:255": "42.",
  "atk-s0511a2:256": " ‘‘Tattha ṭhatvā vicintesiṁ, tuṭṭho saṁviggamānaso;",
  "atk-s0511a2:257": "Idha bījāni ropissaṁ, khaṇo ve mā upaccagā.",
  "atk-s0511a2:258": "43.",
  "atk-s0511a2:259": " ‘‘Yadi buddhassa sodhetha, ekokāsaṁ dadātha me;",
  "atk-s0511a2:260": "Ahampi sodhayissāmi, añjasaṁ vaṭumāyanaṁ.",
  "atk-s0511a2:261": "44.",
  "atk-s0511a2:262": " ‘‘Adaṁsu te mamokāsaṁ, sodhetuṁ añjasaṁ tadā;",
  "atk-s0511a2:263": "Buddho buddhoti cintento, maggaṁ sodhemahaṁ tadā.",
  "atk-s0511a2:264": "45.",
  "atk-s0511a2:265": " ‘‘Aniṭṭhite mamokāse, dīpaṅkaro mahāmuni;",
  "atk-s0511a2:266": "Catūhi satasahassehi, chaḷabhiññehi tādihi;",
  "atk-s0511a2:267": "Khīṇāsavehi vimalehi, paṭipajji añjasaṁ jino.",
  "atk-s0511a2:268": "46.",
  "atk-s0511a2:269": " ‘‘Paccuggamanā vattanti, vajjanti bheriyo bahū;",
  "atk-s0511a2:270": "Āmoditā naramarū, sādhukāraṁ pavattayuṁ.",
  "atk-s0511a2:271": "47.",
  "atk-s0511a2:272": " ‘‘Devā manusse passanti, manussāpi ca devatā;",
  "atk-s0511a2:273": "Ubhopi te pañjalikā, anuyanti tathāgataṁ.",
  "atk-s0511a2:274": "48.",
  "atk-s0511a2:275": " ‘‘Devā dibbehi turiyehi, manussā mānusehi ca;",
  "atk-s0511a2:276": "Ubhopi te vajjayantā, anuyanti tathāgataṁ.",
  "atk-s0511a2:277": "49.",
  "atk-s0511a2:278": " ‘‘Dibbaṁ mandāravaṁ pupphaṁ, padumaṁ pārichattakaṁ;",
  "atk-s0511a2:279": "Disodisaṁ okiranti, ākāsanabhagatā marū.",
  "atk-s0511a2:280": "50.",
  "atk-s0511a2:281": " ‘‘Dibbaṁ candanacuṇṇañca, varagandhañca kevalaṁ;",
  "atk-s0511a2:282": "Disodisaṁ okiranti, ākāsanabhagatā marū.",
  "atk-s0511a2:283": "51.",
  "atk-s0511a2:284": " ‘‘Campakaṁ saralaṁ nīpaṁ, nāgapunnāgaketalaṁ;",
  "atk-s0511a2:285": "Disodisaṁ ukkhipanti, bhūmitalagatā narā.",
  "atk-s0511a2:286": "52.",
  "atk-s0511a2:287": " ‘‘Kese muñcitvāhaṁ tattha, vākacīrañca cammakaṁ;",
  "atk-s0511a2:288": "Kalale pattharitvāna, avakujjo nipajjahaṁ.",
  "atk-s0511a2:289": "53.",
  "atk-s0511a2:290": " ‘‘Akkamitvāna maṁ buddho, saha sissehi gacchatu;",
  "atk-s0511a2:291": "Mā naṁ kalale akkamittha, hitāya me bhavissatī’’ti.",
  "atk-s0511a2:292": "Tattha viyākaṁsūti byākariṁsu. ‘‘Dīpaṅkaro nāma jino, tassa sodhīyati patho’’tipi pāṭho. Somanassaṁ pavedayinti somanassamanubhavinti attho. Tattha ṭhatvāti yasmiṁ padese ākāsato otari, tattheva ṭhatvā. Saṁviggamānasoti pītivimhitamānaso. Idhāti imasmiṁ dīpaṅkare puññakkhette. Bījānīti kusalabījāni. Ropissanti ropissāmi. Khaṇoti aṭṭhakkhaṇavirahito navamo khaṇasannipāto. Atidullabho so mayā paṭiladdho. Veti nipātamattaṁ. Mā upaccagāti so mā accagamā, mā atikkamīti attho. Dadāthāti detha. Teti ye me puṭṭhā manussā, teti attho. Sodhemahaṁ tadāti sodhemi ahaṁ tadā. Aniṭṭhiteti apariyosite vippakate. Khīṇāsavehīti ettha cattāro āsavā – kāmāsavo, bhavāsavo, diṭṭhāsavo, avijjāsavoti (cūḷani. jatukaṇṇimāṇavapucchāniddesa 69) ime cattāro āsavā yesaṁ khīṇā pahīnā samucchinnā paṭippassaddhā abhabbuppattikā ñāṇagginā daḍḍhā, te khīṇāsavā, tehi khīṇāsavehi. Khīṇāsavattāyeva vimalehi.",
  "atk-s0511a2:293": "Devā manusse passantīti ettha devānaṁ manussadassane vattabbaṁ natthi, pakatidassanavasena pana yathā manussā idha ṭhatvā passanti, evaṁ devāpi manusse passantīti attho. Devatāti deve. Ubhopīti ubho devamanussā. Pañjalikāti katapañjalikā, ubhopi hatthe sirasi patiṭṭhāpetvāti attho. Anuyanti tathāgatanti tathāgatassa pacchato yanti, anuyoge sati sāmiatthe upayogavacanaṁ hotīti lakkhaṇaṁ. Tena vuttaṁ ‘‘anuyanti tathāgata’’nti. Vajjayantāti vādentā.",
  "atk-s0511a2:294": "Mandāravanti mandāravapupphaṁ. Disodisanti disato disato. Okirantīti avakiranti. Ākāsanabhagatāti ākāsasaṅkhāte nabhasi gatā. Atha vā ākāsaṁ gatā saggagatāva. ‘‘Nabho’’ti hi saggo vuccati. Marūti amarā. Saralanti saralatarukusumaṁ. Nīpanti kadambapupphaṁ. Nāgapunnāgaketakanti nāgapunnāgaketakapupphāni ca. Bhūmitalagatāti bhūmigatā.",
  "atk-s0511a2:295": "Kesemuñcitvāhanti ahaṁ kese baddhā kalāpakuṭilajaṭā muñcitvā, vippakiritvāti attho. Tatthāti mayhaṁ dinne okāse. Cammakanti cammakkhaṇḍaṁ. Kalaleti cikkhallakaddame. Avakujjoti adhomukho hutvā. Nipajjahanti nipajjiṁ ahaṁ. Mā nanti ettha māti paṭisedhatthe nipāto. Nanti padapūraṇatthe nipāto, buddho kalale mā akkamitthāti attho. Hitāya me bhavissatīti taṁ kalale anakkamanaṁ dīgharattaṁ mama hitatthāya bhavissatīti. ‘‘Sukhāya me bhavissatī’’tipi pāṭho.",
  "atk-s0511a2:296": "Tato sumedhapaṇḍito kalalapiṭṭhe nipanno evaṁ cintesi – ‘‘sacāhaṁ iccheyyaṁ sabbakilese jhāpetvā saṅghanavako hutvā rammanagaraṁ paviseyyaṁ, aññātakavesena pana me kilese jhāpetvā nibbānappattiyā kiccaṁ natthi, yaṁnūnāhaṁ dīpaṅkaradasabalo viya paramābhisambodhiṁ patvā dhammanāvaṁ āropetvā mahājanaṁ saṁsārasāgarā uttāretvā pacchā parinibbāyeyyaṁ, idaṁ me patirūpa’’nti. Tato aṭṭha dhamme samodhānetvā buddhabhāvāya abhinīhāraṁ katvā nipajji. Tena vuttaṁ –",
  "atk-s0511a2:297": "54.",
  "atk-s0511a2:298": " ‘‘Pathaviyaṁ nipannassa, evaṁ me āsi cetaso;",
  "atk-s0511a2:299": "Icchamāno ahaṁ ajja, kilese jhāpaye mama.",
  "atk-s0511a2:300": "55.",
  "atk-s0511a2:301": " ‘‘Kiṁ me aññātavesena, dhammaṁ sacchikatenidha;",
  "atk-s0511a2:302": "Sabbaññutaṁ pāpuṇitvā, buddho hessaṁ sadevake.",
  "atk-s0511a2:303": "56.",
  "atk-s0511a2:304": " ‘‘Kiṁ me ekena tiṇṇena, purisena thāmadassinā;",
  "atk-s0511a2:305": "Sabbaññutaṁ pāpuṇitvā, santāressaṁ sadevakaṁ.",
  "atk-s0511a2:306": "57.",
  "atk-s0511a2:307": " ‘‘Iminā me adhikārena, katena purisuttame;",
  "atk-s0511a2:308": "Sabbaññutaṁ pāpuṇitvā, tāremi janataṁ bahuṁ.",
  "atk-s0511a2:309": "58.",
  "atk-s0511a2:310": " ‘‘Saṁsārasotaṁ chinditvā, viddhaṁsetvā tayo bhave;",
  "atk-s0511a2:311": "Dhammanāvaṁ samāruyha, santāressaṁ sadevaka’’nti.",
  "atk-s0511a2:312": "Tattha pathaviyaṁ nipannassāti puthaviyā nipannassa. Ayameva vā pāṭho. Cetasoti cetaso parivitakko ahosīti attho. ‘‘Evaṁ me āsi cetanā’’tipi pāṭho. Icchamānoti ākaṅkhamāno. Kileseti kilissanti upatāpentīti kilesā, rāgādayo dasa. Jhāpayeti jhāpeyyaṁ, mama kilese jhāpaye ahanti attho.",
  "atk-s0511a2:313": "Kinti paṭikkhepavacanaṁ. Aññātavesenāti apākaṭavesena, aviññātena paṭicchannena. Idha pana bhikkhū viya āsavakkhayaṁ katvā kiṁ, buddhakare dhamme pūretvā paṭisandhijātibodhidhammacakkappavattanesu mahāpathavikampanaṁ katvā buddho bodhetā, tiṇṇo tāretā, mutto mocetā bhaveyyanti adhippāyo. Sadevaketi sadevake loke.",
  "atk-s0511a2:314": "Thāmadassināti attano thāmabalaṁ passamānena. Santāressanti santāressāmi. Sadevakanti sadevakaṁ sattanikāyaṁ, sadevakaṁ lokaṁ vā. Adhikārenāti adhivisiṭṭhena kārena, buddhassa mama jīvitaṁ pariccajitvā kalalapiṭṭhe sayanenādhikārenāti attho.",
  "atk-s0511a2:315": "Saṁsārasotanti kammakilesavasena yonigativiññāṇaṭṭhitinavasattāvāsesu ito cito ca saṁsaraṇaṁ saṁsāro. Yathāha –",
  "atk-s0511a2:316": "‘‘Khandhānañca paṭipāṭi, dhātuāyatanānañca;",
  "atk-s0511a2:317": "Abbocchinnaṁ vattamānā, saṁsāroti pavuccatī’’ti. (visuddhi. 2.619; dī. ni. aṭṭha. 2.95 apasādanāvaṇṇanā; saṁ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhāpadaniddesa; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; cūḷani. aṭṭha. 6; paṭi. ma. aṭṭha. 2.1.117);",
  "atk-s0511a2:318": "Saṁsāro ca so sotaṁ ceti saṁsārasotaṁ, taṁ saṁsārasotaṁ. Atha vā saṁsārassa sotaṁ saṁsārasotaṁ, saṁsārakāraṇaṁ taṇhāsotaṁ chinditvāti attho. Tayo bhaveti kāmarūpārūpabhave. Tibhavanibbattakakammakilesā tayo bhavāti adhippetā. Dhammanāvanti ariyaṁ aṭṭhaṅgikaṁ maggaṁ. So hi caturoghuttaraṇaṭṭhena ‘‘dhammanāvā’’ti vuccati. Samāruyhāti āruyha. Santāressanti santāressāmi. Yasmā pana buddhattaṁ patthentassa –",
  "atk-s0511a2:319": "59.",
  "atk-s0511a2:320": " ‘‘Manussattaṁ liṅgasampatti, hetu satthāradassanaṁ;",
  "atk-s0511a2:321": "Pabbajjā guṇasampatti, adhikāro ca chandatā;",
  "atk-s0511a2:322": "Aṭṭhadhammasamodhānā, abhinīhāro samijjhati’’.",
  "atk-s0511a2:323": "Tattha manussattanti manussattabhāveyeva ṭhatvā buddhattaṁ patthentassa patthanā samijjhati, na nāgajātiādīsu ṭhitānaṁ. Kasmāti ce? Ahetukabhāvato.",
  "atk-s0511a2:324": "Liṅgasampattīti manussattabhāve vattamānassāpi purisaliṅge ṭhitasseva patthanā samijjhati, na itthiyā vā paṇḍakanapuṁsakaubhatobyañjanakānaṁ vā samijjhati . Kasmāti ce? Lakkhaṇapāripūriyā abhāvato. Vuttañhetaṁ – ‘‘aṭṭhānametaṁ, bhikkhave, anavakāso, yaṁ itthī arahaṁ assa sammāsambuddho’’ti (ma. ni. 3.130; a. ni. 1.279; vibha. 809) vitthāro. Tasmā itthiliṅge ṭhitassa manussajātikassāpi patthanā na samijjhati.",
  "atk-s0511a2:325": "Hetūti purisassāpi tasmiṁ attabhāve arahattappattiyā hetusampannasseva patthanā samijjhati, no itarassa.",
  "atk-s0511a2:326": "Satthāradassananti sace jīvamānakabuddhasseva santike pattheti patthanā samijjhati. Parinibbute bhagavati cetiyassa santike vā bodhirukkhamūle vā paṭimāya vā paccekabuddhabuddhasāvakānaṁ vā santike patthanā na samijjhati. Kasmā? Bhabbābhabbake ñatvā kammavipākaparicchedakañāṇena paricchinditvā byākātuṁ asamatthattā. Tasmā buddhassa santikeyeva patthanā samijjhati.",
  "atk-s0511a2:327": "Pabbajjāti buddhassa bhagavato santike patthentassāpi kammakiriyavādīsu tāpasesu vā bhikkhūsu vā pabbajitasseva patthanā samijjhati, no gihiliṅge ṭhitassa. Kasmā? Pabbajitāyeva hi bodhisattā sambodhiṁ adhigacchanti, na gahaṭṭhā. Tasmā ādimhi paṇidhānakālepi pabbajiteneva bhavitabbaṁ.",
  "atk-s0511a2:328": "Guṇasampattīti pabbajitassāpi aṭṭhasamāpattilābhino pañcābhiññasseva samijjhati, na pana imāya guṇasampattiyā virahitassa. Kasmā? Nigguṇassa tadabhāvato.",
  "atk-s0511a2:329": "Adhikāroti guṇasampannenāpi yena attano jīvitaṁ buddhānaṁ pariccattaṁ hoti, tassa iminā adhikārena sampannasseva samijjhati, na itarassa.",
  "atk-s0511a2:330": "Chandatāti abhinīhārasampannassāpi yassa buddhakārakadhammānaṁ atthāya mahanto chando vāyāmo ca ussāho ca pariyeṭṭhi ca, tasseva samijjhati, na itarassa. Tatridaṁ chandamahantatāya opammaṁ – sace hi evamassa, ‘‘yo pana sakalacakkavāḷagabbhaṁ ekodakībhūtaṁ attano bāhubalena uttaritvā pāraṁ gantuṁ samattho, so buddhattaṁ pāpuṇāti. Yo panimaṁ attano dukkaraṁ na maññati ‘ahaṁ imaṁ uttaritvā pāraṁ gamissāmī’’’ti evaṁ mahatā chandena ussāhena samannāgato hoti, tassa patthanā samijjhati, na itarassa (su. ni. aṭṭha. 1.khaggavisāṇasuttavaṇṇanā; apa. aṭṭha. 1.dūrenidāna, sumedhakathā; cariyā. aṭṭha. pakiṇṇakakathā).",
  "atk-s0511a2:331": "Sumedhapaṇḍito pana ime aṭṭha dhamme samodhānetvāva buddhabhāvāya abhinīhāraṁ katvā nipajji. Dīpaṅkaropi bhagavā āgantvā sumedhapaṇḍitassa sīsabhāge ṭhatvā kalalapiṭṭhe nipannaṁ sumedhatāpasaṁ disvā – ‘‘ayaṁ tāpaso buddhattāya abhinīhāraṁ katvā nipanno, ijjhissati nu kho etassa patthanā, udāhu no’’ti anāgataṁsañāṇaṁ pesetvā upadhārento – ‘‘ito kappasatasahassādhikāni cattāri asaṅkhyeyyāni atikkamitvā gotamo nāma buddho bhavissatī’’ti ñatvā ṭhitakova parisamajjhe byākāsi – ‘‘passatha no, tumhe bhikkhave, imaṁ uggatapaṁ tāpasaṁ kalalapiṭṭhe nipanna’’nti. ‘‘Evaṁ, bhante’’ti. Ayaṁ buddhattāya abhinīhāraṁ katvā nipanno, samijjhissati imassa tāpasassa patthanā, ayañhi ito kappasatasahassādhikānaṁ catunnaṁ asaṅkhyeyyānaṁ matthake gotamo nāma buddho loke bhavissati. Tasmiṁ panassa attabhāve kapilavatthu nāma nagaraṁ nivāso bhavissati, mahāmāyā nāma devī mātā, suddhodano nāma rājā pitā, upatisso ca kolito ca dve aggasāvakā, ānando nāma upaṭṭhāko, khemā ca uppalavaṇṇā ca dve aggasāvikā bhavissanti . Ayaṁ paripakkañāṇo hutvā mahābhinikkhamanaṁ nikkhamitvā mahāpadhānaṁ padahitvā nigrodhamūle sujātāya nāma kumāriyā dinnaṁ pāyāsaṁ paṭiggahetvā nerañjarāya tīre paribhuñjitvā bodhimaṇḍaṁ āruyha assattharukkhamūle abhisambujjhissatīti. Tena vuttaṁ –",
  "atk-s0511a2:332": "60.",
  "atk-s0511a2:333": " ‘‘Dīpaṅkaro lokavidū, āhutīnaṁ paṭiggaho;",
  "atk-s0511a2:334": "Ussīsake maṁ ṭhatvāna, idaṁ vacanamabravi.",
  "atk-s0511a2:335": "61.",
  "atk-s0511a2:336": " ‘‘Passatha imaṁ tāpasaṁ, jaṭilaṁ uggatāpanaṁ;",
  "atk-s0511a2:337": "Aparimeyyito kappe, buddho loke bhavissati.",
  "atk-s0511a2:338": "62.",
  "atk-s0511a2:339": " ‘‘Ahū kapilavhayā rammā, nikkhamitvā tathāgato;",
  "atk-s0511a2:340": "Padhānaṁ padahitvāna, katvā dukkarakārikaṁ.",
  "atk-s0511a2:341": "63.",
  "atk-s0511a2:342": " ‘‘Ajapālarukkhamūlasmiṁ, nisīditvā tathāgato;",
  "atk-s0511a2:343": "Tattha pāyāsaṁ paggayha, nerañjaramupehiti.",
  "atk-s0511a2:344": "64.",
  "atk-s0511a2:345": " ‘‘Nerañjarāya tīramhi, pāyāsaṁ ada so jino;",
  "atk-s0511a2:346": "Paṭiyattavaramaggena, bodhimūlamupehiti.",
  "atk-s0511a2:347": "65.",
  "atk-s0511a2:348": " ‘‘Tato padakkhiṇaṁ katvā, bodhimaṇḍaṁ anuttaro;",
  "atk-s0511a2:349": "Assattharukkhamūlamhi, bujjhissati mahāyaso.",
  "atk-s0511a2:350": "66.",
  "atk-s0511a2:351": " ‘‘Imassa janikā mātā, māyā nāma bhavissati;",
  "atk-s0511a2:352": "Pitā suddhodano nāma, ayaṁ hessati gotamo.",
  "atk-s0511a2:353": "67.",
  "atk-s0511a2:354": " ‘‘Anāsavā vītarāgā, santacittā samāhitā;",
  "atk-s0511a2:355": "Kolito upatisso ca, aggā hessanti sāvakā;",
  "atk-s0511a2:356": "Ānando nāmupaṭṭhāko, upaṭṭhissatimaṁ jinaṁ.",
  "atk-s0511a2:357": "68.",
  "atk-s0511a2:358": " ‘‘Khemā uppalavaṇṇā ca, aggā hessanti sāvikā;",
  "atk-s0511a2:359": "Anāsavā vītarāgā, santacittā samāhitā.",
  "atk-s0511a2:360": "69.",
  "atk-s0511a2:361": " ‘‘Bodhi tassa bhagavato, assatthoti pavuccati;",
  "atk-s0511a2:362": "Citto ca hatthāḷavako, aggā hessantupaṭṭhakā;",
  "atk-s0511a2:363": "Uttarā nandamātā ca, aggā hessantupaṭṭhikā’’ti.",
  "atk-s0511a2:364": "Tattha lokavidūti sabbathā viditalokattā pana lokavidū. Bhagavā hi sabhāvato samudayato nirodhato nirodhūpāyatoti sabbathāpi lokaṁ avedi aññāsi paṭivijjhi. Tasmā lokavidūti vuccati. Yathāha –",
  "atk-s0511a2:365": "‘‘Tasmā have lokavidū sumedho, lokantagū vūsitabrahmacariyo;",
  "atk-s0511a2:366": "Lokassa antaṁ samitāvi ñatvā, nāsīsatī lokamimaṁ parañcā’’ti. (saṁ. ni. 1.107; a. ni. 4.46);",
  "atk-s0511a2:367": "Api ca tayo lokā – saṅkhāraloko, sattaloko, okāsalokoti. Tattha saṅkhāraloko nāma paṭiccasamuppannā pathaviādayo dhammā. Sattaloko nāma saññino asaññino nevasaññināsaññino ca sattā. Okāsaloko nāma sattānaṁ nivāsaṭṭhānaṁ. Ime pana tayopi lokā bhagavatā yathāsabhāvato viditā, tasmā lokavidūti vuccati. Āhutīnaṁ paṭiggahoti dānānaṁ paṭiggahetuṁ arahattā dakkhiṇeyyattā āhutīnaṁ paṭiggaho. Ussīsake maṁ ṭhatvānāti mama sīsasamīpe ṭhatvā. Idaṁ idāni vattabbaṁ vacanaṁ abravīti attho. Jaṭilanti jaṭā assa santīti jaṭilo, taṁ jaṭilaṁ. Uggatāpananti uggatāpasaṁ. Ahūti ahani, athāti attho. Ayameva vā pāṭho. Kapilavhayāti kapilaavhayā abhidhānā. Rammāti ramaṇīyato. Padhānanti vīriyaṁ. Ehitīti essati gamissati. Sesagāthāsu uttānamevāti.",
  "atk-s0511a2:368": "Tato sumedhapaṇḍito – ‘‘mayhaṁ kira patthanā samijjhissatī’’ti sañjātasomanasso ahosi. Mahājano dīpaṅkaradasabalassa vacanaṁ sutvā – ‘‘sumedhatāpaso kira buddhabījaṅkuro’’ti haṭṭhatuṭṭho ahosi. Evañcassa ahosi – ‘‘yathā nāma puriso nadiṁ taranto ujukena titthena tarituṁ asakkonto heṭṭhātitthena uttarati, evameva mayaṁ dīpaṅkaradasabalassa sāsane maggaphalaṁ alabhamānā anāgate yadā tvaṁ buddho bhavissasi, tadā tava sammukhā maggaphalaṁ sacchikātuṁ samatthā bhaveyyāmā’’ti patthanaṁ akaṁsu. Dīpaṅkaradasabalo bodhisattaṁ mahāsattaṁ pasaṁsitvā aṭṭhahi pupphamuṭṭhīhi pūjetvā padakkhiṇaṁ katvā pakkāmi. Tepi catusatasahassā khīṇāsavā bodhisattaṁ pupphehi ca gandhehi ca pūjetvā padakkhiṇaṁ katvā pakkamiṁsu. Devamanussā pana tatheva pūjetvā vanditvā pakkamiṁsu.",
  "atk-s0511a2:369": "Atha sabbalokamatidīpaṅkaro dīpaṅkaro bhagavā catūhi khīṇāsavasatasahassehi parivuto rammanagaravāsīhi pūjiyamāno devatāhi abhivandiyamāno sañjhāppabhānurañjitavarakanakagirisikharo viya jaṅgamamāno anekesu pāṭihāriyesu vattamānesu tena alaṅkatapaṭiyattena maggena gantvā nānāsurabhikusumagandhavāsitaṁ cuṇṇasammodagandhaṁ samussitadhajapaṭākaṁ gandhānubaddhahadayehi bhamaragaṇehi gumbagumbāyamānaṁ dhūpandhakāraṁ amarapurasadisasobhaṁ abhirammaṁ rammanagaraṁ pavisitvā paññatte mahārahe buddhāsane yugandharamatthake saradasamayarucirakararajanikaro timiranikaranidhanakaro kamalavanavikasanakaro divasakaro viya dasabaladivasakaro nisīdi. Bhikkhusaṅghopi paṭipāṭiyā attano attano pattāsane nisīdi. Rammanagaravāsino pana upāsakā saddhādiguṇasampannā nānāvidhakhajjādīhi samalaṅkataṁ vaṇṇagandharasasampannaṁ asadisaṁ sukhanidānaṁ dānaṁ buddhappamukhassa bhikkhusaṅghassa adaṁsu.",
  "atk-s0511a2:370": "Atha kho bodhisatto dasabalassa byākaraṇaṁ sutvā buddhabhāvaṁ karatalagatamiva maññamāno pamuditahadayo sabbesu paṭikkantesu sayanā vuṭṭhāya – ‘‘pāramiyo vicinissāmī’’ti puppharāsimatthake pallaṅkaṁ ābhujitvā nisīdi. Evaṁ nisinne mahāsatte sakaladasasahassacakkavāḷadevatā sādhukāraṁ datvā – ‘‘ayya sumedhatāpasa, porāṇakabodhisattānaṁ pallaṅkaṁ ābhujitvā – ‘pāramiyo vicinissāmī’ti nisinnakāle yāni pubbanimittāni nāma paññāyanti, tāni sabbānipi ajja pātubhūtāni nissaṁsayena tvaṁ buddho bhavissasi, mayametaṁ jānāma – ‘yassetāni nimittāni paññāyanti, so ekanteneva buddho bhavissati’ tasmā tvaṁ attano vīriyaṁ daḷhaṁ katvā paggaṇhā’’ti bodhisattaṁ nānappakārāhi thutīhi abhitthaviṁsu. Tena vuttaṁ –",
  "atk-s0511a2:371": "70.",
  "atk-s0511a2:372": " ‘‘Idaṁ sutvāna vacanaṁ, asamassa mahesino;",
  "atk-s0511a2:373": "Āmoditā naramarū, buddhabījaṁ kira ayaṁ.",
  "atk-s0511a2:374": "71.",
  "atk-s0511a2:375": " ‘‘Ukkuṭṭhisaddā vattanti, apphoṭenti hasanti ca;",
  "atk-s0511a2:376": "Katañjalī namassanti, dasasahassī sadevakā.",
  "atk-s0511a2:377": "72.",
  "atk-s0511a2:378": " ‘‘Yadimassa lokanāthassa, virajjhissāma sāsanaṁ;",
  "atk-s0511a2:379": "Anāgatamhi addhāne, hessāma sammukhā imaṁ.",
  "atk-s0511a2:380": "73.",
  "atk-s0511a2:381": " ‘‘Yathā manussā nadiṁ tarantā, paṭititthaṁ virajjhiya;",
  "atk-s0511a2:382": "Heṭṭhātitthe gahetvāna, uttaranti mahānadiṁ.",
  "atk-s0511a2:383": "74.",
  "atk-s0511a2:384": " ‘‘Evameva mayaṁ sabbe, yadi muñcāmimaṁ jinaṁ;",
  "atk-s0511a2:385": "Anāgatamhi addhāne, hessāma sammukhā imaṁ.",
  "atk-s0511a2:386": "75.",
  "atk-s0511a2:387": " ‘‘Dīpaṅkaro lokavidū, āhutīnaṁ paṭiggaho;",
  "atk-s0511a2:388": "Mama kammaṁ pakittetvā, dakkhiṇaṁ pādamuddhari.",
  "atk-s0511a2:389": "76.",
  "atk-s0511a2:390": " ‘‘Ye tatthāsuṁ jinaputtā, padakkhiṇamakaṁsu maṁ;",
  "atk-s0511a2:391": "Devā manussā asurā ca, abhivādetvāna pakkamuṁ.",
  "atk-s0511a2:392": "77.",
  "atk-s0511a2:393": " ‘‘Dassanaṁ me atikkante, sasaṅghe lokanāyake;",
  "atk-s0511a2:394": "Sayanā vuṭṭhahitvāna, pallaṅkaṁ ābhujiṁ tadā.",
  "atk-s0511a2:395": "78.",
  "atk-s0511a2:396": " ‘‘Sukhena sukhito homi, pāmojjena pamodito;",
  "atk-s0511a2:397": "Pītiyā ca abhissanno, pallaṅkaṁ ābhujiṁ tadā.",
  "atk-s0511a2:398": "79.",
  "atk-s0511a2:399": " ‘‘Pallaṅkena nisīditvā, evaṁ cintesahaṁ tadā;",
  "atk-s0511a2:400": "Vasībhūto ahaṁ jhāne, abhiññāsu pāramiṁ gato.",
  "atk-s0511a2:401": "80.",
  "atk-s0511a2:402": " ‘‘Sahassiyamhi lokamhi, isayo natthi me samā;",
  "atk-s0511a2:403": "Asamo iddhidhammesu, alabhiṁ īdisaṁ sukhaṁ.",
  "atk-s0511a2:404": "81.",
  "atk-s0511a2:405": " ‘‘Pallaṅkābhujane mayhaṁ, dasasahassādhivāsino;",
  "atk-s0511a2:406": "Mahānādaṁ pavattesuṁ, dhuvaṁ buddho bhavissasi.",
  "atk-s0511a2:407": "82.",
  "atk-s0511a2:408": " ‘‘Yā pubbe bodhisattānaṁ, pallaṅkavaramābhuje;",
  "atk-s0511a2:409": "Nimittāni padissanti, tāni ajja padissare.",
  "atk-s0511a2:410": "83.",
  "atk-s0511a2:411": " ‘‘Sītaṁ byapagataṁ hoti, uṇhañca upasammati;",
  "atk-s0511a2:412": "Tāni ajja padissanti, dhuvaṁ buddho bhavissasi.",
  "atk-s0511a2:413": "84.",
  "atk-s0511a2:414": " ‘‘Dasasahassī lokadhātu, nissaddā honti nirākulā;",
  "atk-s0511a2:415": "Tāni ajja padissanti, dhuvaṁ buddho bhavissasi.",
  "atk-s0511a2:416": "85.",
  "atk-s0511a2:417": " ‘‘Mahāvātā na vāyanti, na sandanti savantiyo;",
  "atk-s0511a2:418": "Tāni ajja padissanti, dhuvaṁ buddho bhavissasi.",
  "atk-s0511a2:419": "86.",
  "atk-s0511a2:420": " ‘‘Thalajā dakajā pupphā, sabbe pupphanti tāvade;",
  "atk-s0511a2:421": "Tepajja pupphitā sabbe, dhuvaṁ buddho bhavissasi.",
  "atk-s0511a2:422": "87.",
  "atk-s0511a2:423": " ‘‘Latā vā yadi vā rukkhā, phalabhārā honti tāvade;",
  "atk-s0511a2:424": "Tepajja phalitā sabbe, dhuvaṁ buddho bhavissasi.",
  "atk-s0511a2:425": "88.",
  "atk-s0511a2:426": " ‘‘Ākāsaṭṭhā ca bhūmaṭṭhā, ratanā jotanti tāvade;",
  "atk-s0511a2:427": "Tepajja ratanā jotanti, dhuvaṁ buddho bhavissasi.",
  "atk-s0511a2:428": "89.",
  "atk-s0511a2:429": " ‘‘Mānussakā ca dibbā ca, turiyā vajjanti tāvade;",
  "atk-s0511a2:430": "Tepajjubho abhiravanti, dhuvaṁ buddho bhavissasi.",
  "atk-s0511a2:431": "90.",
  "atk-s0511a2:432": " ‘‘Vicittapupphā gaganā, abhivassanti tāvade;",
  "atk-s0511a2:433": "Tepi ajja pavassanti, dhuvaṁ buddho bhavissasi.",
  "atk-s0511a2:434": "91.",
  "atk-s0511a2:435": " ‘‘Mahāsamuddo ābhujati, dasasahassī pakampati;",
  "atk-s0511a2:436": "Tepajjubho abhiravanti, dhuvaṁ buddho bhavissasi.",
  "atk-s0511a2:437": "92.",
  "atk-s0511a2:438": " ‘‘Nirayepi dasasahasse, aggī nibbanti tāvade;",
  "atk-s0511a2:439": "Tepajja nibbutā aggī, dhuvaṁ buddho bhavissasi.",
  "atk-s0511a2:440": "93.",
  "atk-s0511a2:441": " ‘‘Vimalo hoti sūriyo, sabbā dissanti tārakā;",
  "atk-s0511a2:442": "Tepi ajja padissanti, dhuvaṁ buddho bhavissasi.",
  "atk-s0511a2:443": "94.",
  "atk-s0511a2:444": " ‘‘Anovaṭṭhena udakaṁ, mahiyā ubbhijji tāvade;",
  "atk-s0511a2:445": "Tampajjubbhijjate mahiyā, dhuvaṁ buddho bhavissasi.",
  "atk-s0511a2:446": "95.",
  "atk-s0511a2:447": " ‘‘Tārāgaṇā virocanti, nakkhattā gaganamaṇḍale;",
  "atk-s0511a2:448": "Visākhā candimāyuttā, dhuvaṁ buddho bhavissasi.",
  "atk-s0511a2:449": "96.",
  "atk-s0511a2:450": " ‘‘Bilāsayā darīsayā, nikkhamanti sakāsayā;",
  "atk-s0511a2:451": "Tepajja āsayā chuddhā, dhuvaṁ buddho bhavissasi.",
  "atk-s0511a2:452": "97.",
  "atk-s0511a2:453": " ‘‘Na honti aratī sattānaṁ, santuṭṭhā honti tāvade;",
  "atk-s0511a2:454": "Tepajja sabbe santuṭṭhā, dhuvaṁ buddho bhavissasi.",
  "atk-s0511a2:455": "98.",
  "atk-s0511a2:456": " ‘‘Rogā tadupasammanti, jighacchā ca vinassasi;",
  "atk-s0511a2:457": "Tāni ajja padissanti, dhuvaṁ buddho bhavissasi.",
  "atk-s0511a2:458": "99.",
  "atk-s0511a2:459": " ‘‘Rogā tadā tanu hoti, doso moho vinassasi;",
  "atk-s0511a2:460": "Tepajja vigatā sabbe, dhuvaṁ buddho bhavissasi.",
  "atk-s0511a2:461": "100.",
  "atk-s0511a2:462": " ‘‘Bhayaṁ tadā na bhavati, ajjapetaṁ padissati;",
  "atk-s0511a2:463": "Tena liṅgena jānāma, dhuvaṁ buddho bhavissasi.",
  "atk-s0511a2:464": "101.",
  "atk-s0511a2:465": " ‘‘Rajonuddhaṁsatī uddhaṁ, ajjapetaṁ padissati;",
  "atk-s0511a2:466": "Tena liṅgena jānāma, dhuvaṁ buddho bhavissasi.",
  "atk-s0511a2:467": "102.",
  "atk-s0511a2:468": " ‘‘Aniṭṭhagandho pakkamati, dibbagandho pavāyati;",
  "atk-s0511a2:469": "Sopajja vāyatī gandho, dhuvaṁ buddho bhavissasi.",
  "atk-s0511a2:470": "103.",
  "atk-s0511a2:471": " ‘‘Sabbe devā padissanti, ṭhapayitvā arūpino;",
  "atk-s0511a2:472": "Tepajja sabbe dissanti, dhuvaṁ buddho bhavissasi.",
  "atk-s0511a2:473": "104.",
  "atk-s0511a2:474": " ‘‘Yāvatā nirayā nāma, sabbe dissanti tāvade;",
  "atk-s0511a2:475": "Tepajja sabbe dissanti, dhuvaṁ buddho bhavissasi.",
  "atk-s0511a2:476": "105.",
  "atk-s0511a2:477": " ‘‘Kuṭṭā kavāṭā selā ca, na hontāvaraṇā tadā;",
  "atk-s0511a2:478": "Ākāsabhūtā tepajja, dhuvaṁ buddho bhavissasi.",
  "atk-s0511a2:479": "106.",
  "atk-s0511a2:480": " ‘‘Cutī ca upapattī ca, khaṇe tasmiṁ na vijjati;",
  "atk-s0511a2:481": "Tānipajja padissanti, dhuvaṁ buddho bhavissasi.",
  "atk-s0511a2:482": "107.",
  "atk-s0511a2:483": " ‘‘Daḷhaṁ paggaṇha vīriyaṁ, mā nivatta abhikkama;",
  "atk-s0511a2:484": "Mayampetaṁ vijānāma, dhuvaṁ buddho bhavissasī’’ti.",
  "atk-s0511a2:485": "Tattha idaṁ sutvāna vacananti idaṁ dīpaṅkarassa bhagavato bodhisattassa byākaraṇavacanaṁ sutvā. Asamassāti samassa sadisassa abhāvato asamassa. Yathāha –",
  "atk-s0511a2:486": "‘‘Na me ācariyo atthi, sadiso me na vijjati;",
  "atk-s0511a2:487": "Sadevakasmiṁ lokasmiṁ, natthi me paṭipuggalo’’ti. (ma. ni. 1.285; 2.341; mahāva. 11; kathā. 405; mi. pa. 4.5.11);",
  "atk-s0511a2:488": "Mahesinoti mahante sīlasamādhipaññākkhandhe esi gavesīti mahesī, tassa mahesino. Naramarūti narā ca amarā ca, ukkaṭṭhaniddeso panāyaṁ sabbepi dasasahassilokadhātuyā nāgasupaṇṇayakkhādayopi āmoditāva. Buddhabījaṁ kira ayanti ayaṁ kira buddhaṅkuro uppannoti āmoditāti attho.",
  "atk-s0511a2:489": "Ukkuṭṭhisaddāti unnādasaddā vattanti. Apphoṭentīti hatthehi bāhā abhihananti. Dasasahassīti dasasahassilokadhātuyo. Sadevakāti saha devehi sadevakā dasasahassī namassantīti attho. Yadimassāti yadi imassa, ayameva vā pāṭho. Virajjhissāmāti yadi na sampāpuṇissāma. Anāgatamhi addhāneti anāgate kāle. Hessāmāti bhavissāma. Sammukhāti sammukhībhūtā. Imanti imassa, sāmiatthe upayogavacanaṁ.",
  "atk-s0511a2:490": "Nadiṁtarantāti nadītaraṇakā, ‘‘naditarantā’’tipi pāṭho. Paṭititthanti paṭimukhatitthaṁ. Virajjhiyāti virajjhitvā. Yadi muñcāmāti yadi imaṁ bhagavantaṁ muñcitvā akatakiccā gamissāmāti attho. Mama kammaṁ pakittetvāti mama bhāvitamatthaṁ byākaritvā. Dakkhiṇaṁpādamuddharīti dakkhiṇaṁ pādaṁ ukkhipi, ‘‘katapadakkhiṇo’’tipi pāṭho.",
  "atk-s0511a2:491": "Jinaputtāti dīpaṅkarassa satthuno sāvakā. Devā manussā asurā ca, abhivādetvāna pakkamunti devādayo sabbepi ime maṁ tikkhattuṁ padakkhiṇaṁ katvā pupphādīhi pūjetvā suppatiṭṭhitapañcaṅgā vanditvā nivattitvā punappunaṁ oloketvā madhuratthabyañjanāhi nānappakārāhi thutīhi vaṇṇentā pakkamiṁsu. ‘‘Narā nāgā ca gandhabbā, abhivādetvāna pakkamu’’ntipi pāṭho.",
  "atk-s0511a2:492": "Dassanaṁ me atikkanteti mama dassanavisayaṁ bhagavati atikkante. ‘‘Jahite dassanūpacāre’’tipi pāṭho. Sasaṅgheti saddhiṁ saṅghena sasaṅgho, tasmiṁ sasaṅghe. Sayanā vuṭṭhahitvānāti nipannaṭṭhānato kalalato uṭṭhahitvā. Pallaṅkaṁ ābhujinti katapallaṅko hutvā puppharāsimhi nisīdinti attho. ‘‘Haṭṭho haṭṭhena cittena, āsanā vuṭṭhahiṁ tadā’’tipi pāṭho, so uttānatthova.",
  "atk-s0511a2:493": "Pītiyā ca abhissannoti pītiparipphuṭo. Vasībhūtoti vasībhāvappatto. Jhāneti rūpāvacarārūpāvacarajhānesu. Sahassiyamhīti dasasahassiyaṁ. Lokamhīti lokadhātuyā. Me samāti mayā sadisā. Avisesena ‘‘me samā natthī’’ti vatvā idāni tameva niyamento ‘‘asamo iddhidhammesū’’ti āha. Tattha iddhidhammesūti pañcasu iddhidhammesūti attho. Alabhinti paṭilabhiṁ. Īdisaṁ sukhanti īdisaṁ somanassaṁ.",
  "atk-s0511a2:494": "Atha sumedhatāpaso dasabalassa byākaraṇaṁ sutvā buddhabhāvaṁ karatalagatakālamiva maññamāno pamuditahadayo dasasu lokadhātusahassesu suddhāvāsamahābrahmāno atītabuddhadassāvino niyatabodhisattānaṁ byākaraṇe uppajjamānapāṭihāriyadassanena tathāgatavacanassa avitathataṁ pakāsento maṁ paritosayantā imā gāthāyo āhaṁsūti dassento bhagavā ‘‘pallaṅkābhujane mayha’’ntiādimāha.",
  "atk-s0511a2:495": "Tattha pallaṅkābhujane mayhanti mama pallaṅkābhujane. Ayameva vā pāṭho. Dasasahassādhivāsinoti dasasahassivāsino mahābrahmāno. Yā pubbeti yāni pubbe, vibhattilopaṁ katvā vuttanti veditabbaṁ. Pallaṅkavaramābhujeti varapallaṅkābhujane. Nimittāni padissantīti nimittāni padissiṁsūti attho. Atītavacane vattabbe vattamānavacanaṁ vuttaṁ. Kiñcāpi vuttaṁ, atītavasena attho gahetabbo. Tāni ajja padissareti pubbepi niyatabodhisattānaṁ pallaṅkābhujane yāni nimittāni uppajjiṁsu, tāni nimittāni ajja padissare. Tasmā tvaṁ dhuvameva buddho bhavissasīti attho. Na pana tāniyeva nimittāni uppajjiṁsu, taṁsadisattā ‘‘tāni ajja padissare’’ti vuttanti veditabbaṁ.",
  "atk-s0511a2:496": "Sītanti sītattaṁ. Byapagatanti gataṁ vigataṁ. Tānīti sītavigamanauṇhupasamanānīti attho. Nissaddāti asaddā anigghosā. Nirākulāti anākulā, ayameva vā pāṭho. Na sandantīti na vahanti nappavattanti. Savantiyoti nadiyo. Tānīti avāyanaasandanāni. Thalajāti pathavitalapabbatarukkhesu jātāni. Dakajāti odakāni pupphāni. Pupphantīti pubbe bodhisattānaṁ pupphiṁsu, atītatthe vattamānavacanaṁ heṭṭhā vuttanayeneva veditabbaṁ. Tepajja pupphitānīti tāni pupphāni ajja pupphitānīti attho.",
  "atk-s0511a2:497": "Phalabhārāti phaladharā. Tepajjāti tepi ajja, pulliṅgavasena ‘‘tepī’’ti vuttaṁ, ‘‘latā vā rukkhā vā’’ti vuttattā. Phalitāti sañjātaphalā. Ākāsaṭṭhā ca bhūmaṭṭhā cāti ākāsagatā ca bhūmigatā ca ratanānīti muttādīni ratanāni. Jotantīti obhāsanti. Mānussakāti manussānaṁ santakā mānussakā. Dibbāti devānaṁ santakā dibbā. Turiyāti ātataṁ vitataṁ ātatavitataṁ susiraṁ ghananti pañca turiyāni. Tattha ātataṁ nāma cammapariyonaddhesu bheriādīsu ekatalaturiyaṁ. Vitataṁ nāma ubhayatalaṁ. Ātatavitataṁ nāma sabbato pariyonaddhaṁ mahativallakiādikaṁ. Susiraṁ nāma vaṁsādikaṁ. Ghanaṁ nāma sammatāḷādikaṁ. Vajjantīti heṭṭhā vuttanayena vajjiṁsu, atītatthe vattamānavacanaṁ veditabbaṁ. Esa nayo upari īdisesu vacanesupi. Abhiravantīti tatra tatra kusalehi sumuñcitā suppatāḷitā suvāditā viya abhiravanti, abhinadantīti attho.",
  "atk-s0511a2:498": "Vicittapupphāti vicitrāni nānāgandhavaṇṇāni pupphāni. Abhivassantīti abhivassiṁsu, nipatiṁsūti attho. Tepīti tānipi vicitrapupphāni abhivassantāni padissanti, devabrahmagaṇehi okiriyamānānīti adhippāyo. Ābhujatīti osakkati. Tepajjubhoti tepi ajja ubho mahāsamuddadasasahassiyo. Abhiravantīti abhinadanti. Nirayeti nirayesu. Dasasahassāti anekadasasahassā. Nibbantīti sammanti, santiṁ upentīti attho. Tārakāti nakkhattāni . Tepi ajja padissantīti tepi sūriyassa vimalabhāvā tārakā ajja divā dissanti.",
  "atk-s0511a2:499": "Anovaṭṭhenāti anovaṭṭhe, bhummatthe karaṇavacanaṁ. Atha vā anovaṭṭheti anabhivaṭṭhepi. Nāti nipātamattaṁ ‘‘sutvā na dūtavacana’’ntiādīsu viya. Tampajjubbhijjateti tampi udakaṁ ajja ubbhijjati, ubbhijjitvā uṭṭhahatīti attho. Mahiyāti pathaviyā, nissakkavacanaṁ. Tārāgaṇāti gahanakkhattādayo sabbe tāragaṇā. Nakkhattāti nakkhattatārakā ca. Gaganamaṇḍaleti sakalagaganamaṇḍalaṁ virocantīti attho. Bilāsayāti bilāsayā ahinakulakumbhīlagodhādayo. Darīsayāti jharāsayā. Ayameva vā pāṭho. Nikkhamantīti nikkhamiṁsu. Sakāsayāti attano attano āsayato. ‘‘Tadāsayā’’tipi pāṭho. Tassa tadā tasmiṁ kāle, āsayato, bilatoti attho. Chuddhāti suchuddhā suvuddhāritā, nikkhantāti attho.",
  "atk-s0511a2:500": "Aratīti ukkaṇṭhā. Santuṭṭhāti paramena santuṭṭhena santuṭṭhā. Vinassatīti vigacchati. Rāgoti kāmarāgo. Tadā tanu hotīti oramattako hoti, iminā pariyuṭṭhānābhāvaṁ dīpeti. Vihatāti vinaṭṭhā. Tadāti pubbe, bodhisattānaṁ pallaṅkābhujaneti attho. Na bhavatīti na hoti. Ajjapetanti ajja tava pallaṅkābhujanepi etaṁ bhayaṁ na hotevāti attho. Tena liṅgena jānāmāti tena kāraṇena sabbeva mayaṁ jānāma, yaṁ tvaṁ buddho bhavissasīti attho.",
  "atk-s0511a2:501": "Anuddhaṁsatīti na uggacchati. Aniṭṭhagandhoti duggandho. Pakkamatīti pakkami vigacchi. Pavāyatīti pavāyi. Sopajjāti sopi dibbagandho ajja. Padissantīti padissiṁsu. Tepajjāti tepi sabbe devā ajja. Yāvatāti paricchedanatthe nipāto, yattakāti attho. Kuṭṭāti pākārā. Na hontāvaraṇāti āvaraṇakarā na ahesuṁ. Tadāti pubbe. Ākāsabhūtāti te kuṭṭakavāṭapabbatā āvaraṇaṁ tirokaraṇaṁ kātuṁ asakkontā, ajaṭākāsabhūtāti attho. Cutīti maraṇaṁ. Upapattīti paṭisandhiggahaṇaṁ. Khaṇeti pubbe bodhisattānaṁ pallaṅkābhujanakkhaṇe. Na vijjatīti nāhosi. Tānipajjāti tānipi ajja cavanabhavanānīti attho. Mā nivattīti mā paṭikkami. Abhikkamāti parakkama. Sesamettha uttānamevāti.",
  "atk-s0511a2:502": "Tato sumedhapaṇḍito dīpaṅkarassa dasabalassa ca dasasahassacakkavāḷadevatānañca vacanaṁ sutvā bhiyyosomattāya sañjātussāho hutvā cintesi – ‘‘buddhā nāma amoghavacanā, natthi buddhānaṁ kathāya aññathattaṁ. Yathā hi ākāse khittassa leḍḍussa patanaṁ dhuvaṁ, jātassa maraṇaṁ, aruṇe uggate sūriyassa abbhuggamanaṁ, āsayā nikkhantassa sīhassa sīhanādanadanaṁ, garugabbhāya itthiyā bhāramoropanaṁ dhuvaṁ avassambhāvī, evameva buddhānaṁ vacanaṁ nāma dhuvaṁ amoghaṁ, addhā ahaṁ buddho bhavissāmīti. Tena vuttaṁ –",
  "atk-s0511a2:503": "108.",
  "atk-s0511a2:504": " ‘‘Buddhassa vacanaṁ sutvā, dasasahassīnacūbhayaṁ;",
  "atk-s0511a2:505": "Tuṭṭhahaṭṭho pamudito, evaṁ cintesahaṁ tadā.",
  "atk-s0511a2:506": "109.",
  "atk-s0511a2:507": " ‘‘Advejjhavacanā buddhā, amoghavacanā jinā;",
  "atk-s0511a2:508": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:509": "110.",
  "atk-s0511a2:510": " ‘‘Yathā khittaṁ nabhe leḍḍu, dhuvaṁ patati bhūmiyaṁ;",
  "atk-s0511a2:511": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:512": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:513": "111.",
  "atk-s0511a2:514": " ‘‘Yathāpi sabbasattānaṁ, maraṇaṁ dhuvasassataṁ;",
  "atk-s0511a2:515": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:516": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:517": "112.",
  "atk-s0511a2:518": " ‘‘Yathā rattikkhaye patte, sūriyuggamanaṁ dhuvaṁ;",
  "atk-s0511a2:519": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:520": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:521": "113.",
  "atk-s0511a2:522": " ‘‘Yathā nikkhantasayanassa, sīhassa nadanaṁ dhuvaṁ;",
  "atk-s0511a2:523": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:524": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:525": "114.",
  "atk-s0511a2:526": " ‘‘Yathā āpannasattānaṁ, bhāramoropanaṁ dhuvaṁ;",
  "atk-s0511a2:527": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:528": "Vitathaṁ natthi buddhānaṁ, dhuvaṁ buddho bhavāmaha’’nti.",
  "atk-s0511a2:529": "Tattha buddhassa vacanaṁ sutvā, dasasahassī na cūbhayanti dīpaṅkarasammāsambuddhassa ca dasasahassacakkavāḷadevatānañca vacanaṁ sutvā. Ubhayanti ubhayesaṁ, sāmiatthe paccattavacanaṁ, ubhayavacanaṁ vā. Evaṁ cintesahanti evaṁ cintesiṁ ahaṁ.",
  "atk-s0511a2:530": "Advejjhavacanāti dvedhā appavattavacanā, ekaṁsavacanāti attho. ‘‘Acchiddavacanā’’tipi pāṭho, tassa niddosavacanāti attho. Amoghavacanāti avitathavacanā. Vitathanti vitathavacanaṁ natthīti attho. Dhuvaṁ buddho bhavāmahanti ahaṁ ekaṁseneva buddho bhavissāmīti niyatavasena avassambhāvivasena ca vattamānavacanaṁ katanti veditabbaṁ.",
  "atk-s0511a2:531": "Sūriyuggamananti sūriyassa udayanaṁ, ayameva vā pāṭho. Dhuvasassatanti ekaṁsabhāvī ceva sassatañca. Nikkhantasayanassāti sayanato nikkhantassa. Āpannasattānanti garugabbhānaṁ, gabbhinīnanti attho. Bhāramoropananti bhāraoropanaṁ, gabbhassa oropananti attho. Ma-kāro padasandhikaro. Sesametthāpi uttānamevāti.",
  "atk-s0511a2:532": "‘‘Svāhaṁ addhā buddho bhavissāmī’’ti evaṁ katasanniṭṭhāno buddhakārake dhamme upadhāretuṁ – ‘‘kahaṁ nu kho buddhakārakā dhammā’’ti, uddhaṁ adho disāsu vidisāsūti anukkamena sakalaṁ dhammadhātuṁ vicinanto pubbe porāṇakehi bodhisattehi āsevitanisevitaṁ paṭhamaṁ dānapāramiṁ disvā evaṁ attānaṁ ovadi – ‘‘sumedhapaṇḍita, tvaṁ ito paṭṭhāya paṭhamaṁ dānapāramiṁ pūreyyāsi. Yathā hi nikujjito udakakumbho nissesaṁ katvā udakaṁ vamatiyeva na paccāharati, evameva dhanaṁ vā yasaṁ vā puttadāraṁ vā aṅgapaccaṅgaṁ vā anoloketvā sabbattha yācakānaṁ sabbaṁ icchiticchitaṁ nissesaṁ katvā dadamāno bodhimūle nisīditvā buddho bhavissasī’’ti paṭhamaṁ dānapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:533": "115.",
  "atk-s0511a2:534": " ‘‘Handa buddhakare dhamme, vicināmi ito cito;",
  "atk-s0511a2:535": "Uddhaṁ adho dasa disā, yāvatā dhammadhātuyā.",
  "atk-s0511a2:536": "116.",
  "atk-s0511a2:537": " ‘‘Vicinanto tadā dakkhiṁ, paṭhamaṁ dānapāramiṁ;",
  "atk-s0511a2:538": "Pubbakehi mahesīhi, anuciṇṇaṁ mahāpathaṁ.",
  "atk-s0511a2:539": "117.",
  "atk-s0511a2:540": " ‘‘Imaṁ tvaṁ paṭhamaṁ tāva, daḷhaṁ katvā samādiya;",
  "atk-s0511a2:541": "Dānapāramitaṁ gaccha, yadi bodhiṁ pattumicchasi.",
  "atk-s0511a2:542": "118.",
  "atk-s0511a2:543": " ‘‘Yathāpi kumbho sampuṇṇo, yassa kassaci adho kato;",
  "atk-s0511a2:544": "Vamatevudakaṁ nissesaṁ, na tattha parirakkhati.",
  "atk-s0511a2:545": "119.",
  "atk-s0511a2:546": " ‘‘Tatheva yācake disvā, hīnamukkaṭṭhamajjhime;",
  "atk-s0511a2:547": "Dadāhi dānaṁ nissesaṁ, kumbho viya adho kato’’ti.",
  "atk-s0511a2:548": "Tattha handāti vavassaggatthe nipāto. Buddhakare dhammeti buddhattakare dhamme. Buddhattakarā nāma dhammā dānapāramitādayo dasa dhammā. Vicināmīti vicinissāmi, vīmaṁsissāmi upaparikkhissāmīti attho. Ito citoti ito ito, ayameva vā pāṭho. Tattha tattha vicināmīti attho. Uddhanti devaloke. Adhoti manussaloke. Dasa disāti dasasu disāsu; kattha nu kho te buddhakārakadhammā uddhaṁ adho tiriyaṁ disāsu vidisāsūti adhippāyo. Yāvatā dhammadhātuyāti ettha yāvatāti paricchedavacanaṁ. Dhammadhātuyāti sabhāvadhammassa, pavattanīti vacanaseso daṭṭhabbo. Kiṁ vuttaṁ hoti? Yāvatikā sabhāvadhammānaṁ kāmarūpārūpadhammānaṁ pavatti, tāvatikaṁ vicinissāmīti vuttaṁ hoti.",
  "atk-s0511a2:549": "Vicinantoti vīmaṁsanto upaparikkhanto. Pubbakehīti porāṇehi bodhisattehi. Anuciṇṇanti ajjhāciṇṇaṁ āsevitaṁ. Samādiyāti samādiyanaṁ karohi, ajja paṭṭhāya ayaṁ paṭhamaṁ dānapāramī pūretabbā mayāti evaṁ samādiyāti attho. Dānapāramitaṁ gacchāti dānapāramiṁ gaccha, pūrayāti attho. Yadibodhiṁ pattumicchasīti bodhimūlamupagantvā anuttaraṁ sammāsambodhiṁ pattuṁ icchasi ce. Yassa kassacīti udakassa vā khīrassa vā yassa kassaci sampuṇṇo. Sampuṇṇasaddayoge sati sāmivacanaṁ icchanti saddavidū. Karaṇatthe vā sāmivacanaṁ, yena kenacīti attho. Adho katoti heṭṭhāmukhīkato. Na tattha parirakkhatīti tasmiṁ vamane na parirakkhati, nissesaṁ udakaṁ vamatevāti attho. Hīnamukkaṭṭhamajjhimeti hīnamajjhimapaṇīte. Ma-kāro padasandhikaro. Kumbho viya adho katoti heṭṭhāmukhīkato viya kumbho. Yācake upagate disvā – ‘‘tvaṁ, sumedha, attano anavasesetvā sabbadhanapariccāgena dānapāramiṁ, aṅgapariccāgena upapāramiṁ, jīvitapariccāgena paramatthapāramiñca pūrehī’’ti evaṁ attanāva attānaṁ ovadi.",
  "atk-s0511a2:550": "Athassa ‘‘na ettakeheva buddhakārakehi dhammehi bhavitabba’’nti uttarimpi upadhārayato dutiyaṁ sīlapāramiṁ disvā etadahosi – ‘‘sumedhapaṇḍita, tvaṁ ito paṭṭhāya sīlapāramiṁ pūreyyāsi. Yathā camarī migo nāma jīvitampi anoloketvā attano vālameva rakkhati, evaṁ tvampi ito paṭṭhāya jīvitampi anoloketvā sīlameva rakkhanto buddho bhavissasī’’ti dutiyaṁ sīlapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:551": "120.",
  "atk-s0511a2:552": " ‘‘Na hete ettakāyeva, buddhadhammā bhavissare;",
  "atk-s0511a2:553": "Aññepi vicinissāmi, ye dhammā bodhipācanā.",
  "atk-s0511a2:554": "121.",
  "atk-s0511a2:555": " ‘‘Vicinanto tadā dakkhiṁ, dutiyaṁ sīlapāramiṁ;",
  "atk-s0511a2:556": "Pubbakehi mahesīhi, āsevitanisevitaṁ.",
  "atk-s0511a2:557": "122.",
  "atk-s0511a2:558": " ‘‘Imaṁ tvaṁ dutiyaṁ tāva, daḷhaṁ katvā samādiya;",
  "atk-s0511a2:559": "Sīlapāramitaṁ gaccha, yadi bodhiṁ pattumicchasi.",
  "atk-s0511a2:560": "123.",
  "atk-s0511a2:561": " ‘‘Yathāpi camarī vālaṁ, kismiñci paṭilaggitaṁ;",
  "atk-s0511a2:562": "Upeti maraṇaṁ tattha, na vikopeti vāladhiṁ.",
  "atk-s0511a2:563": "124.",
  "atk-s0511a2:564": " ‘‘Tatheva tvaṁ catūsu bhūmīsu, sīlāni paripūraya;",
  "atk-s0511a2:565": "Parirakkha sabbadā sīlaṁ, camarī viya vāladhi’’nti.",
  "atk-s0511a2:566": "Tattha na heteti na hi eteyeva. Bodhipācanāti maggaparipācanā sabbaññutaññāṇaparipācanā vā. Dutiyaṁsīlapāraminti sīlaṁ nāma sabbesaṁ kusaladhammānaṁ patiṭṭhā, sīle patiṭṭhito kusaladhammehi na parihāyati, sabbepi lokiyalokuttaraguṇe paṭilabhati. Tasmā sīlapāramī pūretabbāti dutiyaṁ sīlapāramiṁ addakkhinti attho.",
  "atk-s0511a2:567": "Āsevitanisevitanti bhāvitañceva bahulīkatañca. Camarīti camarī migo. Kismiñcīti yattha katthaci rukkhalatākaṇṭakādīsu aññatarasmiṁ. Paṭilaggitanti paṭivilaggitaṁ. Tatthāti yattha vilaggitaṁ, tattheva ṭhatvā maraṇaṁ upagacchati. Na vikopetīti na chindati. Vāladhinti vālaṁ chinditvā na gacchati, tattheva maraṇaṁ upetīti attho.",
  "atk-s0511a2:568": "Catūsubhūmīsu sīlānīti catūsu ṭhānesu vibhattasīlāni, pātimokkhasaṁvaraindriyasaṁvaraājīvapārisuddhipaccayasannissitavasenāti attho. Bhūmivasena pana dvīsuyeva bhūmīsu pariyāpannaṁ tampi catusīlamevāti. Paripūrayāti khaṇḍachiddasabalādiabhāvena paripūraya. Sabbadāti sabbakālaṁ. Camarī viyāti camarī migo viya. Sesametthāpi uttānatthamevāti.",
  "atk-s0511a2:569": "Athassa ‘‘na ettakeheva buddhakārakehi dhammehi bhavitabba’’nti uttarimpi upadhārayato tatiyaṁ nekkhammapāramiṁ disvā etadahosi – ‘‘sumedhapaṇḍita, tvaṁ ito paṭṭhāya nekkhammapāramimpi pūreyyāsi. Yathāpi suciraṁ bandhanāgāre vasamāno puriso na tattha sinehaṁ karoti, atha kho ukkaṇṭhito avasitukāmo hoti, evameva tvampi sabbabhave bandhanāgārasadise katvā passa, sabbabhavehi ukkaṇṭhito muccitukāmo hutvā nekkhammābhimukhova hoti, evaṁ buddho bhavissasī’’ti tatiyaṁ nekkhammapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:570": "125.",
  "atk-s0511a2:571": " ‘‘Na hete ettakāyeva, buddhadhammā bhavissare;",
  "atk-s0511a2:572": "Aññepi vicinissāmi, ye dhammā bodhipācanā.",
  "atk-s0511a2:573": "126.",
  "atk-s0511a2:574": " ‘‘Vicinanto tadā dakkhiṁ, tatiyaṁ nekkhammapāramiṁ;",
  "atk-s0511a2:575": "Pubbakehi mahesīhi, āsevitanisevitaṁ.",
  "atk-s0511a2:576": "127.",
  "atk-s0511a2:577": " ‘‘Imaṁ tvaṁ tatiyaṁ tāva, daḷhaṁ katvā samādiya;",
  "atk-s0511a2:578": "Nekkhammapāramitaṁ gaccha, yadi bodhiṁ pattumicchasi.",
  "atk-s0511a2:579": "128.",
  "atk-s0511a2:580": " ‘‘Yathā andughare puriso, ciravuṭṭho dukhaṭṭito;",
  "atk-s0511a2:581": "Na tattha rāgaṁ janeti, muttiṁyeva gavesati.",
  "atk-s0511a2:582": "129.",
  "atk-s0511a2:583": " ‘‘Tatheva tvaṁ sabbabhave, passa andughare viya;",
  "atk-s0511a2:584": "Nekkhammābhimukho hoti, bhavato parimuttiyā’’ti.",
  "atk-s0511a2:585": "Tattha andughareti bandhanāgāre. Ciravuṭṭhoti cirakālaṁ vuṭṭho. Dukhaṭṭitoti dukkhapīḷito. Natattha rāgaṁ janetīti tattha andughare rāgaṁ sinehaṁ na janeti na uppādeti. ‘‘Imaṁ andugharaṁ muñcitvā nāhaṁ aññattha gamissāmī’’ti evaṁ tattha rāgaṁ na janeti, kintu muttiṁyeva mokkhameva gavesatīti adhippāyo. Nekkhammābhimukhoti nikkhamanābhimukho hoti. Bhavatoti sabbabhavehi. Parimuttiyāti parimocanatthāya. Nekkhammābhimukho hutvā, sambodhiṁ pāpuṇissasī’’tipi pāṭho. Sesamettha uttānatthamevāti.",
  "atk-s0511a2:586": "Athassa ‘‘na ettakeheva buddhakārakadhammehi bhavitabba’’nti uttarimpi upadhārayato catutthaṁ paññāpāramiṁ disvā etadahosi – ‘‘sumedhapaṇḍita, tvaṁ ito paṭṭhāya paññāpāramimpi pūreyyāsi. Hīnamajjhimukkaṭṭhesu kañci avajjetvā sabbepi paṇḍite upasaṅkamitvā pañhaṁ puccheyyāsi. Yathāpi piṇḍacāriko bhikkhu hīnādibhedesu kulesu kiñci kulaṁ avivajjetvā paṭipāṭiyā piṇḍāya caranto khippaṁ yāpanamattaṁ labhati, evameva tvampi sabbe paṇḍite upasaṅkamitvā pucchanto buddho bhavissasī’’ti catutthaṁ paññāpāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:587": "130.",
  "atk-s0511a2:588": " ‘‘Na hete ettakāyeva, buddhadhammā bhavissare;",
  "atk-s0511a2:589": "Aññepi vicinissāmi, ye dhammā bodhipācanā.",
  "atk-s0511a2:590": "131.",
  "atk-s0511a2:591": " ‘‘Vicinanto tadā dakkhiṁ, catutthaṁ paññāpāramiṁ;",
  "atk-s0511a2:592": "Pubbakehi mahesīhi, āsevitanisevitaṁ.",
  "atk-s0511a2:593": "132.",
  "atk-s0511a2:594": " ‘‘Imaṁ tvaṁ catutthaṁ tāva, daḷhaṁ katvā samādiya;",
  "atk-s0511a2:595": "Paññāpāramitaṁ gaccha, yadi bodhiṁ pattumicchasi.",
  "atk-s0511a2:596": "133.",
  "atk-s0511a2:597": " ‘‘Yathā hi bhikkhu bhikkhanto, hīnamukkaṭṭhamajjhime;",
  "atk-s0511a2:598": "Kulāni na vivajjento, evaṁ labhati yāpanaṁ.",
  "atk-s0511a2:599": "134.",
  "atk-s0511a2:600": " ‘‘Tatheva tvaṁ sabbakālaṁ, paripucchaṁ budhaṁ janaṁ;",
  "atk-s0511a2:601": "Paññāya pāramiṁ gantvā, sambodhiṁ pāpuṇissasī’’ti.",
  "atk-s0511a2:602": "Tattha bhikkhantoti piṇḍāya caranto. Hīnamukkaṭṭhamajjhimeti hīnamukkaṭṭhamajjhimāni kulānīti attho. Liṅgavipariyāso kato. Na vivajjentoti na pariharanto, gharapaṭipāṭiṁ muñcitvā caranto vivajjeti nāma, evamakatvāti attho. Yāpananti yāpanamattaṁ pāṇadhāraṇaṁ āhāraṁ labhatīti attho. Paripucchanti – ‘‘kiṁ, bhante, kusalaṁ, kiṁ akusalaṁ; kiṁ sāvajjaṁ, kiṁ anavajja’’ntiādinā (dī. ni. 3.84, 216) nayena tattha tattha abhiññāte paṇḍite jane upasaṅkamitvā paripucchantoti attho. Budhaṁ jananti paṇḍitaṁ janaṁ. ‘‘Budhe jane’’tipi pāṭho. Paññāya pāraminti paññāya pāraṁ. ‘‘Paññāpāramitaṁ gantvā’’tipi pāṭho. Sesametthāpi uttānamevāti.",
  "atk-s0511a2:603": "Athassa ‘‘na ettakeheva buddhakārakadhammehi bhavitabba’’nti uttarimpi upadhārayato pañcamaṁ vīriyapāramiṁ disvā etadahosi – ‘‘sumedhapaṇḍita, tvaṁ ito paṭṭhāya vīriyapāramimpi pūreyyāsi. Yathāpi sīho migarājā sabbairiyāpathesu daḷhavīriyo hoti, evaṁ tvampi sabbabhavesu sabbairiyāpathesu daḷhavīriyo anolīnavīriyo samāno buddho bhavissasī’’ti pañcamaṁ vīriyapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:604": "135.",
  "atk-s0511a2:605": " ‘‘Na hete ettakāyeva, buddhadhammā bhavissare;",
  "atk-s0511a2:606": "Aññepi vicinissāmi, ye dhammā bodhipācanā.",
  "atk-s0511a2:607": "136.",
  "atk-s0511a2:608": " ‘‘Vicinanto tadā dakkhiṁ, pañcamaṁ vīriyapāramiṁ;",
  "atk-s0511a2:609": "Pubbakehi mahesīhi, āsevitanisevitaṁ.",
  "atk-s0511a2:610": "137.",
  "atk-s0511a2:611": " ‘‘Imaṁ tvaṁ pañcamaṁ tāva, daḷhaṁ katvā samādiya;",
  "atk-s0511a2:612": "Vīriyapāramitaṁ gaccha, yadi bodhiṁ pattumicchasi.",
  "atk-s0511a2:613": "138.",
  "atk-s0511a2:614": " ‘‘Yathāpi sīho migarājā, nisajjaṭṭhānacaṅkame;",
  "atk-s0511a2:615": "Alīnavīriyo hoti, paggahitamano sadā.",
  "atk-s0511a2:616": "139.",
  "atk-s0511a2:617": " ‘‘Tatheva tvaṁ sabbabhave, paggaṇha vīriyaṁ daḷhaṁ;",
  "atk-s0511a2:618": "Vīriyapāramitaṁ gantvā, sambodhiṁ pāpuṇissasī’’ti.",
  "atk-s0511a2:619": "Tattha alīnavīriyoti anolīnavīriyo. Sabbabhaveti jātajātabhave, sabbesu bhavesūti attho. Āraddhavīriyo hutvā, sambodhiṁ pāpuṇissasītipi pāṭho. Sesametthāpi uttānamevāti.",
  "atk-s0511a2:620": "Athassa ‘‘na ettakeheva buddhakārakadhammehi bhavitabba’’nti uttarimpi upadhārayato chaṭṭhamaṁ khantipāramiṁ disvā etadahosi – ‘‘sumedhapaṇḍita, tvaṁ ito paṭṭhāya khantipāramiṁ paripūreyyāsi, sammānanepi avamānanepi khamova bhaveyyāsi. Yathā hi pathaviyaṁ nāma sucimpi pakkhipanti asucimpi, na ca tena pathavī sinehaṁ vā paṭighaṁ vā karoti, khamati sahati adhivāsetiyeva, evameva tvampi sabbesaṁ sammānanāvamānanesu khamo samāno buddho bhavissasī’’ti chaṭṭhamaṁ khantipāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:621": "140.",
  "atk-s0511a2:622": " ‘‘Na hete ettakāyeva, buddhadhammā bhavissare;",
  "atk-s0511a2:623": "Aññepi vicinissāmi, ye dhammā bodhipācanā.",
  "atk-s0511a2:624": "141.",
  "atk-s0511a2:625": " ‘‘Vicinanto tadā dakkhiṁ, chaṭṭhamaṁ khantipāramiṁ;",
  "atk-s0511a2:626": "Pubbakehi mahesīhi, āsevitanisevitaṁ.",
  "atk-s0511a2:627": "142.",
  "atk-s0511a2:628": " ‘‘Imaṁ tvaṁ chaṭṭhamaṁ tāva, daḷhaṁ katvā samādiya;",
  "atk-s0511a2:629": "Tattha advejjhamānaso, sambodhiṁ pāpuṇissasi.",
  "atk-s0511a2:630": "143.",
  "atk-s0511a2:631": " ‘‘Yathāpi pathavī nāma, sucimpi asucimpi ca;",
  "atk-s0511a2:632": "Sabbaṁ sahati nikkhepaṁ, na karoti paṭighaṁ tayā.",
  "atk-s0511a2:633": "144.",
  "atk-s0511a2:634": " ‘‘Tatheva tvampi sabbesaṁ, sammānāvamānakkhamo;",
  "atk-s0511a2:635": "Khantipāramitaṁ gantvā, sambodhiṁ pāpuṇissasī’’ti.",
  "atk-s0511a2:636": "Tattha tatthāti tassaṁ khantipāramiyaṁ. Advejjhamānasoti ekaṁsamānaso. Sucimpīti candanakuṅkumagandhamālādisucimpi. Asucimpīti ahikukkuramanussakuṇapagūthamuttakheḷasiṅghāṇikādiasucimpi. Sahatīti khamati, adhivāseti. Nikkhepanti nikkhittaṁ. Paṭighanti kodhaṁ. Tayāti tāya vuttiyā, tāya nikkhittatāya vā. ‘‘Paṭighaṁ daya’’ntipi pāṭho, tassa tena nikkhepena paṭighānurodhaṁ na karotīti attho. Sammānāvamānakkhamoti sabbesaṁ sammānanāvamānanasaho tvampi bhavāti attho. ‘‘Tatheva tvampi sabbabhave, sammānanavimānakkhamo’’tipi paṭhanti. ‘‘Khantiyā pāramiṁ gantvā’’tipi pāṭho, tassā khantiyā pāramipūraṇavasena gantvāti attho. Sesametthāpi uttānamevāti. Ito paraṁ ettakampi avatvā yattha yattha viseso atthi, taṁ tameva vatvā pāṭhantaraṁ dassetvā gamissāmāti.",
  "atk-s0511a2:637": "Athassa ‘‘na ettakeheva buddhakārakadhammehi bhavitabba’’nti uttarimpi upadhārayato sattamaṁ saccapāramiṁ disvā etadahosi – ‘‘sumedhapaṇḍita, tvaṁ ito paṭṭhāya saccapāramimpi pūreyyāsi, asaniyā matthake patamānāyapi dhanādīnaṁ atthāya chandādīnaṁ vasena sampajānamusāvādaṁ nāma mā bhāsi. Yathāpi osadhītārakā nāma sabbautūsu attano gamanavīthiṁ vijahitvā aññāya vīthiyā na gacchati, sakavīthiyāva gacchati, evameva tvampi saccaṁ pahāya musāvādaṁ nāma avadantoyeva buddho bhavissasī’’ti sattamaṁ saccapāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:638": "145.",
  "atk-s0511a2:639": " ‘‘Na hete ettakāyeva, buddhadhammā bhavissare;",
  "atk-s0511a2:640": "Aññepi vicinissāmi, ye dhammā bodhipācanā.",
  "atk-s0511a2:641": "146.",
  "atk-s0511a2:642": " ‘‘Vicinanto tadā dakkhiṁ, sattamaṁ saccapāramiṁ;",
  "atk-s0511a2:643": "Pubbakehi mahesīhi, āsevitanisevitaṁ.",
  "atk-s0511a2:644": "147.",
  "atk-s0511a2:645": " ‘‘Imaṁ tvaṁ sattamaṁ tāva, daḷhaṁ katvā samādiya;",
  "atk-s0511a2:646": "Tattha advejjhavacano, sambodhiṁ pāpuṇissasi.",
  "atk-s0511a2:647": "148.",
  "atk-s0511a2:648": " ‘‘Yathāpi osadhī nāma, tulābhūtā sadevake;",
  "atk-s0511a2:649": "Samaye utuvasse vā, na vokkamati vīthito.",
  "atk-s0511a2:650": "149.",
  "atk-s0511a2:651": " ‘‘Tatheva tvampi saccesu, mā vokkama hi vīthito;",
  "atk-s0511a2:652": "Saccapāramitaṁ gantvā, sambodhiṁ pāpuṇissasī’’ti.",
  "atk-s0511a2:653": "Tattha tatthāti saccapāramiyaṁ. Advejjhavacanoti avitathavacano. Osadhī nāmāti osadhītārakā, osadhagahaṇe osadhītārakaṁ uditaṁ disvā osadhaṁ gaṇhanti. Tasmā ‘‘osadhītārakā’’ti vuccati. Tulābhūtāti pamāṇabhūtā. Sadevaketi sadevakassa lokassa. Samayeti vassasamaye. Utuvasseti hemantagimhesu. ‘‘Samaye utuvaṭṭe’’tipi pāṭho. Tassa samayeti gimhe. Utuvaṭṭeti hemante ca vassāne cāti attho. Navokkamati vīthitoti taṁ taṁ utumhi attano gamanavīthito na vokkamati na vigacchati, cha māse pacchimaṁ disaṁ gacchati, cha māse pubbaṁ disaṁ gacchatīti. Atha vā osadhī nāmāti siṅgiverapipphalimaricādikaṁ osadhaṁ. Na vokkamatīti yaṁ yaṁ phaladānasamatthaṁ osadhaṁ, taṁ taṁ phaladānaṁ okkamma attano phalaṁ adatvā na nivattati. Vīthitoti gamanavīthito, pittaharo pittaṁ harateva, vātaharo vātaṁ harateva, semhaharo semhaṁ haratevāti attho. Sesametthāpi uttānamevāti.",
  "atk-s0511a2:654": "Athassa ‘‘na ettakeheva buddhakārakadhammehi bhavitabba’’nti uttarimpi upadhārayato aṭṭhamaṁ adhiṭṭhānapāramiṁ disvā etadahosi – ‘‘sumedhapaṇḍita, tvaṁ ito paṭṭhāya adhiṭṭhānapāramimpi pūreyyāsi, yaṁ adhiṭṭhāsi, tasmiṁ adhiṭṭhāne niccalo bhaveyyāsi, yathā pabbato nāma sabbadisāsu vāte paharantepi na kampati na calati, attano ṭhāneyeva tiṭṭhati, evameva tvampi attano adhiṭṭhāne niccalo hontova buddho bhavissasī’’ti aṭṭhamaṁ adhiṭṭhānapāramiṁ daḷhaṁ katvā adhiṭṭhāsīti. Tena vuttaṁ –",
  "atk-s0511a2:655": "150.",
  "atk-s0511a2:656": " ‘‘Na hete ettakāyeva, buddhadhammā bhavissare;",
  "atk-s0511a2:657": "Aññepi vicinissāmi, ye dhammā bodhipācanā.",
  "atk-s0511a2:658": "151.",
  "atk-s0511a2:659": " ‘‘Vicinanto tadā dakkhiṁ, aṭṭhamaṁ adhiṭṭhānapāramiṁ;",
  "atk-s0511a2:660": "Pubbakehi mahesīhi, āsevitanisevitaṁ.",
  "atk-s0511a2:661": "152.",
  "atk-s0511a2:662": " ‘‘Imaṁ tvaṁ aṭṭhamaṁ tāva, daḷhaṁ katvā samādiya;",
  "atk-s0511a2:663": "Tattha tvaṁ acalo hutvā, sambodhiṁ pāpuṇissasi.",
  "atk-s0511a2:664": "153.",
  "atk-s0511a2:665": " ‘‘Yathāpi pabbato selo, acalo suppatiṭṭhito;",
  "atk-s0511a2:666": "Na kampati bhusavātehi, sakaṭṭhāneva tiṭṭhati.",
  "atk-s0511a2:667": "154.",
  "atk-s0511a2:668": " ‘‘Tattheva tvampi adhiṭṭhāne, sabbadā acalo bhava;",
  "atk-s0511a2:669": "Adhiṭṭhānapāramitaṁ gantvā, sambodhiṁ pāpuṇissasī’’ti.",
  "atk-s0511a2:670": "Tattha seloti silāmayo. Acaloti niccalo suppatiṭṭhitoti acalattāva suṭṭhu patiṭṭhito. ‘‘Yathāpi pabbato acalo, nikhāto suppatiṭṭhito’’tipi pāṭho. Bhusavātehīti balavavātehi. Sakaṭṭhānevāti attano ṭhāneyeva, yathāṭhitaṭṭhāneyevāti attho. Sesametthāpi uttānamevāti.",
  "atk-s0511a2:671": "Athassa ‘‘na ettakeheva buddhakārakadhammehi bhavitabba’’nti uttarimpi upadhārayato navamaṁ mettāpāramiṁ disvā etadahosi – ‘‘sumedhapaṇḍita, tvaṁ ito paṭṭhāya mettāpāramiṁ pūreyyāsi, hitesupi ahitesupi ekacittova bhaveyyāsi. Yathāpi udakaṁ nāma pāpajanassapi kalyāṇajanassapi sītabhāvaṁ ekasadisaṁ katvā pharati, evameva tvampi sabbasattesu mettacittena ekacittova hutvā buddho bhavissasī’’ti navamaṁ mettāpāramiṁ daḷhaṁ katvā adhiṭṭhāsīti. Tena vuttaṁ –",
  "atk-s0511a2:672": "155.",
  "atk-s0511a2:673": " ‘‘Na hete ettakāyeva, buddhadhammā bhavissare;",
  "atk-s0511a2:674": "Aññepi vicinissāmi, ye dhammā bodhipācanā.",
  "atk-s0511a2:675": "156.",
  "atk-s0511a2:676": " ‘‘Vicinanto tadā dakkhiṁ, navamaṁ mettāpāramiṁ;",
  "atk-s0511a2:677": "Pubbakehi mahesīhi, āsevitanisevitaṁ.",
  "atk-s0511a2:678": "157.",
  "atk-s0511a2:679": " ‘‘Imaṁ tvaṁ navamaṁ tāva, daḷhaṁ katvā samādiya;",
  "atk-s0511a2:680": "Mettāya asamo hoti, yadi bodhiṁ pattumicchasi.",
  "atk-s0511a2:681": "158.",
  "atk-s0511a2:682": " ‘‘Yathāpi udakaṁ nāma, kalyāṇe pāpake jane;",
  "atk-s0511a2:683": "Samaṁ pharati sītena, pavāheti rajomalaṁ.",
  "atk-s0511a2:684": "159.",
  "atk-s0511a2:685": " ‘‘Tatheva tvaṁ hitāhite, samaṁ mettāya bhāvaya;",
  "atk-s0511a2:686": "Mettāpāramitaṁ gantvā, sambodhiṁ pāpuṇissasī’’ti.",
  "atk-s0511a2:687": "Tattha asamo hohīti mettābhāvanāya asadiso hohi. Tattha ‘‘tvaṁ samasamo hohī’’tipi pāṭho, so uttānatthova. Samanti tulyaṁ. Pharatīti phusati. Pavāhetīti visodheti. Rajoti āgantukarajaṁ. Malanti sarīre uṭṭhitaṁ sedamalādiṁ. ‘‘Rajamala’’ntipi pāṭho, soyevattho. Hitāhiteti hite ca ahite ca, mitte ca amitte cāti attho. Mettāya bhāvayāti mettaṁ bhāvaya vaḍḍhehi. Sesametthāpi uttānamevāti.",
  "atk-s0511a2:688": "Athassa ‘‘na ettakeheva buddhakārakadhammehi bhavitabba’’nti uttarimpi upadhārayato dasamaṁ upekkhāpāramiṁ disvā etadahosi – ‘‘sumedhapaṇḍita, tvaṁ ito paṭṭhāya upekkhāpāramiṁ paripūreyyāsi, sukhepi dukkhepi majjhattova bhaveyyāsi. Yathāpi pathavī nāma sucimpi asucimpi ca pakkhipamāne majjhattāva hoti, evameva tvampi sukhadukkhesu majjhattova honto buddho bhavissasī’’ti dasamaṁ upekkhāpāramiṁ daḷhaṁ katvā adhiṭṭhāsi. Tena vuttaṁ –",
  "atk-s0511a2:689": "160.",
  "atk-s0511a2:690": " ‘‘Na hete ettakāyeva, buddhadhammā bhavissare;",
  "atk-s0511a2:691": "Aññepi vicinissāmi, ye dhammā bodhipācanā.",
  "atk-s0511a2:692": "161.",
  "atk-s0511a2:693": " ‘‘Vicinanto tadā dakkhiṁ, dasamaṁ upekkhāpāramiṁ;",
  "atk-s0511a2:694": "Pubbakehi mahesīhi, āsevitanisevitaṁ.",
  "atk-s0511a2:695": "162.",
  "atk-s0511a2:696": " ‘‘Imaṁ tvaṁ dasamaṁ tāva, daḷhaṁ katvā samādiya;",
  "atk-s0511a2:697": "Tulābhūto daḷho hutvā, sambodhiṁ pāpuṇissasi.",
  "atk-s0511a2:698": "163.",
  "atk-s0511a2:699": " ‘‘Yathāpi pathavī nāma, nikkhittaṁ asuciṁ suciṁ;",
  "atk-s0511a2:700": "Upekkhati ubhopete, kopānunayavajjitā.",
  "atk-s0511a2:701": "164.",
  "atk-s0511a2:702": " ‘‘Tatheva tvaṁ sukhadukkhe, tulābhūto sadā bhava;",
  "atk-s0511a2:703": "Upekkhāpāramitaṁ gantvā, sambodhiṁ pāpuṇissasī’’ti.",
  "atk-s0511a2:704": "Tattha tulābhūtoti majjhattabhāve ṭhito yathā tulāya daṇḍo samaṁ tulito samaṁ tiṭṭhati, na namati na unnamati, evameva tvampi sukhadukkhesu tulāsadiso hutvā sambodhiṁ pāpuṇissasi. Kopānunayavajjitāti paṭighānurodhavajjitā. ‘‘Dayākopavivajjitā’’tipi pāṭho, soyevattho. Sesaṁ khantipāramiyaṁ vuttanayeneva veditabbaṁ.",
  "atk-s0511a2:705": "Tato sumedhapaṇḍito ime dasa pāramidhamme vicinitvā tato paraṁ cintesi – ‘‘imasmiṁ loke bodhisattehi paripūretabbā bodhipācanā buddhattakarā dhammā ettakāyeva, na ito bhiyyo, imā pana pāramiyo uddhaṁ ākāsepi natthi, na heṭṭhā pathaviyampi, na puratthimādīsu disāsupi atthi, mayhaṁyeva pana hadayamaṁsantareyeva patiṭṭhitā’’ti. Evaṁ tāsaṁ attano hadaye patiṭṭhitabhāvaṁ disvā sabbāpi tā daḷhaṁ katvā adhiṭṭhāya punappunaṁ sammasanto anulomapaṭilomaṁ sammasi, pariyante gahetvā ādimhi pāpesi, ādimhi gahetvā pariyante ṭhapesi, majjhe gahetvā ubhato osāpesi, ubhato koṭīsu gahetvā majjhe osāpesi. Bāhirabhaṇḍapariccāgo pāramiyo nāma, aṅgapariccāgo upapāramiyo nāma, jīvitapariccāgo paramatthapāramiyo nāmāti dasa pāramiyo dasa upapāramiyo dasa paramatthapāramiyoti samattiṁsa pāramiyo yamakatelaṁ vinivaṭṭento viya sammasi. Tassa dasa pāramiyo sammasantassa dhammatejena catunahutādhikadviyojanasatasahassabahalā vipulā ayaṁ mahāpathavī hatthinā akkantanaḷakalāpo viya uppīḷiyamānaṁ ucchuyantaṁ viya ca mahāviravaṁ viravamānā saṅkampi sampakampi sampavedhi. Kulālacakkaṁ viya telayantacakkaṁ viya ca paribbhami. Tena vuttaṁ –",
  "atk-s0511a2:706": "165.",
  "atk-s0511a2:707": " ‘‘Ettakāyeva te loke, ye dhammā bodhipācanā;",
  "atk-s0511a2:708": "Tatuddhaṁ natthi aññatra, daḷhaṁ tattha patiṭṭhaha.",
  "atk-s0511a2:709": "166.",
  "atk-s0511a2:710": " ‘‘Ime dhamme sammasato, sabhāvasarasalakkhaṇe;",
  "atk-s0511a2:711": "Dhammatejena vasudhā, dasasahassī pakampatha.",
  "atk-s0511a2:712": "167.",
  "atk-s0511a2:713": " ‘‘Calatī ravatī pathavī, ucchuyantaṁva pīḷitaṁ;",
  "atk-s0511a2:714": "Telayante yathā cakkaṁ, evaṁ kampati medanī’’ti.",
  "atk-s0511a2:715": "Tattha ettakāyevāti niddiṭṭhānaṁ dasannaṁ pāramitānaṁ anūnādhikabhāvassa dassanatthaṁ vuttaṁ. Tatuddhanti tato dasapāramīhi uddhaṁ natthi. Aññatrāti aññaṁ, lakkhaṇaṁ saddasatthato gahetabbaṁ. Tato dasapāramito añño buddhakārakadhammo natthīti attho. Tatthāti tāsu dasasu pāramīsu. Patiṭṭhahāti patiṭṭha, paripūrento tiṭṭhāti attho.",
  "atk-s0511a2:716": "Ime dhammeti pāramidhamme. Sammasatoti upaparikkhantassa, anādaratthe sāmivacanaṁ daṭṭhabbaṁ. Sabhāvasarasalakkhaṇeti sabhāvasaṅkhātena sarasalakkhaṇena sammasantassāti attho. Dhammatejenāti pāramipavicayañāṇatejena. Vasudhāti vasūti ratanaṁ vuccati, taṁ dhāreti dhīyati vā etthāti vasudhā . Kā sā? Medanī. Pakampathāti pakampittha. Sumedhapaṇḍite pana pāramiyo vicinante tassa ñāṇatejena dasasahassī pakampitthāti attho.",
  "atk-s0511a2:717": "Calatīti chappakārā kampi. Ravatīti nadati vikūjati. Ucchuyantaṁva pīḷitanti nippīḷitaṁ ucchuyantaṁ viya. ‘‘Guḷayantaṁva pīḷita’’ntipi pāṭho, soyevattho. Telayanteti telapīḷanayante. Yathā cakkanti cakkikānaṁ mahācakkayantaṁ viya. Evanti yathā telapīḷanacakkayantaṁ paribbhamati kampati, evaṁ ayaṁ medanī kampatīti attho. Sesamettha uttānamevāti.",
  "atk-s0511a2:718": "Evaṁ mahāpathaviyā kampamānāya rammanagaravāsino manussā bhagavantaṁ parivisayamānā saṇṭhātuṁ asakkontā yugandharavātabbhāhatā mahāsālā viya mucchitā papatiṁsu. Ghaṭādīni kulālabhaṇḍāni pavaṭṭentāni aññamaññaṁ paharantāni cuṇṇavicuṇṇāni ahesuṁ. Mahājano bhītatasito satthāraṁ upasaṅkamitvā – ‘‘kiṁ nu kho bhagavā ‘nāgāvaṭṭo ayaṁ, bhūtayakkhadevatāsu aññatarāvaṭṭo vā’ti na hi mayaṁ etaṁ jānāma. Api ca kho sabbopi ayaṁ mahājano bhayena upadduto, kiṁ nu kho imassa lokassa pāpakaṁ bhavissati, udāhu kalyāṇaṁ, kathetha no etaṁ kāraṇa’’nti pucchiṁsu.",
  "atk-s0511a2:719": "Atha satthā tesaṁ kathaṁ sutvā – ‘‘tumhe mā bhāyittha, mā kho cintayittha, natthi vo itonidānaṁ bhayaṁ, yo so mayā ajja sumedhapaṇḍito ‘anāgate gotamo nāma buddho bhavissatī’ti byākato, so idāni pāramiyo sammasati, tassa sammasantassa dhammatejena sakaladasasahassī lokadhātu ekappahārena kampati ceva viravati cā’’ti āha. Tena vuttaṁ –",
  "atk-s0511a2:720": "168.",
  "atk-s0511a2:721": " ‘‘Yāvatā parisā āsi, buddhassa parivesane;",
  "atk-s0511a2:722": "Pavedhamānā sā tattha, mucchitā seti bhūmiyaṁ.",
  "atk-s0511a2:723": "169.",
  "atk-s0511a2:724": " ‘‘Ghaṭānekasahassāni, kumbhīnañca satā bahū;",
  "atk-s0511a2:725": "Sañcuṇṇamathitā tattha, aññamaññaṁ paghaṭṭitā.",
  "atk-s0511a2:726": "170.",
  "atk-s0511a2:727": " ‘‘Ubbiggā tasitā bhītā, bhantā byathitamānasā;",
  "atk-s0511a2:728": "Mahājanā samāgamma, dīpaṅkaramupāgamuṁ.",
  "atk-s0511a2:729": "171.",
  "atk-s0511a2:730": " ‘‘Kiṁ bhavissati lokassa, kalyāṇamatha pāpakaṁ;",
  "atk-s0511a2:731": "Sabbo upadduto loko, taṁ vinodehi cakkhuma.",
  "atk-s0511a2:732": "172.",
  "atk-s0511a2:733": " ‘‘Tesaṁ tadā saññāpesi, dīpaṅkaro mahāmuni;",
  "atk-s0511a2:734": "Vissatthā hotha mā bhātha, imasmiṁ pathavikampane.",
  "atk-s0511a2:735": "173.",
  "atk-s0511a2:736": " ‘‘Yamahaṁ ajja byākāsiṁ, buddho loke bhavissati;",
  "atk-s0511a2:737": "Eso sammasatī dhammaṁ, pubbakaṁ jinasevitaṁ.",
  "atk-s0511a2:738": "174.",
  "atk-s0511a2:739": " ‘‘Tassa sammasato dhammaṁ, buddhabhūmiṁ asesato;",
  "atk-s0511a2:740": "Tenāyaṁ kampitā pathavī, dasasahassī sadevake’’ti.",
  "atk-s0511a2:741": "Tattha yāvatāti yāvatikā. Āsīti ahosi. ‘‘Yā tadā parisā āsī’’tipi pāṭho, tassa yā tattha parisā ṭhitā āsīti attho. Pavedhamānāti kampamānā. Sāti sā parisā. Tatthāti tasmiṁ parivesanaṭṭhāne. Setīti sayittha.",
  "atk-s0511a2:742": "Ghaṭāti ghaṭānaṁ, sāmiatthe paccattavacanaṁ, ghaṭānaṁ nekasahassānīti attho. Sañcuṇṇamathitāti cuṇṇā ceva mathitā ca, mathitasañcuṇṇāti attho. Aññamaññaṁ paghaṭṭitāti aññamaññaṁ pahaṭā. Ubbiggāti utrāsahadayā. Tasitāti sañjātatāsā. Bhītāti bhayabhītā. Bhantāti phandanamānasā, vibbhantacittāti attho. Sabbāni panetāni aññamaññavevacanāni. Samāgammāti samāgantvā. Ayameva vā pāṭho.",
  "atk-s0511a2:743": "Upaddutoti upahato. Taṁ vinodehīti taṁ upaddutabhayaṁ vinodehi, vināsayāti attho. Cakkhumāti pañcahi cakkhūhi cakkhuma. Tesaṁ tadāti te jane tadā, upayogatthe sāmivacanaṁ. Saññāpesīti ñāpesi bodhesi. Visatthāti vissatthacittā. Mā bhāthāti mā bhāyatha. Yamahanti yaṁ ahaṁ sumedhapaṇḍitaṁ. Dhammanti pāramidhammaṁ. Pubbakanti porāṇaṁ. Jinasevitanti jinehi bodhisattakāle sevitanti attho. Buddhabhūminti pāramidhammaṁ. Tenāti tena sammasanakāraṇena. Kampitāti calitā. Sadevaketi sadevake loke.",
  "atk-s0511a2:744": "Tato mahājano tathāgatassa vacanaṁ sutvā haṭṭhatuṭṭho mālāgandhavilepanādīni ādāya rammanagarato nikkhamitvā bodhisattaṁ upasaṅkamitvā mālāgandhādīhi pūjetvā vanditvā padakkhiṇaṁ katvā rammanagarameva pāvisi. Atha kho bodhisatto dasa pāramiyo sammasitvā vīriyaṁ daḷhaṁ katvā adhiṭṭhāya nisinnāsanā vuṭṭhāsi. Tena vuttaṁ –",
  "atk-s0511a2:745": "175.",
  "atk-s0511a2:746": " ‘‘Buddhassa vacanaṁ sutvā, mano nibbāyi tāvade;",
  "atk-s0511a2:747": "Sabbe maṁ upasaṅkamma, punāpi maṁ abhivandisuṁ.",
  "atk-s0511a2:748": "176.",
  "atk-s0511a2:749": " ‘‘Samādiyitvā buddhaguṇaṁ, daḷhaṁ katvāna mānasaṁ;",
  "atk-s0511a2:750": "Dīpaṅkaraṁ namassitvā, āsanā vuṭṭhahiṁ tadā’’ti.",
  "atk-s0511a2:751": "Tattha mano nibbāyīti mahājanassa pathavikampane ubbiggahadayassa tattha kāraṇaṁ sutvā mano nibbāyi, santiṁ agamāsīti attho. ‘‘Jano nibbāyī’’tipi pāṭho, so uttānoyeva. Samādiyitvāti sammā ādiyitvā, samādāyāti attho. Buddhaguṇanti pāramiyo. Sesaṁ uttānameva.",
  "atk-s0511a2:752": "Atha kho bodhisattaṁ dayitasabbasattaṁ āsanā vuṭṭhahantaṁ sakaladasasahassacakkavāḷadevatā sannipatitvā dibbehi mālāgandhādīhi pūjetvā – ‘‘ayya sumedhatāpasa, tayā ajja dīpaṅkaradasabalassa pādamūle mahati patthanā patthitā, sā te anantarāyena samijjhatu, mā te tattha bhayaṁ vā chambhitattaṁ vā ahosi. Sarīre te appamattakopi rogo mā uppajjatu, khippaṁ pāramiyo pūretvā sammāsambodhiṁ paṭivijjha. Yathā pupphūpagaphalūpagā rukkhā samaye pupphanti ceva phalanti ca, tatheva tvampi taṁ samayaṁ anatikkamitvā khippaṁ sambodhiṁ phusassū’’tiādīni thutimaṅgalāni payirudāhaṁsu, evaṁ payirudāhitvā bodhisattaṁ abhivādetvā attano attano devaṭṭhānameva agamaṁsu. Bodhisattopi devatāhi abhitthuto – ‘‘ahaṁ dasa pāramiyo pūretvā kappasatasahassādhikānaṁ catunnaṁ asaṅkhyeyyānaṁ matthake buddho bhavissāmī’’ti vīriyaṁ daḷhaṁ katvā adhiṭṭhāya ākāsamabbhuggantvā isigaṇavantaṁ himavantaṁ agamāsi. Tena vuttaṁ –",
  "atk-s0511a2:753": "177.",
  "atk-s0511a2:754": " ‘‘Dibbaṁ mānusakaṁ pupphaṁ, devā mānusakā ubho;",
  "atk-s0511a2:755": "Samokiranti pupphehi, vuṭṭhahantassa āsanā.",
  "atk-s0511a2:756": "178.",
  "atk-s0511a2:757": " ‘‘Vedayanti ca te sotthiṁ, devā mānusakā ubho;",
  "atk-s0511a2:758": "Mahantaṁ patthitaṁ tuyhaṁ, taṁ labhassu yathicchitaṁ.",
  "atk-s0511a2:759": "179.",
  "atk-s0511a2:760": " ‘‘Sabbītiyo vivajjantu, soko rogo vinassatu;",
  "atk-s0511a2:761": "Mā te bhavantvantarāyā, phusa khippaṁ bodhimuttamaṁ.",
  "atk-s0511a2:762": "180.",
  "atk-s0511a2:763": " ‘‘Yathāpi samaye patte, pupphanti pupphino dumā;",
  "atk-s0511a2:764": "Tatheva tvaṁ mahāvīra, buddhañāṇehi pupphasu.",
  "atk-s0511a2:765": "181.",
  "atk-s0511a2:766": " ‘‘Yathā ye keci sambuddhā, pūrayuṁ dasapāramī;",
  "atk-s0511a2:767": "Tatheva tvaṁ mahāvīra, pūraya dasapāramī.",
  "atk-s0511a2:768": "182.",
  "atk-s0511a2:769": " ‘‘Yathā ye keci sambuddhā, bodhimaṇḍamhi bujjhare;",
  "atk-s0511a2:770": "Tatheva tvaṁ mahāvīra, bujjhassu jinabodhiyaṁ.",
  "atk-s0511a2:771": "183.",
  "atk-s0511a2:772": " ‘‘Yathā ye keci sambuddhā, dhammacakkaṁ pavattayuṁ;",
  "atk-s0511a2:773": "Tatheva tvaṁ mahāvīra, dhammacakkaṁ pavattaya.",
  "atk-s0511a2:774": "184.",
  "atk-s0511a2:775": " ‘‘Puṇṇamāye yathā cando, parisuddho virocati;",
  "atk-s0511a2:776": "Tatheva tvaṁ puṇṇamano, viroca dasasahassiyaṁ.",
  "atk-s0511a2:777": "185.",
  "atk-s0511a2:778": " ‘‘Rāhumutto yathā sūriyo, tāpena atirocati;",
  "atk-s0511a2:779": "Tatheva lokā muccitvā, viroca siriyā tuvaṁ.",
  "atk-s0511a2:780": "186.",
  "atk-s0511a2:781": " ‘‘Yathā yā kāci nadiyo, osaranti mahodadhiṁ;",
  "atk-s0511a2:782": "Evaṁ sadevakā lokā, osarantu tavantike.",
  "atk-s0511a2:783": "187.",
  "atk-s0511a2:784": " ‘‘Tehi thutappasattho so, dasa dhamme samādiya;",
  "atk-s0511a2:785": "Te dhamme paripūrento, pavanaṁ pāvisī tadā’’ti.",
  "atk-s0511a2:786": "Tattha dibbanti mandāravapāricchattakasantānakusesayādikaṁ dibbakusumaṁ devā mānusakā ca mānusapupphaṁ gahetvāti attho. Samokirantīti mamopari samokiriṁsūti attho. Vuṭṭhahantassāti vuṭṭhahato. Vedayantīti nivedayiṁsu saññāpesuṁ. Sotthinti sotthibhāvaṁ. Idāni vedayitākāradassanatthaṁ ‘‘mahantaṁ patthitaṁ tuyha’’ntiādi vuttaṁ. Tayā pana, sumedhapaṇḍita, mahantaṁ ṭhānaṁ patthitaṁ, taṁ yathāpatthitaṁ labhassūti attho.",
  "atk-s0511a2:787": "Sabbītiyoti entīti ītiyo, sabbā ītiyo sabbītiyo, upaddavā. Vivajjantūti mā hontu. Soko rogo vinassatūti socanasaṅkhāto soko rujanasaṅkhāto rogo ca vinassatu. Teti tava. Mā bhavantvantarāyāti mā bhavantu antarāyā. Phusāti adhigaccha pāpuṇāhi. Bodhinti arahattamaggañāṇaṁ sabbaññutaññāṇampi vaṭṭati. Uttamanti seṭṭhaṁ sabbabuddhaguṇadāyakattā arahattamaggañāṇaṁ ‘‘uttama’’nti vuttaṁ.",
  "atk-s0511a2:788": "Samayeti tassa tassa rukkhassa pupphanasamaye sampatteti attho. Pupphinoti pupphanakā. Buddhañāṇehīti aṭṭhārasahi buddhañāṇehi. Pupphasūti pupphassu. Pūrayunti pūrayiṁsu. Pūrayāti paripūraya. Bujjhareti bujjhiṁsu. Jinabodhiyanti jinānaṁ buddhānaṁ bodhiyā, sabbaññubodhimūleti attho. Puṇṇamāyeti puṇṇamāsiyaṁ. Puṇṇamanoti paripuṇṇamanoratho.",
  "atk-s0511a2:789": "Rāhumuttoti rāhunā sobbhānunā mutto. Tāpenāti patāpena, ālokena. Lokā muccitvāti lokadhammehi alitto hutvāti attho. Virocāti virāja. Siriyāti buddhasiriyā. Osarantīti mahāsamuddaṁ pavisanti. Osarantūti upagacchantu. Tavantiketi tava santikaṁ. Tehīti devehi. Thutappasatthoti thuto ceva pasattho ca, thutehi vā dīpaṅkarādīhi pasatthoti thutappasattho. Dasa dhammeti dasa pāramidhamme. Pavananti mahāvanaṁ, dhammikapabbate mahāvanaṁ pāvisīti attho. Sesagāthā suuttānā evāti.",
  "atk-s0511a2:790": "Iti madhuratthavilāsiniyā buddhavaṁsa-aṭṭhakathāya",
  "atk-s0511a2:791": "Sumedhapatthanākathāvaṇṇanā niṭṭhitā."
}