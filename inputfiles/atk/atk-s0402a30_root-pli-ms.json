{
  "atk-s0402a30:0": "(12) 2. Āpāyikavaggo",
  "atk-s0402a30:1": "1. Āpāyikasuttavaṇṇanā",
  "atk-s0402a30:2": "114. Dutiyassa paṭhame apāyaṁ gacchissantīti āpāyikā. Nirayaṁ gacchissantīti nerayikā. Idamappahāyāti idaṁ brahmacāripaṭiññatādiṁ pāpadhammattayaṁ avijahitvā. Brahmacāripaṭiññoti brahmacāripaṭirūpako, tesaṁ vā ākappaṁ avijahanena ‘‘ahampi brahmacārī’’ti evaṁpaṭiñño. Anuddhaṁsetīti akkosati paribhāsati codeti. Natthi kāmesu dosoti kilesakāmena vatthukāme sevantassa natthi doso. Pātabyatanti pivitabbataṁ paribhuñjitabbataṁ nirāsaṅkena cittena pipāsitassa pānīyapivanasadisaṁ paribhuñjitabbataṁ. Imasmiṁ sutte vaṭṭameva kathitaṁ.",
  "atk-s0402a30:3": "2. Dullabhasuttavaṇṇanā",
  "atk-s0402a30:4": "115. Dutiye kataññū katavedīti ‘‘iminā mayhaṁ kata’’nti tena katakammaṁ ñatvā viditaṁ pākaṭaṁ katvā paṭikaraṇakapuggalo.",
  "atk-s0402a30:5": "3. Appameyyasuttavaṇṇanā",
  "atk-s0402a30:6": "116. Tatiye sukhena metabboti suppameyyo. Dukkhena metabboti duppameyyo. Pametuṁ na sakkotīti appameyyo. Unnaḷoti uggatanaḷo, tucchamānaṁ ukkhipitvā ṭhitoti attho. Capaloti pattamaṇḍanādinā cāpallena samannāgato. Mukharoti mukhakharo. Vikiṇṇavācoti asaññatavacano. Asamāhitoti cittekaggatārahito. Vibbhantacittoti bhantacitto bhantagāvibhantamigasappaṭibhāgo. Pākatindriyoti vivaṭindriyo. Sesamettha uttānamevāti.",
  "atk-s0402a30:7": "4. Āneñjasuttavaṇṇanā",
  "atk-s0402a30:8": "117. Catutthe tadassādetīti taṁ jhānaṁ assādeti. Taṁ nikāmetīti tadeva pattheti. Tena ca vittiṁ āpajjatīti tena jhānena tuṭṭhiṁ āpajjati. Tatra ṭhitoti tasmiṁ jhāne ṭhito. Tadadhimuttoti tattheva adhimutto. Tabbahulavihārīti tena bahulaṁ viharanto. Sahabyataṁ upapajjatīti sahabhāvaṁ upapajjati, tasmiṁ devaloke nibbattatīti attho . Nirayampi gacchatītiādi nirayādīhi avippamuttattā aparapariyāyavasena tattha gamanaṁ sandhāya vuttaṁ. Na hi tassa upacārajjhānato balavataraṁ akusalaṁ atthi, yena anantaraṁ apāye nibbatteyya. Bhagavato pana sāvakoti sotāpannasakadāgāmianāgāmīnaṁ aññataro. Tasmiṁyeva bhaveti tattheva arūpabhave. Parinibbāyatīti appaccayaparinibbānena parinibbāyati. Adhippayāsoti adhikappayogo. Sesamettha vuttanayeneva veditabbaṁ. Imasmiṁ pana sutte puthujjanassa upapattijjhānaṁ kathitaṁ, ariyasāvakassa tadeva upapattijjhānañca vipassanāpādakajjhānañca kathitaṁ.",
  "atk-s0402a30:9": "5. Vipattisampadāsuttavaṇṇanā",
  "atk-s0402a30:10": "118. Pañcame sīlavipattīti sīlassa vipannākāro. Sesadvayepi eseva nayo. Natthi dinnanti dinnassa phalābhāvaṁ sandhāya vadati. Yiṭṭhaṁ vuccati mahāyogo. Hutanti paheṇakasakkāro adhippeto. Tampi ubhayaṁ phalābhāvameva sandhāya paṭikkhipati. Sukatadukkaṭānanti sukatadukkatānaṁ, kusalākusalānanti attho. Phalaṁ vipākoti yaṁ phalanti vā vipākoti vā vuccati, taṁ natthīti vadati. Natthi ayaṁ lokoti paraloke ṭhitassa ayaṁ loko natthi, natthi paro lokoti idha loke ṭhitassāpi paraloko natthi, sabbe tattha tattheva ucchijjantīti dasseti. Natthi mātā natthi pitāti tesu sammāpaṭipattimicchāpaṭipattīnaṁ phalābhāvavasena vadati. Natthi sattā opapātikāti cavitvā uppajjanakasattā nāma natthīti vadati. Sampadāti pāripūriyo. Sīlasampadāti sīlassa paripuṇṇaavekallabhāvo. Sesadvayepi eseva nayo. Atthi dinnantiādi vuttapaṭipakkhanayena gahetabbaṁ.",
  "atk-s0402a30:11": "6. Apaṇṇakasuttavaṇṇanā",
  "atk-s0402a30:12": "119. Chaṭṭhe apaṇṇako maṇīti chahi talehi samannāgato pāsako. Sugatiṁ sagganti cātumahārājikādīsu aññataraṁ saggaṁ lokaṁ. Imasmiṁ sutte sīlañca sammādiṭṭhi cāti ubhayampi missakaṁ kathitaṁ. Sattamaṁ uttānameva.",
  "atk-s0402a30:13": "8. Paṭhamasoceyyasuttavaṇṇanā",
  "atk-s0402a30:14": "121. Aṭṭhame soceyyānīti sucibhāvā. Kāyasoceyyanti kāyadvāre sucibhāvo. Sesadvayepi eseva nayo. Imesu pana paṭipāṭiyā catūsu suttesu agārikapaṭipadā kathitā. Sotāpannasakadāgāmīnampi vaṭṭati.",
  "atk-s0402a30:15": "9. Dutiyasoceyyasuttavaṇṇanā",
  "atk-s0402a30:16": "122. Navame ajjhattanti niyakajjhattaṁ. Kāmacchandanti kāmacchandanīvaraṇaṁ. Byāpādādīsupi eseva nayo. Sesamettha heṭṭhā vuttanayameva. Gāthāya pana kāyasucinti kāyadvāre suciṁ, kāyena vā suciṁ. Sesadvayepi eseva nayo. Ninhātapāpakanti sabbe pāpe ninhāpetvā dhovitvā ṭhitaṁ. Iminā suttenapi gāthāyapi khīṇāsavova kathitoti.",
  "atk-s0402a30:17": "10. Moneyyasuttavaṇṇanā",
  "atk-s0402a30:18": "123. Dasame moneyyānīti munibhāvā. Kāyamoneyyanti kāyadvāre munibhāvo sādhubhāvo paṇḍitabhāvo. Sesadvayepi eseva nayo. Idaṁ vuccati, bhikkhave, kāyamoneyyanti idaṁ tividhakāyaduccaritappahānaṁ kāyamoneyyaṁ nāma. Apica tividhaṁ kāyasucaritampi kāyamoneyyaṁ, tathā kāyārammaṇaṁ ñāṇaṁ kāyamoneyyaṁ, kāyapariññā kāyamoneyyaṁ, pariññāsahagato maggo kāyamoneyyaṁ, kāye chandarāgassa pahānaṁ kāyamoneyyaṁ, kāyasaṅkhāranirodho catutthajjhānasamāpatti kāyamoneyyaṁ. Vacīmoneyyepi eseva nayo.",
  "atk-s0402a30:19": "Ayaṁ panettha viseso – yathā idha catutthajjhānasamāpatti, evaṁ tattha vacīsaṅkhāranirodho dutiyajjhānasamāpatti vacīmoneyyanti veditabbā. Manomoneyyampi imināva nayena atthaṁ ñatvā cittasaṅkhāranirodho saññāvedayitanirodhasamāpatti manomoneyyanti veditabbā. Kāyamuninti kāyadvāre muniṁ uttamaṁ parisuddhaṁ, kāyena vā muniṁ. Sesadvayepi eseva nayo. Sabbappahāyinanti khīṇāsavaṁ. Khīṇāsavo hi sabbappahāyī nāmāti.",
  "atk-s0402a30:20": "Āpāyikavaggo dutiyo."
}