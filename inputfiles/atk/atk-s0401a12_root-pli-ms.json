{
  "atk-s0401a12:0": "13. Ekapuggalavaggavaṇṇanā",
  "atk-s0401a12:1": "170. Ekapuggalavaggassa paṭhame ekapuggaloti eko puggalo. Ettha ekoti dutiyādipaṭikkhepattho gaṇanaparicchedo. Puggaloti sammutikathā, na paramatthakathā. Buddhassa hi bhagavato duvidhā desanā – sammutidesanā, paramatthadesanā cāti. Tattha ‘‘puggalo satto itthī puriso khattiyo brāhmaṇo devo māro’’ti evarūpā sammutidesanā, ‘‘aniccaṁ dukkhaṁ anattā khandhā dhātū āyatanāni satipaṭṭhānā’’ti evarūpā paramatthadesanā. Tattha bhagavā ye sammutivasena desanaṁ sutvā atthaṁ paṭivijjhitvā mohaṁ pahāya visesaṁ adhigantuṁ samatthā, tesaṁ sammutidesanaṁ deseti. Ye pana paramatthavasena desanaṁ sutvā atthaṁ paṭivijjhitvā mohaṁ pahāya visesamadhigantuṁ samatthā, tesaṁ paramatthadesanaṁ deseti.",
  "atk-s0401a12:2": "Tatrāyaṁ upamā – yathā hi desabhāsākusalo tiṇṇaṁ vedānaṁ atthasaṁvaṇṇanako ācariyo ye damiḷabhāsāya vutte atthaṁ jānanti, tesaṁ damiḷabhāsāya ācikkhati. Ye andhabhāsādīsu aññatarāya bhāsāya , tesaṁ tāya tāya bhāsāya. Evaṁ te māṇavakā chekaṁ byattaṁ ācariyamāgamma khippameva sippaṁ uggaṇhanti. Tattha ācariyo viya buddho bhagavā, tayo vedā viya kathetabbabhāve ṭhitāni tīṇi piṭakāni, desabhāsākosallamiva sammutiparamatthakosallaṁ, nānādesabhāsā māṇavakā viya sammutiparamatthavasena paṭivijjhanasamatthā veneyyasattā, ācariyassa damiḷabhāsādiācikkhanaṁ viya bhagavato sammutiparamatthavasena desanā veditabbā. Āha cettha –",
  "atk-s0401a12:3": "‘‘Duve saccāni akkhāsi, sambuddho vadataṁ varo;",
  "atk-s0401a12:4": "Sammutiṁ paramatthañca, tatiyaṁ nupalabbhati.",
  "atk-s0401a12:5": "‘‘Saṅketavacanaṁ saccaṁ, lokasammutikāraṇā;",
  "atk-s0401a12:6": "Paramatthavacanaṁ saccaṁ, dhammānaṁ bhūtakāraṇā.",
  "atk-s0401a12:7": "‘‘Tasmā vohārakusalassa, lokanāthassa satthuno;",
  "atk-s0401a12:8": "Sammutiṁ voharantassa, musāvādo na jāyatī’’ti.",
  "atk-s0401a12:9": "Apica aṭṭhahi kāraṇehi bhagavā puggalakathaṁ katheti – hirottappadīpanatthaṁ, kammassakatādīpanatthaṁ, paccattapurisakāradīpanatthaṁ, ānantariyadīpanatthaṁ, brahmavihāradīpanatthaṁ, pubbenivāsadīpanatthaṁ, dakkhiṇāvisuddhidīpanatthaṁ, lokasammutiyā appahānatthañcāti. ‘‘Khandhadhātuāyatanāni hiriyanti ottappantī’’ti hi vutte mahājano na jānāti, sammohamāpajjati, paṭisattu hoti ‘‘kimidaṁ khandhadhātuāyatanāni hiriyanti ottappanti nāmā’’ti? ‘‘Itthī hiriyati ottappati, puriso khattiyo brāhmaṇo devo māro’’ti vutte pana jānāti, na sammohamāpajjati, na paṭisattu hoti. Tasmā bhagavā hirottappadīpanatthaṁ puggalakathaṁ katheti.",
  "atk-s0401a12:10": "‘‘Khandhā kammassakā, dhātuyo āyatanānī’’ti vuttepi eseva nayo. Tasmā bhagavā kammassakatādīpanatthaṁ puggalakathaṁ katheti.",
  "atk-s0401a12:11": "‘‘Veḷuvanādayo mahāvihārā khandhehi kārāpitā, dhātūhi āyatanehī’’ti vuttepi eseva nayo. Tasmā bhagavā paccattapurisakāradīpanatthaṁ puggalakathaṁ katheti.",
  "atk-s0401a12:12": "‘‘Khandhā mātaraṁ jīvitā voropenti, pitaraṁ, arahantaṁ, ruhiruppādakammaṁ, saṅghabhedakammaṁ karonti, dhātuyo āyatanānī’’ti vuttepi eseva nayo. Tasmā bhagavā ānantariyadīpanatthaṁ puggalakathaṁ katheti.",
  "atk-s0401a12:13": "‘‘Khandhā mettāyanti, dhātuyo āyatanānī’’ti vuttepi eseva nayo. Tasmā bhagavā brahmavihāradīpanatthaṁ puggalakathaṁ katheti.",
  "atk-s0401a12:14": "‘‘Khandhā pubbenivāsamanussaranti, dhātuyo āyatanānī’’ti vuttepi eseva nayo. Tasmā bhagavā pubbenivāsadīpanatthaṁ puggalakathaṁ katheti.",
  "atk-s0401a12:15": "‘‘Khandhā dānaṁ paṭiggaṇhanti, dhātuyo āyatanānī’’ti vuttepi mahājano na jānāti, sammohaṁ āpajjati, paṭisattu hoti ‘‘kimidaṁ khandhadhātuāyatanāni paṭiggaṇhanti nāmā’’ti? ‘‘Puggalā paṭiggaṇhanti sīlavanto kalyāṇadhammo’’ti vutte pana jānāti, na sammohaṁ āpajjati, na paṭisattu hoti. Tasmā bhagavā dakkhiṇāvisuddhidīpanatthaṁ puggalakathaṁ katheti.",
  "atk-s0401a12:16": "Lokasammutiñca buddhā bhagavanto nappajahanti, lokasamaññāya lokaniruttiyā lokābhilāpe ṭhitāyeva dhammaṁ desenti. Tasmā bhagavā lokasammutiyā appahānatthampi puggalakathaṁ katheti.",
  "atk-s0401a12:17": "Iti eko ca so puggalo cāti ekapuggalo. Kenaṭṭhena ekapuggalo? Asadisaṭṭhena guṇavisiṭṭhaṭṭhena asamasamaṭṭhenāti. So hi dasannaṁ pāramīnaṁ paṭipāṭiyā āvajjanaṁ ādiṁ katvā bodhisambhāraguṇehi ceva buddhaguṇehi ca sesamahājanena asadisoti asadisaṭṭhenapi ekapuggalo. Ye cassa te guṇā, te sesasattānaṁ guṇehi visiṭṭhāti guṇavisiṭṭhaṭṭhenapi ekapuggalo. Purimakā sammāsambuddhā sabbasattehi asamā, tehi saddhiṁ ayameva eko rūpakāyaguṇehi ceva nāmakāyaguṇehi ca samoti asamasamaṭṭhenapi ekapuggalo.",
  "atk-s0401a12:18": "Loketi tayo lokā – sattaloko, okāsaloko, saṅkhāralokoti. Tesaṁ vitthārakathā visuddhimagge (visuddhi. 1.135-136) vuttā. Tesu idha sattaloko adhippeto. Sattaloke uppajjamānopi cesa na devaloke, na brahmaloke, manussalokeyeva uppajjati. Manussalokepi na aññasmiṁ cakkavāḷe, imasmiṁyeva cakkavāḷe uppajjati. Tatrāpi na sabbaṭṭhānesu.",
  "atk-s0401a12:19": "‘‘Puratthimāya disāya gajaṅgalaṁ nāma nigamo, tassa parena mahāsālā, tato parā paccantimā janapadā, orato majjhe. Puratthimadakkhiṇāya disāya sallavatī nāma nadī, tato parā paccantimā janapadā, orato majjhe. Dakkhiṇāya disāya setakaṇṇikaṁ nāma nigamo, tato parā paccantimā janapadā, orato majjhe. Pacchimāya disāya thūṇaṁ nāma brāhmaṇagāmo, tato parā paccantimā janapadā, orato majjhe. Uttarāya disāya usīraddhajo nāma pabbato, tato parā paccantimā janapadā, orato majjhe’’ti (mahāva. 259) evaṁ paricchinne āyāmato tiyojanasate vitthārato aḍḍhateyyayojanasate parikkhepato navayojanasate majjhimadese uppajjati. Na kevalañca tathāgatova, paccekabuddhā aggasāvakā asīti mahātherā buddhamātā buddhapitā cakkavattī rājā aññe ca sārappattā brāhmaṇagahapatikā ettheva uppajjanti.",
  "atk-s0401a12:20": "Uppajjamāno uppajjatīti idaṁ pana ubhayampi vippakatavacanameva. Uppajjamāno bahujanahitāya uppajjati, na aññena kāraṇenāti evaṁ panettha attho veditabbo. Evarūpañcettha lakkhaṇaṁ na sakkā etaṁ aññena saddalakkhaṇena paṭibāhituṁ.",
  "atk-s0401a12:21": "Apica uppajjamāno nāma, uppajjati nāma, uppanno nāmāti ayamettha bhedo veditabbo. Esa hi dīpaṅkarapādamūlato paṭṭhāya laddhabyākaraṇo buddhakārake dhamme pariyesanto dasa pāramiyo disvā ‘‘ime dhammā mayā pūretabbā’’ti katasanniṭṭhāno dānapāramiṁ pūrentopi uppajjamāno nāma. Sīlapāramī…pe… upekkhāpāramīti imā dasa pāramiyo pūrentopi, dasa upapāramiyo pūrentopi uppajjamāno nāma. Dasa paramatthapāramiyo pūrentopi uppajjamānova nāma. Pañca mahāpariccāge pariccajantopi uppajjamāno nāma. Attatthacariyaṁ ñātatthacariyaṁ lokatthacariyaṁ pūrayamānopi uppajjamāno nāma. Kappasatasahassādhikāni cattāri asaṅkhyeyyāni buddhakārake dhamme matthakaṁ pāpentopi uppajjamāno nāma. Vessantarattabhāvaṁ pahāya tusitapure paṭisandhiṁ gahetvā saṭṭhivassasatasahassādhikā sattapaṇṇāsavassakoṭiyo tiṭṭhantopi uppajjamāno nāma. Devatāhi yācito pañcamahāvilokitaṁ viloketvā mahāmāyādeviyā kucchimhi paṭisandhiṁ gaṇhantopi, anūnādhike dasa māse gabbhavāsaṁ vasantopi uppajjamāno nāma. Ekūnatiṁsa vassāni agāramajjhe tiṭṭhantopi uppajjamāno nāma. Kāmesu ādīnavaṁ nekkhamme ca ānisaṁsaṁ disvā rāhulabhaddassa jātadivase channasahāyo kaṇḍakaṁ vāhanavaraṁ āruyha nikkhamantopi uppajjamānova nāma. Tīṇi rajjāni atikkamantopi anomānadītīre pabbajantopi uppajjamāno nāma. Chabbassāni mahāpadhānaṁ karontopi uppajjamāno nāma. Paripakkagate ñāṇe oḷārikāhāraṁ āharantopi uppajjamānova nāma. Sāyanhasamaye visākhapuṇṇamāya mahābodhimaṇḍaṁ āruyha mārabalaṁ vidhametvā paṭhamayāme pubbenivāsaṁ anussaritvā majjhimayāme dibbacakkhuṁ parisodhetvā pacchimayāmasamanantare dvādasaṅgaṁ paṭiccasamuppādaṁ anulomapaṭilomato sammasitvā sotāpattimaggaṁ paṭivijjhantopi uppajjamānova nāma. Sotāpattiphalakkhaṇepi sakadāgāmimaggakkhaṇepi sakadāgāmiphalakkhaṇepi anāgāmimaggakkhaṇepi anāgāmiphalakkhaṇepi uppajjamānova nāma. Arahattamaggakkhaṇe pana uppajjati nāma. Arahattaphalakkhaṇe uppanno nāma. Buddhānaṁ hi sāvakānaṁ viya na paṭipāṭiyā iddhividhañāṇādīni uppajjanti, saheva pana arahattamaggena sakalopi sabbaññutaññāṇādi guṇarāsi āgatova nāma hoti. Tasmā te nipphattasabbakiccattā arahattaphalakkhaṇe uppannā nāma honti. Imasmimpi sutte arahattaphalakkhaṇaṁyeva sandhāya ‘‘uppajjatī’’ti veditabbo, uppanno hotīti ayañhettha attho.",
  "atk-s0401a12:22": "Bahujanahitāyāti mahājanassa hitatthāya uppajjati. Bahujanasukhāyāti mahājanassa sukhatthāya uppajjati. Lokānukampāyāti sattalokassa anukampaṁ paṭicca uppajjati. Katarasattalokassāti? Yo tathāgatassa dhammadesanaṁ sutvā amatapānaṁ pivitvā dhammaṁ paṭivijjhi, tassa. Bhagavatā hi mahābodhimaṇḍe sattasattāhaṁ vītināmetvā bodhimaṇḍā isipatanaṁ āgamma ‘‘dveme, bhikkhave, antā pabbajitena na sevitabbā’’ti dhammacakkappavattanasutte (mahāva. 13; saṁ. ni. 5.1081) desite āyasmatā aññāsikoṇḍaññattherena saddhiṁ aṭṭhārasakoṭisaṅkhā brahmāno amatapānaṁ piviṁsu, etassa sattalokassa anukampāya uppanno. Pañcamadivase anattalakkhaṇasuttantapariyosāne (mahāva. 20; saṁ. ni. 3.59) pañcavaggiyā therā arahatte patiṭṭhahiṁsu, etassapi sattalokassa anukampāya uppanno. Tato yasadārakappamukhe pañcapaṇṇāsa purise arahatte patiṭṭhāpesi, tato kappāsikavanasaṇḍe tiṁsa bhaddavaggiye tayo magge ca tīṇi phalāni ca sampāpesi, etassapi sattalokassa anukampāya uppanno. Gayāsīse ādittapariyāyasuttapariyosāne (mahāva. 54) jaṭilasahassaṁ arahatte patiṭṭhāpesi, tālaṭṭhivane bimbisārappamukhā ekādasa nahutā brāhmaṇagahapatikā satthu dhammadesanaṁ sutvā sotāpattiphale patiṭṭhahiṁsu, ekaṁ nahutaṁ saraṇesu patiṭṭhitaṁ. Tirokuṭṭaanumodanāvasāne caturāsītiyā pāṇasahassehi amatapānaṁ pītaṁ. Sumanamālākārasamāgame caturāsītiyā ca. Dhanapālakasamāgame dasahi pāṇasahassehi, khadiraṅgārajātakasamāgame caturāsītiyā pāṇasahassehi, jambukaājīvakasamāgame caturāsītiyā ca. Ānandaseṭṭhisamāgame caturāsītiyā ca pāṇasahassehi amatapānaṁ pītaṁ. Pāsāṇakacetiye pārāyanasuttantakathādivase cuddasa koṭiyo amatapānaṁ piviṁsu. Yamakapāṭihāriyadivase vīsati pāṇakoṭiyo, tāvatiṁsabhavane paṇḍukambalasilāya nisīditvā mātaraṁ kāyasakkhiṁ katvā sattappakaraṇaṁ abhidhammaṁ desentassa asīti pāṇakoṭiyo, devorohane tiṁsa pāṇakoṭiyo, sakkapañhasuttante asīti devatāsahassāni amatapānaṁ piviṁsu. Mahāsamayasuttante maṅgalasuttante cūḷarāhulovāde samacittapaṭipadāyāti imesu catūsu ṭhānesu abhisamayaṁ pattasattānaṁ paricchedo natthi. Etassapi sattalokassa anukampāya uppannoti. Yāvajjadivasā ito paraṁ anāgate ca sāsanaṁ nissāya saggamokkhamagge patiṭṭhahantānaṁ vasenāpi ayamattho veditabbo.",
  "atk-s0401a12:23": "Devamanussānanti na kevalaṁ devamanussānaṁyeva, avasesānaṁ nāgasupaṇṇādīnampi atthāya hitāya sukhāyeva uppanno. Sahetukapaṭisandhike pana maggaphalasacchikiriyāya bhabbe puggale dassetuṁ etaṁ vuttaṁ. Tasmā etesampi atthāya hitāya sukhāyeva uppannoti veditabbo.",
  "atk-s0401a12:24": "Katamo ekapuggaloti ayaṁ pucchā. Pucchā ca nāmesā pañcavidhā hoti – adiṭṭhajotanā pucchā, diṭṭhasaṁsandanā pucchā, vimaticchedanā pucchā, anumatipucchā, kathetukamyatāpucchāti.",
  "atk-s0401a12:25": "Tāsaṁ idaṁ nānattaṁ – katamā adiṭṭhajotanā pucchā? Pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ abhāvitaṁ. Tassa ñāṇāya dassanāya tulanāya tīraṇāya vibhūtatthāya vibhāvanatthāya pañhaṁ pucchati, ayaṁ adiṭṭhajotanā pucchā.",
  "atk-s0401a12:26": "Katamā diṭṭhasaṁsandanā pucchā? Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ. So aññehi paṇḍitehi saddhiṁ saṁsandanatthāya pañhaṁ pucchati, ayaṁ diṭṭhasaṁsandanā pucchā.",
  "atk-s0401a12:27": "Katamā vimaticchedanā pucchā? Pakatiyā saṁsayapakkhanto hoti vimatipakkhanto dveḷhakajāto ‘‘evaṁ nu kho, na nu kho, kiṁ nu kho, kathaṁ nu kho’’ti. So vimaticchedanatthāya pañhaṁ pucchati, ayaṁ vimaticchedanā pucchā.",
  "atk-s0401a12:28": "Katamā anumatipucchā? Bhagavā hi bhikkhūnaṁ anumatiyā pañhaṁ pucchati – ‘‘taṁ kiṁ maññatha, bhikkhave, rūpaṁ niccaṁ vā aniccaṁ vā’’ti? ‘‘Aniccaṁ, bhante’’. ‘‘Yaṁ panāniccaṁ, dukkhaṁ vā taṁ sukhaṁ vā’’ti? ‘‘Dukkhaṁ, bhante’’. ‘‘Yaṁ panāniccaṁ dukkhaṁ vipariṇāmadhammaṁ, kallaṁ nu kho taṁ samanupassituṁ etaṁ mama, esohamasmi, eso me attā’’ti? ‘‘No hetaṁ, bhante’’ti, ayaṁ anumatipucchā.",
  "atk-s0401a12:29": "Katamā kathetukamyatāpucchā? Bhagavā bhikkhūnaṁ kathetukamyatāya pañhaṁ pucchati – ‘‘cattārome, bhikkhave, satipaṭṭhānā. Katame cattāro’’ti? Ayaṁ kathetukamyatāpucchāti.",
  "atk-s0401a12:30": "Tattha buddhānaṁ purimā tisso pucchā natthi. Kasmā? Buddhānaṁ hi tīsu addhāsu kiñci saṅkhataṁ addhāvimuttaṁ vā asaṅkhataṁ adiṭṭhaṁ ajānitaṁ atulitaṁ atīritaṁ avibhūtaṁ avibhāvitaṁ nāma natthi, tasmā tesaṁ adiṭṭhajotanāpucchā natthi. Yaṁ pana bhagavatā attano ñāṇena paṭividdhaṁ, tassa aññena samaṇena vā brāhmaṇena vā devena vā mārena vā brahmunā vā saddhiṁ saṁsandanakiccaṁ natthi. Tenassa diṭṭhasaṁsandanāpucchā natthi. Yasmā panesa akathaṁkathī tiṇṇavicikiccho sabbadhammesu vihatasaṁsayo, tenassa vimaticchedanāpucchā natthi. Itarā pana dve pucchā bhagavato atthi, tāsu ayaṁ kathetukamyatāpucchāti veditabbā.",
  "atk-s0401a12:31": "Idāni tāya pucchāya puṭṭhaṁ ekapuggalaṁ vibhāvento tathāgato arahaṁ sammāsambuddhoti āha. Tattha tathāgatoti aṭṭhahi kāraṇehi bhagavā tathāgato – tathā āgatoti tathāgato, tathā gatoti tathāgato, tathalakkhaṇaṁ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgatoti.",
  "atk-s0401a12:32": "Kathaṁ bhagavā tathā āgatoti tathāgato? Yathā sabbalokahitāya ussukkamāpannā purimakā sammāsambuddhā āgatā, yathā vipassī bhagavā āgato, yathā sikhī bhagavā, yathā vessabhū bhagavā, yathā kakusandho bhagavā, yathā koṇāgamano bhagavā, yathā kassapo bhagavā āgatoti. Kiṁ vuttaṁ hoti? Yena abhinīhārena ete bhagavanto āgatā, teneva amhākampi bhagavā āgato. Atha vā yathā vipassī bhagavā…pe… yathā kassapo bhagavā dānapāramiṁ pūretvā, sīlanekkhammapaññāvīriyakhantisaccādhiṭṭhānamettāupekkhāpāramiṁ pūretvā imā dasa pāramiyo, dasa upapāramiyo, dasa paramatthapāramiyoti samatiṁsa pāramiyo pūretvā, aṅgapariccāgaṁ nayanadhanarajjaputtadārapariccāganti ime pañca mahāpariccāge pariccajitvā, pubbayogapubbacariyadhammakkhānañātatthacariyādayo pūretvā buddhicariyāya koṭiṁ patvā āgato, tathā amhākampi bhagavā āgato. Yathā ca vipassī bhagavā …pe… kassapo bhagavā cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ bhāvetvā brūhetvā āgato, tathā amhākampi bhagavā āgatoti tathāgato.",
  "atk-s0401a12:33": "‘‘Yatheva lokamhi vipassiādayo,",
  "atk-s0401a12:34": "Sabbaññubhāvaṁ munayo idhāgatā;",
  "atk-s0401a12:35": "Tathā ayaṁ sakyamunīpi āgato,",
  "atk-s0401a12:36": "Tathāgato vuccati tena cakkhumā’’ti.",
  "atk-s0401a12:37": "Evaṁ tathā āgatoti tathāgato.",
  "atk-s0401a12:38": "Kathaṁ tathā gatoti tathāgato? Yathā sampatijāto vipassī bhagavā gato…pe… kassapo bhagavā gato. Kathañca so gatoti? So hi sampatijātova samehi pādehi pathaviyaṁ patiṭṭhāya uttarābhimukho sattapadavītihārena gato. Yathāha – ‘‘sampatijāto, ānanda, bodhisatto samehi pādehi pathaviyaṁ patiṭṭhahitvā uttarābhimukho sattapadavītihārena gacchati setamhi chatte anudhāriyamāne, sabbā ca disā anuviloketi, āsabhiñca vācaṁ bhāsati ‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo’’’ti (ma. ni. 3.207). Tañcassa gamanaṁ tathaṁ ahosi avitathaṁ anekesaṁ visesādhigamānaṁ pubbanimittabhāvena. Yañhi so sampatijātova samehi pādehi patiṭṭhahi, idamassa caturiddhipādapaṭilābhassa pubbanimittaṁ, uttarābhimukhabhāvo pana sabbalokuttarabhāvassa pubbanimittaṁ, sattapadavītihāro sattabojjhaṅgaratanapaṭilābhassa, ‘‘suvaṇṇadaṇḍā vītipatanti cāmarā’’ti (su. ni. 693) ettha vuttacāmarukkhepo pana sabbatitthiyanimmathanassa pubbanimittaṁ, setacchattadhāraṇaṁ arahattaphalavimuttivaravimalasetacchattapaṭilābhassa pubbanimittaṁ, sabbadisānuvilokanaṁ sabbaññutānāvaraṇañāṇapaṭilābhassa pubbanimittaṁ, āsabhivācābhāsanaṁ appaṭivattiyavaradhammacakkappavattanassa pubbanimittaṁ. Tathā ayaṁ bhagavāpi gato. Tañcassa gamanaṁ kathaṁ ahosi avitathaṁ tesaṁyeva visesādhigamānaṁ pubbanimittabhāvena. Tenāhu porāṇā –",
  "atk-s0401a12:39": "‘‘Muhuttajātova gavampatī yathā,",
  "atk-s0401a12:40": "Samehi pādehi phusī vasundharaṁ;",
  "atk-s0401a12:41": "So vikkamī satta padāni gotamo,",
  "atk-s0401a12:42": "Setañca chattaṁ anudhārayuṁ marū.",
  "atk-s0401a12:43": "‘‘Gantvāna so satta padāni gotamo,",
  "atk-s0401a12:44": "Disā vilokesi samā samantato;",
  "atk-s0401a12:45": "Aṭṭhaṅgupetaṁ giramabbhudīrayi,",
  "atk-s0401a12:46": "Sīho yathā pabbatamuddhaniṭṭhito’’ti.",
  "atk-s0401a12:47": "Evaṁ tathā gatoti tathāgato.",
  "atk-s0401a12:48": "Atha vā yathā vipassī bhagavā…pe… yathā kassapo bhagavā, ayampi bhagavā tatheva nekkhammena kāmacchandaṁ pahāya gato, abyāpādena byāpādaṁ, ālokasaññāya thinamiddhaṁ, avikkhepena uddhaccakukkuccaṁ, dhammavavatthānena vicikicchaṁ pahāya gato, ñāṇena avijjaṁ padāletvā gato, pāmojjena aratiṁ vinodetvā, paṭhamajjhānena nīvaraṇakavāṭaṁ ugghāṭetvā, dutiyajjhānena vitakkavicāraṁ vūpasametvā, tatiyajjhānena pītiṁ virājetvā, catutthajjhānena sukhadukkhaṁ pahāya, ākāsānañcāyatanasamāpattiyā rūpasaññāpaṭighasaññānānattasaññāyo samatikkamitvā, viññāṇañcāyatanasamāpattiyā ākāsānañcāyatanasaññaṁ, ākiñcaññāyatanasamāpattiyā viññāṇañcāyatanasaññaṁ, nevasaññānāsaññāyatanasamāpattiyā ākiñcaññāyatanasaññaṁ samatikkamitvā gato.",
  "atk-s0401a12:49": "Aniccānupassanāya niccasaññaṁ pahāya, dukkhānupassanāya sukhasaññaṁ, anattānupassanāya attasaññaṁ, nibbidānupassanāya nandiṁ, virāgānupassanāya rāgaṁ, nirodhānupassanāya samudayaṁ, paṭinissaggānupassanāya ādānaṁ, khayānupassanāya ghanasaññaṁ, vayānupassanāya āyūhanaṁ, vipariṇāmānupassanāya dhuvasaññaṁ, animittānupassanāya nimittasaññaṁ, appaṇihitānupassanāya paṇidhiṁ, suññatānupassanāya abhinivesaṁ, adhipaññādhammavipassanāya sārādānābhinivesaṁ, yathābhūtañāṇadassanena sammohābhinivesaṁ, ādīnavānupassanāya ālayābhinivesaṁ, paṭisaṅkhānupassanāya appaṭisaṅkhaṁ, vivaṭṭānupassanāya saṁyogābhinivesaṁ, sotāpattimaggena diṭṭhekaṭṭhe kilese bhañjitvā, sakadāgāmimaggena oḷārike kilese pahāya, anāgāmimaggena aṇusahagate kilese samugghātetvā, arahattamaggena sabbakilese samucchinditvā gato. Evampi tathā gatoti tathāgato.",
  "atk-s0401a12:50": "Kathaṁ tathalakkhaṇaṁ āgatoti tathāgato? Pathavīdhātuyā kakkhaḷattalakkhaṇaṁ tathaṁ avitathaṁ, āpodhātuyā paggharaṇalakkhaṇaṁ, tejodhātuyā uṇhattalakkhaṇaṁ, vāyodhātuyā vitthambhanalakkhaṇaṁ, ākāsadhātuyā asamphuṭṭhalakkhaṇaṁ, viññāṇadhātuyā vijānanalakkhaṇaṁ.",
  "atk-s0401a12:51": "Rūpassa ruppanalakkhaṇaṁ, vedanāya vedayitalakkhaṇaṁ, saññāya sañjānanalakkhaṇaṁ, saṅkhārānaṁ abhisaṅkharaṇalakkhaṇaṁ, viññāṇassa vijānanalakkhaṇaṁ.",
  "atk-s0401a12:52": "Vitakkassa abhiniropanalakkhaṇaṁ, vicārassa anumajjanalakkhaṇaṁ, pītiyā pharaṇalakkhaṇaṁ, sukhassa sātalakkhaṇaṁ, cittekaggatāya avikkhepalakkhaṇaṁ, phassassa phusanalakkhaṇaṁ.",
  "atk-s0401a12:53": "Saddhindriyassa adhimokkhalakkhaṇaṁ, vīriyindriyassa paggahalakkhaṇaṁ, satindriyassa upaṭṭhānalakkhaṇaṁ, samādhindriyassa avikkhepalakkhaṇaṁ, paññindriyassa pajānanalakkhaṇaṁ.",
  "atk-s0401a12:54": "Saddhābalassa assaddhiye akampiyalakkhaṇaṁ, vīriyabalassa kosajje, satibalassa muṭṭhassacce, samādhibalassa uddhacce, paññābalassa avijjāya akampiyalakkhaṇaṁ.",
  "atk-s0401a12:55": "Satisambojjhaṅgassa upaṭṭhānalakkhaṇaṁ, dhammavicayasambojjhaṅgassa pavicayalakkhaṇaṁ, vīriyasambojjhaṅgassa paggahalakkhaṇaṁ, pītisambojjhaṅgassa pharaṇalakkhaṇaṁ, passaddhisambojjhaṅgassa vūpasamalakkhaṇaṁ , samādhisambojjhaṅgassa avikkhepalakkhaṇaṁ, upekkhāsambojjhaṅgassa paṭisaṅkhānalakkhaṇaṁ.",
  "atk-s0401a12:56": "Sammādiṭṭhiyā dassanalakkhaṇaṁ, sammāsaṅkappassa abhiniropanalakkhaṇaṁ, sammāvācāya pariggahalakkhaṇaṁ, sammākammantassa samuṭṭhānalakkhaṇaṁ, sammāājīvassa vodānalakkhaṇaṁ, sammāvāyāmassa paggahalakkhaṇaṁ, sammāsatiyā upaṭṭhānalakkhaṇaṁ, sammāsamādhissa avikkhepalakkhaṇaṁ.",
  "atk-s0401a12:57": "Avijjāya aññāṇalakkhaṇaṁ, saṅkhārānaṁ cetanālakkhaṇaṁ, viññāṇassa vijānanalakkhaṇaṁ, nāmassa namanalakkhaṇaṁ, rūpassa ruppanalakkhaṇaṁ, saḷāyatanassa āyatanalakkhaṇaṁ, phassassa phusanalakkhaṇaṁ, vedanāya vedayitalakkhaṇaṁ, taṇhāya hetulakkhaṇaṁ, upādānassa gahaṇalakkhaṇaṁ, bhavassa āyūhanalakkhaṇaṁ, jātiyā nibbattilakkhaṇaṁ, jarāya jīraṇalakkhaṇaṁ, maraṇassa cutilakkhaṇaṁ.",
  "atk-s0401a12:58": "Dhātūnaṁ suññatālakkhaṇaṁ, āyatanānaṁ āyatanalakkhaṇaṁ, satipaṭṭhānānaṁ upaṭṭhānalakkhaṇaṁ, sammappadhānānaṁ padahanalakkhaṇaṁ, iddhipādānaṁ ijjhanalakkhaṇaṁ, indriyānaṁ adhipatilakkhaṇaṁ, balānaṁ akampiyalakkhaṇaṁ, bojjhaṅgānaṁ niyyānalakkhaṇaṁ, maggassa hetulakkhaṇaṁ.",
  "atk-s0401a12:59": "Saccānaṁ tathalakkhaṇaṁ, samathassa avikkhepalakkhaṇaṁ, vipassanāya anupassanālakkhaṇaṁ, samathavipassanānaṁ ekarasalakkhaṇaṁ, yuganaddhānaṁ anativattanalakkhaṇaṁ.",
  "atk-s0401a12:60": "Sīlavisuddhiyā saṁvaraṇalakkhaṇaṁ, cittavisuddhiyā avikkhepalakkhaṇaṁ, diṭṭhivisuddhiyā dassanalakkhaṇaṁ.",
  "atk-s0401a12:61": "Khaye ñāṇassa samucchedalakkhaṇaṁ, anuppāde ñāṇassa passaddhilakkhaṇaṁ.",
  "atk-s0401a12:62": "Chandassa mūlalakkhaṇaṁ, manasikārassa samuṭṭhānalakkhaṇaṁ, phassassa samodhānalakkhaṇaṁ, vedanāya samosaraṇalakkhaṇaṁ, samādhissa pamukhalakkhaṇaṁ, satiyā ādhipateyyalakkhaṇaṁ, paññāya tatuttariyalakkhaṇaṁ , vimuttiyā sāralakkhaṇaṁ, amatogadhassa nibbānassa pariyosānalakkhaṇaṁ tathaṁ avitathaṁ. Evaṁ tathalakkhaṇaṁ ñāṇagatiyā āgato avirajjhitvā patto anuppattoti tathāgato. Evaṁ tathalakkhaṇaṁ āgatoti tathāgato.",
  "atk-s0401a12:63": "Kathaṁ tathadhamme yāthāvato abhisambuddhoti tathāgato? Tathadhammā nāma cattāri ariyasaccāni. Yathāha – ‘‘cattārimāni, bhikkhave, tathāni avitathāni anaññathāni. Katamāni cattāri? ‘Idaṁ dukkha’nti, bhikkhave, tathametaṁ avitathametaṁ anaññathameta’’nti (saṁ. ni. 5.1090) vitthāro. Tāni ca bhagavā abhisambuddho, tasmā tathānaṁ abhisambuddhattā tathāgatoti vuccati. Abhisambodhattho hi ettha gatasaddo.",
  "atk-s0401a12:64": "Apica jarāmaraṇassa jātipaccayasambhūtasamudāgataṭṭho tatho avitatho anaññatho…pe… saṅkhārānaṁ avijjāpaccayasambhūtasamudāgataṭṭho tatho avitatho anaññatho. Tathā avijjāya saṅkhārānaṁ paccayaṭṭho, saṅkhārānaṁ viññāṇassa paccayaṭṭho…pe… jātiyā jarāmaraṇassa paccayaṭṭho tatho avitatho anaññatho. Taṁ sabbaṁ bhagavā abhisambuddho. Tasmāpi tathānaṁ dhammānaṁ abhisambuddhattā tathāgatoti vuccati. Evaṁ tathadhamme yāthāvato abhisambuddhoti tathāgato.",
  "atk-s0401a12:65": "Kathaṁ tathadassitāya tathāgato? Bhagavā yaṁ sadevake loke…pe… sadevamanussāya aparimāṇāsu lokadhātūsu aparimāṇānaṁ sattānaṁ cakkhudvāre āpāthaṁ āgacchantaṁ rūpārammaṇaṁ nāma atthi, taṁ sabbākārato jānāti passati. Evaṁ jānatā passatā ca tena taṁ iṭṭhāniṭṭhādivasena vā diṭṭhasutamutaviññātesu labbhamānakapadavasena vā ‘‘katamaṁ taṁ rūpaṁ rūpāyatanaṁ? Yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka’’ntiādinā (dha. sa. 616) nayena anekehi nāmehi terasahi vārehi dvepaññāsāya nayehi vibhajjamānaṁ tathameva hoti, vitathaṁ natthi. Esa nayo sotadvārādīsupi āpāthamāgacchantesu saddādīsu. Vuttañhetaṁ bhagavatā – ‘‘yaṁ, bhikkhave, sadevakassa lokassa…pe… sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ jānāmi, tamahaṁ abbhaññāsiṁ, taṁ tathāgatassa viditaṁ, taṁ tathāgato na upaṭṭhāsī’’ti (a. ni. 4.24). Evaṁ tathadassitāya tathāgato. Tattha tathadassīatthe tathāgatoti padasambhavo veditabbo.",
  "atk-s0401a12:66": "Kathaṁ tathavāditāya tathāgato? Yaṁ rattiṁ bhagavā bodhimaṇḍe aparājitapallaṅke nisinno tiṇṇaṁ mārānaṁ matthakaṁ madditvā anuttaraṁ sammāsambodhiṁ abhisambuddho, yañca rattiṁ yamakasālānaṁ antare anupādisesāya nibbānadhātuyā parinibbāyi, etthantare pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi yaṁ bhagavatā bhāsitaṁ suttaṁ geyyaṁ…pe… vedallaṁ, sabbaṁ taṁ atthato ca byañjanato ca anupavajjaṁ anūnaṁ anadhikaṁ sabbākāraparipuṇṇaṁ rāgamadanimmadanaṁ dosamohamadanimmadanaṁ, natthi tattha vālaggamattampi avakkhalitaṁ, sabbaṁ taṁ ekamuddikāya lañchitaṁ viya ekanāḷikāya mitaṁ viya ekatulāya tulitaṁ viya ca tathameva hoti avitathaṁ. Tenāha – ‘‘yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati, sabbaṁ taṁ tatheva hoti no aññathā. Tasmā tathāgatoti vuccatī’’ti (dī. ni. 3.188). Gadattho hi ettha gatasaddo. Evaṁ tathavāditāya tathāgato.",
  "atk-s0401a12:67": "Apica āgadanaṁ āgado, vacananti attho. Tatho aviparīto āgado assāti dakārassa takāraṁ katvā tathāgatoti evampetasmiṁ atthe padasiddhi veditabbā.",
  "atk-s0401a12:68": "Kathaṁ tathākāritāya tathāgato? Bhagavato hi vācāya kāyo anulometi kāyassapi vācā, tasmā yathāvādī tathākārī yathākārī tathāvādī ca hoti. Evaṁ bhūtassa cassa yathā vācā, kāyopi tathā gato, pavattoti attho. Yathā ca kāyo, vācāpi tathā gatāti tathāgato. Tenevāha – ‘‘yathāvādī, bhikkhave, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī. Tasmā ‘tathāgato’ti vuccatī’’ti (a. ni. 4.23). Evaṁ tathākāritāya tathāgato.",
  "atk-s0401a12:69": "Kathaṁ abhibhavanaṭṭhena tathāgato? Upari bhavaggaṁ heṭṭhā avīciṁ pariyantaṁ katvā tiriyaṁ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi, na tassa tulā vā pamāṇaṁ vā atthi, atulo appameyyo anuttaro rājarājo devadevo sakkānamatisakko brahmānamatibrahmā. Tenāha – ‘‘sadevake loke, bhikkhave…pe… sadevamanussāya tathāgato abhibhū anabhibhūto aññadatthu daso vasavattī. Tasmā ‘tathāgato’ti vuccatī’’ti (a. ni. 4.23).",
  "atk-s0401a12:70": "Tatrevaṁ padasiddhi veditabbā – agado viya agado. Ko panesa? Desanāvilāso ceva puññussayo ca. Tena hesa mahānubhāvo bhisakko dibbāgadena sappe viya sabbaparappavādino sadevakañca lokaṁ abhibhavati. Iti sabbalokābhibhavane tatho aviparīto desanāvilāso ceva puññussayo ca agado assāti dakārassa takāraṁ katvā tathāgatoti veditabbo. Evaṁ abhibhavanaṭṭhena tathāgato.",
  "atk-s0401a12:71": "Apica tathāya gatotipi tathāgato, tathaṁ gatotipi tathāgato, gatoti avagato atīto patto paṭipannoti attho. Tattha sakalalokaṁ tīraṇapariññāya tathāya gato avagatoti tathāgato. Lokasamudayaṁ pahānapariññāya tathāya gato atītoti tathāgato, lokanirodhaṁ sacchikiriyāya tathāya gato pattoti tathāgato, lokanirodhagāminiṁ paṭipadaṁ tathāya gato paṭipannoti tathāgato. Tena yaṁ vuttaṁ bhagavatā –",
  "atk-s0401a12:72": "‘‘Loko, bhikkhave, tathāgatena abhisambuddho, lokasmā tathāgato visaṁyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā. Yaṁ, bhikkhave, sadevakassa lokassa…pe… sabbaṁ taṁ tathāgatena abhisambuddhaṁ. Tasmā ‘tathāgato’ti vuccatī’’ti (a. ni. 4.23).",
  "atk-s0401a12:73": "Tassapi evaṁ attho veditabbo. Idampi ca tathāgatassa tathāgatabhāvadīpane mukhamattameva. Sabbākārena pana tathāgatova tathāgatassa tathāgatabhāvaṁ vaṇṇeyya.",
  "atk-s0401a12:74": "Arahaṁ sammāsambuddhoti padadvaye pana ārakattā, arīnaṁ arānañca hatattā, paccayādīnaṁ arahattā, pāpakaraṇe rahābhāvāti imehi tāva kāraṇehi arahanti veditabbo. Sammā sāmañca sabbadhammānaṁ buddhattā pana sammāsambuddhoti ayamettha saṅkhepo, vitthārato panetaṁ padadvayaṁ visuddhimagge (visuddhi. 1.123 ādayo) buddhānussativaṇṇanāyaṁ pakāsitanti.",
  "atk-s0401a12:75": "171. Dutiye pātubhāvoti uppatti nipphatti. Dullabho lokasminti imasmiṁ sattaloke dullabho sudullabho paramadullabho. Kasmā dullabhoti? Ekavāraṁ dānapāramiṁ pūretvā buddhena bhavituṁ na sakkā, dve vāre dasa vāre vīsati vāre paññāsa vāre vārasataṁ vārasahassaṁ vārasatasahassaṁ vārakoṭisatasahassampi dānapāramiṁ pūretvā buddhena bhavituṁ na sakkā, tathā ekadivasaṁ dve divase dasa divase vīsati divase paññāsa divase divasasataṁ divasasahassaṁ divasasatasahassaṁ divasakoṭisatasahassaṁ . Ekamāsaṁ dve māse…pe… māsakoṭisatasahassaṁ. Ekasaṁvaccharaṁ dve saṁvacchare…pe… saṁvaccharakoṭisatasahassaṁ. Ekakappaṁ dve kappe…pe… kappakoṭisatasahassaṁ. Kappānaṁ ekaṁ asaṅkhyeyyaṁ dve asaṅkhyeyyāni tīṇi asaṅkhyeyyāni dānapāramiṁ pūretvā buddhena bhavituṁ na sakkā. Sīlapāramīnekkhammapāramī…pe… upekkhāpāramīsupi eseva nayo. Pacchimakoṭiyā pana kappasatasahassādhikāni cattāri asaṅkhyeyyāni dasa pāramiyo pūretvā buddhena bhavituṁ sakkāti iminā kāraṇena dullabho.",
  "atk-s0401a12:76": "172. Tatiye acchariyamanussoti acchariyo manusso. Acchariyoti andhassa pabbatārohaṇaṁ viya niccaṁ na hotīti attho. Ayaṁ tāva saddanayo. Ayaṁ pana aṭṭhakathānayo – accharāyoggoti acchariyo, accharaṁ paharitvā passitabboti attho. Apica ‘‘tathāgatassa, bhikkhave, arahato sammāsambuddhassa pātubhāvā cattāro acchariyā abbhutā dhammā pātubhavantī’’ti (a. ni. 4.127) evamādīhi anekehi acchariyabbhutadhammehi samannāgatattāpi acchariyamanusso. Āciṇṇamanussotipi acchariyamanusso.",
  "atk-s0401a12:77": "Abhinīhārassa hi sampādake aṭṭha dhamme samodhānetvā ekabuddhassa sammukhe mahābodhimaṇḍe mānasaṁ bandhitvā nisajjanaṁ nāma na aññassa kassaci āciṇṇaṁ, sabbaññubodhisattasseva āciṇṇaṁ. Tathā buddhānaṁ santike byākaraṇaṁ labhitvā anivattakena hutvā vīriyādhiṭṭhānaṁ adhiṭṭhāya buddhakārakadhammānaṁ pūraṇampi na aññassa kassaci āciṇṇaṁ, sabbaññubodhisattasseva āciṇṇaṁ. Tathā pāramiyo gabbhaṁ gaṇhāpetvā vessantarattabhāvasadise attabhāve ṭhatvā sabbālaṅkārapaṭimaṇḍitānaṁ hatthīnaṁ sattasatāni assānaṁ sattasatānīti evaṁ sattasatakamahādānaṁ datvā jālikumārasadisaṁ puttaṁ, kaṇhājināsadisaṁ dhītaraṁ, maddīdevisadisaṁ bhariyañca dānamukhe niyyātetvā yāvatāyukaṁ ṭhatvā dutiye attabhāve tusitabhavane paṭisandhiggahaṇampi na aññassa kassaci āciṇṇaṁ, sabbaññubodhisattasseva āciṇṇaṁ. Tusitapure yāvatāyukaṁ ṭhatvā devatānaṁ āyācanaṁ sampaṭicchitvā pañcamahāvilokanaṁ viloketvā satassa sampajānassa tusitapurā cavitvā mahābhogakule paṭisandhiggahaṇampi na aññassa kassaci āciṇṇaṁ, sabbaññubodhisattasseva āciṇṇaṁ. Tathā paṭisandhiggahaṇadivase dasasahassilokadhātukampanampi, satassa sampajānassa mātukucchiyaṁ nivāsopi, satassa sampajānassa mātukucchito nikkhamanadivase dasasahassilokadhātukampanampi, sampatijātassa sattapadavītihāragamanampi, dibbasetacchatta. dhāraṇampi, dibbavāḷabījanukkhepopi, sabbadisāsu sīhavilokanaṁ viloketvā attanā paṭisamaṁ kañci sattaṁ adisvā ‘‘aggohamasmi lokassā’’ti evaṁ sīhanādanadanampi, paripākagate ñāṇe mahāsampattiṁ pahāya mahābhinikkhamanampi, mahābodhimaṇḍe pallaṅkena nisinnassa māravijayaṁ ādiṁ katvā pubbenivāsānussatidibbacakkhuvisodhanāni katvā paccūsasamaye sabbaññutaññāṇaguṇarāsipaṭividdhakkhaṇe dasasahassilokadhātukampanampi, paṭhamadhammadesanāya anuttaraṁ tiparivaṭṭaṁ dhammacakkappavattanampīti evamādi sabbaṁ na aññassa kassaci āciṇṇaṁ, sabbaññubuddhasseva āciṇṇaṁ. Evaṁ āciṇṇamanussotipi acchariyamanusso.",
  "atk-s0401a12:78": "173. Catutthe kālakiriyāti ekasmiṁ kāle pākaṭā kiriyāti kālakiriyā. Tathāgato hi pañcacattālīsa vassāni ṭhatvā tīṇi piṭakāni pañca nikāye navaṅgaṁ satthusāsanaṁ caturāsīti dhammakkhandhasahassāni pakāsetvā mahājanaṁ nibbānaninnaṁ nibbānapoṇaṁ katvā yamakasālānamantare nipanno bhikkhusaṅghaṁ āmantetvā appamādena ovaditvā sato sampajāno anupādisesāya nibbānadhātuyā parinibbāyi. Ayamassa kiriyā yāvajjatanā pākaṭāti ekasmiṁ kāle pākaṭā kiriyāti kālakiriyā. Anutappā hotīti anutāpakarā hoti. Tattha cakkavattirañño kālakiriyā ekacakkavāḷe devamanussānaṁ anutāpakarā hoti. Buddhānaṁ kālakiriyā dasasahassacakkavāḷesu devamanussānaṁ anutāpakarā hoti. Tena vuttaṁ – ‘‘bahuno janassa anutappā hotī’’ti.",
  "atk-s0401a12:79": "174. Pañcame adutiyoti dutiyassa buddhassa abhāvā adutiyo. Cattāro hi buddhā sutabuddho, catusaccabuddho, paccekabuddho, sabbaññubuddhoti. Tattha bahussuto bhikkhu sutabuddho nāma . Khīṇāsavo catusaccabuddho nāma . Kappasatasahassādhikāni dve asaṅkhyeyyāni pāramiyo pūretvā sāmaṁ paṭividdhapaccekabodhiñāṇo paccekabuddho nāma. Kappasatasahassādhikāni cattāri vā aṭṭha vā soḷasa vā asaṅkhyeyyāni pāramiyo pūretvā tiṇṇaṁ mārānaṁ matthakaṁ madditvā paṭividdhasabbaññutaññāṇo sabbaññubuddho nāma. Imesu catūsu buddhesu sabbaññubuddhova adutiyo nāma. Na hi tena saddhiṁ añño sabbaññubuddho nāma uppajjati.",
  "atk-s0401a12:80": "Asahāyoti attabhāvena vā paṭividdhadhammehi vā sadiso sahāyo nāma assa natthīti asahāyo. ‘‘Laddhasahāyo kho pana so bhagavā sekhānañceva paṭipadāna’’nti iminā pana pariyāyena sekhāsekhā buddhānaṁ sahāyā nāma honti. Appaṭimoti paṭimā vuccati attabhāvo, tassa attabhāvasadisā aññā paṭimā natthīti appaṭimo. Yāpi ca manussā suvaṇṇarajatādimayā paṭimā karonti, tāsu vālaggamattampi okāsaṁ tathāgatassa attabhāvasadisaṁ kātuṁ samattho nāma natthīti sabbathāpi appaṭimo.",
  "atk-s0401a12:81": "Appaṭisamoti attabhāvenevassa paṭisamo nāma koci natthīti appaṭisamo. Appaṭibhāgoti ye tathāgatena ‘‘cattāro satipaṭṭhānā’’tiādinā nayena dhammā desitā, tesu ‘‘na cattāro satipaṭṭhānā, tayo vā pañca vā’’tiādinā nayena paṭibhāgaṁ kātuṁ samattho nāma natthīti appaṭibhāgo. Appaṭipuggaloti añño koci ‘‘ahaṁ buddho’’ti evaṁ paṭiññaṁ kātuṁ samattho puggalo natthīti appaṭipuggalo. Asamoti appaṭipuggalattāva sabbasattehi asamo. Asamasamoti asamā vuccanti atītānāgatā sabbaññubuddhā, tehi asamehi samoti asamasamo.",
  "atk-s0401a12:82": "Dvipadānaṁ aggoti sammāsambuddho apadānaṁ dvipadānaṁ catuppadānaṁ bahuppadānaṁ rūpīnaṁ arūpīnaṁ saññīnaṁ asaññīnaṁ nevasaññīnāsaññīnaṁ sattānaṁ aggova. Kasmā idha dvipadānaṁ aggoti vutto? Seṭṭhataravasena. Imasmiñhi loke seṭṭho nāma uppajjamāno apadacatuppadabahuppadesu na uppajjati, dvipadesuyeva uppajjati. Kataradvipadvesūti? Manussesu ceva devesu ca. Manussesu uppajjamāno tisahassimahāsahassilokadhātuṁ vase vattetuṁ samattho buddho hutvā uppajjati. Devesu uppajjamāno dasasahassilokadhātuṁ vasavattī mahābrahmā hutvā uppajjati. So tassa kappiyakārako vā ārāmiko vā sampajjati. Iti tatopi seṭṭhataravasenesa dvipadānaṁ aggoti vutto.",
  "atk-s0401a12:83": "175-186. Chaṭṭhādīsu ekapuggalassa, bhikkhave, pātubhāvā mahato cakkhussa pātubhāvo hotīti, bhikkhave, ekapuggalassa tathāgatassa arahato sammāsambuddhassa pātubhāvena mahantassa cakkhussa pātubhāvo hoti. Tasmiṁ puggale pātubhūte taṁ pātubhūtameva hoti, na vinā tassa pātubhāvena pātubhavati. Pātubhāvoti uppatti nipphatti. Katamassa cakkhussāti? Paññācakkhussa. Kīvarūpassāti? Sāriputtattherassa vipassanāpaññāsadisassa mahāmoggallānattherassa samādhipaññāsadisassāti. Ālokādīsupi eseva nayo. Ubhinnaṁ aggasāvakānaṁ paññāālokasadisoyeva hi ettha āloko, paññāobhāsasadisoyeva obhāso adhippeto. ‘‘Mahato cakkhussa, mahato ālokassa, mahato obhāsassā’’ti imāni ca pana tīṇipi lokiyalokuttaramissakāni kathitānīti veditabbāni.",
  "atk-s0401a12:84": "Channaṁ anuttariyānanti uttaritaravirahitānaṁ channaṁ uttamadhammānaṁ. Tattha dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ, pāricariyānuttariyaṁ, anussatānuttariyanti imāni cha anuttariyāni. Imesaṁ pātubhāvo hotīti attho. Āyasmā hi ānandatthero sāyaṁpātaṁ tathāgataṁ cakkhuviññāṇena daṭṭhuṁ labhati, idaṁ dassanānuttariyaṁ. Aññopi sotāpanno vā sakadāgāmī vā anāgāmī vā ānandatthero viya tathāgataṁ dassanāya labhati, idampi dassanānuttariyaṁ . Aparo pana puthujjanakalyāṇako ānandatthero viya dasabalaṁ dassanāya labhitvā taṁ dassanaṁ vaḍḍhetvā sotāpattimaggaṁ pāpeti. Idaṁ dassanameva nāma, mūladassanaṁ pana dassanānuttariyaṁ nāma.",
  "atk-s0401a12:85": "Ānandattheroyeva ca abhikkhaṇaṁ dasabalassa vacanaṁ sotaviññāṇena sotuṁ labhati, idaṁ savanānuttariyaṁ. Aññepi sotāpannādayo ānandatthero viya tathāgatassa vacanaṁ savanāya labhanti, idampi savanānuttariyaṁ. Aparo pana puthujjanakalyāṇako ānandatthero viya tathāgatassa vacanaṁ sotuṁ labhitvā taṁ savanaṁ vaḍḍhetvā sotāpattimaggaṁ pāpeti. Idaṁ savanameva nāma, mūlasavanaṁ pana savanānuttariyaṁ nāma.",
  "atk-s0401a12:86": "Ānandattheroyeva ca dasabale saddhaṁ paṭilabhati, idaṁ lābhānuttariyaṁ. Aññepi sotāpannādayo ānandatthero viya dasabale saddhāpaṭilābhaṁ labhanti, idampi lābhānuttariyaṁ. Aparo pana puthujjanakalyāṇako ānandatthero viya dasabale saddhāpaṭilābhaṁ labhitvā taṁ lābhaṁ vaḍḍhetvā sotāpattimaggaṁ pāpeti, ayaṁ lābhoyeva nāma, mūlalābho pana lābhānuttariyaṁ nāma.",
  "atk-s0401a12:87": "Ānandattheroyeva ca dasabalassa sāsane tisso sikkhā sikkhati, idaṁ sikkhānuttariyaṁ. Aññepi sotāpannādayo ānandatthero viya dasabalassa sāsane tisso sikkhā sikkhanti, idampi sikkhānuttariyaṁ. Aparo pana puthujjanakalyāṇako ānandatthero viya dasabalassa sāsane tisso sikkhā sikkhitvā tā sikkhā vaḍḍhetvā sotāpattimaggaṁ pāpeti. Ayaṁ sikkhāyeva nāma, mūlasikkhā pana sikkhānuttariyaṁ nāma.",
  "atk-s0401a12:88": "Ānandattheroyeva ca abhiṇhaṁ dasabalaṁ paricarati, idaṁ pāricariyānuttariyaṁ. Aññepi sotāpannādayo ānandatthero viya abhiṇhaṁ dasabalaṁ paricaranti, idampi pāricariyānuttariyaṁ. Aparo pana puthujjanakalyāṇako ānandatthero viya dasabalaṁ paricaritvā taṁ pāricariyaṁ vaḍḍhetvā sotāpattimaggaṁ pāpeti, ayaṁ pāricariyāyeva nāma, mūlapāricariyā pana pāricariyānuttariyaṁ nāma.",
  "atk-s0401a12:89": "Ānandattheroyeva ca dasabalassa lokiyalokuttare guṇe anussarati, idaṁ anussatānuttariyaṁ. Aññepi sotāpannādayo ānandatthero viya dasabalassa lokiyalokuttare guṇe anussaranti, idampi anussatānuttariyaṁ. Aparo pana puthujjanakalyāṇako ānandatthero viya dasabalassa lokiyalokuttare guṇe anussaritvā taṁ anussatiṁ vaḍḍhetvā sotāpattimaggaṁ pāpeti, ayaṁ anussatiyeva nāma, mūlānussati pana anussatānuttariyaṁ nāma. Imāni cha anuttariyāni, imesaṁ pātubhāvo hoti. Imāni ca pana cha anuttariyāni lokiyalokuttaramissakāni kathitānīti veditabbāni.",
  "atk-s0401a12:90": "Catunnaṁpaṭisambhidānaṁ sacchikiriyā hotīti catasso hi paṭisambhidāyo atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidāti. Tattha atthesu ñāṇaṁ atthapaṭisambhidā, dhammesu ñāṇaṁ dhammapaṭisambhidā, atthadhammaniruttābhilāpe ñāṇaṁ niruttipaṭisambhidā , ñāṇesu ñāṇaṁ paṭibhānapaṭisambhidā. Ayamettha saṅkhepo, vitthāro panetāsaṁ abhidhamme (vibha. 718 ādayo) āgatoyeva. Imāsaṁ catassannaṁ paṭisambhidānaṁ buddhuppāde paccakkhakiriyā hoti, na vinā buddhuppādā. Etāsaṁ sacchikiriyāti attho. Imāpi lokiyalokuttarāva kathitāti veditabbā.",
  "atk-s0401a12:91": "Anekadhātupaṭivedhoti ‘‘cakkhudhātu rūpadhātū’’tiādīnaṁ aṭṭhārasannaṁ dhātūnaṁ buddhuppādeyeva paṭivedho hoti, na vinā buddhuppādenāti attho. Nānādhātupaṭivedhoti ettha imāva aṭṭhārasa dhātuyo nānāsabhāvato nānādhātuyoti veditabbā. Yo panetāsaṁ ‘‘nānāsabhāvā etā’’ti evaṁ nānākaraṇato paṭivedho, ayaṁ nānādhātupaṭivedho nāma. Vijjāvimuttiphalasacchikiriyāti ettha vijjāti phale ñāṇaṁ, vimuttīti tadavasesā phalasampayuttā dhammā. Sotāpattiphalasacchikiriyāti sototi paṭhamamaggo, tena sotena pattabbaṁ phalanti sotāpattiphalaṁ. Sakadāgāmiphalādīni pākaṭāneva.",
  "atk-s0401a12:92": "187.Anuttaranti niruttaraṁ. Dhammacakkanti seṭṭhacakkaṁ. Cakkasaddo hesa –",
  "atk-s0401a12:93": "‘‘Catubbhi aṭṭhajjhagamā, aṭṭhāhipi ca soḷasa;",
  "atk-s0401a12:94": "Soḷasāhi ca bāttiṁsa, atricchaṁ cakkamāsado;",
  "atk-s0401a12:95": "Icchāhatassa posassa, cakkaṁ bhamati matthake’’ti. (jā. 1.1.104; 1.5.103) –",
  "atk-s0401a12:96": "Ettha uracakke āgato. ‘‘Cakkasamāruḷhā jānapadā pariyāyantī’’ti (a. ni. 3.63; 5.54) ettha iriyāpathacakke. ‘‘Atha kho so, bhikkhave, rathakāro yaṁ taṁ cakkaṁ chahi māsehi niṭṭhitaṁ, taṁ pavattesī’’ti (a. ni. 3.15) ettha dārucakke. ‘‘Addasā kho doṇo brāhmaṇo bhagavato pādesu cakkāni sahassārānī’’ti (a. ni. 4.36) ettha lakkhaṇacakke. ‘‘Cattārimāni, bhikkhave, cakkāni, yehi samannāgatānaṁ devamanussānaṁ catucakkaṁ vattatī’’ti (a. ni. 4.31) ettha sampatticakke. ‘‘Dibbaṁ cakkaratanaṁ pātubhavatī’’ti (dī. ni. 2.243; ma. ni. 3.256) ettha ratanacakke. Idha pana dhammacakke āgato.",
  "atk-s0401a12:97": "Pavattitanti ettha dhammacakkaṁ abhinīharati nāma, abhinīhaṭaṁ nāma, uppādeti nāma, uppāditaṁ nāma, pavatteti nāma, pavattitaṁ nāmāti ayaṁ pabhedo veditabbo. Kuto paṭṭhāya dhammacakkaṁ abhinīharati nāmāti? Yadā sumedhabrāhmaṇo hutvā kāmesu ādīnavaṁ nekkhamme ca ānisaṁsaṁ disvā sattasatakamahādānaṁ datvā isipabbajjaṁ pabbajitvā pañca abhiññā aṭṭha samāpattiyo nibbatteti, tato paṭṭhāya dhammacakkaṁ abhinīharati nāma.",
  "atk-s0401a12:98": "Kuto paṭṭhāya abhinīhaṭaṁ nāmāti? Yadā aṭṭha dhamme samodhānetvā dīpaṅkarapādamūle mahābodhimaṇḍatthāya mānasaṁ bandhitvā ‘‘byākaraṇaṁ aladdhā na vuṭṭhahissāmī’’ti vīriyādhiṭṭhānaṁ adhiṭṭhāya nipanno dasabalassa santikā byākaraṇaṁ labhi, tato paṭṭhāya dhammacakkaṁ abhinīhaṭaṁ nāma.",
  "atk-s0401a12:99": "Kuto paṭṭhāya uppādeti nāmāti? Tato paṭṭhāya dānapāramiṁ pūrentopi dhammacakkaṁ uppādeti nāma. Sīlapāramiṁ pūrentopi…pe… upekkhāpāramiṁ pūrentopi dhammacakkaṁ uppādeti nāma. Dasa pāramiyo dasa upapāramiyo dasa paramatthapāramiyo pūrentopi, pañca mahāpariccāge pariccajantopi, ñātatthacariyaṁ pūrentopi dhammacakkaṁ uppādeti nāma. Vessantarattabhāve ṭhatvā sattasatakamahādānaṁ datvā puttadāraṁ dānamukhe niyyātetvā pāramikūṭaṁ gahetvā tusitapure nibbattitvā tattha yāvatāyukaṁ ṭhatvā devatāhi āyācito paṭiññaṁ datvā pañcamahāvilokanaṁ vilokentopi dhammacakkaṁ uppādetiyeva nāma. Mātukucchiyaṁ paṭisandhiṁ gaṇhantopi, paṭisandhikkhaṇe dasasahassacakkavāḷaṁ kampentopi, mātukucchito nikkhantadivase tatheva lokaṁ kampentopi, sampatijāto satta padāni gantvā ‘‘aggomahasmī’’ti sīhanādaṁ nadantopi, ekūnatiṁsa saṁvaccharāni agāramajjhe vasantopi, mahābhinikkhamanaṁ nikkhamantopi, anomānadītīre pabbajantopi, mahāpadhāne chabbassāni vīriyaṁ karontopi, sujātāya dinnaṁ madhupāyāsaṁ bhuñjitvā suvaṇṇapātiṁ nadiyā pavāhetvā sāyanhasamaye bodhimaṇḍavaragato puratthimaṁ lokadhātuṁ olokento nisīditvā sūriye dharamāneyeva mārabalaṁ vidhametvā paṭhamayāme pubbenivāsaṁ anussarantopi, majjhimayāme dibbacakkhuṁ visodhentopi, paccūsakālasamanantare paccayākāraṁ sammasitvā sotāpattimaggaṁ paṭivijjhantopi, sotāpattiphalaṁ sacchikarontopi, sakadāgāmimaggaṁ sakadāgāmiphalaṁ anāgāmimaggaṁ anāgāmiphalaṁ sacchikarontopi, arahattamaggaṁ paṭivijjhantopi dhammacakkaṁ uppādetiyeva nāma.",
  "atk-s0401a12:100": "Arahattaphalakkhaṇe pana tena dhammacakkaṁ uppāditaṁ nāma. Buddhānañhi sakalalokiyalokuttaraguṇarāsi arahattaphaleneva saddhiṁ ijjhati. Tasmā tena tasmiṁ khaṇe dhammacakkaṁ uppāditaṁ nāma hoti.",
  "atk-s0401a12:101": "Kadā pavatteti nāma? Bodhimaṇḍe sattasattāhaṁ vītināmetvā isipatane migadāye aññākoṇḍaññattheraṁ kāyasakkhiṁ katvā dhammacakkappavattanasuttantaṁ desento dhammacakkaṁ pavatteti nāma.",
  "atk-s0401a12:102": "Yadā pana aññākoṇḍaññattherena dasabalassa desanāñāṇānubhāvanibbattaṁ savanaṁ labhitvā sabbapaṭhamaṁ dhammo adhigato, tato paṭṭhāya dhammacakkaṁ pavattitaṁ nāma hotīti veditabbaṁ. Dhammacakkanti cetaṁ desanāñāṇassapi nāmaṁ paṭivedhañāṇassapi. Tesu desanāñāṇaṁ lokiyaṁ, paṭivedhañāṇaṁ lokuttaraṁ. Kassa desanāpaṭivedhañāṇanti? Na aññassa kassaci, sammāsambuddhasseva desanāñāṇañca paṭivedhañāṇañcāti veditabbaṁ.",
  "atk-s0401a12:103": "Sammadevāti hetunā nayena kāraṇeneva. Anuppavattetīti yathā purato gacchantassa pacchato gacchanto taṁ anugacchati nāma, evaṁ paṭhamataraṁ satthārā pavattitaṁ thero anuppavatteti nāma. Kathaṁ? Satthā hi ‘‘cattārome, bhikkhave, satipaṭṭhānā. Katame cattāro’’ti kathento dhammacakkaṁ pavatteti nāma, dhammasenāpati sāriputtattheropi ‘‘cattārome, āvuso, satipaṭṭhānā’’ti kathento dhammacakkaṁ anuppavatteti nāma. Sammappadhānādīsupi eseva nayo. Na kevalañca bodhipakkhiyadhammesu, ‘‘cattārimāni, bhikkhave, ariyasaccāni. Cattārome, bhikkhave, ariyavaṁsā’’tiādīsupi ayaṁ nayo netabbova. Evaṁ sammāsambuddho dhammacakkaṁ pavatteti nāma, thero dasabalena pavattitaṁ dhammacakkaṁ anuppavatteti nāma.",
  "atk-s0401a12:104": "Evaṁ dhammacakkaṁ anuppavattentena pana therena dhammo desitopi pakāsitopi satthārāva desito pakāsito hoti. Yo hi koci bhikkhu vā bhikkhunī vā upāsako vā upāsikā vā devo vā sakko vā māro vā brahmā vā dhammaṁ desetu pakāsetu, sabbo so satthārā desito pakāsitova nāma hoti, sesajano pana lekhahārakapakkhe ṭhitova nāma hoti. Kathaṁ? Yathā hi raññā dinnaṁ paṇṇaṁ vācetvā yaṁ yaṁ kammaṁ karonti, taṁ taṁ kammaṁ yena kenaci katampi kāritampi raññā kāritanteva vuccati. Mahārājā viya hi sammāsambuddho. Rājapaṇṇaṁ viya tepiṭakaṁ buddhavacanaṁ. Paṇṇadānaṁ viya tepiṭake nayamukhadānaṁ paṇṇaṁ vācetvā taṁtaṁkammānaṁ karaṇaṁ viya catunnaṁ parisānaṁ attano balena buddhavacanaṁ uggaṇhitvā paresaṁ desanā pakāsanā. Tattha yathā paṇṇaṁ vācetvā yena kenaci katampi kāritampi taṁ kammaṁ raññā kāritameva hoti, evameva yena kenaci desitopi pakāsitopi dhammo satthārā desito pakāsitova nāma hotīti veditabbo. Sesaṁ sabbattha uttānatthamevāti.",
  "atk-s0401a12:105": "Ekapuggalavaggavaṇṇanā."
}