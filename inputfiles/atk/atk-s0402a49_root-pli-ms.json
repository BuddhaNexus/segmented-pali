{
  "atk-s0402a49:0": "(14) 4. Puggalavaggo",
  "atk-s0402a49:1": "1. Saṁyojanasuttavaṇṇanā",
  "atk-s0402a49:2": "131. Catutthassa paṭhame upapattipaṭilābhiyānīti yehi anantarā upapattiṁ paṭilabhati. Bhavapaṭilābhiyānīti upapattibhavassa paṭilābhāya paccayāni. Sakadāgāmissāti idaṁ appahīnasaṁyojanesu ariyesu uttamakoṭiyā gahitaṁ. Yasmā pana antarāparinibbāyissa antarā upapatti natthi, yaṁ pana so tattha jhānaṁ samāpajjati, taṁ kusalattā ‘‘upapattibhavassa paccayo’’ teva saṅkhyaṁ gacchati. Tasmāssa ‘‘upapattipaṭilābhiyāni saṁyojanāni pahīnāni, bhavapaṭilābhiyāni saṁyojanāni appahīnānī’’ti vuttaṁ. Orambhāgiyesu ca appahīnaṁ upādāya sakadāgāmissa avisesena ‘‘orambhāgiyāni saṁyojanāni appahīnānī’’ti vuttaṁ. Sesamettha uttānameva.",
  "atk-s0402a49:3": "2. Paṭibhānasuttavaṇṇanā",
  "atk-s0402a49:4": "132. Dutiye yuttappaṭibhāno no muttappaṭibhānoti pañhaṁ kathento yuttameva katheti, sīghaṁ pana na katheti, saṇikameva kathetīti attho. Iminā nayena sabbapadāni veditabbāni.",
  "atk-s0402a49:5": "3. Ugghaṭitaññūsuttavaṇṇanā",
  "atk-s0402a49:6": "133. Tatiye catunnampi puggalānaṁ iminā suttena viseso veditabbo –",
  "atk-s0402a49:7": "‘‘Katamo ca puggalo ugghaṭitaññū, yassa puggalassa saha udāhaṭavelāya dhammābhisamayo hoti, ayaṁ vuccati puggalo ugghaṭitaññū. Katamo ca puggalo vipañcitaññū, yassa puggalassa vitthārena atthe vibhajiyamāne dhammābhisamayo hoti, ayaṁ vuccati puggalo vipañcitaññū. Katamo ca puggalo neyyo, yassa puggalassa uddesato paripucchato yonisomanasikaroto kalyāṇamitte sevato bhajato payirupāsato anupubbena dhammābhisamayo hoti, ayaṁ vuccati puggalo neyyo. Katamo ca puggalo padaparamo, yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti, ayaṁ vuccati puggalo padaparamo’’ti (pu. pa. 148-151).",
  "atk-s0402a49:8": "4. Uṭṭhānaphalasuttavaṇṇanā",
  "atk-s0402a49:9": "134. Catutthe uṭṭhānavīriyeneva divasaṁ vītināmetvā tassa nissandaphalamattaṁ kiñcideva labhitvā jīvikaṁ kappeti, taṁ pana uṭṭhānaṁ āgamma kiñci puññaphalaṁ nappaṭilabhati , ayaṁ uṭṭhānaphalūpajīvī na kammaphalūpajīvī nāma. Cātumahārājike pana deve ādiṁ katvā sabbepi devā uṭṭhānavīriyena vinā puññaphalasseva upajīvanato kammaphalūpajīvino na uṭṭhānaphalūpajīvino nāma. Rājarājamahāmattādayo uṭṭhānaphalūpajīvino ca kammaphalūpajīvino ca. Nerayikasattā neva uṭṭhānaphalūpajīvino na kammaphalūpajīvino. Imasmiṁ sutte puññaphalameva kammaphalanti adhippetaṁ, tañca tesaṁ natthi.",
  "atk-s0402a49:10": "5. Sāvajjasuttavaṇṇanā",
  "atk-s0402a49:11": "135. Pañcame paṭhamo andhabālaputhujjano, dutiyo antarantarā kusalakārako lokiyaputhujjano, tatiyo sotāpanno, sakadāgāmianāgāminopi eteneva saṅgahitā. Catuttho khīṇāsavo. So hi ekanteneva anavajjo.",
  "atk-s0402a49:12": "6-7. Sīlasuttādivaṇṇanā",
  "atk-s0402a49:13": "136-137. Chaṭṭhe paṭhamo lokiyamahājano, dutiyo sukkhavipassako sotāpanno ca sakadāgāmī ca, tatiyo anāgāmī. So hi yasmā taṅkhaṇikampi upapattinimittakaṁ jhānaṁ paṭilabhatiyeva, tasmā sukkhavipassakopi samādhismiṁ paripūrakārīyeva. Catuttho khīṇāsavoyeva . So hi sabbesaṁ sīlādipaccanīkānaṁ pahīnattā sabbattha paripūrakārī nāma. Sattamepi chaṭṭhe vuttanayeneva puggalaparicchedo veditabbo.",
  "atk-s0402a49:14": "8. Nikaṭṭhasuttavaṇṇanā",
  "atk-s0402a49:15": "138. Aṭṭhame nikaṭṭhakāyoti niggatakāyo. Anikaṭṭhacittoti anupaviṭṭhacitto. Kāyeneva gāmato nikkhanto, cittena araññe vasantopi gāmameva paviṭṭhoti vuttaṁ hoti. Iminā nayena sabbattha attho veditabbo.",
  "atk-s0402a49:16": "9. Dhammakathikasuttavaṇṇanā",
  "atk-s0402a49:17": "139. Navame asahitanti atthena asaṁyuttaṁ. Na kusalā hotīti na chekā hoti. Sahitāsahitassāti atthanissitassa vā anissitassa vā. Evaṁ sabbattha attho veditabbo.",
  "atk-s0402a49:18": "10. Vādīsuttavaṇṇanā",
  "atk-s0402a49:19": "140. Dasame atthato pariyādānaṁ gacchatīti aṭṭhakathaṁ pucchito pariyādānaṁ parikkhayaṁ gacchati, kathetuṁ na sakkoti. No byañjanatoti byañjanaṁ panassa pavattati na pariyādiyati. Eseva nayo sabbatthāti.",
  "atk-s0402a49:20": "Puggalavaggo catuttho."
}