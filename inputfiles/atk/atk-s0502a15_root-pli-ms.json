{
  "atk-s0502a15:0": "15. Sukhavaggo",
  "atk-s0502a15:1": "1. Ñāātikalahavūpasamanavatthu",
  "atk-s0502a15:2": "Susukhaṁvatāti imaṁ dhammadesanaṁ satthā sakkesu viharanto kalahavūpasamanatthaṁ ñātake ārabbha kathesi.",
  "atk-s0502a15:3": "Sākiyakoliyā kira kapilavatthunagarassa ca koliyanagarassa ca antare rohiṇiṁ nāma nadiṁ ekeneva āvaraṇena bandhāpetvā sassāni karonti. Atha jeṭṭhamūlamāse sassesu milāyantesu ubhayanagaravāsikānampi kammakārā sannipatiṁsu. Tattha koliyanagaravāsino āhaṁsu – ‘‘idaṁ udakaṁ ubhayato hariyamānaṁ neva tumhākaṁ, na amhākaṁ pahossati, amhākaṁ pana sassaṁ ekaudakeneva nipphajjissati, idaṁ udakaṁ amhākaṁ dethā’’ti. Itarepi āhaṁsu – ‘‘tumhesu koṭṭhake pūretvā ṭhitesu mayaṁ rattasuvaṇṇanīlamaṇikāḷakahāpaṇe ca gahetvā pacchipasibbakādihatthā na sakkhissāma tumhākaṁ gharadvāre vicarituṁ, amhākampi sassaṁ ekaudakeneva nipphajjissati, idaṁ udakaṁ amhākaṁ dethā’’ti. Na mayaṁ dassāmāti. Mayampi na dassāmāti evaṁ kathaṁ vaḍḍhetvā eko uṭṭhāya ekassa pahāraṁ adāsi, sopi aññassāti evaṁ aññamaññaṁ paharitvā rājakulānaṁ jātiṁ ghaṭṭetvā kalahaṁ vaḍḍhayiṁsu.",
  "atk-s0502a15:4": "Koliyakammakārā vadanti – ‘‘tumhe kapilavatthuvāsike gahetvā gajjatha, ye soṇasiṅgālādayo viya attano bhaginīhi saddhiṁ saṁvasiṁsu, etesaṁ hatthino ceva assā ca phalakāvudhāni ca amhākaṁ kiṁ karissantī’’ti. Sākiyakammakārāpi vadanti ‘‘tumhe idāni kuṭṭhino dārake gahetvā gajjatha, ye anāthā niggatikā tiracchānā viya kolarukkhe vasiṁsu, etesaṁ hatthino ca assā ca phalakāvudhāni ca amhākaṁ kiṁ karissantī’’ti. Te gantvā tasmiṁ kamme niyuttānaṁ amaccānaṁ kathayiṁsu, amaccā rājakulānaṁ kathesuṁ. Tato sākiyā ‘‘bhaginīhi saddhiṁ saṁvasitakānaṁ thāmañca balañca dassessāmā’’ti yuddhasajjā nikkhamiṁsu. Koliyāpi ‘‘kolarukkhavāsīnaṁ thāmañca balañca dassessāmā’’ti yuddhasajjā nikkhamiṁsu.",
  "atk-s0502a15:5": "Satthāpi paccūsasamaye lokaṁ volokento ñātake disvā ‘‘mayi agacchante ime nassissanti, mayā gantuṁ vaṭṭatī’’ti cintetvā ekakova ākāsena gantvā rohiṇinadiyā majjhe ākāse pallaṅkena nisīdi. Ñātakā satthāraṁ disvā āvudhāni chaḍḍetvā vandiṁsu. Atha ne satthā āha – ‘‘kiṁ kalaho nāmesa, mahārājā’’ti? ‘‘Na jānāma, bhante’’ti. ‘‘Ko dāni jānissatī’’ti? Te ‘‘uparājā jānissati, senāpati jānissatī’’ti iminā upāyena yāva dāsakammakare pucchitvā, ‘‘bhante, udakakalaho’’ti āhaṁsu. ‘‘Udakaṁ kiṁ agghati, mahārājā’’ti? ‘‘Appagghaṁ, bhante’’ti. ‘‘Khattiyā kiṁ agghanti mahārājā’’ti? ‘‘Khattiyā nāma anagghā, bhante’’ti. ‘‘Ayuttaṁ tumhākaṁ appamattataṁ udakaṁ nissāya anagghe khattiye nāsetu’’nti. Te tuṇhī ahesuṁ. Atha te satthā āmantetvā ‘‘kasmā mahārājā evarūpaṁ karotha, mayi asante ajja lohitanadī pavattissati, ayuttaṁ vo kataṁ, tumhe pañcahi verehi saverā viharatha, ahaṁ avero viharāmi. Tumhe kilesāturā hutvā viharatha, ahaṁ anāturo. Tumhe kāmaguṇapariyesanussukkā hutvā viharatha, ahaṁ anussukko viharāmī’’ti vatvā imā gāthā abhāsi –",
  "atk-s0502a15:6": "197.",
  "atk-s0502a15:7": " ‘‘Susukhaṁ vata jīvāma, verinesu averino,",
  "atk-s0502a15:8": "Verinesu manussesu, viharāma averino.",
  "atk-s0502a15:9": "198.",
  "atk-s0502a15:10": " ‘‘Susukhaṁ vata jīvāma, āturesu anāturā;",
  "atk-s0502a15:11": "Āturesu manussesu, viharāma anāturā.",
  "atk-s0502a15:12": "199.",
  "atk-s0502a15:13": " ‘‘Susukhaṁ vata jīvāma, ussukesu anussukā;",
  "atk-s0502a15:14": "Ussukesu manussesu, viharāma anussukā’’ti.",
  "atk-s0502a15:15": "Tattha susukhanti suṭṭhu sukhaṁ. Idaṁ vuttaṁ hoti – ye gihino sandhicchedādivasena, pabbajitā vā pana vejjakammādivasena jīvitavuttiṁ uppādetvā ‘‘sukhena jīvāmā’’ti vadanti, tehi mayameva susukhaṁ vata jīvāma, ye mayaṁ pañcahi verīhi verinesu manussesu averino, kilesāturesu manussesu nikkilesatāya anāturā, pañcakāmaguṇapariyesane ussukesu tāya pariyesanāya abhāvena anussukāti. Sesaṁ uttānatthameva.",
  "atk-s0502a15:16": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:17": "Ñātikalahavūpasamanavatthu paṭhamaṁ.",
  "atk-s0502a15:18": "2. Māravatthu",
  "atk-s0502a15:19": "Susukhaṁvata jīvāmāti imaṁ dhammadesanaṁ satthā pañcasālāya brāhmaṇagāme viharanto māraṁ ārabbha kathesi.",
  "atk-s0502a15:20": "Ekadivasañhi satthā pañcasatānaṁ kumārikānaṁ sotāpattimaggassūpanissayaṁ disvā taṁ gāmaṁ upanissāya vihāsi. Tāpi kumārikāyo ekasmiṁ nakkhattadivase nadiṁ gantvā nhatvā alaṅkatapaṭiyattā gāmābhimukhiyo pāyiṁsu. Satthāpi taṁ gāmaṁ pavisitvā piṇḍāya carati. Atha māro sakalagāmavāsīnaṁ sarīre adhimuccitvā yathā satthā kaṭacchubhattamattampi na labhati, evaṁ katvā yathādhotena pattena nikkhamantaṁ satthāraṁ gāmadvāre ṭhatvā āha – ‘‘api, samaṇa, piṇḍapātaṁ labhitthā’’ti. ‘‘Kiṁ pana tvaṁ, pāpima, tathā akāsi, yathāhaṁ piṇḍaṁ na labheyya’’nti? ‘‘Tena hi, bhante, puna pavisathā’’ti. Evaṁ kirassa ahosi – ‘‘sace puna pavisati, sabbesaṁ sarīre adhimuccitvā imassa purato pāṇiṁ paharitvā hassakeḷiṁ karissāmī’’ti. Tasmiṁ khaṇe tā kumārikāyo gāmadvāraṁ patvā satthāraṁ disvā vanditvā ekamantaṁ aṭṭhaṁsu. Māropi satthāraṁ āha – ‘‘api, bhante, piṇḍaṁ alabhamānā jighacchādukkhena pīḷitatthā’’ti. Satthā ‘‘ajja mayaṁ, pāpima, kiñci alabhitvāpi ābhassaraloke mahābrahmāno viya pītisukheneva vītināmessāmā’’ti vatvā imaṁ gāthamāha –",
  "atk-s0502a15:21": "200.",
  "atk-s0502a15:22": " ‘‘Susukhaṁ vata jīvāma, yesaṁ no natthi kiñcanaṁ;",
  "atk-s0502a15:23": "Pītibhakkhā bhavissāma, devā ābhassarā yathā’’ti.",
  "atk-s0502a15:24": "Tattha yesaṁ noti yesaṁ amhākaṁ palibujjhanatthena rāgādīsu kiñcanesu ekampi kiñcanaṁ natthi. Pītibhakkhāti yathā ābhassarā devā pītibhakkhā hutvā pītisukheneva vītināmenti, evaṁ mayampi, pāpima, kiñci alabhitvā pītibhakkhā bhavissāmāti attho.",
  "atk-s0502a15:25": "Desanāvasāne pañcasatāpi kumārikāyo sotāpattiphale patiṭṭhahiṁsūti.",
  "atk-s0502a15:26": "Māravatthu dutiyaṁ.",
  "atk-s0502a15:27": "3. Kosalarañño parājayavatthu",
  "atk-s0502a15:28": "Jayaṁveranti imaṁ dhammadesanaṁ satthā jetavane viharanto kosalarañño parājayaṁ ārabbha kathesi.",
  "atk-s0502a15:29": "So kira kāsikagāmaṁ nissāya bhāgineyyena ajātasattunā saddhiṁ yujjhanto tena tayo vāre parājito tatiyavāre cintesi – ‘‘ahaṁ khīramukhampi dārakaṁ parājetuṁ nāsakkhiṁ, kiṁ me jīvitenā’’ti. So āhārūpacchedaṁ katvā mañcake nipajji. Athassa sā pavatti sakalanagaraṁ patthari. Bhikkhū tathāgatassa ārocesuṁ – ‘‘bhante, rājā kira kāsikagāmakaṁ nissāya tayo vāre parājito, so idāni parājitvā āgato ‘khīramukhampi dārakaṁ parājetuṁ nāsakkhiṁ, kiṁ me jīvitenā’ti āhārūpacchedaṁ katvā mañcake nipanno’’ti. Satthā tesaṁ kathaṁ sutvā, ‘‘bhikkhave, jinantopi veraṁ pasavati, parājito pana dukkhaṁ setiyevā’’ti vatvā imaṁ gāthamāha –",
  "atk-s0502a15:30": "201.",
  "atk-s0502a15:31": " ‘‘Jayaṁ veraṁ pasavati, dukkhaṁ seti parājito;",
  "atk-s0502a15:32": "Upasanto sukhaṁ seti, hitvā jayaparājaya’’nti.",
  "atk-s0502a15:33": "Tattha jayanti paraṁ jinanto veraṁ paṭilabhati. Parājitoti parena parājito ‘‘kadā nu kho paccāmittassa piṭṭhiṁ daṭṭhuṁ sakkhissāmī’’ti dukkhaṁ seti sabbiriyāpathesu dukkhameva viharatīti attho. Upasantoti abbhantare upasantarāgādikileso khīṇāsavo jayañca parājayañca hitvā sukhaṁ seti, sabbiriyāpathesu sukhameva viharatīti attho.",
  "atk-s0502a15:34": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:35": "Kosalarañño parājayavatthu tatiyaṁ.",
  "atk-s0502a15:36": "4. Aññatarakuladārikāvatthu",
  "atk-s0502a15:37": "Natthi rāgasamoti imaṁ dhammadesanaṁ satthā jetavane viharanto aññataraṁ kuladārikaṁ ārabbha kathesi.",
  "atk-s0502a15:38": "Tassā kira mātāpitaro āvāhaṁ katvā maṅgaladivase satthāraṁ nimantayiṁsu. Satthā bhikkhusaṅghaparivuto tattha gantvā nisīdi. Sāpi kho vadhukā bhikkhusaṅghassa udakaparissāvanādīni karontī aparāparaṁ sañcarati. Sāmikopissā taṁ olokento aṭṭhāsi. Tassa rāgavasena olokentassa anto kileso samudācari. So aññāṇābhibhūto neva buddhaṁ upaṭṭhahi, na asīti mahāthere. Hatthaṁ pasāretvā ‘‘taṁ vadhukaṁ gaṇhissāmī’’ti pana cittaṁ akāsi. Satthā tassajjhāsayaṁ oloketvā yathā taṁ itthiṁ na passati, evamakāsi. So adisvā satthāraṁ olokento aṭṭhāsi. Satthā tassa oloketvā ṭhitakāle ‘‘kumāraka, na hi rāgagginā sadiso aggi nāma , dosakalinā sadiso kali nāma, khandhapariharaṇadukkhena sadisaṁ dukkhaṁ nāma atthi, nibbānasukhasadisaṁ sukhampi natthiyevā’’ti vatvā imaṁ gāthamāha –",
  "atk-s0502a15:39": "202.",
  "atk-s0502a15:40": " ‘‘Natthi rāgasamo aggi, natthi dosasamo kali;",
  "atk-s0502a15:41": "Natthi khandhasamā dukkhā, natthi santiparaṁ sukha’’nti.",
  "atk-s0502a15:42": "Tattha natthi rāgasamoti dhūmaṁ vā jālaṁ vā aṅgāraṁ vā adassetvā antoyeva jhāpetvā bhasmamuṭṭhiṁ kātuṁ samattho rāgena samo añño aggi nāma natthi. Kalīti dosena samo aparādhopi natthi. Khandhasamāti khandhehi samā. Yathā parihariyamānā khandhā dukkhā, evaṁ aññaṁ dukkhaṁ nāma natthi. Santiparanti nibbānato uttariṁ aññaṁ sukhampi natthi. Aññañhi sukhaṁ sukhameva, nibbānaṁ paramasukhanti attho.",
  "atk-s0502a15:43": "Desanāvasāne kumārikā ca kumārako ca sotāpattiphale patiṭṭhahiṁsu. Tasmiṁ samaye bhagavā tesaṁ aññamaññaṁ dassanākāraṁ akāsīti.",
  "atk-s0502a15:44": "Aññatarakuladārikāvatthu catutthaṁ.",
  "atk-s0502a15:45": "5. Ekaupāsakavatthu",
  "atk-s0502a15:46": "Jighacchāti imaṁ dhammadesanaṁ satthā āḷaviyaṁ viharanto ekaṁ upāsakaṁ ārabbha kathesi.",
  "atk-s0502a15:47": "Ekasmiñhi divase satthā jetavane gandhakuṭiyaṁ nisinnova paccūsakāle lokaṁ volokento āḷaviyaṁ ekaṁ duggatamanussaṁ disvā tassūpanissayasampattiṁ ñatvā pañcasatabhikkhuparivāro āḷaviṁ agamāsi. Āḷavivāsino satthāraṁ nimantayiṁsu. Sopi duggatamanusso ‘‘satthā kira āgato’’ti sutvā ‘‘satthu santike dhammaṁ sossāmī’’ti manaṁ akāsi. Taṁdivasameva cassa eko goṇo palāyi. So ‘‘kiṁ nu kho goṇaṁ pariyesissāmi, udāhu dhammaṁ suṇāmī’’ti cintetvā ‘‘goṇaṁ pariyesitvā pacchā dhammaṁ sossāmī’’ti pātova gehā nikkhami. Āḷavivāsinopi buddhappamukhaṁ bhikkhusaṅghaṁ nisīdāpetvā parivisitvā anumodanatthāya pattaṁ gaṇhiṁsu. Satthā ‘‘yaṁ nissāya ahaṁ tiṁsayojanamaggaṁ āgato, so goṇaṁ pariyesituṁ araññaṁ paviṭṭho, tasmiṁ āgateyeva dhammaṁ desessāmī’’ti tuṇhī ahosi.",
  "atk-s0502a15:48": "Sopi manusso divā goṇaṁ disvā gogaṇe pakkhipitvā ‘‘sacepi aññaṁ natthi, satthu vandanamattampi karissāmī’’ti jighacchāpīḷitopi gehaṁ gamanāya manaṁ akatvā vegena satthu santikaṁ āgantvā satthāraṁ vanditvā ekamantaṁ aṭṭhāsi. Satthā tassa ṭhitakāle dānaveyyāvaṭikaṁ āha – ‘‘atthi kiñci bhikkhusaṅghassa atirittabhatta’’nti? ‘‘Bhante, sabbaṁ atthī’’ti. Tena hi ‘‘imaṁ parivisāhī’’ti. So satthārā vuttaṭṭhāneyeva taṁ nisīdāpetvā yāgukhādanīyabhojanīyehi sakkaccaṁ parivisi. So bhuttabhatto mukhaṁ vikkhālesi. Ṭhapetvā kira imaṁ ṭhānaṁ tīsu piṭakesu aññattha gatāgatassa bhattavicāraṇaṁ nāma natthi. Tassa passaddhadarathassa cittaṁ ekaggaṁ ahosi. Athassa satthā anupubbiṁ kathaṁ kathetvā saccāni pakāsesi. So desanāvasāne sotāpattiphale patiṭṭhahi. Satthāpi anumodanaṁ katvā uṭṭhāyāsanā pakkāmi. Mahājano satthāraṁ anugantvā nivatti.",
  "atk-s0502a15:49": "Bhikkhū satthārā saddhiṁ gacchantāyeva ujjhāyiṁsu – ‘‘passathāvuso, satthu kammaṁ, aññesu divasesu evarūpaṁ natthi, ajja panekaṁ manussaṁ disvāva yāguādīni vicāretvā dāpesī’’ti. Satthā nivattitvā ṭhitakova ‘‘kiṁ kathetha, bhikkhave’’ti pucchitvā tamatthaṁ sutvā ‘‘āma, bhikkhave, ahaṁ tiṁsayojanaṁ kantāraṁ āgacchanto tassa upāsakassūpanissayaṁ disvā āgato, so ativiya jighacchito, pātova paṭṭhāya goṇaṁ pariyesanto araññe vicari. ‘Jighacchadukkhena dhamme desiyamānepi paṭivijjhituṁ na sakkhissatī’ti cintetvā evaṁ akāsiṁ, jighacchārogasadiso rogo nāma natthī’’ti vatvā imaṁ gāthamāha –",
  "atk-s0502a15:50": "203.",
  "atk-s0502a15:51": " ‘‘Jighacchāparamā rogā, saṅkhāraparamā dukhā;",
  "atk-s0502a15:52": "Etaṁ ñatvā yathābhūtaṁ, nibbānaṁ paramaṁ sukha’’nti.",
  "atk-s0502a15:53": "Tattha jighacchāparamā rogāti yasmā añño rogo sakiṁ tikicchito vinassati vā tadaṅgavasena vā pahīyati , jighacchā pana niccakālaṁ tikicchitabbāyevāti sesarogānaṁ ayaṁ paramā nāma. Saṅkhārāti pañca khandhā. Etaṁ ñatvāti jighacchāsamo rogo natthi, khandhapariharaṇasamaṁ dukkhaṁ nāma natthīti etamatthaṁ yathābhūtaṁ ñatvā paṇḍito nibbānaṁ sacchi karoti. Nibbānaṁ paramaṁ sukhanti tañhi sabbasukhānaṁ paramaṁ uttamaṁ sukhanti attho.",
  "atk-s0502a15:54": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:55": "Ekaupāsakavatthu pañcamaṁ.",
  "atk-s0502a15:56": "6. Pasenadikosalavatthu",
  "atk-s0502a15:57": "Ārogyaparamā lābhāti imaṁ dhammadesanaṁ satthā jetavane viharanto rājānaṁ pasenadikosalaṁ ārabbha kathesi.",
  "atk-s0502a15:58": "Ekasmiñhi samaye rājā taṇḍuladoṇassa odanaṁ tadupiyena sūpabyañjanena bhuñjati. Ekadivasaṁ bhuttapātarāso bhattasammadaṁ avinodetvā satthu santikaṁ gantvā kilantarūpo ito cito ca samparivattati, niddāya abhibhūyamānopi ujukaṁ nipajjituṁ asakkonto ekamantaṁ nisīdi. Atha naṁ satthā āha – ‘‘kiṁ, mahārāja, avissamitvāva āgatosī’’ti? ‘‘Āma, bhante, bhuttakālato paṭṭhāya me mahādukkhaṁ hotī’’ti. Atha naṁ satthā, ‘‘mahārāja , atibahubhojanaṁ evaṁ dukkhaṁ hotī’’ti vatvā imaṁ gāthamāha –",
  "atk-s0502a15:59": "‘‘Middhī yadā hoti mahagghaso ca,",
  "atk-s0502a15:60": "Niddāyitā samparivattasāyī;",
  "atk-s0502a15:61": "Mahāvarāhova nivāpapuṭṭho,",
  "atk-s0502a15:62": "Punappunaṁ gabbhamupeti mando’’ti. (dha. pa. 325); –",
  "atk-s0502a15:63": "Imāya gāthāya ovaditvā, ‘‘mahārāja, bhojanaṁ nāma mattāya bhuñjituṁ vaṭṭati. Mattabhojino hi sukhaṁ hotī’’ti uttari ovadanto imaṁ gāthamāha –",
  "atk-s0502a15:64": "‘‘Manujassa sadā satīmato,",
  "atk-s0502a15:65": "Mattaṁ jānato laddhabhojane;",
  "atk-s0502a15:66": "Tanukassa bhavanti vedanā,",
  "atk-s0502a15:67": "Saṇikaṁ jīrati āyupālaya’’nti. (saṁ. ni. 1.124);",
  "atk-s0502a15:68": "Rājā gāthaṁ uggaṇhituṁ nāsakkhi, samīpe ṭhitaṁ pana bhāgineyyaṁ, sudassanaṁ nāma māṇavaṁ ‘‘imaṁ gāthaṁ uggaṇha, tātā’’ti āha. So taṁ gāthaṁ uggaṇhitvā ‘‘kiṁ karomi, bhante’’ti satthāraṁ pucchi. Atha naṁ satthā āha – ‘‘rañño bhuñjantassa osānapiṇḍakāle imaṁ gāthaṁ vadeyyāsi, rājā atthaṁ sallakkhetvā yaṁ piṇḍaṁ chaḍḍessati, tasmiṁ piṇḍe sitthagaṇanāya rañño bhattapacanakāle tattake taṇḍule hareyyāsī’’ti. So ‘‘sādhu, bhante’’ti sāyampi pātopi rañño bhuñjantassa osānapiṇḍakāle taṁ gāthaṁ udāharitvā tena chaḍḍitapiṇḍe sitthagaṇanāya taṇḍule hāpesi. Rājāpi tassa gāthaṁ sutvā sahassaṁ sahassaṁ dāpesi . So aparena samayena nāḷikodanaparamatāya saṇṭhahitvā sukhappatto tanusarīro ahosi.",
  "atk-s0502a15:69": "Athekadivasaṁ satthu santikaṁ gantvā satthāraṁ vanditvā āha – ‘‘bhante, idāni me sukhaṁ jātaṁ, migampi assampi anubandhitvā gaṇhanasamattho jātomhi. Pubbe me bhāgineyyena saddhiṁ yuddhameva hoti, idāni vajīrakumāriṁ nāma dhītaraṁ bhāgineyyassa datvā so gāmo tassāyeva nhānacuṇṇamūlaṁ katvā dinno, tena saddhiṁ viggaho vūpasanto, imināpi me kāraṇena sukhameva jātaṁ. Kulasantakaṁ rājamaṇiratanaṁ no gehe purimadivase naṭṭhaṁ, tampi idāni hatthapattaṁ āgataṁ, imināpi me kāraṇena sukhameva jātaṁ. Tumhākaṁ sāvakehi saddhiṁ vissāsaṁ icchantena ñātidhītāpi no gehe katā, imināpi me kāraṇena sukhameva jāta’’nti. Satthā ‘‘ārogyaṁ nāma, mahārāja, paramo lābho, yathāladdhena santuṭṭhabhāvasadisampi dhanaṁ, vissāsasadiso ca paramā ñāti, nibbānasadisañca sukhaṁ nāma natthī’’ti vatvā imaṁ gāthamāha –",
  "atk-s0502a15:70": "204.",
  "atk-s0502a15:71": " ‘‘Ārogyaparamā lābhā, santuṭṭhiparamaṁ dhanaṁ;",
  "atk-s0502a15:72": "Vissāsaparamā ñāti, nibbānaparamaṁ sukha’’nti.",
  "atk-s0502a15:73": "Tattha ārogyaparamā lābhāti arogabhāvaparamā lābhā. Rogino hi vijjamānāpi lābhā alābhāyeva, tasmā arogassa sabbalābhā āgatāva honti. Tenetaṁ vuttaṁ – ‘‘ārogyaparamā lābhā’’ti. Santuṭṭhiparamaṁ dhananti gihino vā pabbajitassa vā yaṁ attanā laddhaṁ attano santakaṁ, teneva tussanabhāvo santuṭṭhī nāma sesadhanehi paramaṁ dhanaṁ. Vissāsaparamā ñātīti mātā vā hotu pitā vā, yena saddhiṁ vissāso natthi, so aññātakova. Yena aññātakena pana saddhiṁ vissāso atthi, so asambandhopi paramo uttamo ñāti. Tena vuttaṁ – ‘‘vissāsaparamā ñātī’’ti. Nibbānasadisaṁ pana sukhaṁ nāma natthi, tenevāha – nibbānaparamaṁ sukhanti.",
  "atk-s0502a15:74": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:75": "Pasenadikosalavatthu chaṭṭhaṁ.",
  "atk-s0502a15:76": "7. Tissattheravatthu",
  "atk-s0502a15:77": "Pavivekarasanti imaṁ dhammadesanaṁ satthā vesāliyaṁ viharanto aññataraṁ bhikkhuṁ ārabbha kathesi.",
  "atk-s0502a15:78": "Satthārā hi, ‘‘bhikkhave, ahaṁ ito catūhi māsehi parinibbāyissāmī’’ti vutte satthu santike satta bhikkhusatāni santāsaṁ āpajjiṁsu, khīṇāsavānaṁ dhammasaṁvego uppajji, puthujjanā assūni sandhāretuṁ nāsakkhiṁsu. Bhikkhū vaggā vaggā hutvā ‘‘kiṁ nu kho karissāmā’’ti mantentā vicaranti. Atheko tissatthero nāma bhikkhū ‘‘satthā kira catumāsaccayena parinibbāyissati, ahañcamhi avītarāgo, satthari dharamāneyeva mayā arahattaṁ gaṇhituṁ vaṭṭatī’’ti catūsu iriyāpathesu ekakova vihāsi. Bhikkhūnaṁ santike gamanaṁ vā kenaci saddhiṁ kathāsallāpo vā natthi. Atha naṁ bhikkhū āhaṁsu – ‘‘āvuso, tissa tasmā evaṁ karosī’’ti. So tesaṁ kathaṁ na suṇāti. Te tassa pavattiṁ satthu ārocetvā, ‘‘bhante, tumhesu tissattherassa sineho natthī’’ti āhaṁsu. Satthā taṁ pakkosāpetvā ‘‘kasmā tissa evaṁ akāsī’’ti pucchitvā tena attano adhippāye ārocite ‘‘sādhu, tissā’’ti sādhukāraṁ datvā, ‘‘bhikkhave, mayi sineho tissasadisova hotu. Gandhamālādīhi pūjaṁ karontāpi neva maṁ pūjenti, dhammānudhammaṁ paṭipajjamānāyeva pana maṁ pūjentī’’ti vatvā imaṁ gāthamāha –",
  "atk-s0502a15:79": "205.",
  "atk-s0502a15:80": " ‘‘Pavivekarasaṁ pitvā, rasaṁ upasamassa ca;",
  "atk-s0502a15:81": "Niddaro hoti nippāpo, dhammapītirasaṁ piva’’nti.",
  "atk-s0502a15:82": "Tattha pavivekarasanti pavivekato uppannaṁ rasaṁ, ekībhāvasukhanti attho. Pitvāti dukkhapariññādīni karonto ārammaṇato sacchikiriyāvasena pivitvā. Upasamassacāti kilesūpasamanibbānassa ca rasaṁ pitvā. Niddaro hotīti tena ubhayarasapānena khīṇāsavo bhikkhu abbhantare rāgadarathādīnaṁ abhāvena niddaro ceva nippāpo ca hoti. Rasaṁ pivanti navavidhalokuttaradhammavasena uppannaṁ pītirasaṁ pivantopi niddaro nippāpo ca hoti.",
  "atk-s0502a15:83": "Desanāvasāne tissatthero arahattaṁ pāpuṇi, mahājanassāpi sātthikā dhammadesanā ahosīti.",
  "atk-s0502a15:84": "Tissattheravatthu sattamaṁ.",
  "atk-s0502a15:85": "8. Sakkavatthu",
  "atk-s0502a15:86": "Sāhudassananti imaṁ dhammadesanaṁ satthā veḷuvagāmake viharanto sakkaṁ ārabbha kathesi.",
  "atk-s0502a15:87": "Tathāgatassa hi āyusaṅkhāre vissaṭṭhe lohitapakkhandikābādhassa uppannabhāvaṁ ñatvā sakko devarājā ‘‘mayā satthu santikaṁ gantvā gilānupaṭṭhānaṁ kātuṁ vaṭṭatī’’ti cintetvā tigāvutappamāṇaṁ attabhāvaṁ vijahitvā satthāraṁ upasaṅkamitvā hatthehi pāde parimajji. Atha naṁ satthā āha ‘‘ko eso’’ti? ‘‘Ahaṁ, bhante, sakko’’ti. ‘‘Kasmā āgatosī’’ti? ‘‘Tumhe gilāne upaṭṭhahituṁ, bhante’’ti. ‘‘Sakka, devānaṁ manussagandho yojanasatato paṭṭhāya gale baddhakuṇapaṁ viya hoti , gaccha tvaṁ, atthi me gilānupaṭṭhakā bhikkhū’’ti. ‘‘Bhante, caturāsītiyojanasahassamatthake ṭhito tumhākaṁ sīlagandhaṁ ghāyitvā āgato, ahameva upaṭṭhahissāmī’’ti so satthu sarīravaḷañjanabhājanaṁ aññassa hatthenāpi phusituṁ adatvā sīseyeva ṭhapetvā nīharanto mukhasaṅkocanamattampi na akāsi, gandhabhājanaṁ pariharanto viya ahosi. Evaṁ satthāraṁ paṭijaggitvā satthu phāsukakāleyeva agamāsi.",
  "atk-s0502a15:88": "Bhikkhū kathaṁ samuṭṭhāpesuṁ ‘‘aho satthari sakkassa sineho, evarūpaṁ nāma dibbasampattiṁ pahāya mukhasaṅkocanamattampi akatvā gandhabhājanaṁ nīharanto viya satthu sarīravaḷañjanabhājanaṁ sīsena nīharanto upaṭṭhānamakāsī’’ti. Satthā tesaṁ kathaṁ sutvā kiṁ vadetha, bhikkhave, anacchariyaṁ etaṁ, yaṁ sakko devarājā mayi sinehaṁ karoti. Ayaṁ sakko hi devarājā maṁ nissāya jarasakkabhāvaṁ vijahitvā sotāpanno hutvā taruṇasakkassa bhāvaṁ patto, ahaṁ hissa maraṇabhayatajjitassa pañcasikhagandhabbadevaputtaṁ purato katvā āgatakāle indasālaguhāyaṁ devaparisāya majjhe nisinnassa –",
  "atk-s0502a15:89": "‘‘Puccha vāsava maṁ pañhaṁ, yaṁ kiñci manasicchasi;",
  "atk-s0502a15:90": "Tassa tasseva pañhassa, ahaṁ antaṁ karomi te’’ti. (dī. ni. 2.356) –",
  "atk-s0502a15:91": "Vatvā tassa kaṅkhaṁ vinodento dhammaṁ desesiṁ. Desanāvasāne cuddasannaṁ pāṇakoṭīnaṁ dhammābhisamayo ahosi, sakkopi yathānisinnova sotāpattiphalaṁ patvā taruṇasakko jāto. Evamassāhaṁ bahūpakāro. Tassa mayi sineho nāma anacchariyo. Bhikkhave, ariyānañhi dassanampi sukhaṁ, tehi saddhiṁ ekaṭṭhāne sannivāsopi sukho. Bālehi saddhiṁ pana sabbametaṁ dukkhanti vatvā imā gāthā abhāsi –",
  "atk-s0502a15:92": "206.",
  "atk-s0502a15:93": " ‘‘Sāhu dassanamariyānaṁ, sannivāso sadā sukho;",
  "atk-s0502a15:94": "Adassanena bālānaṁ, niccameva sukhī siyā.",
  "atk-s0502a15:95": "207.",
  "atk-s0502a15:96": " ‘‘Bālasaṅgatacārī hi, dīghamaddhāna socati;",
  "atk-s0502a15:97": "Dukkho bālehi saṁvāso, amitteneva sabbadā;",
  "atk-s0502a15:98": "Dhīro ca sukhasaṁvāso, ñātīnaṁva samāgamo’’.",
  "atk-s0502a15:99": "Tasmā hi –",
  "atk-s0502a15:100": "208.",
  "atk-s0502a15:101": " ‘‘Dhīrañca paññañca bahussutañca,dhorayhasīlaṁ vatavantamariyaṁ;",
  "atk-s0502a15:102": "Taṁ tādisaṁ sappurisaṁ sumedhaṁ,bhajetha nakkhattapathaṁ va candimā’’ti.",
  "atk-s0502a15:103": "Tattha sāhūti sundaraṁ bhaddakaṁ. Sannivāsoti na kevalañca tesaṁ dassanameva, tehi saddhiṁ ekaṭṭhāne nisīdanādibhāvopi tesaṁ vattapaṭivattaṁ kātuṁ labhanabhāvopi sādhuyeva. Bālasaṅgatacārī hīti yo bālena sahacārī. Dīghamaddhānanti so bālasahāyena ‘‘ehi sandhicchedādīni karomā’’ti vuccamāno tena saddhiṁ ekacchando hutvā tāni karonto hatthacchedādīni patvā dīghamaddhānaṁ socati. Sabbadāti yathā asihatthena vā amittena āsīvisādīhi vā saddhiṁ ekato vāso nāma niccaṁ dukkho, tatheva bālehi saddhinti attho. Dhīro ca sukhasaṁvāsoti ettha sukho saṁvāso etenāti sukhasaṁvāso, paṇḍitena saddhiṁ ekaṭṭhāne saṁvāso sukhoti attho. Kathaṁ? Ñātīnaṁva samāgamoti yathāpi ñātīnaṁ samāgamo sukho, evaṁ sukho.",
  "atk-s0502a15:104": "Tasmā hīti yasmā bālehi saddhiṁ saṁvāso dukkho, paṇḍitena saddhiṁ sukho, tasmā hi dhitisampannaṁ dhīrañca, lokiyalokuttarapaññāsampannaṁ paññañca , āgamādhigamasampannaṁ bahussutañca, arahattapāpanakasaṅkhātāya dhuravahanasīlatāya dhorayhasīlaṁ, sīlavatena ceva dhutaṅgavatena ca vatavantaṁ, kilesehi ārakatāya ariyaṁ, tathārūpaṁ sappurisaṁ sobhanapañhaṁ yathā nimmalaṁ nakkhattapathasaṅkhātaṁ ākāsaṁ candimā bhajati, evaṁ bhajetha payirupāsethāti attho.",
  "atk-s0502a15:105": "Desanāvasāne bahū sotāpattiphalādīni pāpuṇiṁsūti.",
  "atk-s0502a15:106": "Sakkavatthu aṭṭhamaṁ.",
  "atk-s0502a15:107": "Sukhavaggavaṇṇanā niṭṭhitā.",
  "atk-s0502a15:108": "Pannarasamo vaggo."
}