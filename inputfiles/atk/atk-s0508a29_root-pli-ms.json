{
  "atk-s0508a29:0": "13. Terasanipāto",
  "atk-s0508a29:1": "1. Soṇakoḷivisattheragāthāvaṇṇanā",
  "atk-s0508a29:2": "Terasanipāte yāhu raṭṭhetiādikā āyasmato soṇassa koḷivisassa gāthā. Kā uppatti? Ayampi purimabuddhesu katādhikāro tattha tattha bhave puññāni upacini. Ayaṁ kira anomadassissa bhagavato kāle mahāvibhavo seṭṭhi hutvā upāsakehi saddhiṁ vihāraṁ gantvā satthu santike dhammaṁ sutvā pasannamānaso satthu caṅkamanaṭṭhāne sudhāya parikammaṁ kāretvā nānāvaṇṇehi pupphehi santharitvā upari nānāvirāgavatthehi vitānaṁ bandhāpesi, tathā satthu bhikkhusaṅghassa ca dīghasālaṁ kāretvā niyyādesi. So tena puññakammena devamanussesu saṁsaranto padumuttarassa bhagavato kāle haṁsavatīnagare seṭṭhikule nibbatti, sirivaḍḍhotissa nāmaṁ ahosi. So vayappatto vihāraṁ gantvā satthu santike dhammaṁ suṇanto satthāraṁ ekaṁ bhikkhuṁ āraddhavīriyānaṁ aggaṭṭhāne ṭhapentaṁ disvā, sayampi taṁ ṭhānantaraṁ patthento sattāhaṁ mahādānaṁ pavattetvā paṇidhānamakāsi. Satthāpi tassa patthanāya samijjhanabhāvaṁ disvā byākaritvā pakkāmi.",
  "atk-s0508a29:3": "Sopi yāvajīvaṁ kusalaṁ katvā devamanussesu saṁsaranto parinibbute kassapadasabale anuppanne amhākaṁ bhagavati bārāṇasiyaṁ kulagehe nibbattitvā viññutaṁ patto gaṅgātīre paṇṇasālaṁ karitvā ekaṁ paccekabuddhaṁ temāsaṁ catūhi paccayehi sakkaccaṁ upaṭṭhahi. Paccekabuddho vuṭṭhavasso paripuṇṇaparikkhāro gandhamādanameva gato. Sopi kulaputto yāvajīvaṁ tattha puññāni katvā tato cavitvā devamanussesu saṁsaranto amhākaṁ bhagavato kāle campānagare usabhaseṭṭhissa gehe paṭisandhiṁ gaṇhi. Tassa paṭisandhiggahaṇato paṭṭhāya seṭṭhissa mahābhogakkhandho abhivaḍḍhi. Tassa jātadivase sakalanagare mahāsakkārasampanno ahosi, tassa pubbe paccekabuddhassa satasahassagghanikarattakambalapariccāgena suvaṇṇavaṇṇo sukhumālataro ca attabhāvo ahosi, tenassa soṇoti nāmaṁ akaṁsu. Mahatā parivārena vaḍḍhati , tassa hatthapādatalāni bandhujīvakapupphavaṇṇāni ahesuṁ, satavihatakappāsassa viya samphasso pādatalesu maṇikuṇḍalāvaṭṭavaṇṇāni lomāni jāyiṁsu. Vayappattassa tassa tiṇṇaṁ utūnaṁ anucchavike tayo pāsāde kāretvā nāṭakāni upaṭṭhāpesuṁ. So tattha mahatiṁ sampattiṁ anubhavanto devakumāro viya paṭivasati.",
  "atk-s0508a29:4": "Atha amhākaṁ satthari sabbaññutaṁ patvā pavattitavaradhammacakke rājagahaṁ upanissāya viharante bimbisāraraññā pakkosāpito asītiyā gāmikasahassehi saddhiṁ rājagahaṁ āgato, satthu santikaṁ gantvā dhammaṁ sutvā paṭiladdhasaddho mātāpitaro anujānāpetvā sāsane pabbajitvā laddhūpasampado satthu santike kammaṭṭhānaṁ gahetvā, janasaṁsaggapariharaṇatthaṁ sītavane vasanto ‘‘mama sarīraṁ sukhumālaṁ, na ca sakkā sukheneva sukhaṁ adhigantuṁ, kāyaṁ kilametvā samaṇadhammaṁ kātuṁ vaṭṭatī’’ti ṭhānacaṅkamameva adhiṭṭhāya, padhānamanuyuñjanto pādatalesu phoṭesu uṭṭhahitesupi vedanaṁ ajjhupekkhitvā daḷhaṁ vīriyaṁ karonto accāraddhavīriyatāya visesaṁ nibbattetuṁ asakkonto, ‘‘evaṁ vāyamantopi ahaṁ maggaṁ vā phalaṁ vā nibbattetuṁ na sakkomi, kiṁ me pabbajjāya, hīnāyāvattitvā bhoge ca bhuñjissāmi, puññāni ca karissāmī’’ti cintesi. Satthā tassa cittācāraṁ ñatvā tattha gantvā vīṇūpamovādena ovaditvā vīriyasamatāyojanavidhiṁ dassento kammaṭṭhānaṁ sodhetvā gijjhakūṭaṁ gato. Soṇattheropi satthu sammukhā ovādaṁ labhitvā vīriyasamataṁ yojetvā vipassanaṁ ussukkāpetvā arahatte patiṭṭhāsi. Tena vuttaṁ apadāne (apa. thera 1.5.25-53) –",
  "atk-s0508a29:5": "‘‘Anomadassissa munino, lokajeṭṭhassa tādino;",
  "atk-s0508a29:6": "Sudhāya lepanaṁ katvā, caṅkamaṁ kārayiṁ ahaṁ.",
  "atk-s0508a29:7": "‘‘Nānāvaṇṇehi pupphehi, caṅkamaṁ santhariṁ ahaṁ;",
  "atk-s0508a29:8": "Ākāse vitānaṁ katvā, bhojayiṁ buddhamuttamaṁ.",
  "atk-s0508a29:9": "‘‘Añjaliṁ paggahetvāna, abhivādetvāna subbataṁ;",
  "atk-s0508a29:10": "Dīghasālaṁ bhagavato, niyyādesimahaṁ tadā.",
  "atk-s0508a29:11": "‘‘Mama saṅkappamaññāya, satthā loke anuttaro;",
  "atk-s0508a29:12": "Paṭiggahesi bhagavā, anukampāya cakkhumā.",
  "atk-s0508a29:13": "‘‘Paṭiggahetvāna sambuddho, dakkhiṇeyyo sadevake;",
  "atk-s0508a29:14": "Bhikkhusaṅghe nisīditvā, imā gāthā abhāsatha.",
  "atk-s0508a29:15": "‘‘Yo so haṭṭhena cittena, dīghasālaṁ adāsi me;",
  "atk-s0508a29:16": "Tamahaṁ kittayissāmi, suṇātha mama bhāsato.",
  "atk-s0508a29:17": "‘‘Imassa maccukālamhi, puññakammasamaṅgino;",
  "atk-s0508a29:18": "Sahassayuttassaratho, upaṭṭhissati tāvade.",
  "atk-s0508a29:19": "‘‘Tena yānenayaṁ poso, devalokaṁ gamissati;",
  "atk-s0508a29:20": "Anumodissare devā, sampatte kulasambhave.",
  "atk-s0508a29:21": "‘‘Mahārahaṁ byamhaṁ seṭṭhaṁ, ratanamattikalepanaṁ;",
  "atk-s0508a29:22": "Kūṭāgāravarūpetaṁ, byamhaṁ ajjhāvasissati.",
  "atk-s0508a29:23": "‘‘Tiṁsakappasahassāni, devaloke ramissati;",
  "atk-s0508a29:24": "Pañcavīsati kappāni, devarājā bhavissati.",
  "atk-s0508a29:25": "‘‘Sattasattatikkhattuñca, cakkavattī bhavissati;",
  "atk-s0508a29:26": "Yasodharasanāmā te, sabbepi ekanāmakā.",
  "atk-s0508a29:27": "‘‘Dve sampattī anubhotvā, vaḍḍhetvā puññasañcayaṁ;",
  "atk-s0508a29:28": "Aṭṭhavīsatikappamhi, cakkavattī bhavissati.",
  "atk-s0508a29:29": "‘‘Tatrāpi byamhaṁ pavaraṁ, vissakammena māpitaṁ;",
  "atk-s0508a29:30": "Dasasaddāvivittaṁ taṁ, puramajjhāvasissati.",
  "atk-s0508a29:31": "‘‘Aparimeyye ito kappe, bhūmipālo mahiddhiko;",
  "atk-s0508a29:32": "Okkāko nāma nāmena, rājā raṭṭhe bhavissati.",
  "atk-s0508a29:33": "‘‘Soḷasitthisahassānaṁ, sabbāsaṁ pavarā ca sā;",
  "atk-s0508a29:34": "Abhijātā khattiyānī, nava putte janessati.",
  "atk-s0508a29:35": "‘‘Nava putte janetvāna, khattiyānī marissati;",
  "atk-s0508a29:36": "Taruṇī ca piyā kaññā, mahesittaṁ karissati.",
  "atk-s0508a29:37": "‘‘Okkākaṁ tosayitvāna, varaṁ kaññā labhissati;",
  "atk-s0508a29:38": "Varaṁ laddhāna sā kaññā, putte pabbājayissati.",
  "atk-s0508a29:39": "‘‘Pabbājitā ca te sabbe, gamissanti naguttamaṁ;",
  "atk-s0508a29:40": "Jātibhedabhayā sabbe, bhaginīhi vasissare.",
  "atk-s0508a29:41": "‘‘Ekā ca kaññā byādhīhi, bhavissati parikkhatā;",
  "atk-s0508a29:42": "Mā no jāti pabhijjīti, nikhaṇissanti khattiyā.",
  "atk-s0508a29:43": "‘‘Khattiyo nīharitvāna, tāya saddhiṁ vasissati;",
  "atk-s0508a29:44": "Bhavissati tadā bhedo, okkākakulasambhavo.",
  "atk-s0508a29:45": "‘‘Tesaṁ pajā bhavissanti, koḷiyā nāma jātiyā;",
  "atk-s0508a29:46": "Tattha mānusakaṁ bhogaṁ, anubhossatinappakaṁ.",
  "atk-s0508a29:47": "‘‘Tamhā kāyā cavitvāna, devalokaṁ gamissati;",
  "atk-s0508a29:48": "Tatrāpi pavaraṁ byamhaṁ, labhissati manoramaṁ.",
  "atk-s0508a29:49": "‘‘Devalokā cavitvāna, sukkamūlena codito;",
  "atk-s0508a29:50": "Āgantvāna manussattaṁ, soṇo nāma bhavissati.",
  "atk-s0508a29:51": "‘‘Āraddhavīriyo pahitatto, padahaṁ satthu sāsane;",
  "atk-s0508a29:52": "Sabbāsave pariññāya, nibbāyissatināsavo.",
  "atk-s0508a29:53": "‘‘Anantadassī bhagavā, gotamo sakyapuṅgavo;",
  "atk-s0508a29:54": "Visesaññū mahāvīro, aggaṭṭhāne ṭhapessati.",
  "atk-s0508a29:55": "‘‘Vuṭṭhamhi deve caturaṅgulamhi, tiṇe anileritaaṅgaṇamhi;",
  "atk-s0508a29:56": "Ṭhatvāna yogassa payuttatādino, tatottariṁ pāramatā na vijjati.",
  "atk-s0508a29:57": "‘‘Uttame damathe danto, cittaṁ me supaṇīhitaṁ;",
  "atk-s0508a29:58": "Bhāro me ohito sabbo, nibbutomhi anāsavo.",
  "atk-s0508a29:59": "‘‘Aṅgīraso mahānāgo, abhijātova kesarī;",
  "atk-s0508a29:60": "Bhikkhusaṅghe nisīditvā, etadagge ṭhapesi maṁ.",
  "atk-s0508a29:61": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a29:62": "Arahattaṁ pana patvā attano paṭipattiṁ paccavekkhitvā udānavasena aññābyākaraṇavasena ca –",
  "atk-s0508a29:63": "632.",
  "atk-s0508a29:64": " ‘‘Yāhu raṭṭhe samukkaṭṭho, rañño aṅgassa paddhagū;",
  "atk-s0508a29:65": "Svājja dhammesu ukkaṭṭho, soṇo dukkhassa pāragū.",
  "atk-s0508a29:66": "633.",
  "atk-s0508a29:67": " ‘‘Pañca chinde pañca jahe, pañca cuttari bhāvaye;",
  "atk-s0508a29:68": "Pañcasaṅgātigo bhikkhu, oghatiṇṇoti vuccati.",
  "atk-s0508a29:69": "634.",
  "atk-s0508a29:70": " ‘‘Unnaḷassa pamattassa, bāhirāsassa bhikkhuno;",
  "atk-s0508a29:71": "Sīlaṁ samādhi paññā ca, pāripūriṁ na gacchati.",
  "atk-s0508a29:72": "635.",
  "atk-s0508a29:73": " ‘‘Yañhi kiccaṁ apaviddhaṁ, akiccaṁ pana karīyati;",
  "atk-s0508a29:74": "Unnaḷānaṁ pamattānaṁ, tesaṁ vaḍḍhanti āsavā.",
  "atk-s0508a29:75": "636.",
  "atk-s0508a29:76": " ‘‘Yesañca susamāraddhā, niccaṁ kāyagatā sati;",
  "atk-s0508a29:77": "Akiccaṁ te na sevanti, kicce sātaccakārino;",
  "atk-s0508a29:78": "Satānaṁ sampajānānaṁ, atthaṁ gacchanti āsavā.",
  "atk-s0508a29:79": "637.",
  "atk-s0508a29:80": " ‘‘Ujumaggamhi akkhāte, gacchatha mā nivattatha;",
  "atk-s0508a29:81": "Attanā codayattānaṁ, nibbānamabhihāraye.",
  "atk-s0508a29:82": "638.",
  "atk-s0508a29:83": " ‘‘Accāraddhamhi vīriyamhi, satthā loke anuttaro;",
  "atk-s0508a29:84": "Vīṇopamaṁ karitvā me, dhammaṁ deseti cakkhumā;",
  "atk-s0508a29:85": "Tassāhaṁ vacanaṁ sutvā, vihāsiṁ sāsane rato.",
  "atk-s0508a29:86": "639.",
  "atk-s0508a29:87": " ‘‘Samathaṁ paṭipādesiṁ, uttamatthassa pattiyā;",
  "atk-s0508a29:88": "Tisso vijjā anuppattā, kataṁ buddhassa sāsanaṁ.",
  "atk-s0508a29:89": "640.",
  "atk-s0508a29:90": " ‘‘Nekkhamme adhimuttassa, pavivekañca cetaso;",
  "atk-s0508a29:91": "Abyābajjhādhimuttassa, upādānakkhayassa ca.",
  "atk-s0508a29:92": "641.",
  "atk-s0508a29:93": " ‘‘Taṇhakkhayādhimuttassa, asammohañca cetaso;",
  "atk-s0508a29:94": "Disvā āyatanuppādaṁ, sammā cittaṁ vimuccati.",
  "atk-s0508a29:95": "642.",
  "atk-s0508a29:96": " ‘‘Tassa sammā vimuttassa, santacittassa bhikkhuno;",
  "atk-s0508a29:97": "Katassa paticayo natthi, karaṇīyaṁ na vijjati.",
  "atk-s0508a29:98": "643.",
  "atk-s0508a29:99": " ‘‘Selo yathā ekaghano, vātena na samīrati;",
  "atk-s0508a29:100": "Evaṁ rūpā rasā saddā, gandhā phassā ca kevalā.",
  "atk-s0508a29:101": "644.",
  "atk-s0508a29:102": " ‘‘Iṭṭhā dhammā aniṭṭhā ca, nappavedhenti tādino;",
  "atk-s0508a29:103": "Ṭhitaṁ cittaṁ visaññuttaṁ, vayañcassānupassatī’’ti. – imā gāthā abhāsi;",
  "atk-s0508a29:104": "Tattha yāhu raṭṭhe samukkaṭṭhoti yo ahu ahosi aṅgaraṭṭhe asītiyā gāmikasahassehi bhogasampattiyā issariyasampattiyā ca sammā ativiya ukkaṭṭho seṭṭho. Rañño aṅgassa paddhagūti catūhi saṅgahavatthūhi parisāya rañjanaṭṭhena rañño aṅgādhipatino bimbisārassa parivārabhūto gahapativiseso tassa raṭṭhe kuṭumbiko ahūti yojetabbaṁ. Svājja dhammesu ukkaṭṭhoti so soṇo ajjetarahi lokuttaradhammesu ukkaṭṭho jāto, gihikālepi kehici ukkaṭṭhoyeva hutvā idāni pabbajitakālepi ukkaṭṭhoyeva hotīti attānameva paraṁ viya dasseti. Dukkhassa pāragūti sakalassa vaṭṭadukkhassa pāraṁ pariyantaṁ gato, etena dhammesu ukkaṭṭhoti avisesena vuttaṁ ukkaṭṭhabhāvaṁ viseseti arahattādhigamadīpanato.",
  "atk-s0508a29:105": "Idāni yāya paṭipattiyā dukkhapāragū jāto, aññāpadesena taṁ dassento ‘‘pañca chinde’’ti gāthamāha. Tassattho – apāyakāmasugatisampāpakāni pañcorambhāgiyāni saṁyojanāni puriso satthena pāde baddharajjukaṁ viya heṭṭhimena maggattayena chindeyya, rūpārūpabhavasampāpakāni pañca uddhambhāgiyāni saṁyojanāni puriso gīvāya baddharajjukaṁ viya aggamaggena jaheyya, chindeyya, tesaṁ pana uddhambhāgiyasaṁyojanānaṁ pahānāya pañca saddhādīni indriyāni uttari bhāvaye bhāveyya. Evaṁbhūto pana bhikkhu rāgasaṅgo dosamohamānadiṭṭhisaṅgoti pañcannaṁ saṅgānaṁ atikkamanena pañcasaṅgātigo hutvā, kāmogho, bhavogho, diṭṭhogho, avijjoghoti catunnaṁ oghānaṁ tiṇṇattā oghatiṇṇoti vuccati.",
  "atk-s0508a29:106": "Ayañca oghataraṇapaṭipattisīlādīnaṁ pāripūriyāva hoti, sīlādayo ca mānādippahānena pāripūriṁ gacchanti, na aññathāti dassento ‘‘unnaḷassā’’ti gāthamāha. Tattha unnaḷassāti uggatatucchamānassa. Māno hi unnamanākāravuttiyā tucchabhāvena naḷo viyāti ‘‘naḷo’’ti vuccati. Pamattassāti sativossaggena pamādaṁ āpannassa. Bāhirāsassāti bāhiresu āyatanesu āsāvato, kāmesu avītarāgassāti attho. Sīlaṁ samādhi paññā ca, pāripūriṁ na gacchatīti tassa sīlādīnaṁ paṭipakkhasevino lokiyopi tāva sīlādiguṇo pāripūriṁ na gacchati, pageva lokuttaro.",
  "atk-s0508a29:107": "Tattha kāraṇamāha ‘‘yañhi kicca’’ntiādinā. Bhikkhuno hi pabbajitakālato paṭṭhāya aparimāṇasīlakkhandhagopanaṁ araññavāso dhutaṅgapariharaṇaṁ bhāvanārāmatāti evamādi kiccaṁ nāma. Yehi pana idaṁ yathāvuttaṁ attano kiccaṁ, taṁ apaviddhaṁ akaraṇena chaḍḍitaṁ. Akiccanti pattamaṇḍanaṁ cīvarakāyabandhanaaṁsabaddhachattupāhanatālavaṇṭadhammakaraṇamaṇḍananti evamādi parikkhāramaṇḍanaṁ paccayabāhuliyanti evamādi bhikkhuno akiccaṁ nāma, taṁ kayirati, tesaṁ mānanaḷaṁ ukkhipitvā caraṇena unnaḷānaṁ sativossaggena pamattānaṁ cattāropi āsavā vaḍḍhanti.",
  "atk-s0508a29:108": "Yesaṁ pana paññādiguṇo vaḍḍhati, te dassetuṁ ‘‘yesa’’ntiādi vuttaṁ. Tattha susamāraddhāti suṭṭhu paggahitā. Kāyagatā satīti, kāyānupassanābhāvanā. Akiccaṁ teti te etaṁ pattamaṇḍanādiakiccaṁ. Na sevantīti na karonti. Kicceti, pabbajitakālato paṭṭhāya kattabbe aparimāṇasīlakkhandhagopanādike. Sātaccakārinoti satatakārino tesaṁ satiyā avippavāsena satānaṁ sātthakasampajaññaṁ, sappāyasampajaññaṁ, gocarasampajaññaṁ, asammohasampajaññanti catūhi sampajaññehi sampajānānaṁ, cattāropi āsavā atthaṁ gacchanti parikkhayaṁ abhāvaṁ gacchantīti attho.",
  "atk-s0508a29:109": "Idāni attano santike ṭhitabhikkhūnaṁ ovādaṁ dento ‘‘ujumaggamhī’’ti gāthamāha. Tattha ujumaggamhi akkhāteti antadvayaparivajjanena kāyavaṅkādippahānena ca ujuke majjhimapaṭipadābhūte ariyamagge satthārā bhāsite. Gacchathāti paṭipajjatha. Mā nivattathāti antarā vosānaṁ māpajjatha. Attanā codayattānanti idha atthakāmo kulaputto apāyabhayapaccavekkhaṇādinā attanāva attānaṁ codento. Nibbānamabhihārayeti, attānaṁ nibbānaṁ abhihareyya upaneyya, yathā naṁ sacchikaroti, tathā paṭipajjeyyāti attho.",
  "atk-s0508a29:110": "Idāni mayāpi evameva paṭipannanti, attano paṭipattiṁ dassetuṁ ‘‘accāraddhamhī’’tiādi vuttaṁ. Accāraddhamhi vīriyamhīti vipassanaṁ bhāventena mayā samādhinā vīriyaṁ samarasaṁ akatvā ativiya vīriye paggahite. Accāraddhavīriyatā cassa heṭṭhā vuttāyeva. Vīṇopamaṁ karitvā meti āyasmato soṇassa ‘‘ye kho keci bhagavato sāvakā āraddhavīriyā viharanti. Ahaṁ tesaṁ aññataro, atha ca pana me nānupādāya āsavehi cittaṁ vimuccati, tasmāhaṁ vibbhamissāmī’’ti citte uppanne satthā iddhiyā tassa sammukhe attānaṁ dassetvā ‘‘kasmā tvaṁ, soṇa, ‘vibbhamissāmī’ti cittaṁ uppādesi, kusalo tvaṁ pubbe agāriyabhūto vīṇāya tantissare’’ti pucchitvā tena ‘‘evaṁ, bhante’’ti vutte ‘‘taṁ kiṁ maññasi, soṇa? Yadā te vīṇāya tantiyo accāyatā honti, api nu te vīṇā tasmiṁ samaye saravatī vā hoti kammaññā vāti? No hetaṁ, bhante! Taṁ kiṁ maññasi, soṇa, yadā te vīṇāya tantiyo atisithilā honti, api nu te vīṇā tasmiṁ samaye saravatī vā hoti kammaññā vāti? No hetaṁ, bhante. Taṁ kiṁ maññasi, soṇa, yadā pana te vīṇāya tantiyo neva accāyatā honti, nātisithilā same guṇe patiṭṭhitā, api nu te vīṇā tasmiṁ samaye saravatī vā hoti kammaññā vāti? Evaṁ, bhante. Evameva kho, soṇa, accāraddhavīriyaṁ uddhaccāya saṁvattati, atilīnavīriyaṁ kosajjāya saṁvattati, tasmātiha tvaṁ, soṇa, vīriyasamataṁ adhiṭṭhaha, indriyānañca samataṁ paṭivijjhā’’ti evaṁ vīṇaṁ upamaṁ katvā pavattitena vīṇopamovādena mayhaṁ dhammaṁ desesi. Tassāhaṁ vacanaṁ sutvāti tassa bhagavato vacanaṁ vīṇopamovādaṁ sutvā antarā uppannaṁ vibbhamitukāmataṁ pahāya satthu sāsane rato abhirato vihariṁ.",
  "atk-s0508a29:111": "Viharanto ca samathaṁ paṭipādesiṁ vīriyasamataṁ yojento saddhāpaññānaṁ viya samādhivīriyānaṁ samarasataṁ uppādento jhānādhiṭṭhānaṁ vipassanāsamādhiṁ sampādesiṁ vipassanaṁ ussukkāpesiṁ. Tattha payojanaṁ āha ‘‘uttamatthassa pattiyā’’ti. Uttamatthassa pattiyāti arahattādhigamāyāti attho.",
  "atk-s0508a29:112": "Idāni yathā paṭipannassa samathavipassanā sampajjiṁsu, taṁ aññāpadesena dassento ‘‘nekkhamme’’tiādimāha. Tattha nekkhammeti pabbajjādike kāmanissaraṇe. Adhimuttassāti tattha ninnapoṇapabbhārabhāvena yuttappayuttassa, paṭhamaṁ tāva pabbajjābhimukho hutvā kāme pahāya pabbajitvā ca sīlavisodhanaṁ araññavāso dhutaṅgapariharaṇaṁ bhāvanābhiyogoti evamādīsu anavajjadhammesu yuttappayuttassāti attho. Pavivekañca cetasoti cetaso pavivekañca adhimuttassa evaṁ nekkhammādhimuttassa sato catukkapañcakajjhānānaṁ nibbattanena viveke yuttassa payuttassa. Abyābajjhādhimuttassāti abyābajjhe nidukkhatāya adhimuttassa jhānasamāpattiyo nibbattetvā samathasukhe yuttappayuttassa. Upādānakkhayassa cāti catunnampi upādānānaṁ khayante arahatte adhimuttassa. Bhummatthe hi etaṁ sāmivacanaṁ. Taṁ yathādhigataṁ jhānaṁ pādakaṁ katvā arahattādhigamāya vipassanaṁ anuyuñjantassāti attho.",
  "atk-s0508a29:113": "Taṇhakkhayādhimuttassāti taṇhā khīyati etthāti taṇhakkhayo, nibbānaṁ, tasmiṁ adhimuttassa upādiṁ bhayato, anupādiñca khemato dassanena nirodhe ninnapoṇapabbhārassa. Asammohañca cetasoti asammohasampajaññavasena cittassa asammohapavattiṁ sammohasamucchindanena vā cittassa asammohabhūtaṁ ariyamaggaṁ adhimuttassa. Disvā āyatanuppādanti cakkhādīnaṁ āyatanānaṁ yathāsakapaccayehi khaṇe khaṇe uppādaṁ, tappaṭipakkhato nirodhañca vipassanāpaññāsahitāya maggapaññāya disvā dassanahetu sammā cittaṁ vimuccatīti sammā hetunā ñāyena maggapaṭipāṭiyā sabbāsavato cittaṁ vimuccati.",
  "atk-s0508a29:114": "‘‘Tassa sammā vimuttassā’’tiādīsu ayaṁ saṅkhepattho – tassa vuttanayena sammadeva sabbasaṁkilesato vimuttassa, tato eva accantupasamena santacittassa khīṇāsavabhikkhuno katassa kusalassa akusalassa vā upacayo natthi maggeneva samugghātitattā, pariññādibhedaṁ karaṇīyaṁ na vijjati katakiccattā. Evaṁ bhūtassa yathā ekaghano selo pabbato pakativātena na samīrati na saṁkampati, evaṁ iṭṭhā ca aniṭṭhā ca rūpādayo ārammaṇadhammā tādino tādibhāvappattassa ṭhitaṁ anejaṁ pahīnasabbasokatāya visaṁyuttaṁ cittaṁ nappavedhanti na cālenti. Assa ca ārammaṇadhammassa kālena kālaṁ phalasamāpattiṁ samāpajjitvā vipassanto vayaṁ nirodhaṁ khaṇe khaṇe bhijjanasabhāvaṁ anupassatīti aññaṁ byākāsi.",
  "atk-s0508a29:115": "Soṇakoḷivisattheragāthāvaṇṇanā niṭṭhitā.",
  "atk-s0508a29:116": "Terasanipātavaṇṇanā niṭṭhitā."
}