{
  "atk-s0517a8:0": "7. Kammakathāvaṇṇanā",
  "atk-s0517a8:1": "Kammakathāvaṇṇanā",
  "atk-s0517a8:2": "234. Idāni tassā hetusampattiyā paccayabhūtaṁ kammaṁ dassentena kathitāya kammakathāya apubbatthānuvaṇṇanā. Tattha ahosi kammaṁ ahosi kammavipākotiādīsu atītabhavesu katassa kammassa atītabhavesuyeva vipakkavipākaṁ gahetvā ‘‘ahosi kammaṁ ahosi kammavipāko’’ti vuttaṁ. Tasseva atītassa kammassa diṭṭhadhammavedanīyassa upapajjavedanīyassa ca paccayavekallena atītabhavesuyeva avipakkavipākañca atīteyeva parinibbutassa ca diṭṭhadhammavedanīyaupapajjavedanīyaaparapariyāyavedanīyassa kammassa avipakkavipākañca gahetvā ahosi kammaṁ nāhosi kammavipākoti vuttaṁ. Atītasseva kammassa avipakkavipākassa paccuppannabhave paccayasampattiyā vipaccamānaṁ vipākaṁ gahetvā ahosi kammaṁ atthi kammavipākoti vuttaṁ. Atītasseva kammassa atikkantavipākakālassa ca paccuppannabhave parinibbāyantassa ca avipaccamānaṁ vipākaṁ gahetvā ahosi kammaṁ natthi kammavipākoti vuttaṁ. Atītasseva kammassa vipākārahassa avipakkavipākassa anāgate bhave paccayasampattiyā vipaccitabbaṁ vipākaṁ gahetvā ahosi kammaṁ bhavissati kammavipākoti vuttaṁ. Atītasseva kammassa atikkantavipākakālassa ca anāgatabhave parinibbāyitabbassa ca avipaccitabbaṁ vipākaṁ gahetvā ahosi kammaṁ na bhavissati kammavipākoti vuttaṁ. Evaṁ atītakammaṁ atītapaccuppannānāgatavipākāvipākavasena chadhā dassitaṁ.",
  "atk-s0517a8:3": "Paccuppannabhave katassa diṭṭhadhammavedanīyassa kammassa idheva vipaccamānaṁ vipākaṁ gahetvā atthi kammaṁ atthi kammavipākoti vuttaṁ. Tasseva paccuppannassa kammassa paccayavekallena idha avipaccamānañca diṭṭheva dhamme parinibbāyantassa idha avipaccamānañca vipākaṁ gahetvā atthi kammaṁ natthi kammavipākoti vuttaṁ. Paccuppannasseva kammassa upapajjavedanīyassa ca aparapariyāyavedanīyassa ca anāgatabhave vipaccitabbaṁ vipākaṁ gahetvā atthi kammaṁ bhavissati kammavipākoti vuttaṁ. Paccuppannasseva kammassa upapajjavedanīyassa paccayavekallena anāgatabhave avipaccitabbañca anāgatabhave parinibbāyitabbassa aparapariyāyavedanīyassa avipaccitabbañca vipākaṁ gahetvā atthi kammaṁ na bhavissati kammavipākoti vuttaṁ. Evaṁ paccuppannakammaṁ paccuppannānāgatavipākāvipākavasena catudhā dassitaṁ.",
  "atk-s0517a8:4": "Anāgatabhave kātabbassa kammassa anāgatabhave vipaccitabbaṁ vipākaṁ gahetvā bhavissati kammaṁ bhavissati kammavipākoti vuttaṁ. Tasseva anāgatassa kammassa paccayavekallena avipaccitabbañca anāgatabhave parinibbāyitabbassa avipaccitabbañca vipākaṁ gahetvā bhavissati kammaṁ na bhavissati kammavipākoti vuttaṁ. Evaṁ anāgatakammaṁ anāgatavipākāvipākavasena dvidhā dassitaṁ. Taṁ sabbaṁ ekato katvā dvādasavidhena kammaṁ dassitaṁ hoti.",
  "atk-s0517a8:5": "Imasmiṁ ṭhāne ṭhatvā tīṇi kammacatukkāni āharitvā vuccanti – tesu hi vuttesu ayamattho pākaṭataro bhavissatīti. Catubbidhañhi kammaṁ diṭṭhadhammavedanīyaṁ upapajjavedanīyaṁ aparapariyāyavedanīyaṁ ahosikammanti. Tesu ekajavanavīthiyaṁ sattasu cittesu kusalā vā akusalā vā paṭhamajavanacetanā diṭṭhadhammavedanīyakammaṁ nāma. Taṁ imasmiṁyeva attabhāve vipākaṁ deti. Tathā asakkontaṁ pana ‘‘ahosi kammaṁ nāhosi kammavipāko, na bhavissati kammavipāko, natthi kammavipāko’’ti imassa tikassa vasena ahosikammaṁ nāma hoti. Atthasādhikā pana sattamajavanacetanā upapajjavedanīyakammaṁ nāma. Taṁ anantare attabhāve vipākaṁ deti. Tathā asakkontaṁ vuttanayeneva ahosikammaṁ nāma hoti. Ubhinnaṁ antare pana pañcajavanacetanā aparapariyāyavedanīyakammaṁ nāma. Taṁ anāgate yadā okāsaṁ labhati, tadā vipākaṁ deti. Sati saṁsārappavattiyā ahosikammaṁ nāma na hoti.",
  "atk-s0517a8:6": "Aparampi catubbidhaṁ kammaṁ yaggarukaṁ yabbahulaṁ yadāsannaṁ kaṭattā vā pana kammanti. Tattha kusalaṁ vā hotu akusalaṁ vā, garukāgarukesu yaṁ garukaṁ mātughātādikammaṁ vā mahaggatakammaṁ vā, tadeva paṭhamaṁ vipaccati. Tathā bahulābahulesupi yaṁ bahulaṁ hoti susīlyaṁ vā dussīlyaṁ vā, tadeva paṭhamaṁ vipaccati. Yadāsannaṁ nāma maraṇakāle anussaritakammaṁ vā katakammaṁ vā. Yañhi āsannamaraṇe anussarituṁ sakkoti kātuṁ vā, teneva upapajjati. Etehi pana tīhi muttaṁ punappunaṁ laddhāsevanaṁ kaṭattā vā pana kammaṁ nāma hoti. Tesaṁ abhāve taṁ paṭisandhiṁ ākaḍḍhati.",
  "atk-s0517a8:7": "Aparaṁ vā catubbidhaṁ kammaṁ janakaṁ upatthambhakaṁ upapīḷakaṁ upaghātakanti. Tattha janakaṁ nāma kusalampi hoti akusalampi. Taṁ paṭisandhiyaṁ pavattepi rūpārūpavipākaṁ janeti. Upatthambhakaṁ pana janetuṁ na sakkoti, aññena kammena dinnāya paṭisandhiyā janite vipāke uppajjanakasukhadukkhaṁ upatthambheti, addhānaṁ pavatteti. Upapīḷakaṁ aññena kammena dinnāya paṭisandhiyā janite vipāke uppajjanakasukhadukkhaṁ pīḷeti bādhati, addhānaṁ pavattituṁ na deti. Upaghātakaṁ pana kusalampi akusalampi samānaṁ aññaṁ dubbalakammaṁ ghātetvā tassa vipākaṁ paṭibāhitvā attano vipākassa okāsaṁ karoti. Evaṁ pana kammena kate okāse taṁ vipākaṁ uppannaṁ nāma vuccati.",
  "atk-s0517a8:8": "Iti imesaṁ dvādasannaṁ kammānaṁ kammantarañca vipākantarañca buddhānaṁ kammavipākañāṇasseva yāthāvasarasato pākaṭaṁ hoti asādhāraṇaṁ sāvakehi. Vipassakena pana kammantaraṁ vipākantarañca ekadesato jānitabbaṁ. Tasmā ayaṁ mukhamattadassanena kammaviseso pakāsitoti.",
  "atk-s0517a8:9": "235. Evaṁ suddhikakammavasena paṭhamavāraṁ vatvā tadeva kammaṁ dvidhā vibhajitvā kusalākusalādiyugalavasena dasahi pariyāyehi apare dasa vārā vuttā. Tattha ārogyaṭṭhena kusalaṁ, anārogyaṭṭhena akusalaṁ, idaṁ dukaṁ jātivasena vuttaṁ. Akusalameva rāgādidosasaṁyogena sāvajjaṁ, kusalaṁ tadabhāvena anavajjaṁ. Akusalaṁ aparisuddhattā, kaṇhābhijātihetuttā vā kaṇhaṁ, kusalaṁ parisuddhattā, sukkābhijātihetuttā vā sukkaṁ. Kusalaṁ sukhavuddhimattā sukhudrayaṁ, akusalaṁ dukkhavuddhimattā dukkhudrayaṁ. Kusalaṁ sukhaphalavattā sukhavipākaṁ, akusalaṁ dukkhaphalavattā dukkhavipākanti evametesaṁ nānākāro veditabboti.",
  "atk-s0517a8:10": "Kammakathāvaṇṇanā niṭṭhitā."
}