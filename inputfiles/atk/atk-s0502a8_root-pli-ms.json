{
  "atk-s0502a8:0": "8. Sahassavaggo",
  "atk-s0502a8:1": "1. Tambadāṭhikacoraghātakavatthu",
  "atk-s0502a8:2": "Sahassamapice vācāti imaṁ dhammadesanaṁ satthā veḷuvane viharanto tambadāṭhikacoraghātakaṁ ārabbha kathesi.",
  "atk-s0502a8:3": "Ekūnapañcasatā kira corā gāmaghātakādīni karontā jīvikaṁ kappesuṁ. Atheko puriso nibbiddhapiṅgalo tambadāṭhiko tesaṁ santikaṁ gantvā ‘‘ahampi tumhehi saddhiṁ jīvissāmī’’ti āha. Atha naṁ corajeṭṭhakassa dassetvā ‘‘ayampi amhākaṁ santike vasituṁ icchatī’’ti āhaṁsu. Atha naṁ corajeṭṭhako oloketvā ‘‘ayaṁ mātu thanaṁ chinditvā pitu vā galalohitaṁ nīharitvā khādanasamattho atikakkhaḷo’’ti cintetvā ‘‘natthetassa amhākaṁ santike vasanakicca’’nti paṭikkhipi. So evaṁ paṭikkhittopi āgantvā ekaṁ tasseva antevāsikaṁ upaṭṭhahanto ārādhesi. So taṁ ādāya corajeṭṭhakaṁ upasaṅkamitvā, ‘‘sāmi, bhaddako esa, amhākaṁ upakārako, saṅgaṇhatha na’’nti yācitvā corajeṭṭhakaṁ paṭicchāpesi. Athekadivasaṁ nāgarā rājapurisehi saddhiṁ ekato hutvā te core gahetvā vinicchayamahāmaccānaṁ santikaṁ nayiṁsu. Amaccā tesaṁ pharasunā sīsacchedaṁ āṇāpesuṁ. Tato ‘‘ko nu kho ime māressatī’’ti pariyesantā te māretuṁ icchantaṁ kañci adisvā corajeṭṭhakaṁ āhaṁsu – ‘‘tvaṁ ime māretvā jīvitañceva labhissasi sammānañca, mārehi ne’’ti. Sopi attānaṁ nissāya vasitattā te māretuṁ na icchi. Etenūpāyena ekūnapañcasate pucchiṁsu, sabbepi na icchiṁsu. Sabbapacchā taṁ nibbiddhapiṅgalaṁ tambadāṭhikaṁ pucchiṁsu. So ‘‘sādhū’’ti sampaṭicchitvā te sabbepi māretvā jīvitañceva sammānañca labhi. Etenūpāyena nagarassa dakkhiṇatopi pañca corasatāni ānetvā amaccānaṁ dassetvā tehi tesampi sīsacchede āṇatte corajeṭṭhakaṁ ādiṁ katvā pucchantā kañci māretuṁ icchantaṁ adisvā ‘‘purimadivase eko puriso pañcasate core māresi, kahaṁ nu kho so’’ti. ‘‘Asukaṭṭhāne amheti diṭṭho’’ti vutte taṁ pakkosāpetvā ‘‘ime mārehi, sammānaṁ lacchasī’’ti āṇāpesuṁ. So ‘‘sādhū’’ti sampaṭicchitvā te sabbepi māretvā sammānaṁ labhi. Atha naṁ ‘‘bhaddako ayaṁ puriso, nibaddhaṁ coraghātakameva etaṁ karissāmā’’ti mantetvā tassa taṁ ṭhānantaraṁ datvāva sammānaṁ kariṁsu. So pacchimadisatopi uttaradisatopi ānīte pañcasate pañcasate core ghātesiyeva. Evaṁ catūhi disāhi ānītāni dve sahassāni māretvā tato paṭṭhāya devasikaṁ ekaṁ dveti ānīte te manusse māretvā pañcapaṇṇāsa saṁvaccharāni coraghātakakammaṁ akāsi.",
  "atk-s0502a8:4": "So mahallakakāle ekappahāreneva sīsaṁ chindituṁ na sakkoti, dve tayo vāre paharanto manusse kilameti. Nāgarā cintayiṁsu – ‘‘aññopi coraghātako uppajjissati, ayaṁ ativiya manusse kilameti, kiṁ iminā’’ti tassa taṁ ṭhānantaraṁ hariṁsu. So pubbe coraghātakakammaṁ karonto ‘‘ahatasāṭake nivāsetuṁ, navasappinā saṅkhataṁ khīrayāguṁ pivituṁ, sumanapupphāni pilandhituṁ, gandhe vilimpitu’’nti imāni cattāri na labhi. So ṭhānā cāvitadivase ‘‘khīrayāguṁ me pacathā’’ti vatvā ahatavatthasumanamālāvilepanāni gāhāpetvā nadiṁ gantvā nhatvā ahatavatthāni nivāsetvā mālā pilandhitvā gandhehi anulittagatto gehaṁ āgantvā nisīdi. Athassa navasappinā saṅkhataṁ khīrayāguṁ purato ṭhapetvā hatthadhovanodakaṁ āhariṁsu. Tasmiṁ khaṇe sāriputtatthero samāpattito vuṭṭhāya ‘‘kattha nu kho ajja mayā gantabba’’nti attano bhikkhācāraṁ olokento tassa gehe khīrayāguṁ disvā ‘‘karissati nu kho me puriso saṅgaha’’nti upadhārento ‘‘maṁ disvā mama saṅgahaṁ karissati, karitvā ca pana mahāsampattiṁ labhissati ayaṁ kulaputto’’ti ñatvā cīvaraṁ pārupitvā pattaṁ ādāya tassa gehadvāre ṭhitameva attānaṁ dassesi.",
  "atk-s0502a8:5": "So theraṁ disvā pasannacitto cintesi – ‘‘mayā ciraṁ coraghātakakammaṁ kataṁ, bahū manussā māritā, idāni me gehe khīrayāgu paṭiyattā, thero āgantvā mama gehadvāre ṭhito, idāni mayā ayyassa deyyadhammaṁ dātuṁ vaṭṭatī’’ti purato ṭhapitayāguṁ apanetvā theraṁ upasaṅkamitvā vanditvā antogehe nisīdāpetvā patte khīrayāguṁ ākiritvā navasappiṁ āsiñcitvā theraṁ bījamāno aṭṭhāsi. Athassa ca dīgharattaṁ aladdhapubbatāya khīrayāguṁ pātuṁ balavaajjhāsayo ahosi. Thero tassa ajjhāsayaṁ ñatvā ‘‘tvaṁ, upāsaka, attano yāguṁ pivā’’ti āha. So aññassa hatthe bījaniṁ datvā yāguṁ pivi. Thero bījamānaṁ purisaṁ ‘‘gaccha, upāsakameva bījāhī’’ti āha. So bījiyamāno kucchipūraṁ yāguṁ pivitvā āgantvā theraṁ bījamāno ṭhatvā katāhārakiccassa therassa pattaṁ aggahesi. Thero tassa anumodanaṁ ārabhi. So attano cittaṁ therassa dhammadesanānugaṁ kātuṁ nāsakkhi. Thero sallakkhetvā, ‘‘upāsaka, kasmā cittaṁ desanānugaṁ kātuṁ na sakkosī’’ti pucchi. ‘‘Bhante, mayā dīgharattaṁ kakkhaḷakammaṁ kataṁ, bahū manussā māritā, tamahaṁ attano kammaṁ anussaranto cittaṁ ayyassa desanānugaṁ kātuṁ nāsakkhi’’nti. Thero ‘‘vañcessāmi na’’nti cintetvā ‘‘kiṁ pana tvaṁ attano ruciyā akāsi, aññehi kāritosī’’ti? ‘‘Rājā maṁ kāresi, bhante’’ti. ‘‘Kiṁ nu kho te, upāsaka, evaṁ sante akusalaṁ hotī’’ti? Mandadhātuko upāsako therenevaṁ vutte ‘‘natthi mayhaṁ akusala’’nti saññī hutvā tena hi, ‘‘bhante, dhammaṁ kathethā’’ti. So there anumodanaṁ karonte ekaggacitto hutvā dhammaṁ suṇanto sotāpattimaggassa orato anulomikaṁ khantiṁ nibbattesi. Theropi anumodanaṁ katvā pakkāmi.",
  "atk-s0502a8:6": "Upāsakaṁ theraṁ anugantvā nivattamānaṁ ekā yakkhinī dhenuvesena āgantvā ure paharitvā māresi. So kālaṁ katvā tusitapure nibbatti. Bhikkhū dhammasabhāyaṁ kathaṁ samuṭṭhāpesuṁ ‘‘coraghātako pañcapaṇṇāsa vassāni kakkhaḷakammaṁ katvā ajjeva tato mutto, ajjeva therassa bhikkhaṁ datvā ajjeva kālaṁ kato, kahaṁ nu kho nibbatto’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte , ‘‘bhikkhave, tusitapure nibbatto’’ti āha. ‘‘Kiṁ, bhante, vadetha, ettakaṁ kālaṁ ettake manusse ghātetvā tusitavimāne nibbatto’’ti. ‘‘Āma, bhikkhave, mahanto tena kalyāṇamitto laddho, so sāriputtassa dhammadesanaṁ sutvā anulomañāṇaṁ nibbattetvā ito cuto tusitavimāne nibbatto’’ti vatvā imaṁ gāthamāha –",
  "atk-s0502a8:7": "‘‘Subhāsitaṁ suṇitvāna, nagare coraghātako;",
  "atk-s0502a8:8": "Anulomakhantiṁ laddhāna, modatī tidivaṁ gato’’ti.",
  "atk-s0502a8:9": "‘‘Bhante , anumodanakathā nāma na balavā, tena kataṁ akusalakammaṁ mahantaṁ, kathaṁ ettakena visesaṁ nibbattesī’’ti. Satthā ‘‘kiṁ, bhikkhave, ‘mayā desitadhammassa appaṁ vā bahuṁ vā’ti mā pamāṇaṁ gaṇhatha. Ekavācāpi hi atthanissitā seyyāvā’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:10": "100.",
  "atk-s0502a8:11": " ‘‘Sahassamapi ce vācā, anatthapadasaṁhitā;",
  "atk-s0502a8:12": "Ekaṁ atthapadaṁ seyyo, yaṁ sutvā upasammatī’’ti.",
  "atk-s0502a8:13": "Tattha sahassamapīti paricchedavacanaṁ, ekaṁ sahassaṁ dve sahassānīti evaṁ sahassena cepi paricchinnavācā honti, tā ca pana anatthapadasaṁhitā ākāsavaṇṇanāpabbatavaṇṇanāvanavaṇṇanādīni pakāsakehi aniyyānadīpakehi anatthakehi padehi saṁhitā yāva bahukā hoti, tāva pāpikā evāti attho. Ekaṁ atthapadanti yaṁ pana ‘‘ayaṁ kāyo, ayaṁ kāyagatāsati, tisso vijjā anuppatto, kataṁ buddhassa sāsana’’nti evarūpaṁ ekaṁ atthapadaṁ sutvā rāgādivūpasamena upasammati, taṁ atthasādhakaṁ nibbānappaṭisaṁyuttaṁ khandhadhātuāyatanaindriyabalabojjhaṅgasatipaṭṭhānaparidīpakaṁ ekampi padaṁ seyyoyevāti attho.",
  "atk-s0502a8:14": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:15": "Tambadāṭhikacoraghātakavatthu paṭhamaṁ.",
  "atk-s0502a8:16": "2. Bāhiyadārucīriyattheravatthu",
  "atk-s0502a8:17": "Sahassamapi ce gāthāti imaṁ dhammadesanaṁ satthā jetavane viharanto dārucīriyattheraṁ ārabbha kathesi.",
  "atk-s0502a8:18": "Ekasmiñhi kāle bahū manussā nāvāya mahāsamuddaṁ pakkhanditvā antomahāsamudde bhinnāya nāvāya macchakacchapabhakkhā ahesuṁ. Ekovettha ekaṁ phalakaṁ gahetvā vāyamanto suppārakapaṭṭanatīraṁ okkami, tassa nivāsanapārupanaṁ natthi. So aññaṁ kiñci apassanto sukkhakaṭṭhadaṇḍake vākehi paliveṭhetvā nivāsanapārupanaṁ katvā devakulato kapālaṁ gahetvā suppārakapaṭṭanaṁ agamāsi, manussā taṁ disvā yāgubhattādīni datvā ‘‘ayaṁ eko arahā’’ti sambhāvesuṁ. So vatthesu upanītesu ‘‘sacāhaṁ nivāsessāmi vā pārupissāmi vā, lābhasakkāro me parihāyissatī’’ti tāni vatthāni paṭikkhipitvā dārucīrāneva paridahi. Athassa bahūhi ‘‘arahā arahā’’ti vuccamānassa evaṁ cetaso parivitakko udapādi ‘‘ye kho keci loke arahanto vā arahattamaggaṁ vā samāpannā, ahaṁ tesaṁ aññataro’’ti. Athassa purāṇasālohitā devatā evaṁ cintesi.",
  "atk-s0502a8:19": "Purāṇasālohitāti pubbe ekato katasamaṇadhammā. Pubbe kira kassapadasabalassa sāsane osakkamāne sāmaṇerādīnaṁ vippakāraṁ disvā satta bhikkhū saṁvegappattā ‘‘yāva sāsanassa antaradhānaṁ na hoti, tāva attano patiṭṭhaṁ karissāmā’’ti suvaṇṇacetiyaṁ vanditvā araññaṁ paviṭṭhā ekaṁ pabbataṁ disvā ‘‘jīvite sālayā nivattantu. Nirālayā imaṁ pabbataṁ abhiruhantū’’ti vatvā nisseṇiṁ bandhitvā sabbepi taṁ abhiruyha nisseṇiṁ pātetvā samaṇadhammaṁ kariṁsu. Tesu saṅghatthero ekarattātikkameneva arahattaṁ pāpuṇi. So anotattadahe nāgalatādantakaṭṭhaṁ khāditvā uttarakuruto piṇḍapātaṁ āharitvā te bhikkhū āha – ‘‘āvuso, imaṁ dantakaṭṭhaṁ khāditvā mukhaṁ dhovitvā imaṁ piṇḍapātaṁ paribhuñjathā’’ti. Kiṁ pana, bhante, amhehi evaṁ katikā katā ‘‘yo paṭhamaṁ arahattaṁ pāpuṇāti, tenābhataṁ piṇḍapātaṁ avasesā paribhuñjissantī’’ti? ‘‘No hetaṁ, āvuso’’ti. ‘‘Tena hi sace mayampi tumhe viya visesaṁ nibbattessāma, sayaṁ āharitvā paribhuñjissāmā’’ti na icchiṁsu. Dutiyadivase dutiyatthero anāgāmiphalaṁ pāpuṇi. Sopi tatheva piṇḍapātaṁ āharitvā itare nimantesi. Te evamāhaṁsu – ‘‘kiṁ pana, bhante, amhehi evaṁ katikā katā ‘mahātherena ābhataṁ piṇḍapātaṁ abhuñjitvā anutherena ābhataṁ bhuñjissāmā’’’ti? ‘‘No hetaṁ, āvuso’’ti. ‘‘Evaṁ sante tumhe viya mayampi visesaṁ nibbattetvā attano purisakārena bhuñjituṁ sakkontā bhuñjissāmā’’ti na icchiṁsu. Tesu arahattaṁ patto bhikkhu parinibbāyi, anāgāmī brahmaloke nibbatti. Itare pañca therā visesaṁ nibbattetuṁ asakkontā sussitvā sattame divase kālaṁ katvā devaloke nibbattitvā imasmiṁ buddhuppāde tato cavitvā tattha tattha kulagharesu nibbattiṁsu. Tesu eko pukkusāti rājā (ma. ni. 3.342) ahosi, eko kumārakassapo (ma. ni. 1.249), eko dārucīriyo (udā. 10), eko dabbo mallaputto (pārā. 380; udā. 79) eko sabhiyo paribbājakoti (su. ni. sabhiyasuttaṁ). Tattha yo brahmaloke nibbatto bhikkhu taṁ sandhāyetaṁ vuttaṁ ‘‘purāṇasālohitā devatā’’ti.",
  "atk-s0502a8:20": "Tassa hi brahmuno etadahosi – ‘‘ayaṁ mayā saddhiṁ nisseṇiṁ bandhitvā pabbataṁ abhiruhitvā samaṇadhammaṁ akāsi, idāni imaṁ laddhiṁ gahetvā vicaranto vinasseyya, saṁvejessāmi na’’nti. Atha naṁ upasaṅkamitvā evamāha – ‘‘neva kho tvaṁ, bāhiya, arahā, napi arahattamaggaṁ vā samāpanno, sāpi te paṭipadā natthi, yāya tvaṁ arahā vā assa arahattamaggaṁ vā samāpanno’’ti. Bāhiyo ākāse ṭhatvā kathentaṁ mahābrahmānaṁ oloketvā cintesi – ‘‘aho bhāriyaṁ kammaṁ kataṁ, ahaṁ ‘arahantomhī’ti cintesiṁ, ayañca maṁ ‘na tvaṁ arahā, napi arahattamaggaṁ vā samāpannosī’ti vadati, atthi nu kho loke añño arahā’’ti. Atha naṁ pucchi – ‘‘atthi nu kho etarahi devate loke arahā vā arahattamaggaṁ vā samāpanno’’ti. Athassa devatā ācikkhi – ‘‘atthi, bāhiya, uttaresu janapadesu sāvatthi nāma nagaraṁ, tattha so bhagavā etarahi viharati arahaṁ sammāsambuddho. So hi, bāhiya, bhagavā arahā ceva arahattatthāya ca dhammaṁ desetī’’ti.",
  "atk-s0502a8:21": "Bāhiyo rattibhāge devatāya kathaṁ sutvā saṁviggamānaso taṁ khaṇaṁyeva suppārakā nikkhamitvā ekarattivāsena sāvatthiṁ agamāsi, sabbaṁ vīsayojanasatikaṁ maggaṁ ekarattivāseneva agamāsi. Gacchanto ca pana devatānubhāvena gato. ‘‘Buddhānubhāvenā’’tipi vadantiyeva. Tasmiṁ pana khaṇe satthā sāvatthiṁ piṇḍāya paviṭṭho hoti. So bhuttapātarāse kāyaālasiyavimocanatthaṁ abbhokāse caṅkamante sambahule bhikkhū ‘‘kahaṁ etarahi satthā’’ti pucchi. Bhikkhū ‘‘bhagavā sāvatthiṁ piṇḍāya paviṭṭho’’ti vatvā taṁ pucchiṁsu – ‘‘tvaṁ pana kuto āgatosī’’ti? ‘‘Suppārakā āgatomhī’’ti. ‘‘Kadā nikkhantosī’’ti? ‘‘Hiyyo sāyaṁ nikkhantomhī’’ti. ‘‘Dūratosi āgato, nisīda, tava pāde dhovitvā telena makkhetvā thokaṁ vissamāhi, āgatakāle satthāraṁ dakkhissasī’’ti. ‘‘Ahaṁ, bhante, satthu vā attano vā jīvitantarāyaṁ na jānāmi, ekarattenevamhi katthaci aṭṭhatvā anisīditvā vīsayojanasatikaṁ maggaṁ āgato, satthāraṁ passitvāva vissamissāmī’’ti. So evaṁ vatvā taramānarūpo sāvatthiṁ pavisitvā bhagavantaṁ anopamāya buddhasiriyā piṇḍāya carantaṁ disvā ‘‘cirassaṁ vata me gotamo sammāsambuddho diṭṭho’’ti diṭṭhaṭṭhānato paṭṭhāya onatasarīro gantvā antaravīthiyameva pañcapatiṭṭhitena vanditvā gopphakesu daḷhaṁ gahetvā evamāha – ‘‘desetu me, bhante, bhagavā dhammaṁ, desetu sugato dhammaṁ, yaṁ mamassa dīgharattaṁ hitāya sukhāyā’’ti. Atha naṁ satthā ‘‘akālo kho tāva, bāhiya, antaragharaṁ paviṭṭhamhā piṇḍāyā’’ti paṭikkhipi.",
  "atk-s0502a8:22": "Taṁ sutvā bāhiyo, bhante, saṁsāre saṁsarantena kabaḷīkārāhāro na aladdhapubbo, tumhākaṁ vā mayhaṁ vā jīvitantarāyaṁ na jānāmi, desetu me dhammanti. Satthā dutiyampi paṭikkhipiyeva. Evaṁ kirassa ahosi – ‘‘imassa maṁ diṭṭhakālato paṭṭhāya sakalasarīraṁ pītiyā nirantaraṁ ajjhotthaṭaṁ hoti, balavapītivego dhammaṁ sutvāpi na sakkhissati paṭivijjhituṁ, majjhattupekkhāya tāva tiṭṭhatu, ekaratteneva vīsayojanasatikaṁ maggaṁ āgatattā darathopissa balavā, sopi tāva paṭippassambhatū’’ti. Tasmā dvikkhattuṁ paṭikkhipitvā tatiyaṁ yācito antaravīthiyaṁ ṭhitova ‘‘tasmātiha te, bāhiya, evaṁ sikkhitabbaṁ ‘diṭṭhe diṭṭhamattaṁ bhavissatī’’’tiādinā (udā. 10) nayena dhammaṁ desesi. So satthu dhammaṁ suṇantoyeva sabbāsave khepetvā saha paṭisambhidāhi arahattaṁ pāpuṇi. Tāvadeva ca pana bhagavantaṁ pabbajjaṁ yāci, ‘‘paripuṇṇaṁ te pattacīvara’’nti puṭṭho ‘‘na paripuṇṇa’’nti āha. Atha naṁ satthā ‘‘tena hi pattacīvaraṁ pariyesāhī’’ti vatvā pakkāmi.",
  "atk-s0502a8:23": "‘‘So kira vīsati vassasahassāni samaṇadhammaṁ karonto ‘bhikkhunā nāma attanā paccaye labhitvā aññaṁ anoloketvā sayameva paribhuñjituṁ vaṭṭatī’ti ekabhikkhussāpi pattena vā cīvarena vā saṅgahaṁ na akāsi , tenassa iddhimayapattacīvaraṁ na upajjissatī’’ti ñatvā ehibhikkhubhāvena pabbajjaṁ na adāsi. Tampi pattacīvaraṁ pariyesamānameva ekā yakkhinī dhenurūpena āgantvā uramhi paharitvā jīvitakkhayaṁ pāpesi. Satthā piṇḍāya caritvā katabhattakicco sambahulehi bhikkhūhi saddhiṁ nikkhanto bāhiyassa sarīraṁ saṅkāraṭṭhāne patitaṁ disvā bhikkhū āṇāpesi, ‘‘bhikkhave, ekasmiṁ gehadvāre ṭhatvā mañcakaṁ āharāpetvā imaṁ sarīraṁ nagarato nīharitvā jhāpetvā thūpaṁ karothā’’ti. Bhikkhū tathā kariṁsu, katvā ca pana vihāraṁ gantvā satthāraṁ upasaṅkamitvā attanā katakiccaṁ ārocetvā tassa abhisamparāyaṁ pucchiṁsu. Atha nesaṁ bhagavā tassa parinibbutabhāvaṁ ācikkhitvā ‘‘etadaggaṁ, bhikkhave, mama sāvakānaṁ bhikkhūnaṁ khippābhiññānaṁ yadidaṁ bāhiyo dārucīriyo’’ti (a. ni. 1.216) etadagge ṭhapesi. Atha naṁ bhikkhū pucchiṁsu – ‘‘bhante, tumhe ‘bāhiyo arahattaṁ patto’ti vadetha, kadā so arahattaṁ patto’’ti? ‘‘Mama dhammaṁ sutakāle, bhikkhave’’ti. ‘‘Kadā panassa, bhante, tumhehi dhammo kathito’’ti? ‘‘Piṇḍāya carantena antaravīthiyaṁ ṭhatvā’’ti. ‘‘Appamattako hi, bhante, tumhehi antaravīthiyaṁ ṭhatvā kathitadhammo kathaṁ so tāvattakena visesaṁ nibbattesī’’ti, atha ne satthā ‘‘kiṁ, bhikkhave, mama dhammaṁ ‘appaṁ vā bahuṁ vā’ti mā pamāṇaṁ gaṇhatha. Anekānipi hi gāthāsahassāni anatthanissitāni na seyyo, atthanissitaṁ pana ekampi gāthāpadaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:24": "101.",
  "atk-s0502a8:25": " ‘‘Sahassamapi ce gāthā, anatthapadasaṁhitā;",
  "atk-s0502a8:26": "Ekaṁ gāthāpadaṁ seyyo, yaṁ sutvā upasammatī’’ti.",
  "atk-s0502a8:27": "Tattha ekaṁ gāthāpadaṁ seyyoti ‘‘appamādo amatapadaṁ…pe… yathā mayā’’ti (dha. pa. 21) evarūpā ekā gāthāpi seyyoti attho. Sesaṁ purimanayeneva veditabbaṁ.",
  "atk-s0502a8:28": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:29": "Bāhiyadārucīriyattheravatthu dutiyaṁ.",
  "atk-s0502a8:30": "3. Kuṇḍalakesittherīvatthu",
  "atk-s0502a8:31": "Yoca gāthāsataṁ bhāseti imaṁ dhammadesanaṁ satthā jetavane viharanto kuṇḍalakesiṁ ārabbha kathesi.",
  "atk-s0502a8:32": "Rājagahe kira ekā seṭṭhidhītā soḷasavassuddesikā abhirūpā ahosi dassanīyā pāsādikā. Tasmiñca vaye ṭhitā nāriyo purisajjhāsayā honti purisalolā. Atha naṁ mātāpitaro sattabhūmikassa pāsādassa uparimatale sirigabbhe nivāsāpesuṁ. Ekamevassā dāsiṁ paricārikaṁ adaṁsu. Athekaṁ kulaputtaṁ corakammaṁ karontaṁ gahetvā pacchābāhaṁ bandhitvā catukke catukke kasāhi paharitvā āghātanaṁ nayiṁsu. Seṭṭhidhītā mahājanassa saddaṁ sutvā ‘‘kiṁ nu kho eta’’nti pāsādatale ṭhatvā olokentī taṁ disvā paṭibaddhacittā hutvā taṁ patthayamānā āhāraṁ paṭikkhipitvā mañcake nipajji. Atha naṁ mātā pucchi – ‘‘kiṁ idaṁ, ammā’’ti? ‘‘Sace etaṁ ‘coro’ti gahetvā niyyamānaṁ purisaṁ labhissāmi, jīvissāmi. No ce labhissāmi, jīvitaṁ me natthi, idheva marissāmī’’ti. ‘‘Amma, mā evaṁ kari, amhākaṁ jātiyā ca gottena ca bhogena ca sadisaṁ aññaṁ sāmikaṁ labhissasī’’ti. ‘‘Mayhaṁ aññena kiccaṁ natthi, imaṁ alabhamānā marissāmī’’ti. Mātā dhītaraṁ saññāpetuṁ asakkontī pituno ārocesi. Sopi naṁ saññāpetuṁ asakkonto ‘‘kiṁ sakkā kātu’’nti cintetvā taṁ coraṁ gahetvā gacchantassa rājapurisassa sahassabhaṇḍikaṁ pesesi – ‘‘imaṁ gahetvā etaṁ purisaṁ mayhaṁ dehī’’ti. So ‘‘sādhū’’ti kahāpaṇe gahetvā taṁ muñcitvā aññaṁ māretvā ‘‘mārito, deva, coro’’ti rañño ārocesi. Seṭṭhipi tassa dhītaraṁ adāsi.",
  "atk-s0502a8:33": "Sā tato paṭṭhāya ‘‘sāmikaṁ ārādhessāmī’’ti sabbābharaṇapaṭimaṇḍitā sayameva tassa yāguādīni saṁvidahati, coro katipāhaccayena cintesi – ‘‘kadā nu kho imaṁ māretvā etissā ābharaṇāni gahetvā ekasmiṁ surāgehe vikkiṇitvā khādituṁ labhissāmī’’ti? So ‘‘attheko upāyo’’ti cintetvā āhāraṁ paṭikkhipitvā mañcake nipajji, atha naṁ sā upasaṅkamitvā ‘‘kiṁ te, sāmi, rujjatī’’ti pucchi. ‘‘Na kiñci me, bhaddeti, kacci pana me mātāpitaro tuyhaṁ kuddhā’’ti? ‘‘Na kujjhanti, bhadde’’ti . Atha ‘‘kiṁ nāmeta’’nti? ‘‘Bhadde, ahaṁ taṁ divasaṁ bandhitvā niyyamāno corapapāte adhivatthāya devatāya balikammaṁ paṭissuṇitvā jīvitaṁ labhiṁ, tvampi mayā tassā eva ānubhāvena laddhā, ‘taṁ me devatāya balikammaṁ ṭhapita’nti cintemi, bhadde’’ti. ‘‘Sāmi, mā cintayi, karissāmi balikammaṁ, vadehi , kenattho’’ti? ‘‘Appodakamadhupāyasena ca lājapañcamakapupphehi cā’’ti. ‘‘Sādhu, sāmi, ahaṁ paṭiyādessāmī’’ti sā sabbaṁ balikammaṁ paṭiyādetvā ‘‘ehi, sāmi, gacchāmā’’ti āha. ‘‘Tena hi, bhadde, tava ñātake nivattetvā mahagghāni vatthābharaṇāni gahetvā attānaṁ alaṅkarohi, hasantā kīḷantā sukhaṁ gamissāmā’’ti. Sā tathā akāsi.",
  "atk-s0502a8:34": "Atha naṁ so pabbatapādaṁ gatakāle āha – ‘‘bhadde, ito paraṁ ubhova janā gamissāma, sesajanaṁ yānakena saddhiṁ nivattāpetvā balikammabhājanaṁ sayaṁ ukkhipitvā gaṇhāhī’’ti. Sā tathā akāsi. Coro taṁ gahetvā corapapātapabbataṁ abhiruhi. Tassa hi ekena passena manussā abhiruhanti, ekaṁ passaṁ chinnapapātaṁ. Pabbatamatthake ṭhitā tena passena core pātenti. Te khaṇḍākhaṇḍaṁ hutvā bhūmiyaṁ patanti. Tasmā ‘‘corapapāto’’ti vuccati. Sā tassa pabbatassa matthake ṭhatvā ‘‘balikammaṁ te, sāmi, karohī’’ti āha. So tuṇhī ahosi. Puna tāya ‘‘kasmā, sāmi, tuṇhībhūtosī’’ti vutte taṁ āha – ‘‘na mayhaṁ balikammenattho, vañcetvā pana taṁ ādāya āgatomhī’’ti. ‘‘Kiṁ kāraṇā, sāmī’’ti? ‘‘Taṁ māretvā tava ābharaṇāni gahetvā palāyanatthāyā’’ti. Sā maraṇabhayatajjitā āha – ‘‘sāmi, ahañca ābharaṇāni ca tava santakāneva, kasmā evaṁ vadesī’’ti? So, ‘‘mā evaṁ karohī’’ti, punappunaṁ yāciyamānopi ‘‘māremi evā’’ti āha. ‘‘Evaṁ sante kiṁ te mama maraṇena? Imāni ābharaṇāni gahetvā mayhaṁ jīvitaṁ dehi, ito paṭṭhāya maṁ ‘matā’ti dhārehi, dāsī vā te hutvā kammaṁ karissāmī’’ti vatvā imaṁ gāthamāha –",
  "atk-s0502a8:35": "‘‘Idaṁ suvaṇṇakeyūraṁ, muttā veḷuriyā bahū;",
  "atk-s0502a8:36": "Sabbaṁ harassu bhaddante, maṁ ca dāsīti sāvayā’’ti. (apa. therī 2.3.27);",
  "atk-s0502a8:37": "Taṁ sutvā coro ‘‘evaṁ kate tvaṁ gantvā mātāpitūnaṁ ācikkhissasi, māressāmiyeva, mā tvaṁ bāḷhaṁ paridevasī’’ti vatvā imaṁ gāthamāha –",
  "atk-s0502a8:38": "‘‘Mā bāḷhaṁ paridevesi, khippaṁ bandhāhi bhaṇḍikaṁ;",
  "atk-s0502a8:39": "Na tuyhaṁ jīvitaṁ atthi, sabbaṁ gaṇhāmi bhaṇḍaka’’nti. –",
  "atk-s0502a8:40": "Sā cintesi – ‘‘aho idaṁ kammaṁ bhāriyaṁ. Paññā nāma na pacitvā khādanatthāya katā, atha kho vicāraṇatthāya katā, jānissāmissa kattabba’’nti, atha naṁ āha – ‘‘sāmi, yadā tvaṁ ‘coro’ti gahetvā nīyasi, tadāhaṁ mātāpitūnaṁ ācikkhiṁ, te sahassaṁ vissajjetvā taṁ āharāpetvā gehe kariṁsu. Tato paṭṭhāya ahaṁ tuyhaṁ upakārikā, ajja me sudiṭṭhaṁ katvā attānaṁ vandituṁ dehī’’ti. So ‘‘sādhu, bhadde, sudiṭṭhaṁ katvā vandāhī’’ti vatvā pabbatante aṭṭhāsi. Atha naṁ sā tikkhattuṁ padakkhiṇaṁ katvā catūsu ṭhānesu vanditvā, ‘‘sāmi, idaṁ te pacchimadassanaṁ, idāni tuyhaṁ vā mama dassanaṁ, mayhaṁ vā tava dassanaṁ natthī’’ti purato ca pacchato ca āliṅgitvā pamattaṁ hutvā pabbatante ṭhitaṁ piṭṭhipasse ṭhatvā ekena hatthena khandhe gahetvā ekena piṭṭhikacchāya gahetvā pabbatapapāte khipi. So pabbatakucchiyaṁ paṭihato khaṇḍākhaṇḍikaṁ hutvā bhūmiyaṁ pati. Corapapātamatthake adhivatthā devatā tesaṁ dvinnampi kiriyaṁ disvā tassā itthiyā sādhukāraṁ datvā imaṁ gāthamāha –",
  "atk-s0502a8:41": "‘‘Na hi sabbesu ṭhānesu, puriso hoti paṇḍito;",
  "atk-s0502a8:42": "Itthīpi paṇḍitā hoti, tattha tattha vicakkhaṇā’’ti. (apa. therī 2.3.31);",
  "atk-s0502a8:43": "Sāpi coraṁ papāte khipitvā cintesi – ‘‘sacāhaṁ gehaṁ gamissāmi, ‘sāmiko te kuhi’nti pucchissanti, sacāhaṁ evaṁ puṭṭhā ‘mārito me’ti vakkhāmi, ‘dubbinīte sahassaṁ datvā taṁ āharāpetvā idāni naṁ māresī’ti maṁ mukhasattīhi vijjhissanti, ‘ābharaṇatthāya so maṁ māretukāmo ahosī’ti vuttepi na saddahissanti, alaṁ me gehenā’’ti tatthevābharaṇāni chaḍḍetvā araññaṁ pavisitvā anupubbena vicarantī ekaṁ paribbājakānaṁ assamaṁ patvā vanditvā ‘‘mayhaṁ, bhante, tumhākaṁ santike pabbajjaṁ dethā’’ti āha. Atha naṁ pabbājesuṁ. Sā pabbajitvāva pucchi – ‘‘bhante, tumhākaṁ pabbajjāya kiṁ uttama’’nti? ‘‘Bhadde, dasasu vā kasiṇesu parikammaṁ katvā jhānaṁ nibbattetabbaṁ , vādasahassaṁ vā uggaṇhitabbaṁ, ayaṁ amhākaṁ pabbajjāya uttamattho’’ti. ‘‘Jhānaṁ tāva nibbattetuṁ ahaṁ na sakkhissāmi, vādasahassaṁ pana uggaṇhissāmi, ayyā’’ti. Atha naṁ te vādasahassaṁ uggaṇhāpetvā ‘‘uggahitaṁ te sippaṁ, idāni tvaṁ jambudīpatale vicaritvā attanā saddhiṁ pañhaṁ kathetuṁ samatthaṁ olokehī’’ti tassa hatthe jambusākhaṁ datvā uyyojesuṁ – ‘‘gaccha, bhadde, sace koci gihibhūto tayā saddhiṁ pañhaṁ kathetuṁ sakkoti, tasseva pādaparicārikā bhavāhi, sace pabbajito sakkoti, tassa santike pabbajāhī’’ti.",
  "atk-s0502a8:44": "Sā nāmena jambuparibbājikā nāma hutvā tato nikkhamitvā diṭṭhe diṭṭhe pañhaṁ pucchantī vicarati. Tāya saddhiṁ kathetuṁ samattho nāma nāhosi. ‘‘Ito jambuparibbājikā āgacchatī’’ti sutvāva manussā palāyanti. Sā gāmaṁ vā nigamaṁ vā bhikkhāya pavisantī gāmadvāre vālukarāsiṁ katvā tattha jambusākhaṁ ṭhapetvā ‘‘mayā saddhiṁ kathetuṁ samattho jambusākhaṁ maddatū’’ti vatvā gāmaṁ pāvisi. Taṁ ṭhānaṁ upasaṅkamituṁ samattho nāma nāhosi. Sāpi milātāya jambusākhāya aññaṁ jambusākhaṁ gaṇhāti, iminā nīhārena vicarantī sāvatthiṁ patvā gāmadvāre vālukarāsiṁ katvā jambusākhaṁ ṭhapetvā vuttanayeneva vatvā bhikkhāya pāvisi. Sambahulā gāmadārakā jambusākhaṁ parivāretvā aṭṭhaṁsu. Tadā sāriputtatthero piṇḍāya caritvā katabhattakicco nagarā nikkhanto te dārake jambusākhaṁ parivāretvā ṭhite disvā ‘‘kiṁ ida’’nti pucchi. Dārakā therassa taṁ pavattiṁ ācikkhiṁsu. ‘‘Tena hi dārakā imaṁ sākhaṁ maddathā’’ti. ‘‘Bhāyāma, bhante’’ti . ‘‘Ahaṁ pañhaṁ kathessāmi, maddatha tumhe’’ti. Te therassa vacanena sañjātussāhā tathā katvā maddantā jambusākhaṁ ukkhipiṁsu. Paribbājikā āgantvā te paribhāsitvā ‘‘tumhehi saddhiṁ mama pañhena kiccaṁ natthi, kasmā me sākhaṁ maddathā’’ti āha. ‘‘Ayyenamhā maddāpitā’’ti āhaṁsu. ‘‘Bhante, tumhehi me sākhā maddāpitā’’ti? ‘‘Āma, bhaginī’’ti. ‘‘Tena hi mayā saddhiṁ pañhaṁ kathethā’’ti. ‘‘Sādhu kathessāmī’’ti.",
  "atk-s0502a8:45": "Sā vaḍḍhamānakacchāyāya pañhaṁ pucchituṁ therassa santikaṁ agamāsi, sakalanagaraṁ saṅkhubhi. ‘‘Dvinnaṁ paṇḍitānaṁ kathaṁ suṇissāmā’’ti nāgarā tāya saddhiṁyeva gantvā theraṁ vanditvā ekamantaṁ nisīdiṁsu. Paribbājikā theraṁ āha – ‘‘bhante, pucchāmi te pañha’’nti. ‘‘Puccha, bhaginī’’ti. Sā vādasahassaṁ pucchi, pucchitaṁ pucchitaṁ thero vissajjesi. Atha naṁ thero āha – ‘‘ettakā eva te pañhā, aññepi atthī’’ti? ‘‘Ettakā eva, bhante’’ti. ‘‘Tayā bahū pañhā puṭṭhā, mayampi ekaṁ pucchāma, vissajjissasi no’’ti? ‘‘Jānamānā vissajjissāmi pucchatha, bhante’’ti. Thero ‘‘ekaṁ nāma ki’’nti (khu. pā. 4.1) pañhaṁ pucchi. Sā ‘‘evaṁ nāmesa vissajjetabbo’’ti ajānantī ‘‘kiṁ nāmetaṁ, bhante’’ti pucchi. ‘‘Buddhapañho nāma, bhaginī’’ti. ‘‘Mayhampi taṁ detha, bhante’’ti. ‘‘Sace mādisā bhavissasi, dassāmī’’ti. ‘‘Tena hi maṁ pabbājethā’’ti. Thero bhikkhunīnaṁ ācikkhitvā pabbājesi. Sā pabbajitvā laddhūpasampadā kuṇḍalakesittherī nāma hutvā katipāhaccayeneva saha paṭisambhidāhi arahattaṁ pāpuṇi.",
  "atk-s0502a8:46": "Bhikkhū dhammasabhāyaṁ kathaṁ samuṭṭhāpesuṁ – ‘‘kuṇḍalakesittheriyā dhammassavanañca bahuṁ natthi, pabbajitakiccañcassā matthakaṁ pattaṁ, ekena kira corena saddhiṁ mahāsaṅgāmaṁ katvā jinitvā āgatā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, mayā desitadhammaṁ ‘appaṁ vā bahuṁ vā’ti pamāṇaṁ mā gaṇhatha, anatthakaṁ padasatampi seyyo na hoti, dhammapadaṁ pana ekampi seyyova. Avasesacore jinantassa ca jayo nāma na hoti, ajjhattikakilesacore jinantasseva pana jayo nāma hotī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a8:47": "102.",
  "atk-s0502a8:48": " ‘‘Yo ca gāthāsataṁ bhāse, anatthapadasaṁhitā;",
  "atk-s0502a8:49": "Ekaṁ dhammapadaṁ seyyo, yaṁ sutvā upasammati.",
  "atk-s0502a8:50": "103.",
  "atk-s0502a8:51": " ‘‘Yo sahassaṁ sahassena, saṅgāme mānuse jine;",
  "atk-s0502a8:52": "Ekañca jeyyamattānaṁ, sa ve saṅgāmajuttamo’’ti.",
  "atk-s0502a8:53": "Tattha gāthāsatanti yo ca puggalo sataparicchedā bahūpi gāthā bhāseyyāti attho. Anatthapadasaṁhitāti ākāsavaṇṇanādivasena anatthakehi padehi saṁhitā. Dhammapadanti atthasādhakaṁ khandhādipaṭisaṁyuttaṁ, ‘‘cattārimāni paribbājakā dhammapadāni. Katamāni cattāri? Anabhijjhā paribbājakā dhammapadaṁ, abyāpādo paribbājakā dhammapadaṁ, sammāsati paribbājakā dhammapadaṁ , sammāsamādhi paribbājakā dhammapada’’nti (a. ni. 4.30) evaṁ vuttesu catūsu dhammapadesu ekampi dhammapadaṁ seyyo. Yo sahassaṁ sahassenāti yo eko saṅgāmayodho sahassena guṇitaṁ sahassaṁ mānuse ekasmiṁ saṅgāme jineyya, dasamanussasatasahassaṁ jinitvā jayaṁ āhareyya, ayampi saṅgāmajinataṁ uttamo pavaro nāma na hoti. Ekañca jeyyamattānanti yo rattiṭṭhānadivāṭṭhānesu ajjhattikakammaṭṭhānaṁ sammasanto attano lobhādikilesajayena attānaṁ jineyya . Sa ve saṅgāmajuttamoti so saṅgāmajinānaṁ uttamo pavaro saṅgāmasīsayodhoti.",
  "atk-s0502a8:54": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:55": "Kuṇḍalakesittherīvatthu tatiyaṁ.",
  "atk-s0502a8:56": "4. Anatthapucchakabrāhmaṇavatthu",
  "atk-s0502a8:57": "Attā haveti imaṁ dhammadesanaṁ satthā jetavane viharanto anatthapucchakaṁ brāhmaṇaṁ ārabbha kathesi.",
  "atk-s0502a8:58": "So kira brāhmaṇo ‘‘kiṁ nu kho sammāsambuddho atthameva jānāti, udāhu anatthampi, pucchissāmi na’’nti satthāraṁ upasaṅkamitvā pucchi – ‘‘bhante, tumhe atthameva jānātha maññe, no anattha’’nti? ‘‘Atthañcāhaṁ, brāhmaṇa, jānāmi anatthañcā’’ti. ‘‘Tena hi me anatthaṁ kathethā’’ti. Athassa satthā imaṁ gāthamāha –",
  "atk-s0502a8:59": "‘‘Ussūraseyyaṁ ālasyaṁ, caṇḍikkaṁ dīghasoṇḍiyaṁ;",
  "atk-s0502a8:60": "Ekassaddhānagamanaṁ paradārūpasevanaṁ;",
  "atk-s0502a8:61": "Etaṁ brāhmaṇa sevassu, anatthaṁ te bhavissatī’’ti.",
  "atk-s0502a8:62": "Taṁ sutvā brāhmaṇo sādhukāramadāsi ‘‘sādhu sādhu, gaṇācariya, gaṇajeṭṭhaka, tumhe atthañca jānātha anatthañcā’’ti . ‘‘Evaṁ kho, brāhmaṇa, atthānatthajānanako nāma mayā sadiso natthī’’ti. Athassa satthā ajjhāsayaṁ upadhāretvā, ‘‘brāhmaṇa, kena kammena jīvasī’’ti pucchi. ‘‘Jūtakammena, bho gotamā’’ti. ‘‘Kiṁ pana te jayo hoti parājayo’’ti . ‘‘Jayopi hoti parājayopī’’ti vutte, ‘‘brāhmaṇa, appamattako esa, paraṁ jinantassa jayo nāma na seyyo. Yo pana kilesajayena attānaṁ jināti, tassa jayo seyyo. Na hi taṁ jayaṁ koci apajayaṁ kātuṁ sakkotī’’ti vatvā anusandhiṁ ghaṭetvā dhammaṁ desento imā gāthā abhāsi –",
  "atk-s0502a8:63": "104.",
  "atk-s0502a8:64": " ‘‘Attā have jitaṁ seyyo, yā cāyaṁ itarā pajā;",
  "atk-s0502a8:65": "Attadantassa posassa, niccaṁ saññatacārino.",
  "atk-s0502a8:66": "105.",
  "atk-s0502a8:67": " ‘‘Neva devo na gandhabbo, na māro saha brahmunā;",
  "atk-s0502a8:68": "Jitaṁ apajitaṁ kayirā, tathārūpassa jantuno’’ti.",
  "atk-s0502a8:69": "Tattha haveti nipāto. Jitanti liṅgavipallāso, attano kilesajayena attā jito seyyoti attho. Yā cāyaṁ itarā pajāti yā panāyaṁ avasesā pajā jūtena vā dhanaharaṇena vā saṅgāmena vā balābhibhavena vā jitā bhaveyya, taṁ jinantena yaṁ jitaṁ, na taṁ seyyoti attho. Kasmā pana tadeva jitaṁ seyyo, idaṁ na seyyoti? Yasmā attadantassa…pe… tathārūpassa jantunoti. Idaṁ vuttaṁ hoti – yasmā hi yvāyaṁ nikkilesatāya attadanto poso, tassa attadantassa kāyādīhi niccaṁ saññatacārino evarūpassa imehi kāyasaññamādīhi saññatassa jantuno devo vā gandhabbo vā māro vā brahmunā saha uṭṭhahitvā ‘‘ahamassa jitaṁ apajitaṁ karissāmi, maggabhāvanāya pahīne kilese puna uppādessāmī’’ti ghaṭentopi vāyamantopi yathā dhanādīhi parājito pakkhantaro hutvā itarena jitaṁ puna jinanto apajitaṁ kareyya, ‘‘evaṁ apajitaṁ kātuṁ neva sakkuṇeyyā’’ti.",
  "atk-s0502a8:70": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:71": "Anatthapucchakabrāhmaṇavatthu catutthaṁ.",
  "atk-s0502a8:72": "5. Sāriputtattherassa mātulabrāhmaṇavatthu",
  "atk-s0502a8:73": "Māsemāseti imaṁ dhammadesanaṁ satthā veḷuvane viharanto sāriputtattherassa mātulabrāhmaṇaṁ ārabbha kathesi.",
  "atk-s0502a8:74": "Thero kira tassa santikaṁ gantvā āha – ‘‘kiṁ nu kho, brāhmaṇa, kiñcideva kusalaṁ karosī’’ti? ‘‘Karomi, bhante’’ti. ‘‘Kiṁ karosī’’ti? ‘‘Māse māse sahassapariccāgena dānaṁ dammī’’ti. ‘‘Kassa desī’’ti? ‘‘Nigaṇṭhānaṁ, bhante’’ti. ‘‘Kiṁ patthayanto’’ti? ‘‘Brahmalokaṁ, bhante’’ti. ‘‘Kiṁ pana brahmalokassa ayaṁ maggo’’ti? ‘‘Āma, bhante’’ti. ‘‘Ko evamāhā’’ti? ‘‘Ācariyehi me kathitaṁ, bhante’’ti. ‘‘No tvaṁ brahmalokassa maggaṁ jānāsi, nāpi te ācariyā, satthāva eko jānāti, ehi, brāhmaṇa, brahmalokassa te maggaṁ kathāpessāmī’’ti taṁ ādāya satthu santikaṁ netvā, ‘‘bhante, ayaṁ brāhmaṇo evamāhā’’ti, ‘‘taṁ pavattiṁ ārocetvā sādhu vatassa brahmalokassa maggaṁ kathethā’’ti. Satthā ‘‘evaṁ kira, brāhmaṇā’’ti pucchitvā ‘‘āma, bho gotamā’’ti vutte, ‘‘brāhmaṇa, tayā evaṁ dadamānena vassasataṁ dinnadānatopi muhuttamattaṁ pasannacittena mama sāvakassa olokanaṁ vā kaṭacchubhikkhāmattadānaṁ vā mahapphalatara’’nti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:75": "106.",
  "atk-s0502a8:76": " ‘‘Māse māse sahassena, yo yajetha sataṁ samaṁ;",
  "atk-s0502a8:77": "Ekañca bhāvitattānaṁ, muhuttamapi pūjaye;",
  "atk-s0502a8:78": "Sāyeva pūjanā seyyo, yañce vassasataṁ huta’’nti.",
  "atk-s0502a8:79": "Tattha sahassenāhi sahassapariccāgena. Yo yajetha sataṁ samanti yo vassasataṁ māse māse sahassaṁ pariccajanto lokiyamahājanassa dānaṁ dadeyya, ekañca bhāvitattānanti yo pana ekaṁ sīlādiguṇavisesena vaḍḍhitaattānaṁ heṭṭhimakoṭiyā sotāpannaṁ, uparimakoṭiyā khīṇāsavaṁ gharadvāraṁ sampattaṁ kaṭacchubhikkhādānavasena vā yāpanamattaāhāradānavasena vā thūlasāṭakadānamattena vā pūjeyya. Yaṁ itarena vassasataṁ hutaṁ. Tato sāyeva pūjanā seyyo. Seṭṭho uttamoti atthoti.",
  "atk-s0502a8:80": "Desanāvasāne so brāhmaṇo sotāpattiphalaṁ patto, aññepi bahū sotāpattiphalādīni pāpuṇiṁsūti.",
  "atk-s0502a8:81": "Sāriputtattherassa mātulabrāhmaṇavatthu pañcamaṁ.",
  "atk-s0502a8:82": "6. Sāriputtattherassa bhāgineyyavatthu",
  "atk-s0502a8:83": "Yoca vassasataṁ jantūti imaṁ dhammadesanaṁ satthā veḷuvane viharanto sāriputtattherassa bhāgineyyaṁ ārabbha kathesi.",
  "atk-s0502a8:84": "Tampi hi thero upasaṅkamitvā āha – ‘‘kiṁ, brāhmaṇa, kusalaṁ karosī’’ti? ‘‘Āma, bhante’’ti. ‘‘Kiṁ karosī’’ti? ‘‘Māse māse ekaṁ ekaṁ pasuṁ ghātetvā aggiṁ paricarāmī’’ti. ‘‘Kimatthaṁ evaṁ karosī’’ti? ‘‘Brahmalokamaggo kireso’’ti. ‘‘Kenevaṁ kathita’’nti? ‘‘Ācariyehi me, bhante’’ti. ‘‘Neva tvaṁ brahmalokassa maggaṁ jānāsi, nāpi te ācariyā, ehi, satthu santikaṁ gamissāmā’’ti taṁ satthu santikaṁ netvā taṁ pavattiṁ ārocetvā ‘‘imassa, bhante, brahmalokassa maggaṁ kathethā’’ti āha. Satthā ‘‘evaṁ kirā’’ti pucchitvā ‘‘evaṁ, bho gotamā’’ti vutte, ‘‘brāhmaṇa, vassasatampi evaṁ aggiṁ paricarantassa tava aggipāricariyā mama sāvakassa taṅkhaṇamattaṁ pūjampi na pāpuṇātī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:85": "107.",
  "atk-s0502a8:86": " ‘‘Yo ca vassasataṁ jantu, aggiṁ paricare vane;",
  "atk-s0502a8:87": "Ekañca bhāvitattānaṁ, muhuttamapi pūjaye;",
  "atk-s0502a8:88": "Sāyeva pūjanā seyyo, yañce vassasataṁ huta’’nti.",
  "atk-s0502a8:89": "Tattha jantūti sattādhivacanametaṁ. Aggiṁ paricare vaneti nippapañcabhāvapatthanāya vanaṁ pavisitvāpi tattha aggiṁ paricareyya. Sesaṁ purimasadisamevāti.",
  "atk-s0502a8:90": "Desanāvasāne so brāhmaṇo sotāpattiphalaṁ pāpuṇi, aññepi bahū sotāpattiphalādīni pāpuṇiṁsūti.",
  "atk-s0502a8:91": "Sāriputtattherassa bhāgineyyavatthu chaṭṭhaṁ.",
  "atk-s0502a8:92": "7. Sāriputtattherassa sahāyakabrāhmaṇavatthu",
  "atk-s0502a8:93": "Yaṁkiñci yiṭṭhaṁ vāti imaṁ dhammadesanaṁ satthā veḷuvane viharanto sāriputtattherassa sahāyakabrāhmaṇaṁ ārabbha kathesi.",
  "atk-s0502a8:94": "Tampi hi thero upasaṅkamitvā ‘‘kiṁ, brāhmaṇa, kiñci kusalaṁ karosī’’ti pucchi. ‘‘Āma, bhante’’ti. ‘‘Kiṁ karosī’’ti? ‘‘Yiṭṭhayāgaṁ yajāmī’’ti. ‘‘Tadā kira taṁ yāgaṁ mahāpariccāgena yaja’’nti. Ito paraṁ thero purimanayeneva pucchitvā taṁ satthu santikaṁ netvā taṁ pavattiṁ ārocetvā ‘‘imassa, bhante, brahmalokassa maggaṁ kathethā’’ti āha. Satthā, ‘‘brāhmaṇa, evaṁ kirā’’ti pucchitvā ‘‘evaṁ, bho gotamā’’ti vutte, ‘‘brāhmaṇa, tayā saṁvaccharaṁ yiṭṭhayāgaṁ yajantena lokiyamahājanassa dinnadānaṁ pasannacittena mama sāvakānaṁ vandantānaṁ uppannakusalacetanāya catubhāgamattampi na agghatī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:95": "108.",
  "atk-s0502a8:96": " ‘‘Yaṁ kiñci yiṭṭhaṁ va hutaṁ va loke,",
  "atk-s0502a8:97": "Saṁvaccharaṁ yajetha puññapekkho;",
  "atk-s0502a8:98": "Sabbampi taṁ na catubhāgameti,",
  "atk-s0502a8:99": "Abhivādanā ujjugatesu seyyo’’ti.",
  "atk-s0502a8:100": "Tattha yaṁ kiñcīti anavasesapariyādānavacanametaṁ. Yiṭṭhanti yebhuyyena maṅgalakiriyādivasesu dinnadānaṁ. Hutanti abhisaṅkharitvā kataṁ pāhunadānañceva, kammañca phalañca saddahitvā katadānañca. Saṁvaccharaṁ yajethāti ekasaṁvaccharaṁ nirantarameva vuttappakāraṁ dānaṁ sakalacakkavāḷepi lokiyamahājanassa dadeyya. Puññapekkhoti puññaṁ icchanto. Ujjugatesūti heṭṭhimakoṭiyā sotāpannesu uparimakoṭiyā khīṇāsavesu. Idaṁ vuttaṁ hoti – ‘‘evarūpesu pasannacittena sarīraṁ onamitvā vandantassa kusalacetanāya yaṁ phalaṁ, tato catubhāgampi sabbaṁ taṁ dānaṁ na agghati, tasmā ujugatesu abhivādanameva seyyo’’ti.",
  "atk-s0502a8:101": "Desanāvasāne so brāhmaṇo sotāpattiphalaṁ patto, aññepi bahū sotāpattiphalādīni pāpuṇiṁsūti.",
  "atk-s0502a8:102": "Sāriputtattherassa sahāyakabrāhmaṇavatthu sattamaṁ.",
  "atk-s0502a8:103": "8. Āyuvaḍḍhanakumāravatthu",
  "atk-s0502a8:104": "Abhivādanasīlissāti imaṁ dhammadesanaṁ satthā dīghalaṅghikaṁ nissāya araññakuṭiyaṁ viharanto dīghāyukumāraṁ ārabbha kathesi.",
  "atk-s0502a8:105": "Dīghalaṅghikanagaravāsino kira dve brāhmaṇā bāhirakapabbajjaṁ pabbajitvā aṭṭhacattālīsa vassāni tapacaraṇaṁ kariṁsu. Tesu eko ‘‘paveṇi me nassissati, vibbhamissāmī’’ti cintetvā attanā kataṁ tapaṁ paresaṁ vikkiṇitvā gosatena ceva kahāpaṇasatena ca saddhiṁ bhariyaṁ labhitvā kuṭumbaṁ saṇṭhapesi. Athassa bhariyā puttaṁ vijāyi. Itaro panassa sahāyako pavāsaṁ gantvā punadeva taṁ nagaraṁ paccāgami. So tassa āgatabhāvaṁ sutvā puttadāraṁ ādāya sahāyakassa dassanatthāya agamāsi. Gantvā puttaṁ mātu hatthe datvā sayaṁ tāva vandi, mātāpi puttaṁ pitu hatthe datvā vandi. So ‘‘dīghāyukā hothā’’ti āha, putte pana vandāpite tuṇhī ahosi. Atha naṁ ‘‘kasmā, bhante, amhehi vandite ‘dīghāyukā hothā’ti vatvā imassa vandanakāle kiñci na vadethā’’ti āha. ‘‘Imasseko antarāyo atthi, brāhmaṇā’’ti. ‘‘Kittakaṁ jīvissati, bhante’’ti? ‘‘Sattāhaṁ, brāhmaṇā’’ti. ‘‘Paṭibāhanakāraṇaṁ atthi, bhante’’ti? ‘‘Nāhaṁ paṭibāhanakāraṇaṁ jānāmī’’ti. ‘‘Ko pana jāneyya, bhante’’ti? ‘‘Samaṇo gotamo jāneyya, tassa santikaṁ gantvā pucchāhī’’ti. ‘‘Tattha gacchanto tapaparihānito bhāyāmī’’ti. ‘‘Sace te puttasineho atthi, tapaparihāniṁ acintetvā tassa santikaṁ gantvā pucchāhī’’ti.",
  "atk-s0502a8:106": "So satthu santikaṁ gantvā sayaṁ tāva vandi. Satthā ‘‘dīghāyuko hohī’’ti āha, pajāpatiyā vandanakālepi tassā tatheva vatvā puttassa vandāpanakāle tuṇhī ahosi. So purimanayeneva satthāraṁ pucchi, satthāpi tatheva byākāsi. So kira brāhmaṇo sabbaññutaññāṇaṁ apaṭivijjhitvāva attano mantaṁ sabbaññutaññāṇena saṁsandesi, paṭibāhanūpāyaṁ pana na jānāti. Brāhmaṇo satthāraṁ pucchi – ‘‘atthi pana, bhante, paṭibāhanūpāyo’’ti? ‘‘Bhaveyya, brāhmaṇā’’ti. ‘‘Kiṁ bhaveyyā’’ti? ‘‘Sace tvaṁ attano gehadvāre maṇḍapaṁ kāretvā tassa majjhe pīṭhikaṁ kāretvā taṁ parikkhipanto aṭṭha vā soḷasa vā āsanāni paññāpetvā tesu mama sāvake nisīdāpetvā sattāhaṁ nirantaraṁ parittaṁ kātuṁ sakkuṇeyyāsi, evamassa antarāyo nasseyyā’’ti. ‘‘Bho gotama, mayā maṇḍapādīni sakkā kātuṁ, tumhākaṁ pana sāvake kathaṁ lacchāmī’’ti? ‘‘Tayā ettake kate ahaṁ mama sāvake pahiṇissāmī’’ti. ‘‘Sādhu, bho gotamā’’ti so attano gehadvāre sabbaṁ kiccaṁ niṭṭhāpetvā satthu santikaṁ agamāsi. Satthā bhikkhū pahiṇi, te gantvā tattha nisīdiṁsu, dārakampi pīṭhikāyaṁ nipajjāpesuṁ, bhikkhū sattarattindivaṁ nirantaraṁ parittaṁ bhaṇiṁsu, sattame divase sāyaṁ satthā āgacchi. Tasmiṁ āgate sabbacakkavāḷadevatā sannipatiṁsu. Eko pana avaruddhako nāma yakkho dvādasa saṁvaccharāni vessavaṇaṁ upaṭṭhahitvā tassa santikā varaṁ labhanto ‘‘ito sattame divase imaṁ dārakaṁ gaṇheyyāsī’’ti labhi. Tasmā sopi āgantvā aṭṭhāsi.",
  "atk-s0502a8:107": "Satthari pana tattha gate mahesakkhāsu devatāsu sannipatitāsu appesakkhā devatā osakkitvā osakkitvā okāsaṁ alabhamānā dvādasa yojanāni paṭikkamiṁsu. Avaruddhakopi tatheva paṭikkami, satthāpi sabbarattiṁ parittamakāsi. Sattāhe vītivatte avaruddhako dārakaṁ na labhi. Aṭṭhame pana divase aruṇe uggatamatte dārakaṁ ānetvā satthāraṁ vandāpesuṁ. Satthā ‘‘dīghāyuko hohī’’ti āha. ‘‘Kīvaciraṁ pana, bho gotama, dārako ṭhassatī’’ti? ‘‘Vīsavassasataṁ, brāhmaṇā’’ti. Athassa ‘‘āyuvaḍḍhanakumāro’’ti nāmaṁ kariṁsu. So vuddhimanvāya pañcahi upāsakasatehi parivuto vicari. Athekadivasaṁ dhammasabhāyaṁ bhikkhū kathaṁ samuṭṭhāpesuṁ ‘‘passathāvuso, āyuvaḍḍhanakumārena kira sattame divase maritabbaṁ abhavissa, so idāni vīsavassasataṭṭhāyī hutvā pañcahi upāsakasatehi parivuto vicarati, atthi maññe imesaṁ sattānaṁ āyuvaḍḍhanakāraṇa’’nti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, na kevalaṁ āyuvaḍḍhanameva, ime pana sattā guṇavante vandantā abhivādentā catūhi kāraṇehi vaḍḍhanti, parissayato muccanti, yāvatāyukameva tiṭṭhantī’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:108": "109.",
  "atk-s0502a8:109": " ‘‘Abhivādanasīlissa , niccaṁ vuḍḍhāpacāyino;",
  "atk-s0502a8:110": "Cattāro dhammā vaḍḍhanti, āyu vaṇṇo sukhaṁ bala’’nti.",
  "atk-s0502a8:111": "Tattha abhivādanasīlissāti vandanasīlissa, abhiṇhaṁ vandanakiccapasutassāti attho. Vuḍḍhāpacāyinoti gihissa vā tadahupabbajite daharasāmaṇerepi, pabbajitassa vā pana pabbajjāya vā upasampadāya vā vuḍḍhatare guṇavuḍḍhe apacāyamānassa, abhivādanena vā niccaṁ pūjentassāti attho. Cattāro dhammā vaḍḍhantīti āyumhi vaḍḍhamāne yattakaṁ kālaṁ taṁ vaḍḍhati, tattakaṁ itarepi vaḍḍhantiyeva. Yena hi paññāsavassaāyusaṁvattanikaṁ kusalaṁ kataṁ, pañcavīsativassakāle cassa jīvitantarāyo uppajjeyya, so abhivādanasīlatāya paṭippassambhati, so yāvatāyukameva tiṭṭhati, vaṇṇādayopissa āyunāva saddhiṁ vaḍḍhanti. Ito uttaripi eseva nayo. Anantarāyena pavattassāyuno vaḍḍhanaṁ nāma natthi.",
  "atk-s0502a8:112": "Desanāvasāne āyuvaḍḍhanakumāro pañcahi upāsakasatehi saddhiṁ sotāpattiphale patiṭṭhahi, aññepi bahū sotāpattiphalādīni pāpuṇiṁsūti.",
  "atk-s0502a8:113": "Āyuvaḍḍhanakumāravatthu aṭṭhamaṁ.",
  "atk-s0502a8:114": "9. Saṁkiccasāmaṇeravatthu",
  "atk-s0502a8:115": "Yoca vassasataṁ jīveti imaṁ dhammadesanaṁ satthā jetavane viharanto saṁkiccasāmaṇeraṁ ārabbha kathesi.",
  "atk-s0502a8:116": "Sāvatthiyaṁ kira tiṁsamattā kulaputtā satthu dhammakathaṁ sutvā sāsane uraṁ datvā pabbajiṁsu. Te upasampadāya pañcavassā hutvā satthāraṁ upasaṅkamitvā ganthadhuraṁ vipassanādhuranti dve dhurānīti sutvā ‘‘mayaṁ mahallakakāle pabbajitā’’ti ganthadhure ussāhaṁ akatvā vipassanādhuraṁ pūretukāmā yāva arahattā kammaṭṭhānaṁ kathāpetvā, ‘‘bhante, ekaṁ araññāyatanaṁ gamissāmā’’ti satthāraṁ āpucchiṁsu. Satthā ‘‘kataraṁ ṭhānaṁ gamissathā’’ti pucchitvā ‘‘asukaṁ nāmā’’ti vutte ‘‘tattha tesaṁ ekaṁ vighāsādaṁ nissāya bhayaṁ uppajjissati, tañca pana saṁkiccasāmaṇere gate vūpasamissati, atha nesaṁ pabbajitakiccaṁ pāripūriṁ gamissatī’’ti aññāsi.",
  "atk-s0502a8:117": "Saṁkiccasāmaṇero nāma sāriputtattherassa sāmaṇero sattavassiko jātiyā. Tassa kira mātā sāvatthiyaṁ aḍḍhakulassa dhītā. Sā tasmiṁ kucchigate ekena byādhinā taṅkhaṇaññeva kālamakāsi. Tassā jhāpiyamānāya ṭhapetvā gabbhamaṁsaṁ sesaṁ jhāyi. Athassā gabbhamaṁsaṁ citakato otāretvā dvīsu tīsu ṭhānesu sūlehi vijjhiṁsu. Sūlakoṭi dārakassa akkhikoṭiṁ pahari. Evaṁ gabbhamaṁsaṁ vijjhitvā aṅgārarāsimhi khipitvā aṅgāreheva paṭicchādetvā pakkamiṁsu. Gabbhamaṁsaṁ jhāyi, aṅgāramatthake pana suvaṇṇabimbasadiso dārako padumagabbhe nipanno viya ahosi. Pacchimabhavikassa sattassa hi sinerunā otthariyamānassapi arahattaṁ appatvā jīvitakkhayo nāma natthi. Punadivase ‘‘citakaṁ nibbāpessāmā’’ti āgatā tathānipannaṁ dārakaṁ disvā acchariyabbhutacittajātā ‘‘kathañhi nāma ettakesu dārūsu khīyamānesu sakalasarīre jhāpiyamāne dārako na jhāyi, kiṁ nu kho bhavissatī’’ti dārakaṁ ādāya antogāmaṁ gantvā nemittake pucchiṁsu. Nemittakā ‘‘sace ayaṁ dārako agāraṁ ajjhāvassissati, yāva sattamā kulaparivaṭṭā ñātakā duggatā bhavissanti? Sace pabbajissati, pañcahi samaṇasatehi parivuto vicarissatī’’ti āhaṁsu. Tassa saṅkunā akkhikoṭiyā bhinnattā saṁkiccanti nāmaṁ kariṁsu. So aparena samayena saṁkiccoti paññāyi. Atha naṁ ñātakā ‘‘hotu, vaḍḍhitakāle amhākaṁ ayyassa sāriputtassa santike pabbājessāmā’’ti posiṁsu. So sattavassikakāle ‘‘tava mātukucchiyaṁ vasanakāle mātā te kālamakāsi, tassā sarīre jhāpiyamānepi tvaṁ na jhāyī’’ti kumārakānaṁ kathaṁ sutvā ‘‘ahaṁ kira evarūpā bhayā mutto, kiṁ me gharāvāsena, pabbajissāmī’’ti ñātakānaṁ ārocesi. Te ‘‘sādhu, tātā’’ti sāriputtattherassa santikaṁ netvā, ‘‘bhante, imaṁ pabbājethā’’ti adaṁsu. Thero tacapañcakakammaṭṭhānaṁ datvā pabbājesi. So khuraggeyeva saha paṭisambhidāhi arahattaṁ pāpuṇi. Ayaṁ saṁkiccasāmaṇero nāma.",
  "atk-s0502a8:118": "Satthā ‘‘etasmiṁ gate taṁ bhayaṁ vūpasamissati, atha nesaṁ pabbajitakiccaṁ pāripūriṁ gamissatī’’ti ñatvā, ‘‘bhikkhave, tumhākaṁ jeṭṭhabhātikaṁ sāriputtattheraṁ oloketvā gacchathā’’ti āha. Te ‘‘sādhū’’ti vatvā therassa santikaṁ gantvā ‘‘kiṁ, āvuso’’ti vutte mayaṁ satthu santike kammaṭṭhānaṁ gahetvā araññaṁ pavisitukāmā hutvā āpucchimhā, atha no satthā evamāha – ‘‘tumhākaṁ jeṭṭhabhātikaṁ oloketvā gacchathā’’ti? ‘‘Tenamhā idhāgatā’’ti. Thero ‘‘satthārā ime ekaṁ kāraṇaṁ disvā idha pahitā bhavissanti, kiṁ nu kho eta’’nti āvajjento tamatthaṁ ñatvā āha – ‘‘atthi pana vo, āvuso, sāmaṇero’’ti? ‘‘Natthi, āvuso’’ti. ‘‘Sace natthi, imaṁ saṁkiccasāmaṇeraṁ gahetvā gacchathā’’ti. ‘‘Alaṁ, āvuso, sāmaṇeraṁ nissāya no palibodho bhavissati, kiṁ araññe vasantānaṁ sāmaṇerenā’’ti? ‘‘Nāvuso , imaṁ nissāya tumhākaṁ palibodho, apica kho pana tumhe nissāya imassa palibodho bhavissati. Satthāpi tumhe mama santikaṁ pahiṇanto tumhehi saddhiṁ sāmaṇerassa pahiṇanaṁ paccāsīsanto pahiṇi, imaṁ gahetvā gacchathā’’ti. Te ‘‘sādhū’’ti adhivāsetvā sāmaṇerena saddhiṁ ekatiṁsa janā theraṁ apaloketvā vihārā nikkhamma cārikaṁ carantā vīsayojanasatamatthake ekaṁ sahassakulaṁ gāmaṁ pāpuṇiṁsu.",
  "atk-s0502a8:119": "Manussā te disvā pasannacittā sakkaccaṁ parivisitvā, ‘‘bhante, kattha gamissathā’’ti pucchitvā ‘‘yathāphāsukaṭṭhānaṁ, āvuso’’ti vutte pādamūle nipajjitvā ‘‘mayaṁ, bhante, ayyesu imaṁ ṭhānaṁ nissāya antovassaṁ vasantesu pañcasīlaṁ samādāya uposathakammaṁ karissāmā’’ti yāciṁsu. Therā adhivāsesuṁ. Atha nesaṁ manussā rattiṭṭhānadivāṭṭhānacaṅkamanapaṇṇasālāyo saṁvidahitvā ‘‘ajja mayaṁ, sve maya’’nti ussāhappattā upaṭṭhānamakaṁsu. Therā vassūpanāyikadivase katikavattaṁ kariṁsu, ‘‘āvuso, amhehi dharamānakabuddhassa santike kammaṭṭhānaṁ gahitaṁ, na kho pana sakkā aññatra paṭipattisampadāya buddhe ārādhetuṁ, amhākañca apāyadvārāni vivaṭāneva, tasmā aññatra pāto bhikkhācāravelaṁ, sāyaṁ therūpaṭṭhānavelañca sesakāle dve ekaṭṭhāne na bhavissāma, yassa aphāsukaṁ bhavissati, tena ghaṇḍiyā pahaṭāya tassa santikaṁ gantvā bhesajjaṁ karissāma, ito aññasmiṁ rattibhāge vā divasabhāge vā appamattā kammaṭṭhānamanuyuñjissāmā’’ti.",
  "atk-s0502a8:120": "Tesu evaṁ katikaṁ katvā viharantesu eko duggatapuriso dhītaraṁ upanissāya jīvanto tasmiṁ ṭhāne dubbhikkhe uppanne aparaṁ dhītaraṁ upanissāya jīvitukāmo maggaṁ paṭipajji. Therāpi gāme piṇḍāya caritvā vasanaṭṭhānaṁ āgacchantā antarāmagge ekissā nadiyā nhatvā vālukapuline nisīditvā bhattakiccaṁ kariṁsu. Tasmiṁ khaṇe so puriso taṁ ṭhānaṁ patvā ekamantaṁ aṭṭhāsi. Atha naṁ therā ‘‘kahaṁ gacchasī’’ti pucchiṁsu. So tamatthaṁ ārocesi. Therā tasmiṁ kāruññaṁ uppādetvā, ‘‘upāsaka, ativiya chātosi, gaccha, paṇṇaṁ āhara, ekamekaṁ te bhattapiṇḍaṁ dassāmā’’ti vatvā tena paṇṇe āhaṭe attanā attanā bhuñjananiyāmeneva sūpabyañjanehi sannahitvā ekamekaṁ piṇḍaṁ adaṁsu. Etadeva kira vattaṁ, yaṁ bhojanakāle āgatassa bhattaṁ dadamānena bhikkhunā aggabhattaṁ adatvā attanā bhuñjananiyāmeneva thokaṁ vā bahuṁ vā dātabbaṁ. Tasmā tepi tathā adaṁsu. So katabhattakicco there vanditvā pucchi – ‘‘kiṁ, bhante, ayyā, kenaci nimantitā’’ti? ‘‘Natthi, upāsaka, nimantanaṁ, manussā devasikaṁ evarūpameva āhāraṁ dentī’’ti. So cintesi – ‘‘mayaṁ niccakālaṁ uṭṭhāya samuṭṭhāya kammaṁ karontāpi evarūpaṁ āhāraṁ laddhuṁ na sakkoma, kiṁ me aññattha gatena, imesaṁ santikeyeva jīvissāmī’’ti. Atha ne āha – ‘‘ahaṁ vattapaṭivattaṁ katvā ayyānaṁ santike vasituṁ icchāmī’’ti. ‘‘Sādhu, upāsakā’’ti. So tehi saddhiṁ tesaṁ vasanaṭṭhānaṁ gantvā sādhukaṁ vattapaṭivattaṁ karonto bhikkhū ativiya ārādhetvā dvemāsaccayena dhītaraṁ daṭṭhukāmo hutvā ‘‘sace, ayye, āpucchissāmi, na maṁ vissajjissanti, anāpucchā gamissāmī’’ti tesaṁ anācikkhitvāva nikkhami. Ettakameva kirassa oḷārikaṁ khalitaṁ ahosi, yaṁ bhikkhūnaṁ anārocetvā pakkāmi.",
  "atk-s0502a8:121": "Tassa pana gamanamagge ekā aṭavī atthi. Tattha pañcasatānaṁ corānaṁ ‘‘yo imaṁ aṭaviṁ pavisati, taṁ māretvā tassa maṁsalohitena tuyhaṁ balikammaṁ karissāmā’’ti devatāya āyācanaṁ katvā vasantānaṁ sattamo divaso hoti. Tasmā sattame divase corajeṭṭhako rukkhaṁ āruyha olokento taṁ āgacchantaṁ disvā corānaṁ saññamadāsi. Te tassa aṭavimajjhaṁ paviṭṭhabhāvaṁ ñatvā parikkhipitvā taṁ gaṇhitvā gāḷhabandhanaṁ katvā araṇisahitena aggiṁ nibbattetvā dārūni saṅkaḍḍhitvā mahantaṁ aggikkhandhaṁ katvā sūlāni tacchiṁsu. So tesaṁ taṁ kiriyaṁ disvā, ‘‘sāmi, imasmiṁ ṭhāne neva sūkarā, na migādayo dissanti, kiṁ kāraṇā idaṁ karothā’’ti pucchi. ‘‘Taṁ māretvā tava maṁsalohitena devatāya balikammaṁ karissāmā’’ti. So maraṇabhayatajjito bhikkhūnaṁ taṁ upakāraṁ acintetvā kevalaṁ attano jīvitameva rakkhamāno evamāha – ‘‘sāmi, ahaṁ vighāsādo, ucchiṭṭhabhattaṁ bhuñjitvā vaḍḍhito, vighāsādo nāma kāḷakaṇṇiko, ayyā pana yato tato nikkhamitvā pabbajitāpi khattiyāva, asukasmiṁ ṭhāne ekatiṁsa bhikkhū vasanti, te māretvā balikammaṁ karotha, ativiya vo devatā tussissatī’’ti. Taṁ sutvā corā ‘‘bhaddakaṁ esa vadeti, kiṁ iminā kāḷakaṇṇinā, khattiye māretvā balikammaṁ karissāmā’’ti cintetvā ‘‘ehi, nesaṁ vasanaṭṭhānaṁ dassehī’’ti tameva maggadesakaṁ katvā taṁ ṭhānaṁ patvā vihāramajjhe bhikkhū adisvā ‘‘kahaṁ bhikkhū’’ti naṁ pucchiṁsu. So dve māse vasitattā tesaṁ katikavattaṁ jānanto evamāha – ‘‘attano divāṭṭhānarattiṭṭhānesu nisinnā, etaṁ ghaṇḍiṁ paharatha, ghaṇḍisaddena sannipatissantī’’ti. Corajeṭṭhako ghaṇḍiṁ pahari.",
  "atk-s0502a8:122": "Bhikkhū ghaṇḍisaddaṁ sutvā ‘‘akāle ghaṇḍi pahaṭā, kassaci aphāsukaṁ bhavissatī’’ti āgantvā vihāramajjhe paṭipāṭiyā paññattesu pāsāṇaphalakesu nisīdiṁsu. Saṅghatthero core oloketvā pucchi – ‘‘upāsakā kenāyaṁ ghaṇḍi pahaṭā’’ti? Corajeṭṭhako āha – ‘‘mayā, bhante’’ti. ‘‘Kiṁ kāraṇā’’ti? ‘‘Amhehi aṭavidevatāya āyācitaṁ atthi, tassā balikammakaraṇatthāya ekaṁ bhikkhuṁ gahetvā gamissāmā’’ti. Taṁ sutvā mahāthero bhikkhū āha – ‘‘āvuso, bhātikānaṁ uppannakiccaṁ nāma jeṭṭhabhātikena nittharitabbaṁ, ahaṁ attano jīvitaṁ tumhākaṁ pariccajitvā imehi saddhiṁ gamissāmi, mā sabbesaṁ antarāyo hotu, appamattā samaṇadhammaṁ karothā’’ti. Anuthero āha – ‘‘bhante, jeṭṭhabhātu kiccaṁ nāma kaniṭṭhassa bhāro, ahaṁ gamissāmi, tumhe appamattā hothā’’ti. Iminā upāyena ‘‘ahameva ahamevā’’ti vatvā paṭipāṭiyā tiṁsapi janā uṭṭhahiṁsu, evaṁ te neva ekissā mātuyā puttā, na ekassa pituno, nāpi vītarāgā, atha ca pana avasesānaṁ atthāya paṭipāṭiyā jīvitaṁ pariccajiṁsu. Tesu ekopi ‘‘tvaṁ yāhī’’ti vattuṁ samattho nāma nāhosi.",
  "atk-s0502a8:123": "Saṁkiccasāmaṇero tesaṁ kathaṁ sutvā, ‘‘bhante, tumhe tiṭṭhatha , ahaṁ tumhākaṁ jīvitaṁ pariccajitvā gamissāmī’’ti āha. Te āhaṁsu – ‘‘āvuso, mayaṁ sabbe ekato māriyamānāpi taṁ ekakaṁ na vissajjessāmā’’ti. ‘‘Kiṁ kāraṇā, bhante’’ti? ‘‘‘Āvuso, tvaṁ dhammasenāpatisāriputtattherassa sāmaṇero, sace taṁ vissajjessāma, sāmaṇeraṁ me ādāya gantvā corānaṁ niyyādiṁsū’ti thero no garahissati, taṁ nindaṁ nittharituṁ na sakkhissāma, tena taṁ na vissajjessāmā’’ti. ‘‘Bhante, sammāsambuddho tumhe mama upajjhāyassa santikaṁ pahiṇantopi, mama upajjhāyo maṁ tumhehi saddhiṁ pahiṇantopi idameva kāraṇaṁ disvā pahiṇi, tiṭṭhatha tumhe, ahameva gamissāmī’’ti so tiṁsa bhikkhū vanditvā ‘‘sace, bhante, me doso atthi, khamathā’’ti vatvā nikkhami. Tadā bhikkhūnaṁ mahāsaṁvego uppajji, akkhīni assupuṇṇāni hadayamaṁsaṁ pavedhi. Mahāthero core āha – ‘‘upāsakā ayaṁ daharako tumhe aggiṁ karonte, sūlāni tacchante, paṇṇāni attharante disvā bhāyissati, imaṁ ekamante ṭhapetvā tāni kiccāni kareyyāthā’’ti. Corā sāmaṇeraṁ ādāya gantvā ekamante ṭhapetvā sabbakiccāni kariṁsu.",
  "atk-s0502a8:124": "Kiccapariyosāne corajeṭṭhako asiṁ abbāhitvā sāmaṇeraṁ upasaṅkami. Sāmaṇero nisīdamāno jhānaṁ samāpajjitvāva nisīdi. Corajeṭṭhako asiṁ parivattetvā sāmaṇerassa khandhe pātesi, asi namitvā dhārāya dhāraṁ pahari, so ‘‘na sammā pahari’’nti maññamāno puna taṁ ujukaṁ katvā pahari. Asi tālapaṇṇaṁ viya veṭhayamāno tharumūlaṁ agamāsi. Sāmaṇerañhi tasmiṁ kāle sinerunā avattharantopi māretuṁ samattho nāma natthi, pageva asinā. Taṁ pāṭihāriyaṁ disvā corajeṭṭhako cintesi – ‘‘pubbe me asi silāthambhaṁ vā khadirakhāṇuṁ vā kaḷīraṁ viya chindati, idāni ekavāraṁ nami, ekavāraṁ tālapattaveṭhako viya jāto. Ayaṁ nāma asi acetanā hutvāpi imassa guṇaṁ jānāti, ahaṁ sacetanopi na jānāmī’’ti. So asiṁ bhūmiyaṁ khipitvā tassa pādamūle urena nipajjitvā, ‘‘bhante, mayaṁ dhanakāraṇā aṭaviṁ paviṭṭhāmhā, amhe dūratova disvā sahassamattāpi manussā pavedhanti, dve tisso kathā kathetuṁ na sakkonti. Tava pana santāsamattampi natthi, ukkāmukhe suvaṇṇaṁ viya supupphitakaṇikāraṁ viya ca te mukhaṁ virocati, kiṁ nu kho kāraṇa’’nti pucchanto imaṁ gāthamāha –",
  "atk-s0502a8:125": "‘‘Tassa te natthi bhītattaṁ, bhiyyo vaṇṇo pasīdati;",
  "atk-s0502a8:126": "Kasmā na paridevesi, evarūpe mahabbhaye’’ti. (theragā. 706);",
  "atk-s0502a8:127": "Sāmaṇero jhānā vuṭṭhāya tassa dhammaṁ desento, ‘‘āvuso gāmaṇi, khīṇāsavassa attabhāvo nāma sīse ṭhapitabhāro viya hoti, so tasmiṁ bhijjante vā nassante vā tussateva, na bhāyatī’’ti vatvā imā gāthā abhāsi –",
  "atk-s0502a8:128": "‘‘Natthi cetasikaṁ dukkhaṁ, anapekkhassa gāmaṇi;",
  "atk-s0502a8:129": "Atikkantā bhayā sabbe, khīṇasaṁyojanassa ve.",
  "atk-s0502a8:130": "‘‘Khīṇāya bhavanettiyā, diṭṭhe dhamme yathātathe;",
  "atk-s0502a8:131": "Na bhayaṁ maraṇe hoti, bhāranikkhepane yathā’’ti. (theragā. 707-708);",
  "atk-s0502a8:132": "So tassa kathaṁ sutvā pañca corasatāni oloketvā āha – ‘‘tumhe kiṁ karissathā’’ti? ‘‘Tumhe pana, sāmī’’ti. ‘‘Mama tāva, bho, ‘evarūpaṁ pāṭihāriyaṁ disvā agāramajjhe kammaṁ natthi, ayyassa santike pabbajissāmī’ti. Mayampi tatheva karissāmā’’ti. ‘‘Sādhu, tātā’’ti tato pañcasatāpi corā sāmaṇeraṁ vanditvā pabbajjaṁ yāciṁsu . So tesaṁ asidhārāhi eva kese ceva vatthadasā ca chinditvā tambamattikāya rajitvā tāni kāsāyāni acchādāpetvā dasasu sīlesu patiṭṭhāpetvā te ādāya gacchanto cintesi – ‘‘sacāhaṁ there adisvāva gamissāmi, te samaṇadhammaṁ kātuṁ na sakkhissanti. Corānañhi maṁ gahetvā nikkhantakālato paṭṭhāya tesu ekopi assūni sandhāretuṁ nāsakkhi, ‘mārito nu kho sāmaṇero, no’ti cintentānaṁ kammaṭṭhānaṁ abhimukhaṁ na bhavissati, tasmā disvāva ne gamissāmī’’ti. So pañcasatabhikkhuparivāro tattha gantvā attano dassanena paṭiladdhaassāsehi tehi ‘‘kiṁ, sappurisa, saṁkicca, laddhaṁ te jīvita’’nti vutte, ‘‘āma, bhante, ime maṁ māretukāmā hutvā māretuṁ asakkontā mama guṇe pasīditvā dhammaṁ sutvā pabbajitā, ahaṁ ‘tumhe disvāva gamissāmī’ti āgato, appamattā samaṇadhammaṁ karotha, ahaṁ satthu santikaṁ gamissāmī’’ti te bhikkhū vanditvā itare ādāya upajjhāyassa santikaṁ gantvā ‘‘kiṁ saṁkicca, antevāsikā te laddhā’’ti vutte, ‘‘āma, bhante’’ti taṁ pavattiṁ ārocesi. Therena ‘‘gaccha saṁkicca, satthāraṁ passāhī’’ti vutte, ‘‘sādhū’’ti theraṁ vanditvā te ādāya satthu santikaṁ gantvā satthārāpi ‘‘kiṁ saṁkicca, antevāsikā te laddhā’’ti vutte, ‘‘āma, bhante’’ti taṁ pavattiṁ ārocesi. Satthā ‘‘evaṁ kira, bhikkhave’’ti pucchitvā, ‘‘āma, bhante’’ti vutte, ‘‘bhikkhave, tumhākaṁ corakammaṁ katvā dussīle patiṭṭhāya vassasataṁ jīvanato idāni sīle patiṭṭhāya ekadivasampi jīvitaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:133": "110.",
  "atk-s0502a8:134": " ‘‘Yo ca vassasataṁ jīve, dussīlo asamāhito;",
  "atk-s0502a8:135": "Ekāhaṁ jīvitaṁ seyyo, sīlavantassa jhāyino’’ti.",
  "atk-s0502a8:136": "Tattha dussīloti nissīlo. Sīlavantassāti dussīlassa vassasataṁ jīvanato sīlavantassa dvīhi jhānehi jhāyino ekadivasampi ekamuhuttampi jīvitaṁ seyyo, uttamanti attho.",
  "atk-s0502a8:137": "Desanāvasāne te pañcasatāpi bhikkhū saha paṭisambhidāhi arahattaṁ pāpuṇiṁsu, sampattamahājanassāpi sātthikā dhammadesanā ahosīti.",
  "atk-s0502a8:138": "Aparena samayena saṁkicco upasampadaṁ labhitvā dasavasso hutvā sāmaṇeraṁ gaṇhi. So pana tasseva bhāgineyyo adhimuttasāmaṇero nāma. Atha naṁ thero paripuṇṇavassakāle āmantetvā ‘‘upasampadaṁ te karissāmi, gaccha, ñātakānaṁ santike vassaparimāṇaṁ pucchitvā ehī’’ti uyyojesi. So mātāpitūnaṁ santikaṁ gacchanto antarāmagge pañcasatehi corehi balikammatthāya māriyamāno tesaṁ dhammaṁ desetvā pasannacittehi tehi ‘‘na te imasmiṁ ṭhāne amhākaṁ atthibhāvo kassaci ārocetabbo’’ti vissaṭṭho paṭipathe mātāpitaro āgacchante disvā tameva maggaṁ paṭipajjantānampi tesaṁ saccamanurakkhanto nārocesi. Tesaṁ corehi viheṭhiyamānānaṁ ‘‘tvampi corehi saddhiṁ ekato hutvā maññe, amhākaṁ nārocesī’’ti paridevantānaṁ saddaṁ sutvā te mātāpitūnampi anārocitabhāvaṁ ñatvā pasannacittā pabbajjaṁ yāciṁsu. Sopi saṁkiccasāmaṇero viya te sabbe pabbājetvā upajjhāyassa santikaṁ ānetvā tena satthu santikaṁ pesito gantvā taṁ pavattiṁ ārocesi. Satthā ‘‘evaṁ kira, bhikkhave’’ti pucchitvā, ‘‘āma, bhante’’ti vutte purimanayeneva anusandhiṁ ghaṭetvā dhammaṁ desento imameva gāthamāha –",
  "atk-s0502a8:139": "‘‘Yo ca vassasataṁ jīve, dussīlo asamāhito;",
  "atk-s0502a8:140": "Ekāhaṁ jīvitaṁ seyyo, sīlavantassa jhāyino’’ti.",
  "atk-s0502a8:141": "Idampi adhimuttasāmaṇeravatthu vuttanayamevāti.",
  "atk-s0502a8:142": "Saṁkiccasāmaṇeravatthu navamaṁ.",
  "atk-s0502a8:143": "10. Khāṇukoṇḍaññattheravatthu",
  "atk-s0502a8:144": "Yoca vassasataṁ jīveti imaṁ dhammadesanaṁ satthā jetavane viharanto khāṇukoṇḍaññattheraṁ ārabbha kathesi.",
  "atk-s0502a8:145": "So kira thero satthu santike kammaṭṭhānaṁ gahetvā araññe viharanto arahattaṁ patvā ‘‘satthu ārocessāmī’’ti tato āgacchanto antarāmagge kilanto maggā okkamma ekasmiṁ piṭṭhipāsāṇe nisinno jhānaṁ samāpajji. Athekaṁ gāmaṁ vilumpitvā pañcasatā corā attano balānurūpena bhaṇḍikaṁ bandhitvā sīsenādāya gacchantā dūraṁ gantvā kilantarūpā ‘‘dūraṁ āgatāmha, imasmiṁ piṭṭhipāsāṇe vissamissāmā’’ti maggā okkamma piṭṭhipāsāṇassa santikaṁ gantvā theraṁ disvāpi ‘‘khāṇuko aya’’nti saññino ahesuṁ. Atheko coro therassa sīse bhaṇḍikaṁ ṭhapesi, aparopi taṁ nissāya bhaṇḍikaṁ ṭhapesi. Evaṁ pañcasatāpi corā pañcahi bhaṇḍikasatehi theraṁ parikkhipitvā sayampi nisinnā niddāyitvā aruṇuggamanakāle pabujjhitvā attano attano bhaṇḍikaṁ gaṇhantā theraṁ disvā ‘‘amanusso’’ti saññāya palāyituṁ ārabhiṁsu. Atha ne thero āha – ‘‘mā bhāyittha upāsakā, pabbajito aha’’nti. Te therassa pādamūle nipajjitvā ‘‘khamatha, bhante, mayaṁ khāṇukasaññino ahumhā’’ti theraṁ khamāpetvā corajeṭṭhakena ‘‘ahaṁ ayyassa santike pabbajissāmī’’ti vutte sesā ‘‘mayampi pabbajissāmā’’ti vatvā sabbepi ekacchandā hutvā theraṁ pabbajjaṁ yāciṁsu. Thero saṁkiccasāmaṇero viya sabbepi te pabbājesi. Tato paṭṭhāya khāṇukoṇḍaññoti paññāyi. So tehi bhikkhūhi saddhiṁ satthu santikaṁ gantvā satthārā ‘‘kiṁ, koṇḍañña, antevāsikā te laddhā’’ti vutte taṁ pavattiṁ ārocesi. Satthā ‘‘evaṁ kira, bhikkhave’’ti pucchitvā, ‘‘āma, bhante, na no aññassa evarūpo ānubhāvo diṭṭhapubbo, tenamhā pabbajitā’’ti vutte, ‘‘bhikkhave, evarūpe duppaññakamme patiṭṭhāya vassasataṁ jīvanato idāni vo paññāsampadāya vattamānānaṁ ekāhampi jīvitaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:146": "111.",
  "atk-s0502a8:147": " ‘‘Yo ca vassasataṁ jīve, duppañño asamāhito;",
  "atk-s0502a8:148": "Ekāhaṁ jīvitaṁ seyyo, paññavantassa jhāyino’’ti.",
  "atk-s0502a8:149": "Tattha duppañño nippañño. Paññavantassāti sappaññassa. Sesaṁ purimasadisamevāti.",
  "atk-s0502a8:150": "Desanāvasāne pañcasatāpi te bhikkhū saha paṭisambhidāhi arahattaṁ pāpuṇiṁsu. Sampattamahājanassāpi sātthikā dhammadesanā ahosīti.",
  "atk-s0502a8:151": "Khāṇukoṇḍaññattheravatthu dasamaṁ.",
  "atk-s0502a8:152": "11. Sappadāsattheravatthu",
  "atk-s0502a8:153": "Yoca vassasataṁ jīveti imaṁ dhammadesanaṁ satthā jetavane viharanto sappadāsattheraṁ ārabbha kathesi.",
  "atk-s0502a8:154": "Sāvatthiyaṁ kireko kulaputto satthu dhammadesanaṁ sutvā pabbajitvā laddhūpasampado aparena samayena ukkaṇṭhitvā ‘‘mādisassa kulaputtassa gihibhāvo nāma ayutto, pabbajjāya ṭhatvā maraṇamhi me seyyo’’ti cintetvā attano maraṇūpāyaṁ cintento vicarati. Athekadivasaṁ pātova katabhattakiccā bhikkhū vihāraṁ gantvā aggisālāya sappaṁ disvā taṁ ekasmiṁ kuṭe pakkhipitvā kuṭaṁ pidahitvā ādāya vihārā nikkhamiṁsu. Ukkaṇṭhitabhikkhupi bhattakiccaṁ katvā āgacchanto te bhikkhū disvā ‘‘kiṁ idaṁ, āvuso’’ti pucchitvā ‘‘sappo, āvuso’’ti vutte iminā ‘‘kiṁ karissathā’’ti? ‘‘Chaḍḍessāma na’’nti. Tesaṁ vacanaṁ sutvā ‘‘iminā attānaṁ ḍaṁsāpetvā marissāmī’’ti ‘‘āharatha, ahaṁ taṁ chaḍḍessāmī’’ti tesaṁ hatthato kuṭaṁ gahetvā ekasmiṁ ṭhāne nisinno tena sappena attānaṁ ḍaṁsāpeti, sappo ḍaṁsituṁ na icchati. So kuṭe hatthaṁ otāretvā ito cito ca āloleti, ghorasappassa mukhaṁ vivaritvā aṅguliṁ pakkhipati, neva naṁ sappo ḍaṁsi. So ‘‘nāyaṁ āsīviso, gharasappo eso’’ti taṁ pahāya vihāraṁ agamāsi. Atha naṁ bhikkhū ‘‘chaḍḍito te, āvuso, sappo’’ti āhaṁsu. ‘‘Na so, āvuso, ghorasappo, gharasappo eso’’ti. ‘‘Ghorasappoyevāvuso, mahantaṁ phaṇaṁ katvā susuyanto dukkhena amhehi gahito, kiṁ kāraṇā evaṁ tvaṁ vadesī’’ti āhaṁsu. ‘‘Ahaṁ, āvuso, tena attānaṁ ḍaṁsāpentopi mukhe aṅguliṁ pakkhipentopi taṁ ḍaṁsāpetuṁ nāsakkhi’’nti. Taṁ sutvā bhikkhū tuṇhī ahesuṁ.",
  "atk-s0502a8:155": "Athekadivasaṁ nhāpito dve tayo khure ādāya vihāraṁ gantvā ekaṁ bhūmiyaṁ ṭhapetvā ekena bhikkhūnaṁ kese ohāreti. So bhūmiyaṁ ṭhapitaṁ khuraṁ gahetvā ‘‘iminā gīvaṁ chinditvā marissāmī’’ti ekasmiṁ rukkhe gīvaṁ upanidhāya khuradhāraṁ galanāḷiyaṁ katvā ṭhito upasampadāmāḷato paṭṭhāya attano sīlaṁ āvajjento vimalacandamaṇḍalaṁ viya sudhotamaṇikhandhamiva ca nimmalaṁ sīlaṁ addasa. Tassa taṁ olokentassa sakalasarīraṁ pharantī pīti uppajji. So pītiṁ vikkhambhetvā vipassanaṁ vaḍḍhento saha paṭisambhidāhi arahattaṁ patvā khuraṁ ādāya vihāramajjhaṁ pāvisi. Atha naṁ bhikkhū ‘‘kahaṁ gatosi, āvuso’’ti pucchiṁsu. ‘‘‘Iminā khurena galanāḷiṁ chinditvā marissāmī’ti gatomhi , āvuso’’ti. Atha ‘‘kasmā na matosī’’ti? Idānimhi satthaṁ āharituṁ abhabbo jāto. Ahañhi ‘‘iminā khurena galanāḷiṁ chindissāmī’’ti ñāṇakhurena sabbakilese chindinti. Bhikkhū ‘‘ayaṁ abhūtena aññaṁ byākarotī’’ti bhagavato ārocesuṁ. Bhagavā tesaṁ kathaṁ sutvā āha – ‘‘na, bhikkhave, khīṇāsavā nāma sahatthā attānaṁ jīvitā voropentī’’ti. Bhante, tumhe imaṁ ‘‘khīṇāsavo’’ti vadatha, evaṁ arahattūpanissayasampanno panāyaṁ kasmā ukkaṇṭhati, kimassa arahattūpanissayakāraṇaṁ ‘‘kasmā so sappo etaṁ na ḍaṁsatī’’ti? ‘‘Bhikkhave, so tāva sappo imassa ito tatiye attabhāve dāso ahosi, so attano sāmikassa sarīraṁ ḍaṁsituṁ na visahatī’’ti. Evaṁ tāva nesaṁ satthā ekaṁ kāraṇaṁ ācikkhi. Tato paṭṭhāya ca so bhikkhu sappadāso nāma jāto.",
  "atk-s0502a8:156": "Kassapasammāsambuddhakāle kireko kulaputto satthu dhammakathaṁ sutvā uppannasaṁvego pabbajitvā laddhūpasampado aparena samayena anabhiratiyā uppannāya ekassa sahāyakassa bhikkhuno ārocesi. So tassa abhiṇhaṁ gihibhāve ādīnavaṁ kathesi. Taṁ sutvā itaro sāsane abhiramitvā pubbe anabhiratakāle malaggahite samaṇaparikkhāre ekasmiṁ soṇḍitīre nimmale karonto nisīdi. Sahāyakopissa santikeyeva nisinno. Atha naṁ so evamāha – ‘‘ahaṁ, āvuso, uppabbajanto ime parikkhāre tuyhaṁ dātukāmo ahosi’’nti. So lobhaṁ uppādetvā cintesi – ‘‘iminā mayhaṁ pabbajitena vā uppabbajitena vā ko attho, idāni parikkhāre gaṇhissāmī’’ti. So tato paṭṭhāya ‘‘kiṁ dānāvuso, amhākaṁ jīvitena, ye mayaṁ kapālahatthā parakulesu bhikkhāya carāma, puttadārehi saddhiṁ ālāpasallāpaṁ na karomā’’tiādīni vadanto gihibhāvassa guṇaṁ kathesi. So tassa kathaṁ sutvā puna ukkaṇṭhito hutvā cintesi – ‘‘ayaṁ mayā ‘ukkaṇṭhitomhī’ti vutte paṭhamaṁ gihibhāve ādīnavaṁ kathetvā idāni abhiṇhaṁ guṇaṁ katheti, ‘kiṁ nu kho kāraṇa’’’nti cintento ‘‘imesu samaṇaparikkhāresu lobhenā’’ti ñatvā sayameva attano cittaṁ nivattesi. Evamassa kassapasammāsambuddhakāle ekassa bhikkhuno ukkaṇṭhāpitattā idāni anabhirati uppannā. Yo pana teneva tadā vīsati vassasahassāni samaṇadhammo kato, svassa etarahi arahattūpanissayo jātoti.",
  "atk-s0502a8:157": "Imamatthaṁ te bhikkhū bhagavato santikā sutvā uttariṁ pucchiṁsu – ‘‘bhante, ayaṁ kira bhikkhu khuradhāraṁ galanāḷiyaṁ katvā ṭhitova arahattaṁ pāpuṇāti, uppajjissati nu kho ettakena khaṇena arahattamaggo’’ti. ‘‘Āma, bhikkhave, āraddhavīriyassa bhikkhuno pādaṁ ukkhipitvā bhūmiyaṁ ṭhapentassa pāde bhūmiyaṁ asampatteyeva arahattamaggo uppajjati. Kusītassa puggalassa hi vassasataṁ jīvanato āraddhavīriyassa khaṇamattampi jīvitaṁ seyyo’’ti vatvā anusandhiṁ ghaṭetvā imaṁ gāthamāha –",
  "atk-s0502a8:158": "112.",
  "atk-s0502a8:159": " ‘‘Yo ca vassasataṁ jīve, kusīto hīnavīriyo;",
  "atk-s0502a8:160": "Ekāhaṁ jīvikaṁ seyyo, vīriyamārabhato daḷha’’nti.",
  "atk-s0502a8:161": "Tattha kusītoti kāmavitakkādīhi tīhi vitakkehi vītināmento puggalo. Hīnavīriyoti nibbīriyo. Vīriyamārabhato daḷhanti duvidhajjhānanibbattanasamatthaṁ thiraṁ vīriyaṁ ārabhantassa. Sesaṁ purimasadisameva.",
  "atk-s0502a8:162": "Desanāvasāne bahū sotāpattiphalādīni pāpuṇiṁsūti.",
  "atk-s0502a8:163": "Sappadāsattheravatthu ekādasamaṁ.",
  "atk-s0502a8:164": "12. Paṭācārātherīvatthu",
  "atk-s0502a8:165": "Yo ca vassasataṁ jīveti imaṁ dhammadesanaṁ satthā jetavane viharanto paṭācāraṁ theriṁ ārabbha kathesi.",
  "atk-s0502a8:166": "Sā kira sāvatthiyaṁ cattālīsakoṭivibhavassa seṭṭhino dhītā ahosi abhirūpā. Taṁ soḷasavassuddesikakāle sattabhūmikassa pāsādassa uparimatale rakkhantā vasāpesuṁ. Evaṁ santepi sā ekena attano cūḷūpaṭṭhākena saddhiṁ vippaṭipajji . Athassā mātāpitaro samajātikakule ekassa kumārassa paṭissuṇitvā vivāhadivasaṁ ṭhapesuṁ. Tasmiṁ upakaṭṭhe sā taṁ cūḷūpaṭṭhākaṁ āha – ‘‘maṁ kira asukakulassa nāma dassanti, mayi patikulaṁ gate mama paṇṇākāraṁ gahetvā āgatopi tattha pavesanaṁ na labhissasi, sace te mayi sineho atthi, idāneva maṁ gahetvā yena vā tena vā palāyassū’’ti. ‘‘So sādhu, bhadde’’ti. ‘‘Tena hi ahaṁ sve pātova nagaradvārassa asukaṭṭhāne nāma ṭhassāmi, tvaṁ ekena upāyena nikkhamitvā tattha āgaccheyyāsī’’ti vatvā dutiyadivase saṅketaṭṭhāne aṭṭhāsi. Sāpi pātova kiliṭṭhaṁ vatthaṁ nivāsetvā kese vikkiritvā kuṇḍakena sarīraṁ makkhitvā kuṭaṁ ādāya dāsīhi saddhiṁ gacchantī viya gharā nikkhamitvā taṁ ṭhānaṁ agamāsi. So taṁ ādāya dūraṁ gantvā ekasmiṁ gāme nivāsaṁ kappetvā araññe khettaṁ kasitvā dārupaṇṇādīni āharati. Itarā kuṭena udakaṁ āharitvā sahatthā koṭṭanapacanādīni karontī attano pāpassa phalaṁ anubhoti. Athassā kucchiyaṁ gabbho patiṭṭhāsi. Sā paripuṇṇagabbhā ‘‘idha me koci upakārako natthi, mātāpitaro nāma puttesu muduhadayā honti, tesaṁ santikaṁ maṁ nehi, tattha me gabbhavuṭṭhānaṁ bhavissatī’’ti sāmikaṁ yāci. So ‘‘kiṁ, bhadde, kathesi, maṁ disvā tava mātāpitaro vividhā kammakāraṇā kareyyuṁ, na sakkā mayā tattha gantu’’nti paṭikkhipi. Sā punappunaṁ yācitvāpi gamanaṁ alabhamānā tassa araññaṁ gatakāle paṭivissake āmantetvā ‘‘sace so āgantvā maṁ apassanto ‘kahaṁ gatā’ti pucchissati, mama attano kulagharaṁ gatabhāvaṁ ācikkheyyāthā’’ti vatvā gehadvāraṁ pidahitvā pakkāmi. Sopi āgantvā taṁ apassanto paṭivissake pucchitvā taṁ pavattiṁ sutvā ‘‘nivattessāmi na’’nti anubandhitvā taṁ disvā nānappakāraṁ yāciyamānopi nivattetuṁ nāsakkhi. Athassā ekasmiṁ ṭhāne kammajavātā caliṁsu. Sā ekaṁ gacchantaraṁ pavisitvā, ‘‘sāmi, kammajavātā me calitā’’ti vatvā bhūmiyaṁ nipajjitvā samparivattamānā kicchena dārakaṁ vijāyitvā ‘‘yassatthāyāhaṁ kulagharaṁ gaccheyyaṁ, so attho nipphanno’’ti punadeva tena saddhiṁ gehaṁ āgantvā vāsaṁ kappesi.",
  "atk-s0502a8:167": "Tassā aparena samayena puna gabbho patiṭṭhahi. Sā paripuṇṇagabbhā hutvā purimanayeneva sāmikaṁ yācitvā gamanaṁ alabhamānā puttaṁ aṅkenādāya tatheva pakkamitvā tena anubandhitvā ‘‘tiṭṭhāhī’’ti vutte nivattituṁ na icchi. Atha nesaṁ gacchantānaṁ mahā akālamegho udapādi samantā vijjulatāhi ādittaṁ viya meghatthanitehi, bhijjamānaṁ viya udakadhārānipātanirantaraṁ nabhaṁ ahosi. Tasmiṁ khaṇe tassā kammajavātā caliṁsu. Sā sāmikaṁ āmantetvā, ‘‘sāmi, kammajavātā me calitā, na sakkomi sandhāretuṁ, anovassakaṭṭhānaṁ me jānāhī’’ti āha. So hatthagatāya vāsiyā ito cito ca upadhārento ekasmiṁ vammikamatthake jātaṁ gumbaṁ disvā chindituṁ ārabhi. Atha naṁ vammikato nikkhamitvā ghoraviso āsīviso ḍaṁsi. Taṅkhaṇaññevassa sarīraṁ antosamuṭṭhitāhi aggijālāhi ḍayhamānaṁ viya nīlavaṇṇaṁ hutvā tattheva pati. Itarāpi mahādukkhaṁ anubhavamānā tassa āgamanaṁ olokentīpi taṁ adisvāva aparampi puttaṁ vijāyi. Dve dārakā vātavuṭṭhivegaṁ asahamānā mahāviravaṁ viravanti. Sā ubhopi te urantare katvā dvīhi jaṇṇukehi ceva hatthehi ca bhūmiyaṁ uppīḷetvā tathā ṭhitāva rattiṁ vītināmesi. Sakalasarīraṁ nillohitaṁ viya paṇḍupalāsavaṇṇaṁ ahosi. Sā uṭṭhite aruṇe maṁsapesivaṇṇaṁ ekaṁ puttaṁ aṅkenādāya itaraṁ aṅguliyā gahetvā ‘‘ehi, tāta, pitā te ito gato’’ti vatvā sāmikassa gatamaggena gacchantī taṁ vammikamatthake kālaṁ katvā patitaṁ nīlavaṇṇaṁ thaddhasarīraṁ disvā ‘‘maṁ nissāya mama sāmiko panthe mato’’ti rodantī paridevantī pāyāsi.",
  "atk-s0502a8:168": "Sā sakalarattiṁ devena vuṭṭhattā aciravatiṁ nadiṁ jaṇṇuppamāṇena kaṭippamāṇena thanappamāṇena udakena paripuṇṇaṁ disvā attano mandabuddhitāya dvīhi dārakehi saddhiṁ udakaṁ otarituṁ avisahantī jeṭṭhaputtaṁ orimatīre ṭhapetvā itaraṁ ādāya paratīraṁ gantvā sākhābhaṅgaṁ attharitvā nipajjāpetvā ‘‘itarassa santikaṁ gamissāmī’’ti bālaputtakaṁ pahāya tarituṁ asakkontī punappunaṁ nivattitvā olokayamānā pāyāsi. Athassā nadīmajjhaṁ gatakāle eko seno taṁ kumāraṁ disvā ‘‘maṁsapesī’’ti saññāya ākāsato bhassi. Sā taṁ puttassatthāya bhassantaṁ disvā ubho hatthe ukkhipitvā ‘‘sūsū’’ti tikkhattuṁ mahāsaddaṁ nicchāresi. Seno dūrabhāvena taṁ asutvāva kumārakaṁ gahetvā vehāsaṁ uppatitvā gato. Orimatīre ṭhitaputto mātaraṁ nadīmajjhe ubho hatthe ukkhipitvā mahāsaddaṁ nicchārayamānaṁ disvā ‘‘maṁ pakkosatī’’ti saññāya vegena udake pati. Itissā bālaputtaṁ seno hari, jeṭṭhaputto udakena vūḷho.",
  "atk-s0502a8:169": "Sā ‘‘eko me putto senena gahito, eko udakena vūḷho, panthe me pati mato’’ti rodantī paridevantī gacchamānā sāvatthito āgacchantaṁ ekaṁ purisaṁ disvā pucchi – ‘‘kattha vāsikosi, tātā’’ti? ‘‘Sāvatthivāsikomhi, ammā’’ti. ‘‘Sāvatthinagare asukavīthiyaṁ evarūpaṁ asukakulaṁ nāma atthi, jānāsi, tātā’’ti? ‘‘Jānāmi, amma, taṁ pana mā pucchi, sace aññaṁ jānāsi pucchā’’ti. ‘‘Aññena me kammaṁ natthi, tadeva pucchāmi, tātā’’ti. ‘‘Amma, tvaṁ attano anācikkhituṁ na desi, ajja te sabbarattiṁ devo vassanto diṭṭho’’ti. ‘‘Diṭṭho me, tāta, mayhameveso sabbarattiṁ vuṭṭho, na aññassa. Mayhaṁ pana vuṭṭhakāraṇaṁ pacchā te kathessāmi, etasmiṁ tāva me seṭṭhigehe pavattiṁ kathehī’’ti. ‘‘Amma, ajja rattiṁ seṭṭhiñca seṭṭhibhariyañca seṭṭhiputtañcāti tayopi jane avattharamānaṁ gehaṁ pati, te ekacitakasmiṁ jhāyanti. Esa dhūmo paññāyati, ammā’’ti. Sā tasmiṁ khaṇe nivatthavatthaṁ patamānaṁ na sañjāni, ummattikabhāvaṁ patvā yathājātāva rodantī paridevantī –",
  "atk-s0502a8:170": "‘‘Ubho puttā kālakatā, panthe mayhaṁ patī mato;",
  "atk-s0502a8:171": "Mātā pitā ca bhātā ca, ekacitamhi ḍayhare’’ti. (apa. therī 2.2.498) –",
  "atk-s0502a8:172": "Vilapantī paribbhami. Manussā taṁ disvā ‘‘ummattikā ummattikā’’ti kacavaraṁ gahetvā paṁsuṁ gahetvā matthake okirantā leḍḍūhi paharanti. Satthā jetavanamahāvihāre aṭṭhaparisamajjhe nisīditvā dhammaṁ desento taṁ āgacchamānaṁ addasa kappasatasahassaṁ pūritapāramiṁ abhinīhārasampannaṁ.",
  "atk-s0502a8:173": "Sā kira padumuttarabuddhakāle padumuttarasatthārā ekaṁ vinayadharattheriṁ bāhāya gahetvā nandanavane ṭhapentaṁ viya etadaggaṭṭhāne ṭhapiyamānaṁ disvā ‘‘ahampi tumhādisassa buddhassa santike vinayadharattherīnaṁ aggaṭṭhānaṁ labheyya’’nti adhikāraṁ katvā patthanaṁ ṭhapesi. Padumuttarabuddho anāgataṁsañāṇaṁ pattharitvā patthanāya samijjhanabhāvaṁ ñatvā ‘‘anāgate gotamabuddhassa nāma sāsane ayaṁ paṭācārā nāmena vinayadharattherīnaṁ aggā bhavissatī’’ti byākāsi. Taṁ evaṁ patthitapatthanaṁ abhinīhārasampannaṁ satthā dūratova āgacchantiṁ disvā ‘‘imissā ṭhapetvā maṁ añño avassayo bhavituṁ samattho nāma natthī’’ti cintetvā taṁ yathā vihārābhimukhaṁ āgacchati, evaṁ akāsi. Parisā taṁ disvāva ‘‘imissā ummattikāya ito āgantuṁ mā daditthā’’ti āha. Satthā ‘‘apetha, mā naṁ vārayitthā’’ti vatvā avidūraṭṭhānaṁ āgatakāle ‘‘satiṁ paṭilabha bhaginī’’ti āha. Sā taṁ khaṇaṁyeva buddhānubhāvena satiṁ paṭilabhi. Tasmiṁkāle nivatthavatthassa patitabhāvaṁ sallakkhetvā hirottappaṁ paccupaṭṭhāpetvā ukkuṭikaṁ nisīdi. Athassā eko puriso uttarasāṭakaṁ khipi. Sā taṁ nivāsetvā satthāraṁ upasaṅkamitvā suvaṇṇavaṇṇesu pādesu pañcapatiṭṭhitena vanditvā, ‘‘bhante, avassayo me hotha, patiṭṭhā me hotha. Ekañhi me puttaṁ seno gaṇhi, eko udakena vūḷho, panthe me pati mato, mātāpitaro ceva me bhātā ca gehena avatthaṭā ekacitakasmiṁ jhāyantī’’ti.",
  "atk-s0502a8:174": "Satthā tassā vacanaṁ sutvā ‘‘paṭācāre, mā cintayi, tava tāṇaṁ saraṇaṁ avassayo bhavituṁ samatthasseva santikaṁ āgatāsi. Yathā hi tava idāni eko puttako senena gahito, eko udakena vūḷho, panthe pati mato, mātāpitaro ceva bhātā ca gehena avatthaṭā; evameva imasmiṁ saṁsāre puttādīnaṁ matakāle tava rodantiyā paggharitaassu catunnaṁ mahāsamuddānaṁ udakato bahutara’’nti vatvā imaṁ gāthamāha –",
  "atk-s0502a8:175": "‘‘Catūsu samuddesu jalaṁ parittakaṁ,",
  "atk-s0502a8:176": "Tato bahuṁ assujalaṁ anappakaṁ;",
  "atk-s0502a8:177": "Dukkhena phuṭṭhassa narassa socanā,",
  "atk-s0502a8:178": "Kiṁ kāraṇā amma tuvaṁ pamajjasī’’ti.",
  "atk-s0502a8:179": "Evaṁ satthari anamataggapariyāyaṁ kathente tassa sarīre soko tanuttaṁ agamāsi. Atha naṁ tanubhūtasokaṁ ñatvā puna satthā āmantetvā ‘‘paṭācāre puttādayo nāma paralokaṁ gacchantassa tāṇaṁ vā leṇaṁ vā saraṇaṁ vā bhavituṁ na sakkonti, tasmā vijjamānāpi te na santiyeva, paṇḍitena pana sīlaṁ visodhetvā attano nibbānagāmimaggaṁ khippameva sodhetuṁ vaṭṭatī’’ti vatvā dhammaṁ desento imā gāthā abhāsi –",
  "atk-s0502a8:180": "‘‘Na santi puttā tāṇāya, na pitā nāpi bandhavā;",
  "atk-s0502a8:181": "Antakenādhipannassa, natthi ñātīsu tāṇatā. (dha. pa. 288; apa. therī 2.2.501);",
  "atk-s0502a8:182": "‘‘Etamatthavassaṁ ñatvā, paṇḍito sīlasaṁvuto;",
  "atk-s0502a8:183": "Nibbānagamanaṁ maggaṁ, khippameva visodhaye’’ti. (dha. pa. 289);",
  "atk-s0502a8:184": "Desanāvasāne paṭācārā mahāpathaviyaṁ paṁsuparimāṇe kilese jhāpetvā sotāpattiphale patiṭṭhahi, aññepi bahū sotāpattiphalādīni pāpuṇiṁsūti. Sā pana sotāpannā hutvā satthāraṁ pabbajjaṁ yāci. Satthā taṁ bhikkhunīnaṁ santikaṁ pahiṇitvā pabbājesi. Sā laddhūpasampadā paṭitācārattā paṭācārātveva paññāyi. Sā ekadivasaṁ kuṭena udakaṁ ādāya pāde dhovantī udakaṁ āsiñci, taṁ thokaṁ gantvā pacchijji. Dutiyavāre āsittaṁ tato dūrataraṁ agamāsi. Tatiyavāre āsittaṁ tatopi dūrataranti. Sā tadeva ārammaṇaṁ gahetvā tayo vaye paricchinditvā ‘‘mayā paṭhamaṁ āsittaṁ udakaṁ viya ime sattā paṭhamavayepi maranti, tato dūrataraṁ gataṁ dutiyavāre āsittaṁ udakaṁ viya majjhimavayepi maranti, tatopi dūrataraṁ gataṁ tatiyavāre āsittaṁ udakaṁ viya pacchimavayepi marantiyevā’’ti cintesi. Satthā gandhakuṭiyaṁ nisinnova obhāsaṁ pharitvā tassā sammukhe ṭhatvā kathento viya ‘‘evametaṁ paṭācāre, pañcannampi khandhānaṁ udayabbayaṁ apassantassa vassasataṁ jīvanato tesaṁ udayabbayaṁ passantassa ekāhampi ekakkhaṇampi jīvitaṁ seyyo’’ti vatvā anusandhiṁ ghaṭetvā dhammaṁ desento gāthamāha –",
  "atk-s0502a8:185": "113.",
  "atk-s0502a8:186": " ‘‘Yo ca vassasataṁ jīve, apassaṁ udayabbayaṁ;",
  "atk-s0502a8:187": "Ekāhaṁ jīvitaṁ seyyo, passato udayabbaya’’nti.",
  "atk-s0502a8:188": "Tattha apassaṁ udayabbayanti pañcannaṁ khandhānaṁ pañcavīsatiyā lakkhaṇehi udayañca vayañca apassanto. Passato udayabbayanti tesaṁ udayañca vayañca passantassa. Itarassa jīvanato ekāhampi jīvitaṁ seyyoti.",
  "atk-s0502a8:189": "Desanāvasāne paṭācārā saha paṭisambhidāhi arahattaṁ pāpuṇi.",
  "atk-s0502a8:190": "Paṭācārātherīvatthu dvādasamaṁ.",
  "atk-s0502a8:191": "13. Kisāgotamīvatthu",
  "atk-s0502a8:192": "Yoca vassasataṁ jīveti imaṁ dhammadesanaṁ satthā jetavane viharanto kisāgotamiṁ ārabbha kathesi.",
  "atk-s0502a8:193": "Sāvatthiyaṁ kirekassa seṭṭhissa gehe cattālīsakoṭidhanaṁ aṅgārā eva hutvā aṭṭhāsi. Seṭṭhi taṁ disvā uppannasoko āhāraṁ paṭikkhipitvā mañcake nipajji. Tasseko sahāyako gehaṁ gantvā, ‘‘samma, kasmā socasī’’ti pucchitvā taṁ pavattiṁ sutvā, ‘‘samma, mā soci, ahaṁ ekaṁ upāyaṁ jānāmi, taṁ karohī’’ti. ‘‘Kiṁ karomi, sammā’’ti? Attano āpaṇe kilañjaṁ pasāretvā tattha te aṅgāre rāsiṁ katvā vikkiṇanto viya nisīda, āgatāgatesu manussesu ye evaṁ vadanti – ‘‘sesajanā vatthatelamadhuphāṇitādīni vikkiṇanti, tvaṁ pana aṅgāre vikkiṇanto nisinno’’ti. Te vadeyyāsi – ‘‘attano santakaṁ avikkiṇanto kiṁ karomī’’ti? Yo pana taṁ evaṁ vadati ‘‘sesajanā vatthatelamadhuphāṇitādīni vikkiṇanti, tvaṁ pana hiraññasuvaṇṇaṁ vikkiṇanto nisinno’’ti. Taṁ vadeyyāsi ‘‘kahaṁ hiraññasuvaṇṇa’’nti. ‘‘Ida’’nti ca vutte ‘‘āhara, tāva na’’nti hatthehi paṭiccheyyāsi. Evaṁ dinnaṁ tava hatthe hiraññasuvaṇṇaṁ bhavissati. Sā pana sace kumārikā hoti, tava gehe puttassa naṁ āharitvā cattālīsakoṭidhanaṁ tassā niyyādetvā tāya dinnaṁ valañjeyyāsi. Sace kumārako hoti, tava gehe vayappattaṁ dhītaraṁ tassa datvā cattālīsakoṭidhanaṁ niyyādetvā tena dinnaṁ valañjeyyāsīti. So ‘‘bhaddako upāyo’’ti attano āpaṇe aṅgāre rāsiṁ katvā vikkiṇanto viya nisīdi. Ye pana naṁ evamāhaṁsu – ‘‘sesajanā vatthatelamadhuphāṇitādīni vikkiṇanti, kiṁ pana tvaṁ aṅgāre vikkiṇanto nisinno’’ti? Tesaṁ ‘‘attano santakaṁ avikkiṇanto kiṁ karomī’’ti paṭivacanaṁ adāsi. Athekā gotamī nāma kumārikā kisasarīratāya kisāgotamīti paññāyamānā parijiṇṇakulassa dhītā attano ekena kiccena āpaṇadvāraṁ gantvā taṁ seṭṭhiṁ disvā evamāha – ‘‘kiṁ, tāta, sesajanā vatthatelamadhuphāṇitādīni vikkiṇanti, tvaṁ hiraññasuvaṇṇaṁ vikkiṇanto nisinno’’ti? ‘‘Kahaṁ, amma, hiraññasuvaṇṇa’’nti ? ‘‘Nanu ‘tvaṁ tadeva gahetvā nisinnosī’ti, āhara, tāva naṁ, ammā’’ti. Sā hatthapūraṁ gahetvā tassa hatthesu ṭhapesi, taṁ hiraññasuvaṇṇameva ahosi.",
  "atk-s0502a8:194": "Atha naṁ seṭṭhi ‘‘kataraṁ te, amma, geha’’nti pucchitvā ‘‘asukaṁ nāmā’’ti vutte tassā assāmikabhāvaṁ ñatvā dhanaṁ paṭisāmetvā taṁ attano puttassa ānetvā cattālīsakoṭidhanaṁ paṭicchāpesi. Sabbaṁ hiraññasuvaṇṇameva ahosi. Tassā aparena samayena gabbho patiṭṭhahi. Sā dasamāsaccayena puttaṁ vijāyi. So padasā gamanakāle kālamakāsi. Sā adiṭṭhapubbamaraṇatāya taṁ jhāpetuṁ nīharante vāretvā ‘‘puttassa me bhesajjaṁ pucchissāmī’’ti matakaḷevaraṁ aṅkenādāya ‘‘api nu me puttassa bhesajjaṁ jānāthā’’ti pucchantī gharapaṭipāṭiyā vicarati. Atha naṁ manussā, ‘‘amma, tvaṁ ummattikā jātā, matakaputtassa bhesajjaṁ pucchantī vicarasī’’ti vadanti. Sā ‘‘avassaṁ mama puttassa bhesajjaṁ jānanakaṁ labhissāmī’’ti maññamānā vicarati. Atha naṁ eko paṇḍitapuriso disvā, ‘‘ayaṁ mama dhītā paṭhamaṁ puttakaṁ vijātā bhavissati adiṭṭhapubbamaraṇā, mayā imissā avassayena bhavituṁ vaṭṭatī’’ti cintetvā āha – ‘‘amma, ahaṁ bhesajjaṁ na jānāmi, bhesajjajānanakaṁ pana jānāmī’’ti. ‘‘Ko jānāti, tātā’’ti? ‘‘Satthā, amma, jānāti, gaccha, taṁ pucchāhī’’ti. Sā ‘‘gamissāmi, tāta, pucchissāmi, tātā’’ti vatvā satthāraṁ upasaṅkamitvā vanditvā ekamantaṁ ṭhitā pucchi – ‘‘tumhe kira me puttassa bhesajjaṁ jānātha, bhante’’ti? ‘‘Āma, jānāmī’’ti. ‘‘Kiṁ laddhuṁ vaṭṭatī’’ti? ‘‘Accharaggahaṇamatte siddhatthake laddhuṁ vaṭṭatī’’ti. ‘‘Labhissāmi, bhante’’. ‘‘Kassa pana gehe laddhuṁ vaṭṭatī’’ti? ‘‘Yassa gehe putto vā dhītā vā na koci matapubbo’’ti. Sā ‘‘sādhu, bhante’’ti satthāraṁ vanditvā mataputtakaṁ aṅkenādāya antogāmaṁ pavisitvā paṭhamagehassa dvāre ṭhatvā ‘‘atthi nu kho imasmiṁ gehe siddhatthako, puttassa kira me bhesajjaṁ eta’’nti vatvā ‘‘atthī’’ti vutte tena hi dethāti. Tehi āharitvā siddhatthakesu diyyamānesu ‘‘imasmiṁ gehe putto vā dhītā vā matapubbo koci natthi, ammā’’ti pucchitvā ‘‘kiṁ vadesi, amma? Jīvamānā hi katipayā, matakā eva bahukā’’ti vutte ‘‘tena hi gaṇhatha vo siddhatthake, netaṁ mama puttassa bhesajja’’nti paṭiadāsi.",
  "atk-s0502a8:195": "Sā iminā nīyāmena ādito paṭṭhāya naṁ pucchantī vicari. Sā ekagehepi siddhatthake agahetvā sāyanhasamaye cintesi – ‘‘aho bhāriyaṁ kammaṁ, ahaṁ ‘mameva putto mato’ti saññamakāsiṁ, sakalagāmepi pana jīvantehi matakāva bahutarā’’ti. Tassā evaṁ cintayamānāya puttasinehaṁ mudukahadayaṁ thaddhabhāvaṁ agamāsi. Sā puttaṁ araññe chaḍḍetvā satthu santikaṁ gantvā vanditvā ekamantaṁ aṭṭhāsi. Atha naṁ satthā ‘‘laddhā te ekaccharamattā siddhatthakā’’ti āha. ‘‘Na laddhā, bhante, sakalagāme jīvantehi matakāva bahutarā’’ti. Atha naṁ satthā ‘‘tvaṁ ‘mameva putto mato’ti sallakkhesi, dhuvadhammo esa sattānaṁ. Maccurājā hi sabbasatte aparipuṇṇajjhāsaye eva mahogho viya parikaḍḍhamānoyeva apāyasamudde pakkhipatī’’ti vatvā dhammaṁ desento imaṁ gāthamāha –",
  "atk-s0502a8:196": "‘‘Taṁ puttapasusammattaṁ, byāsattamanasaṁ naraṁ;",
  "atk-s0502a8:197": "Suttaṁ gāmaṁ mahoghova, maccu ādāya gacchatī’’ti. (dha. pa. 287);",
  "atk-s0502a8:198": "Gāthāpariyosāne kisāgotamī sotāpattiphale patiṭṭhahi, aññepi bahū sotāpattiphalādīni pāpuṇiṁsūti.",
  "atk-s0502a8:199": "Sā pana satthāraṁ pabbajjaṁ yāci, satthā taṁ bhikkhunīnaṁ santikaṁ pesetvā pabbājesi. Sā laddhūpasampadā kisāgotamī therīti paññāyi. Sā ekadivasaṁ uposathāgāre vāraṁ patvā dīpaṁ jāletvā nisinnā dīpajālā uppajjantiyo ca bhijjantiyo ca disvā ‘‘evameva ime sattā uppajjanti ceva nirujjhanti ca, nibbānappattā eva na paññāyantī’’ti ārammaṇaṁ aggahesi. Satthā gandhakuṭiyaṁ nisinnova obhāsaṁ pharitvā tassā sammukhe nisīditvā kathento viya ‘‘evameva, gotami, ime sattā dīpajālā viya uppajjanti ceva nirujjhanti ca, nibbānappattā eva na paññāyanti, evaṁ nibbānaṁ apassantānaṁ vassasataṁ jīvanato nibbānaṁ passantassa khaṇamattampi jīvitaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:200": "114.",
  "atk-s0502a8:201": " ‘‘Yo ca vassasataṁ jīve, apassaṁ amataṁ padaṁ;",
  "atk-s0502a8:202": "Ekāhaṁ jīvitaṁ seyyo, passato amataṁ pada’’nti.",
  "atk-s0502a8:203": "Tattha amataṁ padanti maraṇavirahitakoṭṭhāsaṁ, amatamahānibbānanti attho. Sesaṁ purimasadisameva.",
  "atk-s0502a8:204": "Desanāvasāne kisāgotamī yathānisinnāva saha paṭisambhidāhi arahatte patiṭṭhahīti.",
  "atk-s0502a8:205": "Kisāgotamīvatthu terasamaṁ.",
  "atk-s0502a8:206": "14. Bahuputtikattherīvatthu",
  "atk-s0502a8:207": "Yoca vassasataṁ jīveti imaṁ dhammadesanaṁ satthā jetavane viharanto bahuputtikaṁ theriṁ ārabbha kathesi.",
  "atk-s0502a8:208": "Sāvatthiyaṁ kirekasmiṁ kule satta puttā satta ca dhītaro ahesuṁ. Te sabbepi vayappattā gehe patiṭṭhahitvā attano dhammatāya sukhappattā ahesuṁ. Tesaṁ aparena samayena pitā kālamakāsi. Mahāupāsikā sāmike naṭṭhepi na tāva kuṭumbaṁ vibhajati. Atha naṁ puttā āhaṁsu – ‘‘amma, amhākaṁ pitari naṭṭhe tuyhaṁ ko attho kuṭumbena, kiṁ mayaṁ taṁ upaṭṭhātuṁ na sakkomā’’ti. Sā tesaṁ kathaṁ sutvā tuṇhī hutvā punappunaṁ tehi vuccamānā ‘‘puttā maṁ paṭijaggissanti, kiṁ me visuṁ kuṭumbenā’’ti sabbaṁ sāpateyyaṁ majjhe bhinditvā adāsi. Atha naṁ katipāhaccayena jeṭṭhaputtassa bhariyā ‘‘aho amhākaṁ, ayyā, ‘jeṭṭhaputto me’ti dve koṭṭhāse datvā viya imameva gehaṁ āgacchatī’’ti āha. Sesaputtānaṁ bhariyāpi evameva vadiṁsu. Jeṭṭhadhītaraṁ ādiṁ katvā tāsaṁ gehaṁ gatakālepi naṁ evameva vadiṁsu. Sā avamānappattā hutvā ‘‘kiṁ imesaṁ santike vuṭṭhena, bhikkhunī hutvā jīvissāmī’’ti bhikkhunīupassayaṁ gantvā pabbajjaṁ yāci. Tā naṁ pabbājesuṁ. Sā laddhūpasampadā hutvā bahuputtikattherīti paññāyi. Sā ‘‘ahaṁ mahallakakāle pabbajitā, appamattāya me bhavitabba’’nti bhikkhunīnaṁ vattapaṭivattaṁ karontī ‘‘sabbarattiṁ samaṇadhammaṁ karissāmī’’ti heṭṭhāpāsāde ekaṁ thambhaṁ hatthena gahetvā taṁ āviñchamānāva samaṇadhammaṁ karoti, caṅkamamānāpi ‘‘andhakāraṭṭhāne me rukkhe vā katthaci vā sīsaṁ paṭihaññeyyā’’ti taṁ rukkhaṁ hatthena gahetvā taṁ āviñchamānāva samaṇadhammaṁ karoti, ‘‘satthārā desitadhammameva karissāmī’’ti dhammaṁ āvajjetvā dhammaṁ anussaramānāva samaṇadhammaṁ karoti. Atha satthā gandhakuṭiyaṁ nisinnova obhāsaṁ pharitvā sammukhe nisinno viya tāya saddhiṁ kathento ‘‘bahuputtike mayā desitaṁ dhammaṁ anāvajjentassa apassantassa vassasataṁ jīvanato mayā desitaṁ dhammaṁ passantassa muhuttampi jīvitaṁ seyyo’’ti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a8:209": "115.",
  "atk-s0502a8:210": " ‘‘Yo ca vassasataṁ jīve, apassaṁ dhammamuttamaṁ;",
  "atk-s0502a8:211": "Ekāhaṁ jīvitaṁ seyyo, passato dhammamuttama’’nti.",
  "atk-s0502a8:212": "Tattha dhammamuttamanti navavidhaṁ lokuttaradhammaṁ. So hi uttamo dhammo nāma. Yo hi taṁ na passati, tassa vassasatampi jīvanato taṁ dhammaṁ passantassa paṭivijjhantassa ekāhampi ekakkhaṇampi jīvitaṁ seyyoti.",
  "atk-s0502a8:213": "Gāthāpariyosāne bahuputtikattherī saha paṭisambhidāhi arahatte patiṭṭhahīti.",
  "atk-s0502a8:214": "Bahuputtikattherīvatthu cuddasamaṁ.",
  "atk-s0502a8:215": "Sahassavaggavaṇṇanā niṭṭhitā.",
  "atk-s0502a8:216": "Aṭṭhamo vaggo.",
  "atk-s0502a8:217": " Namo tassa bhagavato arahato sammāsambuddhassa",
  "atk-s0502a8:218": "Khuddakanikāye",
  "atk-s0502a8:219": "Dhammapada-aṭṭhakathā",
  "atk-s0502a8:220": "(Dutiyo bhāgo)"
}