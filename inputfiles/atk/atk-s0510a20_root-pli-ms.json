{
  "atk-s0510a20:0": "20. Tamālapupphiyavaggo",
  "atk-s0510a20:1": "1-10. Tamālapupphiyattheraapadānādivaṇṇanā",
  "atk-s0510a20:2": "Vīsatime vagge paṭhamattherāpadānaṁ uttānameva.",
  "atk-s0510a20:3": "6. Dutiyattherāpadāne yaṁ dāyavāsiko isīti isipabbajjaṁ pabbajitvā vane vasanabhāvena dāyavāsiko isīti saṅkhaṁ gato, attano anukampāya taṁ vanaṁ upagatassa siddhatthassa satthuno vasanamaṇḍapacchādanatthāya yaṁ tiṇaṁ, taṁ lāyati chindatīti attho. Dabbachadanaṁ katvā anekehi khuddakadaṇḍakehi maṇḍapaṁ katvā taṁ tiṇena chādetvā siddhatthassa bhagavato ahaṁ adāsiṁ pūjesinti attho.",
  "atk-s0510a20:4": "8.Sattāhaṁ dhārayuṁ tatthāti taṁ maṇḍapaṁ tattha ṭhitā devamanussā sattāhaṁ nirodhasamāpattiṁ samāpajjitvā nisinnassa satthuno dhārayuṁ dhāresunti attho. Sesaṁ uttānatthamevāti.",
  "atk-s0510a20:5": "Tatiyattherassa apadāne khaṇḍaphulliyattheroti ettha khaṇḍanti kaṭṭhānaṁ jiṇṇattā chinnabhinnaṭṭhānaṁ, phullanti kaṭṭhānaṁ jiṇṇaṭṭhāne kaṇṇakitamahicchattakādipupphanaṁ, khaṇḍañca phullañca khaṇḍaphullāni, khaṇḍaphullānaṁ paṭisaṅkharaṇaṁ punappunaṁ thirakaraṇanti khaṇḍaphullapaṭisaṅkharaṇaṁ. Imassa pana therassa sambhārapūraṇakāle phussassa bhagavato cetiye chinnabhinnaṭṭhāne sudhāpiṇḍaṁ makkhetvā thirakaraṇaṁ khaṇḍaphullapaṭisaṅkharaṇaṁ nāma. Tasmā so khaṇḍaphulliyo theroti pākaṭo ahosi. Tatiyaṁ.",
  "atk-s0510a20:6": "17. Catutthattherassāpadāne rañño baddhacaro ahanti rañño paricārako kammakārako ahosinti attho.",
  "atk-s0510a20:7": "19.Jalajuttamanāminoti jale udake jātaṁ jalajaṁ, kiṁ taṁ padumaṁ, padumena samānanāmattā padumuttarassa bhagavatoti attho. Uttamapadumanāmassa bhagavatoti vā attho. Catutthaṁ.",
  "atk-s0510a20:8": "Pañcamaṁ uttānatthameva.",
  "atk-s0510a20:9": "28. Chaṭṭhe nagare dvāravatiyāti mahādvāravātapānakavāṭaphalakāhi vatipākāraṭṭālagopurakaddamodakaparikhāhi ca sampannaṁ nagaranti dvāravatīnagaraṁ, dvāraṁ vatiñca padhānaṁ katvā nagarassa upalakkhitattā ‘‘dvāravatī nagara’’nti voharantīti nagare dvāravatiyāti vuttaṁ. Mālāvaccho pupphārāmo mama ahosīti attho.",
  "atk-s0510a20:10": "31.Te kisalayāti te asokapallavā. Chaṭṭhaṁ.",
  "atk-s0510a20:11": "Sattamaṭṭhamanavamāni uttānatthāneva. Dasamepi apubbaṁ natthīti.",
  "atk-s0510a20:12": "Vīsatimavaṇṇanā samattā."
}