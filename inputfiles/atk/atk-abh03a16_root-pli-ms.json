{
  "atk-abh03a16:0": "9. Hevatthikathāvaṇṇanā",
  "atk-abh03a16:1": "304. Idāni hevatthikathā nāma hoti. Tattha yesaṁ ‘‘sabbepi atītādibhedā dhammā rūpādivasena atthi, atītaṁ anāgatapaccuppannavasena, anāgatapaccuppannāni vā atītādivasena natthi; tasmā sabbamevidaṁ evaṁ atthi evaṁ natthī’’ti laddhi, seyyathāpi etarahi vuttappabhedānaṁ andhakānaṁ; te sandhāya atītaṁ atthīti pucchā sakavādissa. Hevatthi heva natthīti vissajjanaṁ paravādissa. Tattha hevāti evaṁ . Atha naṁ sakavādī ‘‘yadi atītova evaṁ atthi, evaṁ natthīti laddhi, evaṁ sante soyeva atthi, soyeva natthi nāmā’’ti pucchanto sevatthi, seva natthīti āha. Itaro teneva sabhāvena atthitaṁ, teneva natthitaṁ sandhāya paṭikkhipati. Dutiyaṁ puṭṭho sakabhāveneva atthitaṁ, parabhāveneva natthitaṁ sandhāya paṭijānāti. Tato paraṁ atthaṭṭho natthaṭṭhoti atthisabhāvo natthisabhāvo nāma hotīti pucchati. Imināvupāyena sabbavāresu attho veditabbo. Pariyosāne pana ‘‘tena hi atītaṁ hevatthi, heva natthī’’ti ca ‘‘tena hi rūpaṁ hevatthi, heva natthī’’ti cātiādīni vatvā kiñcāpi paravādinā laddhi patiṭṭhāpitā, ayoniso patiṭṭhāpitattā panesā appatiṭṭhāpitāyevāti.",
  "atk-abh03a16:2": "Hevatthikathāvaṇṇanā.",
  "atk-abh03a16:3": "Mahāvaggo niṭṭhito."
}