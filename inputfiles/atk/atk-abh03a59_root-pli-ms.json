{
  "atk-abh03a59:0": "3. Dukatikapaṭṭhānavaṇṇanā",
  "atk-abh03a59:1": "Dukatikapaṭṭhāne hetuṁ kusalaṁ dhammaṁ paṭicca hetu kusalo dhammo uppajjati hetupaccayāti evaṁ pañhāmattuddhāravaseneva saṅkhepato desanā katā. ‘‘Kusalaṁ alobhaṁ paṭicca adoso amoho’’tiādinā pana nayena vitthāro vattabbo siyā, so heṭṭhā dassitanayena sakkā avuttopi jānitunti ekapadepi ekapaccayo vā na vutto. Yā panesā saṅkhepato desanā katā, sā evaṁ katāti veditabbā. Hetudukena hi saddhiṁ kusalapadaṁ yojetvā paṭiccavāre anulomassa ceva paccanīyassa ca vasena sabbe labbhamānakapaccayā dassitā, anulomapaccanīyapaccanīyānulomanayā ceva sahajātavārādayo ca na dassitā, kevalaṁ ‘‘paṭiccavārasadisaṁyeva vitthāretabba’’nti vuttaṁ. Pañhāvāre pañhampi avissajjetvā kevalaṁ pañhuddhāramattaṁ katvā anulomapaccanīyavaseneva labbhamānapaccayā dassitā. Yathā ca kusalapadaṁ, evaṁ akusalaabyākatapadānipi hetudukena saddhiṁ yojetvā hetukusaladukatikaṁ niddisitabbanti vuttaṁ.",
  "atk-abh03a59:2": "Tato paraṁ hetuṁ sukhāya vedanāya sampayuttaṁ dhammantiādinā nayena hetuvedanādukatikādīni ekavīsati dukatikāni dassitāni. Yasmā pana hetu nāma sanidassanasappaṭigho anidassanasappaṭigho vā natthi, tasmā hetupadena saddhiṁ sanidassanasappaṭighaanidassanasappaṭighapadāni na yojitāni. Evaṁ hetudukena saddhiṁ labbhamānakavasena dvāvīsati tike yojetvā puna te sahetukadukādīhi saraṇadukapariyosānehi sabbadukehi saddhiṁ yojitā. Tattha yaṁ yaṁ padaṁ yena yena padena saddhiṁ yojanaṁ na gacchati, taṁ taṁ pāḷiyaṁyeva na labbhatīti vuttaṁ. Evamettha ekena dukena saddhiṁ bāvīsati tike yojetvā puna aparena bāvīsati, aparena bāvīsatīti paṭipāṭiyā dukasate labbhamānadukapadehi saddhiṁ dvāvīsati tikā yojitāti dvāvīsati tike gahetvā dukasate pakkhipitvā dukatikapaṭṭhānaṁ nāma desitaṁ. Tattha yesu yesu ṭhānesu nayaṁ dassetvā pāḷiyā saṅkhepo kato, tesu tesu ṭhānesu dassitanayānurūpena tassā vitthāro veditabboti.",
  "atk-abh03a59:3": "Dukatikapaṭṭhānavaṇṇanā."
}