{
  "atk-s0301a5:0": "5. Bhikkhunīsaṁyuttaṁ",
  "atk-s0301a5:1": "1. Āḷavikāsuttavaṇṇanā",
  "atk-s0301a5:2": "162. Bhikkhunīsaṁyuttassa paṭhame āḷavikāti āḷaviyaṁ jātā āḷavinagaratoyeva ca nikkhamma pabbajitā. Andhavananti kassapasammāsambuddhassa cetiye navakammatthāya dhanaṁ samādapetvā āgacchantassa yasodharassa nāma dhammabhāṇakassa ariyapuggalassa akkhīni uppāṭetvā tattheva akkhibhedappattehi pañcahi corasatehi nivutthattā tato paṭṭhāya ‘‘andhavana’’nti saṅkhaṁ gataṁ vanaṁ. Taṁ kira sāvatthito dakkhiṇapasse gāvutamatte hoti rājārakkhāya guttaṁ. Tattha pavivekakāmā bhikkhū ca bhikkhuniyo ca gacchanti. Tasmā ayampi kāyavivekatthinī yena taṁ vanaṁ, tenupasaṅkami. Nissaraṇanti nibbānaṁ. Paññāyāti paccavekkhaṇañāṇena. Na tvaṁ jānāsi taṁ padanti tvaṁ etaṁ nibbānapadaṁ vā nibbānagāmimaggapadaṁ vā na jānāsi. Sattisūlūpamāti vinivijjhanatthena sattisūlasadisā. Khandhāsaṁ adhikuṭṭanāti khandhā tesaṁ adhikuṭṭanabhaṇḍikā. Paṭhamaṁ.",
  "atk-s0301a5:3": "2. Somāsuttavaṇṇanā",
  "atk-s0301a5:4": "163. Dutiye ṭhānanti arahattaṁ. Durabhisambhavanti duppasahaṁ. Dvaṅgulapaññāyāti parittapaññāya. Yasmā vā dvīhi aṅgulehi kappāsavaṭṭiṁ gahetvā suttaṁ kantanti, tasmā itthī ‘‘dvaṅgulapaññā’’ti vuccati. Ñāṇamhi vattamānamhīti phalasamāpattiñāṇe pavattamāne. Dhammaṁ vipassatoti catusaccadhammaṁ vipassantassa, pubbabhāge vā vipassanāya ārammaṇabhūtaṁ khandhapañcakameva. Kiñci vā pana aññasmīti aññaṁ vā kiñci ‘‘ahaṁ asmī’’ti taṇhāmānadiṭṭhivasena yassa siyā. Dutiyaṁ.",
  "atk-s0301a5:5": "3. Kisāgotamīsuttavaṇṇanā",
  "atk-s0301a5:6": "164. Tatiye kisāgotamīti appamaṁsalohitatāya kisā, gotamīti panassā nāmaṁ. Pubbe kira sāvatthiyaṁ ekasmiṁ kule asītikoṭidhanaṁ sabbaṁ aṅgārāva jātaṁ. Kuṭumbiko aṅgārajātāni anīharitvā – ‘‘avassaṁ koci puññavā bhavissati, tassa puññena puna pākatikaṁ bhavissatī’’ti suvaṇṇahiraññassa cāṭiyo pūretvā āpaṇe ṭhapetvā samīpe nisīdi. Athekā duggatakulassa dhītā – ‘‘aḍḍhamāsakaṁ gahetvā dārusākaṁ āharissāmī’’ti vīthiṁ gatā taṁ disvā kuṭumbikaṁ āha – ‘‘āpaṇe tāva dhanaṁ ettakaṁ, gehe kittakaṁ bhavissatī’’ti. Kiṁ disvā amma evaṁ kathesīti? Imaṁ hiraññasuvaṇṇanti. So ‘‘puññavatī esā bhavissatī’’ti tassā vasanaṭṭhānaṁ pucchitvā āpaṇe bhaṇḍaṁ paṭisāmetvā tassā mātāpitaro upasaṅkamitvā evamāha – ‘‘amhākaṁ gehe vayappatto dārako atthi, tassetaṁ dārikaṁ dethā’’ti. Kiṁ sāmi duggatehi saddhiṁ keḷiṁ karosīti? Mittasanthavo nāma duggatehipi saddhiṁ hoti, detha naṁ, kuṭumbasāminī bhavissatīti naṁ gahetvā gharaṁ ānesi. Sā saṁvāsamanvāya puttaṁ vijātā. Putto padasā āhiṇḍanakāle kālamakāsi. Sā duggatakule uppajjitvā mahākulaṁ gantvāpi ‘‘puttavināsaṁ pattāmhī’’ti uppannabalavasokā puttassa sarīrakiccaṁ vāretvā taṁ matakaḷevaraṁ ādāya nagare vippalapantī carati.",
  "atk-s0301a5:7": "Ekadivasaṁ mahatiyā buddhavīthiyā dasabalassa santikaṁ gantvā – ‘‘puttassa me arogabhāvatthāya bhesajjaṁ detha bhagavā’’ti āha. Gaccha sāvatthiṁ āhiṇḍitvā yasmiṁ gehe matapubbo natthi, tato siddhatthakaṁ āhara, puttassa te bhesajjaṁ bhavissatīti. Sā nagaraṁ pavisitvā dhuragehato paṭṭhāya bhagavatā vuttanayena gantvā siddhatthakaṁ yācantī ghare ghare, ‘‘kuto tvaṁ evarūpaṁ gharaṁ passissasī’’ti vuttā katipayāni gehāni āhiṇḍitvā – ‘‘sabbesampi kirāyaṁ dhammatā, na mayhaṁ puttassevā’’ti sālāyaṁ chavaṁ chaḍḍetvā pabbajjaṁ yāci. Satthā ‘‘imaṁ pabbājetū’’ti bhikkhuniupassayaṁ pesesi. Sā khuraggeyeva arahattaṁ pāpuṇi. Imaṁ theriṁ sandhāya ‘‘atha kho kisāgotamī’’ti vuttaṁ.",
  "atk-s0301a5:8": "Ekamāsīti ekā āsi. Rudammukhīti rudamānamukhī viya. Accantaṁ mataputtāmhīti ettha antaṁ atītaṁ accantaṁ, bhāvanapuṁsakametaṁ. Idaṁ vuttaṁ hoti – yathā puttamaraṇaṁ antaṁ atītaṁ hoti, evaṁ mataputtā ahaṁ, idāni mama puna puttamaraṇaṁ nāma natthi. Purisā etadantikāti purisāpi me etadantikāva . Yo me puttamaraṇassa anto, purisānampi me esevanto, abhabbā ahaṁ idāni purisaṁ gavesitunti. Sabbattha vihatā nandīti sabbesu khandhāyatanadhātubhavayonigatiṭhitinivāsesu mama taṇhānandī vihatā. Tamokkhandhoti avijjākkhandho. Padālitoti ñāṇena bhinno. Tatiyaṁ.",
  "atk-s0301a5:9": "4. Vijayāsuttavaṇṇanā",
  "atk-s0301a5:10": "165. Catutthe pañcaṅgikenāti ātataṁ vitataṁ ātatavitataṁ ghanaṁ susiranti evaṁ pañcaṅgasamannāgatena. Niyyātayāmi tuyhevāti sabbe tuyhaṁyeva demi. Nāhaṁ tenatthikāti nāhaṁ tena atthikā. Pūtikāyenāti suvaṇṇavaṇṇopi kāyo niccaṁ uggharitapaggharitaṭṭhena pūtikāyova, tasmā evamāha. Bhindanenāti bhijjanasabhāvena. Pabhaṅgunāti cuṇṇavicuṇṇaṁ āpajjanadhammena. Aṭṭīyāmīti aṭṭā pīḷitā homi. Harāyāmīti lajjāmi. Santā samāpattīti aṭṭhavidhā lokiyasamāpatti ārammaṇasantatāya aṅgasantatāya ca santāti vuttā. Sabbatthāti sabbesu rūpārūpabhavesu, tesaṁ dvinnaṁ bhavānaṁ gahitattā gahite kāmabhave aṭṭhasu ca samāpattīsūti etesu sabbesu ṭhānesu mayhaṁ avijjātamo vihatoti vadati. Catutthaṁ.",
  "atk-s0301a5:11": "5. Uppalavaṇṇāsuttavaṇṇanā",
  "atk-s0301a5:12": "166. Pañcame supupphitagganti aggato paṭṭhāya suṭṭhu pupphitaṁ sālarukkhaṁ. Na catthi te dutiyā vaṇṇadhātūti tava vaṇṇadhātusadisā dutiyā vaṇṇadhātu natthi, tayā sadisā aññā bhikkhunī natthīti vadati. Idhāgatā tādisikā bhaveyyunti yathā tvaṁ idhāgatā kiñci santhavaṁ vā sinehaṁ vā na labhasi, evamevaṁ tepi tayāva sadisā bhaveyyuṁ. Pakhumantarikāyanti dvinnaṁ akkhīnaṁ majjhe nāsavaṁsepi tiṭṭhantiṁ maṁ na passasi. Vasībhūtamhīti vasībhūtā asmi. Pañcamaṁ.",
  "atk-s0301a5:13": "6. Cālāsuttavaṇṇanā",
  "atk-s0301a5:14": "167. Chaṭṭhe ko nu taṁ idamādapayīti ko nu mandabuddhi bālo taṁ evaṁ gāhāpesi? Pariklesanti aññampi nānappakāraṁ upaddavaṁ. Idāni yaṁ māro āha – ‘‘ko nu taṁ idamādapayī’’ti, taṁ maddantī – ‘‘na maṁ andhabālo ādapesi, loke pana aggapuggalo satthā dhammaṁ desesī’’ti dassetuṁ, buddhotiādimāha. Tattha sacce nivesayīti paramatthasacce nibbāne nivesesi. Nirodhaṁ appajānantāti nirodhasaccaṁ ajānantā. Chaṭṭhaṁ.",
  "atk-s0301a5:15": "7. Upacālāsuttavaṇṇanā",
  "atk-s0301a5:16": "168. Sattame enti māravasaṁ punāti punappunaṁ maraṇamārakilesamāradevaputtamārānaṁ vasaṁ āgacchanti. Padhūpitoti santāpito. Agati yattha mārassāti yattha tuyhaṁ mārassa agati. Tatthāti tasmiṁ nibbāne. Sattamaṁ.",
  "atk-s0301a5:17": "8. Sīsupacālāsuttavaṇṇanā",
  "atk-s0301a5:18": "169. Aṭṭhame samaṇī viya dissasīti samaṇisadisā dissasi. Kimiva carasi momūhāti kiṁ kāraṇā momūhā viya carasi? Ito bahiddhāti imamhā sāsanā bahi. Pāsaṁ ḍentīti pāsaṇḍā, sattānaṁ cittesu diṭṭhipāsaṁ khipantīti attho. Sāsanaṁ pana pāse moceti, tasmā pāsaṇḍoti na vuccati, ito bahiddhāyeva pāsaṇḍā honti. Pasīdantīti saṁsīdanti lagganti.",
  "atk-s0301a5:19": "Idāni ‘‘kaṁ nu uddissa muṇḍāsī’’ti pañhaṁ kathentī atthi sakyakule jātotiādimāha. Tattha sabbābhibhūti sabbāni khandhāyatanadhātubhavayonigatiādīni abhibhavitvā ṭhito. Maraṇamārādayo nudi nīharīti māranudo. Sabbatthamaparājitoti sabbesu rāgādīsu vā mārayuddhe vā ajito. Sabbattha muttoti sabbesu khandhādīsu mutto. Asitoti taṇhādiṭṭhinissayena anissito. Sabbakammakkhayaṁ pattoti sabbakammakkhayasaṅkhātaṁ arahattaṁ patto. Upadhisaṅkhayeti upadhisaṅkhayasaṅkhāte nibbāne ārammaṇato vimutto. Aṭṭhamaṁ.",
  "atk-s0301a5:20": "9. Selāsuttavaṇṇanā",
  "atk-s0301a5:21": "170. Navame kenidaṁ pakatanti kena idaṁ kataṁ. Bimbanti attabhāvaṁ sandhāya vadati. Aghanti dukkhapatiṭṭhānattā attabhāvameva vadati. Hetubhaṅgāti hetunirodhena paccayavekallena. Navamaṁ.",
  "atk-s0301a5:22": "10. Vajirāsuttavaṇṇanā",
  "atk-s0301a5:23": "171. Dasame nayidha sattupalabbhatīti imasmiṁ suddhasaṅkhārapuñje paramatthato satto nāma na upalabbhati. Khandhesu santesūti pañcasu khandhesu vijjamānesu tena tenākārena vavatthitesu. Sammutīti sattoti samaññāmattameva hoti. Dukkhanti pañcakkhandhadukkhaṁ. Nāññatra dukkhāti ṭhapetvā dukkhaṁ añño neva sambhoti na nirujjhatīti. Dasamaṁ.",
  "atk-s0301a5:24": "Iti sāratthappakāsiniyā",
  "atk-s0301a5:25": "Saṁyuttanikāya-aṭṭhakathāya",
  "atk-s0301a5:26": "Bhikkhunīsaṁyuttavaṇṇanā niṭṭhitā."
}