{
  "atk-s0402a61:0": "(26) 6. Abhiññāvaggo",
  "atk-s0402a61:1": "1-3. Abhiññāsuttādivaṇṇanā",
  "atk-s0402a61:2": "254-256. Chaṭṭhassa paṭhame abhiññāyāti jānitvā. Samatho ca vipassanā cāti cittekaggatā ca saṅkhārapariggahavipassanāñāṇañca. Vijjā ca vimutti cāti maggañāṇavijjā ca sesā sampayuttakadhammā ca. Dutiye anariyapariyesanāti anariyānaṁ esanā gavesanā. Jarādhammanti jarāsabhāvaṁ. Sesesupi eseva nayo. Tatiyaṁ uttānameva.",
  "atk-s0402a61:3": "4. Mālukyaputtasuttavaṇṇanā",
  "atk-s0402a61:4": "257. Catutthe mālukyaputtoti mālukyabrāhmaṇiyā putto. Etthāti etasmiṁ tava ovādayācane. Iminā theraṁ apasādetipi ussādetipi. Kathaṁ? Ayaṁ kira daharakāle paccayesu laggo hutvā pacchā mahallakakāle araññavāsaṁ patthento kammaṭṭhānaṁ yācati. Atha bhagavā ‘‘ettha dahare kiṁ vakkhāma, mālukyaputto viya tumhepi taruṇakāle paccayesu laggitvā mahallakakāle araññaṁ pavisitvā samaṇadhammaṁ kareyyāthā’’ti iminā adhippāyena bhaṇanto theraṁ apasādeti nāma. Yasmā pana thero mahallakakāleva araññaṁ pavisitvā samaṇadhammaṁ kātukāmo, tasmā bhagavā ‘‘ettha dahare kiṁ vakkhāma, ayaṁ amhākaṁ mālukyaputto mahallakakālepi araññaṁ pavisitvā samaṇadhammaṁ kātukāmo kammaṭṭhānaṁ yācati. Tumhe tāva taruṇakālepi vīriyaṁ na karothā’’ti iminā adhippāyena bhaṇanto theraṁ ussādeti nāmāti yojanā.",
  "atk-s0402a61:5": "5-10. Kulasuttādivaṇṇanā",
  "atk-s0402a61:6": "258-263. Pañcame ādhipacce ṭhapentīti bhaṇḍāgārikaṭṭhāne ṭhapenti. Chaṭṭhe vaṇṇasampannoti sarīravaṇṇena samannāgato. Balasampannoti kāyabalena samannāgato. Bhikkhuvāre vaṇṇasampannoti guṇavaṇṇena samannāgato. Balasampannoti vīriyabalena samannāgato. Javasampannoti ñāṇajavena samannāgato. Sattamepi eseva nayo. Sesamettha uttānamevāti.",
  "atk-s0402a61:7": "Abhiññāvaggo chaṭṭho."
}