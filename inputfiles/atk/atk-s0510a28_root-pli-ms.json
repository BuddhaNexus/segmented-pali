{
  "atk-s0510a28:0": "30. Citakapūjakavaggo",
  "atk-s0510a28:1": "1-10. Citakapūjakattheraapadānādivaṇṇanā",
  "atk-s0510a28:2": "1-2. Tiṁsatime vagge paṭhamāpadāne āhutiṁ yiṭṭhukāmohanti pūjāsakkāraṁ kāretukāmo ahaṁ. Nānāpupphaṁ samānayinti nānā anekavidhaṁ campakasalalādipupphaṁ saṁ suṭṭhu ānayiṁ, rāsiṁ akāsinti attho. Sikhino lokabandhunoti sakalalokattayabandhussa ñātakassa sikhissa bhagavato parinibbutassa citakaṁ āḷāhanacitakaṁ dārurāsiṁ jalantaṁ ādittaṁ disvā tañca mayā rāsīkataṁ pupphaṁ okiriṁ pūjesinti attho.",
  "atk-s0510a28:3": "6-7. Dutiyāpadāne ajinuttaravāsanoti ajinamigacammaṁ uttarāsaṅgaṁ katvā nivāsino acchādanoti attho. Abhiññā pañca nibbattāti iddhividhādayo pañca abhiññāyo pañca ñāṇāni nibbattā uppāditā nipphāditā. Candassa parimajjakoti candamaṇḍalassa samantato majjako, phuṭṭho ahosinti attho. Vipassiṁ lokapajjotanti sakalalokattaye padīpasadisaṁ vipassiṁ bhagavantaṁ mama santikaṁ abhigataṁ visesena sampattaṁ āgataṁ. Disvā pāricchattakapupphānīti devalokato pāricchattakapupphāni āharitvā vipassissa satthuno matthake chattākārena ahaṁ dhāresinti attho.",
  "atk-s0510a28:4": "11-13. Tatiyāpadāne putto mama pabbajitoti mayhaṁ putto saddhāya pabbajito. Kāsāyavasano tadāti tasmiṁ pabbajitakāle kāsāyanivattho , na bāhirakapabbajjāya pabbajitoti attho. Soca buddhattaṁ sampattoti so mayhaṁ putto catūsu buddhesu sāvakabuddhabhāvaṁ saṁ suṭṭhu patto, arahattaṁ pattoti attho. Nibbuto lokapūjitoti sakalalokehi katasakkāro khandhaparinibbānena parinibbutoti attho. Vicinanto sakaṁ puttanti ahaṁ tassa gatadesaṁ pucchitvā sakaṁ puttaṁ vicinanto pacchato agamaṁ, anugato asmīti attho. Nibbutassa mahantassāti mahantehi sīlakkhandhādīhi yuttattā mahantassa tassa mama puttassa arahato ādahanaṭṭhāne citakaṁ citakaṭṭhānaṁ ahaṁ agamāsinti attho. Paggayha añjaliṁ tatthāti tasmiṁ ādahanaṭṭhāne añjaliṁ dasaṅgulisamodhānaṁ paggahetvā sirasi katvā ahaṁ citakaṁ dahanadārurāsiṁ vanditvā paṇāmaṁ katvā setacchattañca paggayhāti na kevalameva vanditvā dhavalacchattañca paggayha ukkhipitvā ahaṁ āropesiṁ patiṭṭhapesinti attho.",
  "atk-s0510a28:5": "17-18. Catutthāpadāne anuggatamhi ādicceti sūriye anuggate anuṭṭhite paccūsakāleti attho. Pasādo vipulo ahūti rogapīḷitassa mayhaṁ cittappasādo vipulo atireko buddhānussaraṇena ahu ahosi. Mahesino buddhaseṭṭhassa lokamhi pātubhāvo pākaṭabhāvo ahosīti sambandho. Ghosamassosahaṁ tatthāti tasmiṁ pātubhāve sati ‘‘ahaṁ gilāno buddho uppanno’’ti ghosaṁ assosiṁ. Na ca passāmi taṁ jinanti taṁ jitapañcamāraṁ sammāsambuddhaṁ na passāmi, bāḷhagilānattā gantvā passituṁ na sakkomīti attho. Maraṇañca anuppattoti maraṇāsannakālaṁ anuppatto, āsannamaraṇo hutvāti attho. Buddhasaññamanussarinti buddhotināmaṁ anussariṁ, buddhārammaṇaṁ manasi akāsinti attho.",
  "atk-s0510a28:6": "21-23. Pañcamāpadāne ārāmadvārā nikkhammāti ārāmadvārato saṅghassa nikkhamanadvāramaggehi attho. Gosīsaṁ santhataṁ mayāti tasmiṁ nikkhamanadvāramagge ‘‘bhagavato bhikkhusaṅghassa ca pādā mā kaddamaṁ akkamantū’’ti akkamanatthāya gosīsaṭṭhiṁ mayā santharitanti attho. Anubhomi sakaṁ kammanti attano gosīsaattharaṇakammassa balena ājānīyā vātajavā sindhavā sīghavāhanādīni vipākaphalāni anubhomīti attho. Ahokāraṁ paramakāranti sukhette saṅghe mayā suṭṭhu kataṁ kāraṁ appakampi kiccaṁ mahapphaladānato paramakāraṁ uttamakiccaṁ aho vimhayanti attho. Yathā tiṇadosādivirahitesu khettesu vappitaṁ sālibījaṁ mahapphalaṁ deti, evameva rāgadosādidosarahite parisuddhakāyavacīsamācāre saṅghakhette gosīsaattharaṇakammaṁ mayā kataṁ, idaṁ mahapphalaṁ detīti vuttaṁ hoti. Na aññaṁ kalamagghatīti aññaṁ bāhirasāsane kataṁ kammaṁ saṅghe katassa kārassa pūjāsakkārassa kalaṁ soḷasiṁ kalaṁ koṭṭhāsaṁ na agghatīti sambandho.",
  "atk-s0510a28:7": "Chaṭṭhasattamaṭṭhamanavamadasamāpadānāni uttānānevāti.",
  "atk-s0510a28:8": "Tiṁsatimavaggavaṇṇanā samattā."
}