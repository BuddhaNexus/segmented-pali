{
  "atk-abh03a26:0": "11. Ekādasamavaggo",
  "atk-abh03a26:1": "1-3. Tissopi anusayakathāvaṇṇanā",
  "atk-abh03a26:2": "605-613. Idāni anusayā abyākatā, ahetukā, cittavippayuttāti tissopi anusayakathā nāma honti. Tattha yasmā puthujjano kusalābyākate citte vattamāne ‘‘sānusayo’’ti vattabbo, yo cassa tasmiṁ khaṇe hetu, na tena hetunā anusayā sahetukā, na tena cittena sampayuttā, tasmā ‘‘te abyākatā, ahetukā, cittavippayuttā’’ti yesaṁ laddhi, seyyathāpi mahāsaṁghikānañceva sammitiyānañca; te sandhāya tīsupi kathāsu pucchā sakavādissa, paṭiññā itarassa. Sesaṁ heṭṭhā vuttanayattā sakkā pāḷimaggeneva jānitunti, tasmā na vitthāritanti.",
  "atk-abh03a26:3": "Tissopi anusayakathāvaṇṇanā.",
  "atk-abh03a26:4": "4. Ñāṇakathāvaṇṇanā",
  "atk-abh03a26:5": "614-615. Idāni ñāṇakathā nāma hoti. Tattha maggañāṇena aññāṇe vigatepi puna cakkhuviññāṇādivasena ñāṇavippayuttacitte vattamāne yasmā taṁ maggacittaṁ na pavattati, tasmā ‘‘na vattabbaṁ ñāṇī’’ti yesaṁ laddhi, seyyathāpi mahāsaṁghikānaṁ; te sandhāya pucchā sakavādissa, paṭiññā itarassa. Atha naṁ ‘‘yadi aññāṇe vigate ‘ñāṇī’ti paññatti na siyā, rāgādīsu vigatesu vītarāgādipaññattipi na siyāti puggalapaññattiyaṁ akovidosī’’ti codetuṁ rāge vigatetiādimāha. Itaro tesu vigatesu sarāgādibhāve yuttiṁ apassanto paṭikkhipati. Pariyosāne yasmā ñāṇapaṭilābhena so ñāṇīti vattabbataṁ arahati, tasmā na hevanti paṭikkhepo sakavādissāti.",
  "atk-abh03a26:6": "Ñāṇakathāvaṇṇanā.",
  "atk-abh03a26:7": "5. Ñāṇaṁ cittavippayuttantikathāvaṇṇanā",
  "atk-abh03a26:8": "616-617. Idāni ñāṇaṁ cittavippayuttantikathā nāma hoti. Tattha yasmā arahā cakkhuviññāṇādisamaṅgī paṭiladdhaṁ maggañāṇaṁ sandhāya ‘‘ñāṇī’’ti vuccati, na cassa taṁ tena cittena sampayuttaṁ, tasmā ‘‘ñāṇaṁ cittavippayutta’’nti yesaṁ laddhi, seyyathāpi pubbaseliyānaṁ; te sandhāya pucchā sakavādissa, paṭiññā itarassa. Atha naṁ ‘‘yadi te ñāṇaṁ cittavippayuttaṁ cittavippayuttesu rūpādīsu aññataraṁ siyā’’ti codetuṁ rūpantiādimāha. Itaro paṭikkhipati. Sesaṁ heṭṭhā vuttanayameva. Pariyosāne pana paññavāti puṭṭho paṭilābhavasena taṁ pavattiṁ icchati, tasmā paṭijānātīti.",
  "atk-abh03a26:9": "Ñāṇaṁ cittavippayuttantikathāvaṇṇanā.",
  "atk-abh03a26:10": "6. Idaṁ dukkhantikathāvaṇṇanā",
  "atk-abh03a26:11": "618-820. Idāni idaṁ dukkhantikathā nāma hoti. Tattha yesaṁ ‘‘lokuttaramaggakkhaṇe yogāvacaro idaṁ dukkhanti vācaṁ bhāsati, evamassa idaṁ dukkhanti vācaṁ bhāsato ca idaṁ dukkhanti ñāṇaṁ pavattatī’’ti laddhi, seyyathāpi andhakānaṁ; te sandhāya pucchā sakavādissa, maggakkhaṇe tathā vācābhāsanaṁ ñāṇappavattiñca sandhāya paṭiññā itarassa. Yasmā pana so sesasaccapaṭisaṁyuttaṁ vācaṁ puthujjanova bhāsati , na ca tassa tathā ñāṇappavattīti icchati, tasmā samudayādipañhesu paṭikkhipati. Rūpaṁ aniccantiādi dukkhapariyāyadassanavasena vuttaṁ. Itaro pana sakasamaye tādisaṁ vohāraṁ apassanto paṭikkhipati. Iti ca danti cātiādi yadi tassa dukkhe ñāṇaṁ pavattati, i-kāra daṁ-kāra du-kāra kha-kāresu paṭipāṭiyā catūhi ñāṇehi pavattitabbanti dassetuṁ vuttaṁ. Itaro pana tathā na icchati, tasmā paṭikkhipati.",
  "atk-abh03a26:12": "Idaṁ dukkhantikathāvaṇṇanā.",
  "atk-abh03a26:13": "7. Iddhibalakathāvaṇṇanā",
  "atk-abh03a26:14": "621-624. Idāni iddhibalakathā nāma hoti. Tattha iddhipādabhāvanānisaṁsassa atthaṁ ayoniso gahetvā ‘‘iddhibalena samannāgato kappaṁ tiṭṭheyyā’’ti yesaṁ laddhi, seyyathāpi mahāsaṁghikānaṁ; te sandhāya iddhibalena samannāgato kappaṁ tiṭṭheyyāti pucchā sakavādissa. Tattha kappo nāma mahākappo, kappekadeso, āyukappoti tividho. ‘‘Cattārimāni, bhikkhave, kappassa asaṅkhyeyyānī’’ti (a. ni. 4.156) ettha hi mahākappova kappoti vutto. ‘‘Brahmakāyikānaṁ devānaṁ kappo āyuppamāṇa’’nti (a. ni. 4.123) ettha kappekadesā. ‘‘Kappaṁ nirayamhi paccati, kappaṁ saggamhi modatī’’ti (cūḷava. 354) ettha āyukappo. Āyukappanaṁ āyuvidhānaṁ kammassa vipākavasena vā vassagaṇanāya vā āyuparicchedoti attho. Tesu mahākappaṁ sandhāya pucchati, itaro paṭijānāti.",
  "atk-abh03a26:15": "Atha naṁ sakavādī ‘‘sace te iddhibalena samannāgato, ‘yo ciraṁ jīvati, so vassasataṁ appaṁ vā bhiyyo’ti (saṁ. ni. 2.143) evaṁ paricchinnā āyukappā uddhaṁ mahākappaṁ vā mahākappekadesaṁ vā jīveyya iddhimayikenassa āyunā bhavitabba’’nti codetuṁ iddhimayiko so āyūtiādimāha. Itaro ‘‘jīvitindriyaṁ nāma iddhimayikaṁ natthi, kammasamuṭṭhānamevā’’ti vuttattā paṭikkhipati. Ko panettha iddhimato viseso, nanu aniddhimāpi āyukappaṁ tiṭṭheyyāti? Ayaṁ viseso – iddhimā hi yāvatāyukaṁ jīvitappavattiyā antarāyakare dhamme iddhibalena paṭibāhitvā antarā akālamaraṇaṁ nivāretuṁ sakkoti, aniddhimato etaṁ balaṁ natthi. Ayametesaṁ viseso.",
  "atk-abh03a26:16": "Atītaṁ anāgatanti idaṁ avisesena kappaṁ tiṭṭheyyāti paṭiññātattā codeti. Dve kappetiādi ‘‘yadi iddhimā jīvitaparicchedaṁ atikkamituṁ sakkoti, na kevalaṁ ekaṁ anekepi kappe tiṭṭheyyā’’ti codanatthaṁ vuttaṁ. Uppanno phassotiādi na sabbaṁ iddhiyā labbhati, iddhiyā avisayopi atthīti dassetuṁ vuttaṁ. Sesamettha uttānatthamevāti.",
  "atk-abh03a26:17": "Iddhibalakathāvaṇṇanā.",
  "atk-abh03a26:18": "8. Samādhikathāvaṇṇanā",
  "atk-abh03a26:19": "625-626. Idāni samādhikathā nāma hoti. Tattha yesaṁ ekacittakkhaṇe uppannāpi ekaggatā samādhānaṭṭhena samādhīti aggahetvā ‘‘satta rattindivāni ekantasukhapaṭisaṁvedī viharitu’’ntiādivacanaṁ (ma. ni. 1.180) nissāya ‘‘cittasantati samādhī’’ti laddhi, seyyathāpi sabbatthivādānañceva uttarāpathakānañca; te sandhāya cittasantatīti pucchā sakavādissa, paṭiññā itarassa. Atha naṁ ‘‘yadi cittasantati samādhi, cittasantati nāma atītāpi atthi, anāgatāpi atthi. Na hi ekaṁ paccuppannacittameva cittasantati nāma hoti, kiṁ te sabbāpi sā samādhī’’ti codetuṁ atītātiādimāha, itaro tathā anicchanto paṭikkhipati.",
  "atk-abh03a26:20": "Nanuatītaṁ niruddhantiādi ‘‘cittasantatiyaṁ paccuppannameva cittaṁ kiccakaraṁ, atītānāgataṁ niruddhattā anuppannattā ca natthi, kathaṁ taṁ samādhi nāma hotī’’ti dassetuṁ vuttaṁ. Ekacittakkhaṇikoti pucchā paravādissa. Tato yā sakasamaye ‘‘samādhiṁ, bhikkhave, bhāvethā’’tiādīsu paccuppannakusalacittasampayuttā ekaggatā samādhīti vuttā, taṁ sandhāya paṭiññā sakavādissa. Cakkhuviññāṇasamaṅgītiādi ‘‘ekacittakkhaṇiko’’ti vacanamattaṁ gahetvā chalena vuttaṁ, teneva sakavādinā paṭikkhittaṁ. Nanu vuttaṁ bhagavatāti suttaṁ purimapacchimavasena pavattamānassa samādhissa abbokiṇṇataṁ sādheti, na santatiyā samādhibhāvaṁ, tasmā asādhakanti.",
  "atk-abh03a26:21": "Samādhikathāvaṇṇanā.",
  "atk-abh03a26:22": "9. Dhammaṭṭhitatākathāvaṇṇanā",
  "atk-abh03a26:23": "627. Idāni dhammaṭṭhitatākathā nāma hoti. Tattha ‘‘ṭhitāva sā dhātū’’ti vacanaṁ nissāya ‘‘paṭiccasamuppādasaṅkhātā dhammaṭṭhitatā nāma ekā atthi, sā ca parinipphannā’’ti yesaṁ laddhi, seyyathāpi andhakānaṁ; te sandhāya pucchā sakavādissa, paṭiññā itarassa. Atha naṁ ‘‘yadi parinipphannānaṁ avijjādīnaṁ aññā dhammaṭṭhitatā nāma parinipphannā atthi, tāyapi ca te dhammaṭṭhitatāya aññā ṭhitatā parinipphannā āpajjatī’’ti codetuṁ tāya ṭhitatātiādimāha. Paravādī evarūpāya laddhiyā abhāvena paṭikkhipati. Dutiyaṁ puṭṭho anantarapaccayatañceva aññamaññapaccayatañca sandhāya paṭijānāti. Sesaṁ heṭṭhā vuttanayattā uttānatthamevāti.",
  "atk-abh03a26:24": "Dhammaṭṭhitatākathāvaṇṇanā.",
  "atk-abh03a26:25": "10. Aniccatākathāvaṇṇanā",
  "atk-abh03a26:26": "628. Idāni aniccatākathā nāma hoti. Tattha ‘‘aniccānaṁ rūpādīnaṁ aniccatāpi rūpādayo viya parinipphannā’’ti yesaṁ laddhi, seyyathāpi andhakānaṁ; te sandhāya pucchā sakavādissa, paṭiññā itarassa. Atha naṁ ‘‘yadi te rūpādayo viya aniccatā parinipphannā, tassāpi aññāya parinipphannāya aniccatāya bhavitabba’’nti codetuṁ tāya aniccatāyātiādimāha. Itaro dvinnaṁ aniccatāya ekato abhāvena paṭikkhipitvā puna yasmā sā aniccatā niccā na hoti, teneva aniccena saddhiṁ antaradhāyati, tasmā paṭijānāti. Athassa sakavādī lesokāsaṁ adatvā yā tena dutiyā aniccatā paṭiññātā , tāyapi tato parāyapīti paramparavasena anupacchedadosaṁ āropento tāya tāyevātiādimāha. Jarā parinipphannātiādi yasmā uppannassa jarāmaraṇato aññā aniccatā nāma natthi, tasmā aniccatāvibhāgānuyuñjanavasena vuttaṁ. Tatrāpi paravādino purimanayeneva paṭiññā ca paṭikkhepo ca veditabbo.",
  "atk-abh03a26:27": "629.Rūpaṁ parinipphannantiādi yesaṁ sā aniccatā, tehi saddhiṁ saṁsandanatthaṁ vuttaṁ. Tattha ‘‘yathā parinipphannānaṁ rūpādīnaṁ aniccatājarāmaraṇāni atthi, evaṁ parinipphannānaṁ aniccatādīnaṁ tāni natthī’’ti maññamāno ekantena paṭikkhipatiyevāti.",
  "atk-abh03a26:28": "Aniccatākathāvaṇṇanā.",
  "atk-abh03a26:29": "Ekādasamo vaggo."
}