{
  "atk-s0404a24:0": "(10) 5. Upālivaggo",
  "atk-s0404a24:1": "1-2. Kāmabhogīsuttādivaṇṇanā",
  "atk-s0404a24:2": "91-92. Pañcamassa paṭhame sāhasenāti sāhasiyakammena. Dutiye bhayānīti cittutrāsabhayāni. Verānīti akusalaverapuggalaverāni. Ariyo cassa ñāyoti saha vipassanāya maggo. Iti imasmiṁ sati idaṁ hotīti evaṁ imasmiṁ avijjādike kāraṇe sati idaṁ saṅkhārādikaṁ phalaṁ hoti. Imassuppādā idaṁ uppajjatīti yo yassa sahajātapaccayo hoti, tassa uppādā itaraṁ uppajjati nāma. Imasmiṁ asatīti avijjādike kāraṇe asati saṅkhārādikaṁ phalaṁ na hoti. Imassanirodhāti kāraṇassa appavattiyā phalassa appavatti hoti.",
  "atk-s0404a24:3": "3. Kiṁdiṭṭhikasuttavaṇṇanā",
  "atk-s0404a24:4": "93. Tatiye saṇṭhāpesunti iriyāpathampi vacanapathampi saṇṭhāpesuṁ. Appasaddavinītāti appasaddena mattabhāṇinā satthārā vinītā. Paratoghosapaccayā vāti parassa vā vacanakāraṇā. Cetayitāti pakappitā. Maṅkubhūtāti domanassappattā nittejā. Pattakkhandhāti patitakkhandhā. Sahadhammenāti sahetukena kāraṇena vacanena.",
  "atk-s0404a24:5": "4. Vajjiyamāhitasuttavaṇṇanā",
  "atk-s0404a24:6": "94. Catutthe vajjiyamāhitoti evaṁnāmako. Sabbaṁ tapanti sabbameva dukkarakārikaṁ. Sabbaṁ tapassinti sabbaṁ tapanissitakaṁ. Lūkhājīvinti dukkarakārikajīvikānuyogaṁ anuyuttaṁ. Gārayhanti garahitabbayuttakaṁ. Pasaṁsiyanti pasaṁsitabbayuttakaṁ. Venayikoti sayaṁ avinīto aññehi vinetabbo. Apaññattikoti na kiñci paññāpetuṁ sakkoti. Atha vā venayikoti sattavināsako. Apaññattikoti apaccakkhaṁ nibbānaṁ paññāpeti, sayaṁkatādīsu kiñci paññāpetuṁ na sakkoti. Na so bhagavā venayikoti so bhagavā evaṁ yāthāvato ñatvā kusalākusalaṁ paññāpento na aññena vinetabbo na aññasikkhito. Ye ca dhamme upādāya satto paññāpiyati, tesaṁ paññāpanato na sattavināsako, suvinīto susikkhito sattavināyakoti attho. Tassa ca paññattiyo sapaññattiyoyevāti dasseti. Vimuttiṁ vimuccato akusalā dhammāti micchādiṭṭhisaṅkhātaṁ cittassa adhimuttiṁ adhimuccato akusalā dhammā vaḍḍhanti nāma, taṁ sandhāyetaṁ vuttaṁ. Sāsane pana cittassa vimuttisaṅkhāto vimutti kusalānaṁyeva paccayo hoti.",
  "atk-s0404a24:7": "5. Uttiyasuttavaṇṇanā",
  "atk-s0404a24:8": "95. Pañcame tuṇhī ahosīti sattūpaladdhiyaṁ ṭhatvā apucchaṁ pucchatīti tuṇhī ahosi. Sabbasāmukkaṁsikaṁ vata meti mayā sabbapucchānaṁ uttamapucchaṁ pucchito samaṇo gotamo saṁsādeti no vissajjeti, nūna na visahati na sakkoti vissajjetunti evaṁ pāpikaṁ diṭṭhiṁ mā paṭilabhīti. Tadassāti taṁ evaṁ uppannaṁ diṭṭhigataṁ bhaveyya. Paccantimanti yasmā majjhimadese nagarassa uddhāpādīni thirāni vā hontu dubbalāni vā, sabbaso vā pana mā hontu, corāsaṅkā na hoti. Tasmā taṁ aggahetvā ‘‘paccantimaṁ nagara’’nti āha. Daḷhuddhāpanti thirapākārapādaṁ. Daḷhapākāratoraṇanti thirapākārañceva thirapiṭṭhisaṅghāṭañca. Ekadvāranti kasmā āha? Bahudvārasmiñhi nagare bahūhi paṇḍitadovārikehi bhavitabbaṁ, ekadvāre ekova vaṭṭati. Tathāgatassa ca paññāya añño sadiso natthi. Tasmā satthu paṇḍitabhāvassa opammatthaṁ ekaṁyeva dovārikaṁ dassetuṁ ‘‘ekadvāra’’nti āha. Paṇḍitoti paṇḍiccena samannāgato. Byattoti veyyattiyena samannāgato. Medhāvīti ṭhānuppattiyapaññāsaṅkhātāya medhāya samannāgato. Anupariyāyapathanti anupariyāyanāmakaṁ maggaṁ. Pākārasandhinti dvinnaṁ iṭṭhakānaṁ apagataṭṭhānaṁ. Pākāravivaranti pākārassa chinnaṭṭhānaṁ. Tadevetaṁ pañhanti taṁyeva ‘‘sassato loko’’tiādinā nayena puṭṭhaṁ ṭhapanīyapañhaṁ punapi pucchi. Sabbo ca tena lokoti sattūpaladdhiyaṁyeva ṭhatvā aññenākārena pucchatīti dasseti.",
  "atk-s0404a24:9": "6. Kokanudasuttavaṇṇanā",
  "atk-s0404a24:10": "96. Chaṭṭhe pubbāpayamānoti pubbasadisāni nirudakāni kurumāno. Kvettha, āvusoti ko ettha, āvuso. Yāvatā, āvuso, diṭṭhīti yattikā dvāsaṭṭhividhāpi diṭṭhi nāma atthi. Yāvatā diṭṭhiṭṭhānanti ‘‘khandhāpi diṭṭhiṭṭhānaṁ, avijjāpi, phassopi, saññāpi, vitakkopi ayonisomanasikāropi, pāpamittopi , paratoghosopi diṭṭhiṭṭhāna’’nti evaṁ yattakaṁ aṭṭhavidhampi diṭṭhiṭṭhānaṁ diṭṭhikāraṇaṁ nāma atthi. Diṭṭhādhiṭṭhānanti diṭṭhīnaṁ adhiṭṭhānaṁ, adhiṭhatvā adhibhavitvā pavattāya diṭṭhiyā etaṁ nāmaṁ. Diṭṭhipariyuṭṭhānanti ‘‘katamāni aṭṭhārasa diṭṭhipariyuṭṭhānāni? Yā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkaṁ diṭṭhivipphanditaṁ diṭṭhisaṁyojanaṁ diṭṭhisallaṁ diṭṭhisambādho diṭṭhipalibodho diṭṭhibandhanaṁ diṭṭhipapāto diṭṭhānusayo diṭṭhisantāpo diṭṭhipariḷāho diṭṭhigantho diṭṭhupādānaṁ diṭṭhābhiniveso diṭṭhiparāmāso. Imāni aṭṭhārasa diṭṭhipariyuṭṭhānānī’’ti evaṁ vuttaṁ diṭṭhipariyuṭṭhānaṁ. Samuṭṭhānanti diṭṭhiṭṭhānasseva vevacanaṁ. Vuttañhetaṁ – ‘‘khandhā paccayo diṭṭhīnaṁ upādāya samuṭṭhānaṭṭhenā’’ti (paṭi. ma. 1.124) sabbaṁ vitthāretabbaṁ. Sotāpattimaggo pana diṭṭhisamugghāto nāma sabbadiṭṭhīnaṁ samugghātakattā. Tamahanti taṁ sabbaṁ ahaṁ jānāmi. Kyāhaṁ vakkhāmīti kiṁkāraṇā ahaṁ vakkhāmi.",
  "atk-s0404a24:11": "7-8. Āhuneyyasuttādivaṇṇanā",
  "atk-s0404a24:12": "97-98. Sattame sammādiṭṭhikoti yāthāvadiṭṭhiko. Aṭṭhame adhikaraṇasamuppādavūpasamakusaloti catunnaṁ adhikaraṇānaṁ mūlaṁ gahetvā vūpasamena samuppādavūpasamakusalo hoti.",
  "atk-s0404a24:13": "9. Upālisuttavaṇṇanā",
  "atk-s0404a24:14": "99. Navame durabhisambhavānīti sambhavituṁ dukkhāni dussahāni, na sakkā appesakkhehi ajjhogāhitunti vuttaṁ hoti. Araññavanapatthānīti araññāni ca vanapatthāni ca. Āraññakaṅganipphādanena araññāni, gāmantaṁ atikkamitvā manussānaṁ anupacāraṭṭhānabhāvena vanapatthāni. Pantānīti pariyantāni atidūrāni. Dukkaraṁ pavivekanti kāyaviveko dukkaro. Durabhiramanti abhiramituṁ na sukaraṁ. Ekatteti ekībhāve. Kiṁ dasseti? Kāyaviveke katepi tattha cittaṁ abhiramāpetuṁ dukkaraṁ. Dvayaṁdvayārāmo hi ayaṁ lokoti. Haranti maññeti haranti viya ghasanti viya. Manoti cittaṁ. Samādhiṁ alabhamānassāti upacārasamādhiṁ vā appanāsamādhiṁ vā alabhantassa . Kiṁ dasseti? Īdisassa bhikkhuno tiṇapaṇṇamigādisaddehi vividhehi ca bhīsanakehi vanāni cittaṁ vikkhipanti maññeti. Saṁsīdissatīti kāmavitakkena saṁsīdissati. Uplavissatīti byāpādavihiṁsāvitakkehi uddhaṁ plavissati.",
  "atk-s0404a24:15": "Kaṇṇasaṁdhovikanti kaṇṇe dhovantena kīḷitabbaṁ. Piṭṭhisaṁdhovikanti piṭṭhiṁ dhovantena kīḷitabbaṁ. Tattha udakaṁ soṇḍāya gahetvā dvīsu kaṇṇesu āsiñcanaṁ kaṇṇasaṁdhovikā nāma, piṭṭhiyaṁ āsiñcanaṁ piṭṭhisaṁdhovikā nāma. Gādhaṁ vindatīti patiṭṭhaṁ labhati. Ko cāhaṁ ko ca hatthināgoti ahaṁ ko, hatthināgo ko, ahampi tiracchānagato, ayampi, mayhampi cattāro pādā, imassapi, nanu ubhopi mayaṁ samasamāti.",
  "atk-s0404a24:16": "Vaṅkakanti kumārakānaṁ kīḷanakaṁ khuddakanaṅgalaṁ. Ghaṭikanti dīghadaṇḍakena rassadaṇḍakaṁ paharaṇakīḷaṁ. Mokkhacikanti saṁparivattakakīḷaṁ, ākāse daṇḍakaṁ gahetvā bhūmiyaṁ vā sīsaṁ ṭhapetvā heṭṭhupariyabhāvena parivattanakīḷanti vuttaṁ hoti. Ciṅgulakanti tālapaṇṇādīhi kataṁ vātappahārena paribbhamanacakkaṁ. Pattāḷhakaṁ vuccati paṇṇanāḷi, tāya vālukādīni minantā kīḷanti. Rathakanti khuddakarathaṁ. Dhanukanti khuddakadhanumeva.",
  "atk-s0404a24:17": "Idha kho pana voti ettha voti nipātamattaṁ, idha kho panāti attho. Iṅgha tvaṁ, upāli, saṅghe viharāhīti ettha iṅghāti codanatthe nipāto. Tena theraṁ saṅghamajjhe vihāratthāya codeti, nāssa araññavāsaṁ anujānāti. Kasmā? Araññasenāsane vasato kirassa vāsadhurameva pūrissati, na ganthadhuraṁ. Saṅghamajjhe vasanto pana dve dhurāni pūretvā arahattaṁ pāpuṇissati, vinayapiṭake ca pāmokkho bhavissati. Athassāhaṁ parisamajjhe pubbapatthanaṁ pubbābhinīhārañca kathetvā imaṁ bhikkhuṁ vinayadharānaṁ aggaṭṭhāne ṭhapessāmīti imamatthaṁ passamāno satthā therassa araññavāsaṁ nānujānīti. Dasamaṁ uttānatthamevāti.",
  "atk-s0404a24:18": "Upālivaggo pañcamo.",
  "atk-s0404a24:19": "Dutiyapaṇṇāsakaṁ niṭṭhitaṁ.",
  "atk-s0404a24:20": "3. Tatiyapaṇṇāsakaṁ"
}