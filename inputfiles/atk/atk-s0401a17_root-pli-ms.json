{
  "atk-s0401a17:0": "18. Aparaaccharāsaṅghātavaggavaṇṇanā",
  "atk-s0401a17:1": "382.Accharāsaṅghātamattampīti idampi suttaṁ aggikkhandhūpamaaṭṭhuppattiyaṁyeva (a. ni. 7.72) vuttaṁ. Appanāppattāya hi mettāya vipāke kathāyeva natthi. Tassāyeva aṭṭhuppattiyā ayaṁ desanā āraddhāti veditabbā. Tattha paṭhamanti ‘‘gaṇanānupubbatā paṭhamaṁ, idaṁ paṭhamaṁ samāpajjatīti paṭhama’’nti vibhaṅge (vibha. 568) vuttatthameva. Jhānanti jhānaṁ nāma duvidhaṁ ārammaṇūpanijjhānañca lakkhaṇūpanijjhānañcāti. Tattha ārammaṇūpanijjhānaṁ nāma aṭṭha samāpattiyo. Tā hi pathavīkasiṇādino ārammaṇassa upanijjhānato ārammaṇūpanijjhānanti vuccanti. Lakkhaṇūpanijjhānanti vipassanāmaggaphalāni. Vipassanā hi aniccādivasena saṅkhāralakkhaṇassa upanijjhānato lakkhaṇūpanijjhānaṁ nāma, vipassanāya pana lakkhaṇūpanijjhānakiccaṁ maggena sijjhatīti maggo lakkhaṇūpanijjhānaṁ, phalaṁ suññataanimittaappaṇihita-lakkhaṇassa nibbānasseva upanijjhānato lakkhaṇūpanijjhānanti vuccati. Tattha imasmiṁ pana atthe ārammaṇūpanijjhānaṁ adhippetaṁ. Ko pana vādo ye naṁ bahulīkarontīti ye naṁ paṭhamajjhānaṁ bahulī karonti, punappunaṁ karonti, tesu vattabbameva natthi. Sesamettha heṭṭhā vuttanayeneva veditabbaṁ.",
  "atk-s0401a17:2": "383.Dutiyantiādīsupi ‘‘gaṇanānupubbatā dutiya’’ntiādinā (vibha. 579) nayena attho veditabbo.",
  "atk-s0401a17:3": "386-387.Mettanti sabbasattesu hitapharaṇaṁ. Cetovimuttinti cittavimuttiṁ. Idha appanāppattāva mettā adhippetā. Karuṇādīsupi eseva nayo. Ime pana cattāro brahmavihārā vaṭṭaṁ honti, vaṭṭapādā honti, vipassanāpādā honti, diṭṭhadhammasukhavihārā honti, abhiññāpādā vā nirodhapādā vā honti. Lokuttarā pana na honti. Kasmā? Sattārammaṇattāti.",
  "atk-s0401a17:4": "390.Kāyekāyānupassīti ānāpānapabbaṁ, iriyāpathapabbaṁ, catusampajaññapabbaṁ, paṭikūlamanasikārapabbaṁ , dhātumanasikārapabbaṁ, navasivathikāpabbāni, ajjhattaparikammavasena cattāri nīlādikasiṇānīti imasmiṁ aṭṭhārasavidhe kāye tameva kāyaṁ paññāya anupassanto. Viharatīti iriyati vattati. Iminā imassa aṭṭhārasavidhena kāyānupassanāsatipaṭṭhānabhāvakassa bhikkhuno iriyāpatho kathito hoti. Ātāpīti tasseva vuttappakārassa satipaṭṭhānassa bhāvanakavīriyena vīriyavā. Sampajānoti aṭṭhārasavidhena kāyānupassanāsatipaṭṭhānassa pariggāhikapaññāya sammā pajānanto. Satimāti aṭṭhārasavidhena kāyānupassanāpariggāhikāya satiyā samannāgato. Vineyya loke abhijjhādomanassanti tasmiṁyeva kāyasaṅkhāte loke pañcakāmaguṇikataṇhañca paṭighasampayuttadomanassañca vinetvā vikkhambhetvā kāye kāyānupassī viharatīti vuttaṁ hoti. Ettāvatā kāyānupassanāsatipaṭṭhānavasena suddharūpasammasanameva kathitanti veditabbaṁ.",
  "atk-s0401a17:5": "Vedanāsu vedanānupassīti sukhādibhedāsu vedanāsu ‘‘sukhaṁ vedanaṁ vediyamāno sukhaṁ vedanaṁ vediyāmīti pajānāti. Dukkhaṁ, adukkhamasukhaṁ, sāmisaṁ vā sukhaṁ, nirāmisaṁ vā sukhaṁ, sāmisaṁ vā dukkhaṁ, nirāmisaṁ vā dukkhaṁ, sāmisaṁ vā adukkhamasukhaṁ, nirāmisaṁ vā adukkhamasukhaṁ vedanaṁ vediyamāno nirāmisaṁ adukkhamasukhaṁ vedanaṁ vediyāmīti pajānātī’’ti (dī. ni. 2.380; vibha. 363; ma. ni. 1.113) evaṁ vuttaṁ navavidhaṁ vedanaṁ anupassanto. Ātāpītiādinā panettha navavidhena vedanānupassanāsatipaṭṭhānassa bhāvanāpariggāhikānaṁ vīriyapaññāsatīnaṁ vasena attho veditabbo. Lokoti cettha vedanā veditabbā.",
  "atk-s0401a17:6": "Cittadhammesupi eseva nayo. Ettha pana citte cittānupassīti ‘‘sarāgaṁ vā cittaṁ sarāgaṁ cittanti pajānātī’’ti (dī. ni. 2.381; vibha. 365; ma. ni. 1.114) evaṁ vitthārite soḷasappabhede citte tameva cittaṁ pariggāhikāya anupassanāya anupassantoti attho. Dhammesu dhammānupassīti ‘‘pañca nīvaraṇāni, pañcupādānakkhandhā, cha ajjhattikabāhirāyatanāni, satta bojjhaṅgā, cattāri ariyasaccānī’’ti (dī. ni. 2.382-403; vibha. 367-373; ma. ni. 1.115-136) evaṁ koṭṭhāsavasena pañcadhā vuttesu dhammesu dhammapariggāhikāya anupassanāya te dhamme anupassantoti attho. Ettha pana vedanānupassanāsatipaṭṭhāne ca cittānupassanāsatipaṭṭhāne ca suddhaarūpasammasanameva kathitaṁ, dhammānupassanāsatipaṭṭhāne rūpārūpasammasanaṁ. Iti imāni cattāripi satipaṭṭhānāni lokiyalokuttaramissakāneva kathitānīti veditabbāni.",
  "atk-s0401a17:7": "394.Anuppannānanti anibbattānaṁ. Pāpakānanti lāmakānaṁ. Akusalānaṁ dhammānanti akosallasambhūtānaṁ lobhādidhammānaṁ. Anuppādāyāti anibbattanatthāya. Chandaṁ janetīti kattukamyatākusalacchandaṁ uppādeti. Vāyamatīti payogaṁ parakkamaṁ karoti. Vīriyaṁ ārabhatīti kāyikacetasikavīriyaṁ karoti. Cittaṁpaggaṇhātīti teneva sahajātavīriyena cittaṁ ukkhipati. Padahatīti padhānavīriyaṁ karoti.",
  "atk-s0401a17:8": "Uppannānanti jātānaṁ nibbattānaṁ. Kusalānaṁ dhammānanti kosallasambhūtānaṁ alobhādidhammānaṁ. Ṭhitiyāti ṭhitatthaṁ. Asammosāyāti anassanatthaṁ. Bhiyyobhāvāyāti punappunabhāvāya. Vepullāyāti vipulabhāvāya. Bhāvanāyāti vaḍḍhiyā. Paripūriyāti paripūraṇatthāya. Ayaṁ tāva catunnaṁ sammappadhānānaṁ ekapadiko atthuddhāro.",
  "atk-s0401a17:9": "Ayaṁ pana sammappadhānakathā nāma duvidhā lokiyā lokuttarā ca. Tattha lokiyā sabbapubbabhāge hoti, sā kassapasaṁyuttapariyāyena lokiyamaggakkhaṇeyeva veditabbā. Vuttañhi tattha –",
  "atk-s0401a17:10": "‘‘Cattārome, āvuso, sammappadhānā. Katame cattāro? Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyu’nti ātappaṁ karoti, ‘uppannā me pāpakā akusalā dhammā appahīyamānā anatthāya saṁvatteyyu’nti ātappaṁ karoti, ‘anuppannā me kusalā dhammā anuppajjamānā anatthāya saṁvatteyyu’nti ātappaṁ karoti, ‘uppannā me kusalā dhammā nirujjhamānā anatthāya saṁvatteyyu’nti ātappaṁ karotī’’ti (saṁ. ni. 2.145).",
  "atk-s0401a17:11": "Ettha ca pāpakā akusalāti lobhādayo veditabbā. Anuppannākusalā dhammāti samathavipassanā ceva maggo ca. Uppannā kusalā nāma samathavipassanāva. Maggo pana sakiṁ uppajjitvā nirujjhamāno anatthāya saṁvattanako nāma natthi. So hi phalassa paccayaṁ datvāva nirujjhati . Purimasmimpi vā samathavipassanāva gahetabbāti vuttaṁ, taṁ pana na yuttaṁ. Evaṁ lokiyā sammappadhānakathā sabbapubbabhāge kassapasaṁyuttapariyāyena veditabbā. Lokuttaramaggakkhaṇe panetaṁ ekameva vīriyaṁ catukiccasādhanavasena cattāri nāmāni labhati.",
  "atk-s0401a17:12": "Tattha anuppannānaṁ pāpakānanti ettha ‘‘anuppanno ceva kāmacchando’’tiādīsu vuttanayena attho veditabbo. Uppannānaṁ pāpakānanti ettha catubbidhaṁ uppannaṁ vattamānuppannaṁ, bhutvāvigatuppannaṁ, okāsakatuppannaṁ, bhūmiladdhuppannanti. Tattha ye kilesā vijjamānā uppādādisamaṅgino, idaṁ vattamānuppannaṁ nāma. Kamme pana javite ārammaṇarasaṁ anubhavitvā niruddhavipāko bhutvā vigataṁ nāma, kammaṁ uppajjitvā niruddhaṁ bhutvā vigataṁ nāma. Tadubhayampi bhutvāvigatuppannanti saṅkhaṁ gacchati. Kusalākusalakammaṁ aññakammassa vipākaṁ paṭibāhitvā attano vipākassa okāsaṁ karoti, evaṁ kate okāse vipāko uppajjamāno okāsakaraṇato paṭṭhāya uppannoti vuccati, idaṁ okāsakatuppannaṁ nāma. Pañcakkhandhā pana vipassanāya bhūmi nāma, te atītādibhedā honti. Tesu anusayitakilesā pana atītā vā anāgatā vā paccuppannā vāti na vattabbā. Atītakkhandhesu anusayitāpi hi appahīnāva honti, anāgatakkhandhesu anusayitāpi appahīnāva honti, paccuppannakkhandhesu anusayitāpi appahīnāva honti, idaṁ bhūmiladdhuppannaṁ nāma. Tenāhu porāṇā – ‘‘tāsu tāsu bhūmisu asamugghātagatā kilesā bhūmiladdhuppannāti saṅkhaṁ gacchantī’’ti.",
  "atk-s0401a17:13": "Aparampi catubbidhaṁ uppannaṁ samudācāruppannaṁ, ārammaṇādhiggahituppannaṁ, avikkhambhituppannaṁ, asamugghātituppannanti. Tattha sampati vattamānaṁyeva samudācāruppannaṁ nāma. Sakiṁ cakkhūni ummīletvā ārammaṇe nimitte gahite anussaritānussaritakkhaṇe kilesā nuppajjissantīti na vattabbā. Kasmā? Ārammaṇassa adhiggahitattā. Yathā kiṁ? Yathā khīrukkhassa kuṭhāriyā āhatāhataṭṭhāne khīraṁ na nikkhamissatīti na vattabbā, evaṁ. Idaṁ ārammaṇādhiggahituppannaṁ nāma. Samāpattiyā avikkhambhitakilesā pana imasmiṁ nāma ṭhānena uppajjissantīti na vattabbā. Kasmā? Avikkhambhitattā. Yathā kiṁ? Yathā khīrarukkhaṁ kuṭhāriyā āhaneyyuṁ, imasmiṁ nāma ṭhāne khīraṁ na nikkhameyyāti na vattabbaṁ, evaṁ. Idaṁ avikkhambhituppannaṁ nāma. Maggena asamugghātitakilesā pana bhavagge nibbattassāpi uppajjantīti purimanayeneva vitthāretabbaṁ. Idaṁ asamugghātituppannaṁ nāma.",
  "atk-s0401a17:14": "Imesu uppannesu vattamānuppannaṁ, bhutvāvigatuppannaṁ, okāsakatuppannaṁ, samudācāruppannanti catubbidhaṁ uppannaṁ na maggavajjhaṁ, bhūmiladdhuppannaṁ, ārammaṇādhiggahituppannaṁ, avikkhambhituppannaṁ, asamugghātituppannanti catubbidhaṁ maggavajjhaṁ. Maggo hi uppajjamāno ete kilese pajahati. So ye kilese pajahati, te atītā vā anāgatā vā paccuppannā vāti na vattabbā. Vuttampi cetaṁ –",
  "atk-s0401a17:15": "‘‘Hañci atīte kilese pajahati? Tena hi khīṇaṁyeva khepeti, niruddhaṁ nirodheti, atthaṅgataṁ atthaṅgameti, atītaṁ yaṁ natthi, taṁ pajahati. Hañci anāgate kilese pajahati? Tena hi ajātaṁ pajahati, anibbattaṁ anuppannaṁ apātubhūtaṁ pajahati, anāgataṁ yaṁ natthi, taṁ pajahati. Hañci paccuppanne kilese pajahati? Tena hi ratto rāgaṁ pajahati, duṭṭho dosaṁ, mūḷho mohaṁ, vinibaddho mānaṁ, parāmaṭṭho diṭṭhiṁ, aniṭṭhaṅgato vicikicchaṁ, thāmagato anusayaṁ pajahati, kaṇhasukkā dhammā yuganaddhā vattanti, saṁkilesiyā maggabhāvanā hotīti…pe… tena hi natthi maggabhāvanā, natthi phalasacchikiriyā, natthi kilesappahānaṁ, natthi dhammābhisamayoti. Atthi maggabhāvanā…pe… atthi dhammābhisamayoti. Yathā kathaṁ viya? Seyyathāpi taruṇo rukkho…pe… apātubhūtāyeva na pātubhavantī’’ti (paṭi. ma. 3.21).",
  "atk-s0401a17:16": "Iti pāḷiyaṁ ajātaphalarukkho āgato, jātaphalarukkho pana dīpetabbo. Yathā hi saphalo taruṇambarukkho, tassa phalāni manussā paribhuñjeyyuṁ, sesāni pātetvā pacchiyo pūreyyuṁ, athañño puriso taṁ pharasunā chindeyya. Tenassa neva atītāni phalāni nāsitāni honti, na anāgatapaccuppannāni ca nāsitāni. Atītāni hi manussehi paribhuttāni, anāgatāni anibbattāni, na sakkā nāsetuṁ. Yasmiṁ pana samaye so chinno, tadā phalāniyeva natthīti paccuppannānipi anāsitāni. Sace pana rukkho acchinno assa, athassa pathavīrasañca āporasañca āgamma yāni phalāni nibbatteyyuṁ, tāni nāsitāni honti. Tāni hi ajātāneva na jāyanti, anibbattāneva na nibbattanti, apātubhūtāneva na pātubhavanti. Evameva maggo nāpi atītādibhede kilese pajahati, nāpi na pajahati. Yesañhi kilesānaṁ maggena khandhesu apariññātesu uppatti siyā, maggena uppajjitvā khandhānaṁ pariññātattā te kilesā ajātāva na jāyanti, anibbattāva na nibbattanti, apātubhūtāva na pātubhavanti. Taruṇaputtāya itthiyā puna avijāyanatthaṁ byādhitānaṁ rogavūpasamanatthaṁ pītabhesajjehi vāpi ayamattho vibhāvetabbo. Evaṁ maggo ye kilese pajahati, te atītā vā anāgatā vā paccuppannā vāti na vattabbā. Na ca maggo kilese na pajahati. Ye pana maggo kilese pajahati, te sandhāya ‘‘uppannānaṁ pāpakāna’’ntiādi vuttaṁ.",
  "atk-s0401a17:17": "Na kevalañca maggo kileseyeva pajahati, kilesānaṁ pana appahīnattā ye uppajjeyyuṁ upādinnakkhandhā, tepi pajahatiyeva. Vuttampi cetaṁ – ‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca, etthete nirujjhantī’’ti (cūḷava. ajitamāṇavapucchāniddeso 6) vitthāro. Iti maggo upādinnato anupādinnato ca vuṭṭhāti. Bhavavasena pana sotāpattimaggo apāyabhavato vuṭṭhāti, sakadāgāmimaggo sugatibhavekadesato, anāgāmimaggo sugatikāmabhavato, arahattamaggo rūpārūpabhavato vuṭṭhāti. Sabbabhavehi vuṭṭhātiyevātipi vadanti.",
  "atk-s0401a17:18": "Atha maggakkhaṇe kathaṁ anuppannānaṁ uppādāya bhāvanā hoti, kathaṁ vā uppannānaṁ ṭhitiyāti? Maggappavattiyā eva. Maggo hi pavattamāno pubbe anuppannapubbattā anuppanno nāma vuccati. Anāgatapubbañhi ṭhānaṁ gantvā ananubhūtapubbaṁ vā ārammaṇaṁ anubhavitvā vattāro bhavanti; ‘‘anāgataṭṭhānaṁ āgatamha, ananubhūtaṁ ārammaṇaṁ anubhavāmā’’ti. Yā cassa pavatti, ayameva ṭhiti nāmāti ‘‘ṭhitiyā bhāvetī’’ti vattuṁ vaṭṭati. Evametassa bhikkhuno idaṁ lokuttaramaggakkhaṇe vīriyaṁ ‘‘anuppannānaṁ pāpakānaṁ akusalānaṁ dhammānaṁ anuppādāyā’’tiādīni cattāri nāmāni labhati. Ayaṁ lokuttaramaggakkhaṇe sammappadhānakathā. Imasmiṁ pana sutte lokiyalokuttaramissakāneva sammappadhānāni kathitāni.",
  "atk-s0401a17:19": "398-401. Iddhipādesu chandaṁ nissāya pavatto samādhi chandasamādhi, padhānabhūtā saṅkhārā padhānasaṅkhārā. Samannāgatanti tehi dhammehi upetaṁ. Iddhiyā pādaṁ, iddhibhūtaṁ vā pādanti iddhipādaṁ. Sesesupi eseva nayo. Ayamettha saṅkhepo, vitthāro pana iddhipādavibhaṅge (vibha. 431 ādayo) āgato eva. Visuddhimagge (visuddhi. 2.382) panassa attho dīpito. Tatrāyaṁ bhikkhu yadā chandādīsu ekaṁ dhuraṁ nissāya vipassanaṁ vaḍḍhetvā arahattaṁ pāpuṇāti , tadāssa paṭhamiddhipādo pubbabhāge lokiyo, aparabhāge lokuttaro. Evaṁ sesāpīti. Imasmimpi sutte lokiyalokuttarāva iddhipādā kathitā.",
  "atk-s0401a17:20": "402-406.Saddhindriyaṁ bhāvetītiādīsu saddhāva attano saddhādhure indaṭṭhaṁ karotīti saddhindriyaṁ. Vīriyindriyādīsupi eseva nayo. Bhāvetīti ettha pana ādikammiko yogāvacaro tīhi kāraṇehi saddhindriyaṁ visodhento saddhindriyaṁ bhāveti nāma. Vīriyindriyādīsupi eseva nayo. Vuttañhetaṁ –",
  "atk-s0401a17:21": "‘‘Assaddhe puggale parivajjayato, saddhe puggale sevato bhajato payirupāsato, pasādanīye suttante paccavekkhato imehi tīhākārehi saddhindriyaṁ visujjhati.",
  "atk-s0401a17:22": "‘‘Kusīte puggale parivajjayato, āraddhavīriye puggale sevato bhajato payirupāsato, sammappadhāne paccavekkhato imehi tīhākārehi vīriyindriyaṁ visujjhati.",
  "atk-s0401a17:23": "‘‘Muṭṭhassatī puggale parivajjayato, upaṭṭhitassatī puggale sevato bhajato payirupāsato, satipaṭṭhāne paccavekkhato imehi tīhākārehi satindriyaṁ visujjhati.",
  "atk-s0401a17:24": "‘‘Asamāhite puggale parivajjayato, samāhite puggale sevato bhajato payirupāsato, jhānavimokkhe paccavekkhato imehi tīhākārehi samādhindriyaṁ visujjhati.",
  "atk-s0401a17:25": "‘‘Duppaññe puggale parivajjayato, paññavante puggale sevato bhajato payirupāsato, gambhīrañāṇacariyaṁ paccavekkhato imehi tīhākārehi paññindriyaṁ visujjhatī’’ti (paṭi. ma. 1.184-185).",
  "atk-s0401a17:26": "Ettha ca gambhīrañāṇacariyaṁ paccavekkhatoti saṇhasukhumaṁ khandhantaraṁ, āyatanantaraṁ, dhātantaraṁ, indriyabalabojjhaṅgantaraṁ, maggantaraṁ, phalantarañca paccavekkhantassāti attho. Imesañhi tiṇṇaṁ tiṇṇaṁ kāraṇānaṁ vasena akatābhiniveso ādikammiko yogāvacaro saddhādhurādīsu abhinivesaṁ paṭṭhapetvā bhāvento avasāne vivaṭṭetvā arahattaṁ gaṇhati. So yāva arahattamaggā imāni indriyāni bhāveti nāma, arahattaphale patte bhāvitindriyo nāma hotīti. Evaṁ imānipi pañcindriyāni lokiyalokuttarāneva kathitānīti.",
  "atk-s0401a17:27": "Saddhābalādīsu saddhāyeva akampiyaṭṭhena balanti saddhābalaṁ. Vīriyabalādīsupi eseva nayo. Ettha hi saddhā assaddhiye na kampati, vīriyaṁ kosajjena na kampati, sati muṭṭhassaccena na kampati, samādhi uddhacce na kampati, paññā avijjāya na kampatīti sabbānipi akampiyaṭṭhena balānīti vuccanti. Bhāvanānayo panettha indriyabhāvanāyaṁ vuttanayeneva veditabboti. Imāni lokiyalokuttarāneva kathitānīti.",
  "atk-s0401a17:28": "418.Satisambojjhaṅgaṁ bhāvetīti ettha ayaṁ ādikammikānaṁ kulaputtānaṁ vasena saddhiṁ atthavaṇṇanāya bhāvanānayo. Tattha satisambojjhaṅgantiādinā nayena vuttānaṁ sattannaṁ ādipadānaṁ tāva ayamatthavaṇṇanā – satisambojjhaṅge tāva saraṇaṭṭhena sati, sā panesā upaṭṭhānalakkhaṇā, apilāpanalakkhaṇā vā. Vuttampi cetaṁ – ‘‘yathā, mahārāja , rañño bhaṇḍāgāriko rañño sāpateyyaṁ apilāpeti ‘ettakaṁ, mahārāja, hiraññaṁ, ettakaṁ suvaṇṇaṁ, ettakaṁ sāpateyya’nti. Evameva kho, mahārāja, sati uppajjamānā kusalākusalasāvajjānavajjahīnappaṇītakaṇhasukkasappaṭibhāge dhamme apilāpeti ime cattāro satipaṭṭhānā’’ti (mi. pa. 2.1.13) vitthāro. Apilāpanarasā, kiccavaseneva hissā etaṁ lakkhaṇaṁ therena vuttaṁ. Asammosarasā vā, gocarābhimukhībhāvapaccupaṭṭhānā. Sati eva sambojjhaṅgoti satisambojjhaṅgo.",
  "atk-s0401a17:29": "Tattha bodhiyā, bodhissa vā aṅgoti bojjhaṅgo. Kiṁ vuttaṁ hoti? Yā hi ayaṁ dhammasāmaggīyāya lokiyalokuttaramaggakkhaṇe uppajjamānāya līnuddhaccapatiṭṭhānāyūhanakāmasukhaattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā bodhīti vuccati, bujjhatīti kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti vuttaṁ hoti. Yathāha – ‘‘satta bojjhaṅge bhāvetvā anuttaraṁ sammāsambodhiṁ abhisambuddho’’ti (saṁ. ni. 5.378; dī. ni. 3.143). Tassā dhammasāmaggisaṅkhātāya bodhiyā aṅgotipi bojjhaṅgo jhānaṅgamaggaṅgādayo viya . Yopesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati, tassa aṅgotipi bojjhaṅgo senaṅgarathaṅgādayo viya. Tenāhu aṭṭhakathācariyā – ‘‘bujjhanakassa puggalassa aṅgāti vā bojjhaṅgā’’ti.",
  "atk-s0401a17:30": "Apica ‘‘bojjhaṅgāti kenaṭṭhena bojjhaṅgā? Bodhāya saṁvattantīti bojjhaṅgā, bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā’’ti iminā paṭisambhidānayenāpi (paṭi. ma. 2.17) bojjhaṅgattho veditabbo. Pasattho sundaro ca bojjhaṅgo sambojjhaṅgo, sati eva sambojjhaṅgo satisambojjhaṅgo, taṁ satisambojjhaṅgaṁ.",
  "atk-s0401a17:31": "Dhammavicayasambojjhaṅgantiādīsupi catusaccadhamme vicinatīti dhammavicayo. So pavicayalakkhaṇo, obhāsanaraso, asammohapaccupaṭṭhāno. Vīrabhāvato, vidhinā īrayitabbato ca vīriyaṁ. Taṁ paggahalakkhaṇaṁ, upathambhanarasaṁ , anosīdanapaccupaṭṭhānaṁ. Pīṇayatīti pīti. Sā pharaṇalakkhaṇā, tuṭṭhilakkhaṇā vā, kāyacittānaṁ pīṇanarasā, nesaṁyeva odagyapaccupaṭṭhānā. Kāyacittadarathappassambhanato passaddhi. Sā upasamalakkhaṇā, kāyacittadarathamaddanarasā, kāyacittānaṁ aparipphandasītibhāvapaccupaṭṭhānā. Samādhānato samādhi. So avikkhepalakkhaṇo, avisāralakkhaṇo vā, cittacetasikānaṁ sampiṇḍanaraso, cittaṭṭhitipaccupaṭṭhāno. Ajjhupekkhanato upekkhā. Sā paṭisaṅkhānalakkhaṇā, samavāhitalakkhaṇā vā, ūnādhikanivāraṇarasā, pakkhapātupacchedanarasā vā, majjhattabhāvapaccupaṭṭhānā. Sesaṁ vuttanayameva. Bhāvetīti brūheti vaḍḍheti, uppādetīti attho.",
  "atk-s0401a17:32": "Tattha cattāro dhammā satisambojjhaṅgassa uppādāya saṁvattantīti veditabbā satisampajaññaṁ muṭṭhassatipuggalaparivajjanatā upaṭṭhitassatipuggalasevanatā tadadhimuttatāti. Abhikkantādīsu hi sattasu ṭhānesu satisampajaññena, bhattanikkhittakākasadise muṭṭhassatipuggale parivajjanena, tissadattattheraabhayattherādisadise upaṭṭhitassatipuggale sevanena, ṭhānanisajjādīsu satisamuṭṭhāpanatthaṁ ninnapoṇapabbhāracittatāya ca satisambojjhaṅgo uppajjati. Tasmā ādikammiko kulaputto imehi catūhi kāraṇehi satisambojjhaṅgaṁ samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva arahattamaggā satisambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:33": "Satta dhammā dhammavicayasambojjhaṅgassa uppādāya saṁvattanti paripucchakatā, vatthuvisadakiriyā, indriyasamattapaṭipādanā, duppaññapuggalaparivajjanā, paññavantapuggalasevanā, gambhīrañāṇacariyapaccavekkhaṇā, tadadhimuttatāti. Tattha paripucchakatāti khandhadhātuāyatanaindriyabalabojjhaṅgamaggaṅgajhānasamathavipassanānaṁ atthasannissitaparipucchābahulatā.",
  "atk-s0401a17:34": "Vatthuvisadakiriyāti ajjhattikabāhirānaṁ vatthūnaṁ visadabhāvakaraṇaṁ. Yadā hissa kesanakhalomā dīghā honti, sarīraṁ vā uppannadosañceva sedamalamakkhitañca , tadā ajjhattikaṁ vatthu avisadaṁ hoti aparisuddhaṁ. Yadā pana cīvaraṁ jiṇṇaṁ kiliṭṭhaṁ duggandhaṁ vā hoti, senāsanaṁ vā uklāpaṁ, tadā bāhiraṁ vatthu avisadaṁ hoti aparisuddhaṁ. Tasmā kesādicchedanena uddhaṁvirecanaadhovirecanādīhi sarīrasallahukabhāvakaraṇena ucchādananahāpanena ca ajjhattikavatthu visadaṁ kātabbaṁ. Sūcikammadhovanarajanaparibhaṇḍakaraṇādīhi bāhiravatthu visadaṁ kātabbaṁ. Etasmiñhi ajjhattikabāhire vatthumhi avisade uppannesu cittacetasikesu ñāṇampi avisadaṁ hoti aparisuddhaṁ aparisuddhāni dīpakapallavaṭṭitelādīni nissāya uppannadīpasikhāya obhāso viya. Visade pana ajjhattikabāhire vatthumhi uppannesu cittacetasikesu ñāṇampi visadaṁ hoti parisuddhāni dīpakapallavaṭṭitelādīni nissāya uppannadīpasikhāya obhāso viya. Tena vuttaṁ – ‘‘vatthuvisadakiriyā dhammavicayasambojjhaṅgassa uppādāya saṁvattatī’’ti.",
  "atk-s0401a17:35": "Indriyasamattapaṭipādanā nāma saddhādīnaṁ indriyānaṁ samabhāvakaraṇaṁ. Sace hissa saddhindriyaṁ balavaṁ hoti, itarāni mandāni, tato vīriyindriyaṁ paggahakiccaṁ, satindriyaṁ upaṭṭhānakiccaṁ, samādhindriyaṁ avikkhepakiccaṁ, paññindriyaṁ dassanakiccaṁ kātuṁ na sakkoti. Tasmā taṁ dhammasabhāvapaccavekkhaṇena vā, yathā vā manasikaroto balavaṁ jātaṁ, tathā amanasikārena hāpetabbaṁ. Vakkalittheravatthu cettha nidassanaṁ. Sace pana vīriyindriyaṁ balavaṁ hoti, atha neva saddhindriyaṁ adhimokkhakiccaṁ kātuṁ sakkoti, na itarāni itarakiccabhedaṁ. Tasmā taṁ passaddhādibhāvanāya hāpetabbaṁ. Tatrāpi soṇattherassa vatthu dassetabbaṁ. Evaṁ sesesupi ekassa balavabhāve sati itaresaṁ attano kiccesu asamatthatā veditabbā.",
  "atk-s0401a17:36": "Visesato panettha saddhāpaññānaṁ samādhivīriyānañca samataṁ pasaṁsanti. Balavasaddho hi mandapañño mudhappasanno hoti, avatthumhi pasīdati. Balavapañño mandasaddho kerāṭikapakkhaṁ bhajati , bhesajjasamuṭṭhito viya rogo atekiccho hoti. Cittuppādamatteneva kusalaṁ hotīti atidhāvitvā dānādīni akaronto niraye uppajjati. Ubhinnaṁ samatāya vatthusmiṁyeva pasīdati. Balavasamādhiṁ pana mandavīriyaṁ samādhissa kosajjapakkhattā kosajjaṁ abhibhavati. Balavavīriyaṁ mandasamādhiṁ vīriyassa uddhaccapakkhattā uddhaccaṁ abhibhavati. Samādhi pana vīriyena saṁyojito kosajje patituṁ na labhati, vīriyaṁ samādhinā saṁyojitaṁ uddhacce patituṁ na labhati. Tasmā taṁ ubhayaṁ samaṁ kattabbaṁ. Ubhayasamatāya hi appanā hoti.",
  "atk-s0401a17:37": "Apica samādhikammikassa balavatīpi saddhā vaṭṭati. Evañhi saddahanto okappento appanaṁ pāpuṇissati. Samādhipaññāsu pana samādhikammikassa ekaggatā balavatī vaṭṭati. Evañhi so appanaṁ pāpuṇāti. Vipassanākammikassa paññā balavatī vaṭṭati. Evañhi so lakkhaṇapaṭivedhaṁ pāpuṇāti. Ubhinnaṁ pana samatāyapi appanā hotiyeva. Sati pana sabbattha balavatī vaṭṭati. Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato kosajjapakkhikena ca samādhinā kosajjapātato rakkhati. Tasmā sā loṇadhūpanaṁ viya sabbabyañjanesu, sabbakammiko amacco viya ca sabbarājakiccesu, sabbattha icchitabbā. Tenāha – ‘‘sati ca pana sabbatthikā vuttā (saṁ. ni. 5.234) bhagavatā. Kiṁ kāraṇā? Cittañhi satipaṭisaraṇaṁ, ārakkhapaccupaṭṭhānā ca sati, na vinā satiyā cittassa paggahaniggaho hotī’’ti.",
  "atk-s0401a17:38": "Duppaññapuggalaparivajjanā nāma khandhādibhedesu anogāḷhapaññānaṁ dummedhapuggalānaṁ ārakā parivajjanaṁ. Paññavantapuggalasevanā nāma samapaññāsalakkhaṇapariggāhikāya udayabbayapaññāya samannāgatapuggalasevanā. Gambhīrañāṇacariyapaccavekkhaṇā nāma gambhīresu khandhādīsu pavattāya gambhīrapaññāya pabhedapaccavekkhaṇā. Tadadhimuttatā nāma ṭhānanisajjādīsu dhammavicayasambojjhaṅgasamuṭṭhāpanatthaṁ ninnapoṇapabbhāracittatā. Tasmā ādikammiko kulaputto imehi sattahi kāraṇehi dhammavicayasambojjhaṅgaṁ samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva arahattamaggā dhammavicayasambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:39": "Ekādasa dhammā vīriyasambojjhaṅgassa uppādāya saṁvattanti – apāyabhayapaccavekkhaṇatā, ānisaṁsadassāvitā , gamanavīthipaccavekkhaṇatā, piṇḍapātāpacāyanatā, dāyajjamahattapaccavekkhaṇatā, satthumahattapaccavekkhaṇatā, jātimahattapaccavekkhaṇatā , sabrahmacārimahattapaccavekkhaṇatā, kusītapuggalaparivajjanatā, āraddhavīriyapuggalasevanatā, tadadhimuttatāti.",
  "atk-s0401a17:40": "Tattha ‘‘nirayesu pañcavidhabandhanakammakaraṇato paṭṭhāya mahādukkhaṁ anubhavanakālepi, tiracchānayoniyaṁ jālakkhipakuminādīhi gahitakālepi, pājanakaṇṭakādippahāratunnassa pana sakaṭavahanādikālepi, pettivisaye anekānipi vassasahassāni ekaṁ buddhantarampi khuppipāsāhi āturībhūtakālepi, kālakañjikaasuresu saṭṭhihatthaasītihatthappamāṇena aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṁ uppādetuṁ. Ayameva te bhikkhu kālo’’ti evaṁ apāyabhayaṁ paccavekkhantassāpi vīriyasambojjhaṅgo uppajjati.",
  "atk-s0401a17:41": "‘‘Na sakkā kusītena nava lokuttaradhammā laddhuṁ, āraddhavīriyeneva sakkā, ayamānisaṁso vīriyassā’’ti evaṁ ānisaṁsadassāvinopi uppajjati. ‘‘Sabbabuddhapaccekabuddhamahāsāvakehi gatamaggova gantabbo, so ca na sakkā kusītena gantu’’nti evaṁ gamanavīthiṁ paccavekkhantassāpi uppajjati.",
  "atk-s0401a17:42": "‘‘Ye taṁ piṇḍapātādīhi upaṭṭhahanti, ime te manussā neva ñātakā, na dāsakammakarā, nāpi taṁ nissāya jīvissāmāti te paṇītāni piṇḍapātādīni denti. Atha kho attano kārānaṁ mahapphalataṁ paccāsīsamānā denti. Satthārāpi ‘ayaṁ ime paccaye paribhuñjitvā kāyadaḷhībahulo sukhaṁ viharissatī’ti na evaṁ sampassatā tuyhaṁ paccayā anuññātā, atha kho ‘ayaṁ ime paribhuñjamāno samaṇadhammaṁ katvā vaṭṭadukkhato muccissatī’ti te paccayā anuññātā. So dāni tvaṁ kusīto viharanto na taṁ piṇḍapātaṁ apacāyissasi. Āraddhavīriyasseva hi piṇḍāpacāyanaṁ nāma hotī’’ti evaṁ piṇḍapātāpacāyanaṁ paccavekkhantassāpi uppajjati mahāmittattherassa viya piṇḍapātiyatissattherassa viya ca.",
  "atk-s0401a17:43": "Mahāmittatthero kira kassakaleṇe nāma paṭivasati. Tassa ca gocaragāme ekā mahāupāsikā theraṁ puttaṁ katvā paṭijaggati. Sā ekadivasaṁ araññaṁ gacchantī dhītaraṁ āha – ‘‘amma , asukasmiṁ ṭhāne purāṇataṇḍulā, asukasmiṁ khīraṁ, asukasmiṁ sappi, asukasmiṁ phāṇitaṁ, tava bhātikassa ayyamittassa āgatakāle bhattaṁ pacitvā khīrasappiphāṇitehi saddhiṁ dehi, datvā tvañca bhuñjeyyāsi. Ahaṁ pana hiyyo pakkaṁ pārivāsikabhattaṁ kañjiyena bhuttamhī’’ti. Divā kiṁ bhuñjissasi, ammāti? Sākapaṇṇaṁ pakkhipitvā kaṇataṇḍulehi ambilayāguṁ pacitvā ṭhapehi, ammāti.",
  "atk-s0401a17:44": "Thero cīvaraṁ pārupitvā pattaṁ nīharantova taṁ saddaṁ sutvā attānaṁ ovadi – ‘‘mahāupāsikā kira kañjiyena pārivāsikabhattaṁ bhuñji, divāpi kaṇapaṇṇambilayāguṁ bhuñjissati, tuyhaṁ atthāya pana purāṇataṇḍulādīni ācikkhati. Taṁ nissāya kho panesā neva khettaṁ na vatthuṁ na bhattaṁ na vatthaṁ paccāsīsati, tisso pana sampattiyo patthayamānā deti. Tvaṁ etissā tā sampattiyo dātuṁ sakkhissasi, na sakkhissasīti, ayaṁ kho pana piṇḍapāto tayā sarāgena sadosena samohena na sakkā gaṇhitu’’nti pattaṁ thavikāya pakkhipitvā gaṇṭhikaṁ muñcitvā nivattitvā kassakaleṇameva gantvā pattaṁ heṭṭhāmañce, cīvarañca cīvaravaṁse ṭhapetvā, ‘‘arahattaṁ apāpuṇitvā na nikkhamissāmī’’ti vīriyaṁ adhiṭṭhahitvā nisīdi. Dīgharattaṁ appamatto hutvā nivutthabhikkhu vipassanaṁ vaḍḍhetvā purebhattameva arahattaṁ patvā vikasamānamiva padumaṁ mahākhīṇāsavo sitaṁ karontova nikkhami. Leṇadvāre rukkhamhi adhivatthā devatā –",
  "atk-s0401a17:45": "‘‘Namo te purisājañña, namo te purisuttama;",
  "atk-s0401a17:46": "Yassa te āsavā khīṇā, dakkhiṇeyyosi mārisā’’ti. –",
  "atk-s0401a17:47": "Udānaṁ udānetvā, ‘‘bhante, piṇḍāya paviṭṭhānaṁ tumhādisānaṁ arahantānaṁ bhikkhaṁ datvā mahallakitthiyo dukkhā muccissantī’’ti āha. Thero uṭṭhahitvā dvāraṁ vivaritvā kālaṁ olokento ‘‘pātoyevā’’ti ñatvā pattacīvaraṁ ādāya gāmaṁ pāvisi.",
  "atk-s0401a17:48": "Dārikāpi bhattaṁ sampādetvā ‘‘idāni me bhātā āgamissati, idāni me bhātā āgamissatī’’ti dvāraṁ olokayamānā nisīdi. Sā there gharadvāraṁ sampatte pattaṁ gahetvā sappiphāṇitayojitassa khīrapiṇḍapātassa pūretvā hatthe ṭhapesi. Thero ‘‘sukhaṁ hotū’’ti anumodanaṁ katvā pakkāmi. Sāpi taṁ olokayamānāva aṭṭhāsi. Therassa hi tadā ativiya parisuddho chavivaṇṇo ahosi, vippasannāni indriyāni, mukhaṁ bandhanā pavuttatālapakkaṁ viya ativiya virocittha.",
  "atk-s0401a17:49": "Mahāupāsikā araññato āgantvā ‘‘kiṁ, amma, bhātiko te āgato’’ti pucchi. Sā sabbaṁ taṁ pavattiṁ ārocesi. Upāsikā ‘‘ajja me puttassa pabbajitakiccaṁ matthakaṁ patta’’nti ñatvā ‘‘abhiramati te, amma, bhātā buddhasāsane, na ukkaṇṭhatī’’ti āha.",
  "atk-s0401a17:50": "Piṇḍapātikatissattheravatthu pana evaṁ veditabbaṁ – mahāgāme kira eko daliddapuriso dāruvikkayena jīvikaṁ kappeti. So teneva kāraṇena nāmaṁ labhitvā dārubhaṇḍakamahātisso nāma jāto. So ekadivasaṁ attano bhariyaṁ āha – ‘‘kiṁ amhākaṁ jīvitaṁ nāma, satthārā daḷiddadānassa mahapphalabhāvo kathito, mayañca nibaddhaṁ dātuṁ na sakkoma, pakkhikabhattamattaṁ datvā puna uppannaṁ salākabhattampi dassāmā’’ti. Sā ‘‘sādhu sāmī’’ti sampaṭicchitvā punadivase yathālābhena pakkhikabhattaṁ adāsi. Bhikkhusaṅghassa ca paccayehi nipparissayakālo hoti, daharasāmaṇerā paṇītabhojanāni bhuñjitvā ‘‘ayaṁ lūkhāhāro’’ti tesaṁ pakkhikabhattaṁ gahitamattakameva katvā tesaṁ passantānaṁyeva chaḍḍetvā gacchanti.",
  "atk-s0401a17:51": "Sā itthī taṁ disvā sāmikassa kathesi, ‘‘mayā dinnaṁ chaḍḍentī’’ti na pana vippaṭisārinī ahosi. Tassā sāmiko āha – ‘‘mayaṁ duggatabhāvena ayyānaṁ sukhena paribhuñjāpetuṁ nāsakkhimha. Kiṁ nu kho katvā ayyānaṁ manaṁ gahetuṁ sakkhissāmā’’ti? Athassa bhariyā āha – ‘‘kiṁ vadesi, sāmi, saputtakā duggatā nāma natthīti ayaṁ te dhītā, imaṁ ekasmiṁ kule ṭhapetvā dvādasa kahāpaṇe gaṇhitvā ekaṁ khīradhenuṁ āhara, ayyānaṁ khīrasalākabhattaṁ dassāma, evaṁ tesaṁ cittaṁ gaṇhituṁ sakkhissāmā’’ti. So sādhūti sampaṭicchitvā tathā akāsi. Tesaṁ puññena sā dhenu sāyaṁ tīṇi māṇikāni, pāto tīṇi māṇikāni khīraṁ deti. Sāyaṁ laddhaṁ dadhiṁ katvā punadivase tato gahitanavanītena sappiṁ katvā sasappiparisekaṁ khīrasalākabhattaṁ denti. Tato paṭṭhāya tassa gehe salākabhattaṁ puññavantāva labhanti.",
  "atk-s0401a17:52": "So ekadivasaṁ bhariyaṁ āha – ‘‘mayaṁ dhītu atthitāya lajjitabbato ca muttā, gehe ca no bhattaṁ ayyānaṁ paribhogārahaṁ jātaṁ. Tvaṁ yāva ahaṁ āgacchāmi, tāva imasmiṁ kalyāṇavatte mā pamajji. Ahaṁ kiñcideva katvā dhītaraṁ mocessāmī’’ti. So ekaṁ padesaṁ gantvā ucchuyantakammaṁ katvā chahi māsehi dvādasa kahāpaṇe labhitvā ‘‘alaṁ ettakaṁ mama dhītu mocanatthāyā’’ti te kahāpaṇe dussante bandhitvā ‘‘gehaṁ gamissāmī’’ti maggaṁ paṭipajji.",
  "atk-s0401a17:53": "Tasmiṁ samaye ambariyamahāvihāravāsī piṇḍapātiyatissatthero ‘‘tissamahāvihāraṁ gantvā cetiyaṁ vandissāmī’’ti attano vasanaṭṭhānato mahāgāmaṁ gacchanto tameva maggaṁ paṭipajji. So upāsako theraṁ dūratova disvā ‘‘ekakova agantvā iminā ayyena saddhiṁ ekaṁ dhammakathaṁ suṇanto gamissāmi. Sīlavanto hi sabbakālaṁ dullabhā’’ti vegena theraṁ sampāpuṇitvā abhivādetvā saddhiṁ gacchanto velāya upakaṭṭhāya cintesi – ‘‘mayhaṁ hatthe puṭakabhattaṁ natthi, ayyassa ca bhikkhākālo sampatto, ayañca me paribbayo hatthe atthi, ekaṁ gāmadvāraṁ pattakāle ayyassa piṇḍapātaṁ dassāmī’’ti.",
  "atk-s0401a17:54": "Tassevaṁ citte uppannamatteyeva eko puṭakabhattaṁ gahetvā taṁ ṭhānaṁ sampatto. Upāsako taṁ disvā, ‘‘bhante, thokaṁ āgamethā’’ti vatvā taṁ upasaṅkamitvā āha – ‘‘kahāpaṇaṁ te, bho purisa, dammi, taṁ me puṭakabhattaṁ dehī’’ti. So cintesi – ‘‘imaṁ bhattaṁ imasmiṁ kāle māsakampi na agghati, ayañca mayhaṁ ekavāreneva kahāpaṇaṁ deti, bhavissatettha kāraṇa’’nti cintetvā ‘‘nāhaṁ kahāpaṇena demī’’ti āha. Evaṁ sante dve gaṇha, tīṇi gaṇhāti iminā niyāmena sabbepi te kahāpaṇe dātukāmo jāto. Itaro ‘‘aññepissa atthī’’ti saññāya ‘‘na demi’’cceva āha. Atha naṁ so āha – ‘‘sace me, bho, aññepi assu, tepi dadeyyaṁ. Na kho panāhaṁ attano atthāya gaṇhāmi, etasmiṁ me rukkhamūle eko ayyo nisīdāpito, tuyhampi kusalaṁ bhavissati, dehi me bhatta’’nti. Tena hi, bho, gaṇha, āhara te kahāpaṇeti kahāpaṇe gahetvā puṭakabhattaṁ adāsi. Upāsako bhattaṁ gahetvā hatthe dhovitvā theraṁ upasaṅkamitvā ‘‘pattaṁ nīharatha, bhante’’ti āha. Thero pattaṁ nīharitvā upaḍḍhabhatte dinne pattaṁ pidahi. Upāsako āha – ‘‘ayaṁ, bhante, ekasseva paṭiviso, na sakkā mayā ito bhuñjituṁ. Tumhākaṁyeva me atthāya imaṁ pariyesitvā laddhaṁ, gaṇhatha naṁ maṁ anukampaṁ upādāyā’’ti. Thero ‘‘atthi ettha kāraṇa’’nti gahetvā sabbaṁ paribhuñji. Upāsako dhamakaraṇena pānīyaṁ parissāvetvā adāsi. Tato niṭṭhitabhattakicce there ubhopi maggaṁ paṭipajjiṁsu.",
  "atk-s0401a17:55": "Thero upāsakaṁ pucchi – ‘‘kena kāraṇena tvaṁ na bhuñjasī’’ti. So attano gamanāgamanavidhānaṁ sabbaṁ kathesi. Thero taṁ sutvā saṁvegappatto cintesi – ‘‘dukkaraṁ upāsakena kataṁ, mayā pana evarūpaṁ piṇḍapātaṁ paribhuñjitvā etassa kataññunā bhavitabbaṁ. Sappāyasenāsanaṁ labhitvā tattheva chavimaṁsalohitesu sukkhantesupi nisinnapallaṅkeneva arahattaṁ appatvā na uṭṭhahissāmī’’ti. So tissamahāvihāraṁ gantvā āgantukavattaṁ katvā attano pattasenāsanaṁ pavisitvā paccattharaṇaṁ attharitvā tattha nisinno attano mūlakammaṭṭhānameva gaṇhi. So tāya rattiyā obhāsamattampi nibbattetuṁ nāsakkhi. Punadivasato paṭṭhāya bhikkhācārapalibodhaṁ chinditvā tadeva kammaṭṭhānaṁ anulomapaṭilomaṁ vipassi. Etenupāyena vipassanto sattame aruṇe saha paṭisambhidāhi arahattaṁ patvā cintesi – ‘‘ativiya me kilantaṁ sarīraṁ, kiṁ nu kho me jīvitaṁ ciraṁ pavattissati, na pavattissatī’’ti. Athassa appavattanabhāvaṁ disvā senāsanaṁ paṭisāmetvā pattacīvaramādāya vihāramajjhaṁ gantvā bheriṁ paharāpetvā bhikkhusaṅghaṁ sannipātesi.",
  "atk-s0401a17:56": "Saṅghatthero ‘‘kena bhikkhunāsaṅgho sannipātito’’ti pucchi. Mayā, bhanteti. Kimatthaṁ sappurisāti. Bhante, aññaṁ kammaṁ natthi, yesaṁ pana magge vā phale vā kaṅkhā atthi, te maṁ pucchantūti. Sappurisa tādisā nāma bhikkhū asantaṁ guṇaṁ na kathenti, amhākaṁ ettha kaṅkhā natthi. Kiṁ pana te saṁvegakāraṇaṁ ahosi, kiṁ paccayaṁ katvā arahattaṁ nibbattanti. Bhante, imasmiṁ mahāgāme valliyavīthiyaṁ dārubhaṇḍakamahātisso nāma upāsako attano dhītaraṁ bahi ṭhapetvā dvādasa kahāpaṇe gaṇhitvā tehi ekaṁ khīradhenuṁ gahetvā saṅghassa khīrabhattasalākaṁ paṭṭhapesi, so ‘‘dhītaraṁ mocessāmī’’ti cha māse yantasālāya bhatiṁ katvā dvādasa kahāpaṇe labhitvā ‘‘dhītaraṁ mocessāmī’’ti attano gehaṁ gacchanto antarāmagge maṁ disvā bhikkhācāravelāya sabbepi te kahāpaṇe datvā puṭakabhattaṁ gaṇhitvā sabbaṁ mayhaṁ adāsi. Ahaṁ taṁ piṇḍapātaṁ paribhuñjitvā idhāgantvā sappāyasenāsanaṁ labhitvā ‘‘piṇḍāpacāyanakammaṁ karissāmī’’ti visesaṁ nibbattesiṁ, bhanteti. Taṁ ṭhānaṁ sampattā catassopi parisā therassa sādhukāraṁ adaṁsu. Sakabhāvena saṇṭhātuṁ samattho nāma nāhosi. Thero saṅghamajjhe nisīditvā kathento kathentova ‘‘mayhaṁ kūṭāgāraṁ dārubhaṇḍakamahātissassa hatthena phuṭṭhakāleyeva calatū’’ti adhiṭṭhāya anupādisesāya nibbānadhātuyā parinibbāyi.",
  "atk-s0401a17:57": "Kākavaṇṇatissamahārājā ‘‘eko kira thero parinibbuto’’ti sutvā vihāraṁ gantvā sakkārasammānaṁ katvā kūṭāgāraṁ sajjetvā theraṁ tattha āropetvā ‘‘idāni citakaṭṭhānaṁ gamissāmā’’ti ukkhipanto cāletuṁ nāsakkhi. Rājā bhikkhusaṅghaṁ pucchi – ‘‘atthi, bhante, therena kiñci kathita’’nti. Bhikkhū therena kathitavidhānaṁ ācikkhiṁsu. Rājā taṁ upāsakaṁ pakkosāpetvā ‘‘tayā ito sattadivasamatthake kassaci maggapaṭipannassa bhikkhuno puṭakabhattaṁ dinna’’nti pucchi. Āma, devāti. Kena te niyāmena dinnanti? So taṁ kāraṇaṁ sabbaṁ ārocesi. Atha naṁ rājā therassa kūṭāgāraṭṭhānaṁ pesesi – ‘‘gaccha taṁ theraṁ sañjāna, so vā añño vā’’ti. So gantvā sāṇiṁ ukkhipitvā therassa mukhaṁ disvā sañjānitvā dvīhi hatthehi hadayaṁ sandhārento rañño santikaṁ gantvā, ‘‘deva, mayhaṁ ayyo’’ti āha. Athassa rājā mahāpasādhanaṁ dāpesi. Taṁ pasādhetvā āgataṁ ‘‘gaccha bhātika mahātissa mayhaṁ, ayyāti vatvā kūṭāgāraṁ ukkhipā’’ti āha. Upāsako ‘‘sādhu, devā’’ti gantvā therassa pāde vanditvā ubhohi hatthehi ukkhipitvā attano matthake akāsi. Tasmiṁyeva khaṇe kūṭāgāraṁ ākāse uppatitvā citakamatthake patiṭṭhāsi. Tasmiṁ kāle citakassa catūhipi kaṇṇehi sayameva aggijālā uṭṭhahiṁsūti.",
  "atk-s0401a17:58": "‘‘Mahantaṁ kho panetaṁ satthu dāyajjaṁ, yadidaṁ satta ariyadhanāni nāma, taṁ na sakkā kusītena gahetuṁ. Yathā hi vippaṭipannaṁ puttaṁ mātāpitaro ‘ayaṁ amhākaṁ aputto’ti paribāhiraṁ karonti, so tesaṁ accayena dāyajjaṁ na labhati, evaṁ kusītopi idaṁ ariyadhanadāyajjaṁ na labhati, āraddhavīriyova labhatī’’ti dāyajjamahattaṁ paccavekkhatopi uppajjati.",
  "atk-s0401a17:59": "‘‘Mahā kho pana te satthā. Satthuno hi te mātukucchimhi paṭisandhiṁ gahaṇakālepi, abhinikkhamanepi, abhisambodhiyampi, dhammacakkappavattanayamakapāṭihāriyadevorohanaāyusaṅkhāravossajjanesupi, parinibbānakālepi dasasahassilokadhātu kampittha. Yuttaṁ nu te evarūpassa satthuno sāsane pabbajitvā kusītena bhavitu’’nti evaṁ satthumahattaṁ paccavekkhatopi uppajjati.",
  "atk-s0401a17:60": "‘‘Jātiyāpi tvaṁ idāni na lāmakajātiko, asambhinnāya mahāsammatapaveṇiyā āgataokkākarājavaṁse jātosi, suddhodanamahārājassa ca mahāmāyādeviyā ca nattā, rāhulabhaddassa kaniṭṭho, tayā nāma evarūpena jinaputtena hutvā na yuttaṁ kusītena viharitu’’nti evaṁ jātimahattaṁ paccavekkhatopi uppajjati.",
  "atk-s0401a17:61": "‘‘Sāriputtamoggallānā ceva asīti mahāsāvakā ca vīriyeneva lokuttaradhammaṁ paṭivijjhiṁsu, tvaṁ etesaṁ sabrahmacārīnaṁ maggaṁ paṭipajjasi, na paṭipajjasī’’ti evaṁ sabrahmacārimahattaṁ paccavekkhatopi uppajjati.",
  "atk-s0401a17:62": "Kucchiṁ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi, āraddhavīriye pahitatte puggale sevantassāpi, ṭhānanisajjādīsu viriyuppādanatthaṁ ninnapoṇapabbhāracittassāpi uppajjati. Tasmā ādikammiko kulaputto imehi ekādasahi kāraṇehi vīriyasambojjhaṅgaṁ samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva arahattamaggā vīriyasambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:63": "Ekādasa dhammā pītisambojjhaṅgassa uppādāya saṁvattanti – buddhānussati, dhammasaṅghasīla cāgadevatānussati upasamānussati, lūkhapuggalaparivajjanatā, siniddhapuggalasevanatā, pasādanīyasuttantapaccavekkhaṇatā, tadadhimuttatāti.",
  "atk-s0401a17:64": "Buddhaguṇe anussarantassāpi hi yāva upacārā sakalasarīraṁ pharamāno pītisambojjhaṅgo uppajjati, dhammasaṅghaguṇe anussarantassāpi, dīgharattaṁ akhaṇḍaṁ katvā rakkhitaṁ catupārisuddhisīlaṁ paccavekkhantassāpi, gihino dasasīlaṁ pañcasīlaṁ paccavekkhantassāpi, dubbhikkhabhayādīsu paṇītabhojanaṁ sabrahmacārīnaṁ datvā ‘‘evaṁnāma adamhā’’ti cāgaṁ paccavekkhantassāpi, gihinopi evarūpe kāle sīlavantānaṁ dinnadānaṁ paccavekkhantassāpi, yehi guṇehi samannāgatā devattaṁ pattā, tathārūpānaṁ guṇānaṁ attani atthitaṁ paccavekkhantassāpi, samāpattiyā vikkhambhite kilesā saṭṭhipi sattatipi vassāni na samudācarantīti paccavekkhantassāpi, cetiyadassanabodhidassanatheradassanesu asakkaccakiriyāya saṁsūcitalūkhabhāve buddhādīsu pasādasinehābhāvena gadrabhapiṭṭhe rajasadise lūkhapuggale parivajjentassāpi, buddhādīsu pasādabahule muducitte siniddhapuggale sevantassāpi, ratanattayaguṇaparidīpake pasādanīyasuttante paccavekkhantassāpi, ṭhānanisajjādīsu pītiuppādanatthaṁ ninnapoṇapabbhāracittassāpi uppajjati. Tasmā ādikammiko kulaputto imehi ekādasahi kāraṇehi pītisambojjhaṅgaṁ samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva arahattamaggā pītisambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:65": "Satta dhammā passaddhisambojjhaṅgassa uppādāya saṁvattanti – paṇītabhojanasevanatā, utusukhasevanatā, iriyāpathasukhasevanatā, majjhattapayogatā, sāraddhakāyapuggalaparivajjanatā, passaddhakāyapuggalasevanatā, tadadhimuttatāti.",
  "atk-s0401a17:66": "Paṇītañhi siniddhaṁ sappāyabhojanaṁ bhuñjantassāpi, sītuṇhesu ca utūsu ṭhānādīsu ca iriyāpathesu sappāyautuñca iriyāpathañca sevantassāpi passaddhi uppajjati. Yo pana mahāpurisajātiko sabbautuiriyāpathakkhamo hoti, na taṁ sandhāyetaṁ vuttaṁ. Yassa sabhāgavisabhāgatā atthi, tasseva visabhāge utuiriyāpathe vajjetvā sabhāge sevantassa uppajjati. Majjhattapayogo vuccati attano ca parassa ca kammassakatapaccavekkhaṇā. Iminā majjhattapayogena uppajjati. Yo leḍḍudaṇḍādīhi paraṁ viheṭhayamāno vicarati, evarūpaṁ sāraddhakāyaṁ puggalaṁ parivajjentassāpi, saṁyatapādapāṇiṁ passaddhakāyaṁ puggalaṁ sevantassāpi, ṭhānanisajjādīsu passaddhiuppādanatthāya ninnapoṇapabbhāracittassāpi uppajjati. Tasmā ādikammiko kulaputto imehi sattahi kāraṇehi passaddhisambojjhaṅgaṁ samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva arahattamaggā passaddhisambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:67": "Ekādasa dhammā samādhisambojjhaṅgassa uppādāya saṁvattanti – vatthuvisadakiriyatā, indriyasamattapaṭipādanatā, nimittakusalatā, samaye cittassa paggaṇhanatā, samaye cittassa niggaṇhanatā, samaye sampahaṁsanatā, samaye ajjhupekkhanatā, asamāhitapuggalaparivajjanatā, samāhitapuggalasevanatā, jhānavimokkhapaccavekkhaṇatā, tadadhimuttatāti. Tattha vatthuvisadakiriyatā ca indriyasamattapaṭipādanatā ca vuttanayeneva veditabbā.",
  "atk-s0401a17:68": "Nimittakusalatā nāma kasiṇanimittassa uggahakusalatā. Samaye cittassa paggaṇhanatāti yasmiṁ samaye atisithilavīriyatādīhi līnaṁ cittaṁ hoti, tasmiṁ samaye dhammavicayavīriyapītisambojjhaṅgasamuṭṭhāpanena tassa paggaṇhanaṁ. Samaye cittassa niggaṇhanatāti yasmiṁ samaye accāraddhavīriyatādīhi uddhataṁ cittaṁ hoti, tasmiṁ samaye passaddhisamādhiupekkhāsambojjhaṅgasamuṭṭhāpanena tassa niggaṇhanaṁ. Samaye sampahaṁsanatāti yasmiṁ samaye cittaṁ paññāpayogamandatāya vā upasamasukhānadhigamena vā nirassādaṁ hoti, tasmiṁ samaye aṭṭhasaṁvegavatthupaccavekkhaṇena saṁvejeti. Aṭṭha saṁvegavatthūni nāma – jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkhanti. Ratanattayaguṇānussaraṇena ca pasādaṁ janeti. Ayaṁ vuccati ‘‘samaye sampahaṁsanatā’’ti.",
  "atk-s0401a17:69": "Samaye ajjhupekkhanatā nāma yasmiṁ samaye sammāpaṭipattiṁ āgamma alīnaṁ anuddhataṁ anirassādaṁ ārammaṇe samappavattaṁ samathavīthipaṭipannaṁ cittaṁ hoti, tadāssa paggahaniggahasampahaṁsanesu na byāpāraṁ āpajjati sārathi viya samappavattesu assesu. Ayaṁ vuccati ‘‘samaye ajjhupekkhanatā’’ti. Asamāhitapuggalaparivajjanatā nāma upacāraṁ vā appanaṁ vā appattānaṁ vikkhittacittānaṁ puggalānaṁ ārakā parivajjanaṁ. Samāhitapuggalasevanatā nāma upacārena vā appanāya vā samāhitacittānaṁ sevanā bhajanā payirupāsanā. Tadadhimuttatā nāma ṭhānanisajjādīsu samādhiuppādanatthaṁyeva ninnapoṇapabbhāracittatā. Evañhi paṭipajjato esa uppajjati. Tasmā ādikammiko kulaputto imehi ekādasahi kāraṇehi samādhisambojjhaṅgaṁ samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva arahattamaggā samādhisambojjhaṅgaṁ bhāveti nāma, phale patte bhāvito nāma hoti.",
  "atk-s0401a17:70": "Pañca dhammā upekhāsambojjhaṅgassa uppādāya saṁvattanti – sattamajjhattatā, saṅkhāramajjhattatā, sattasaṅkhārakelāyanapuggalaparivajjanatā, sattasaṅkhāramajjhattapuggalasevanatā tadadhimuttatāti. Tattha dvīhākārehi sattamajjhattataṁ samuṭṭhāpeti ‘‘tvaṁ attano kammena āgantvā attanova kammena gamissasi, esopi attano kammena āgantvā attanova kammena gamissati, tvaṁ kaṁ kelāyasī’’ti evaṁ kammassakatapaccavekkhaṇena ca, ‘‘paramatthato sattoyeva natthi, so tvaṁ kaṁ kelāyasī’’ti evaṁ nissattapaccavekkhaṇena cāti. Dvīhevākārehi saṅkhāramajjhattataṁ samuṭṭhāpeti ‘‘idaṁ cīvaraṁ anupubbena vaṇṇavikārañceva jiṇṇabhāvañca upagantvā pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati, sace panassa sāmiko bhaveyya, nāssa evaṁ vinassituṁ dadeyyā’’ti evaṁ assāmikabhāvapaccavekkhaṇena ca, ‘‘anaddhaniyaṁ idaṁ tāvakālika’’nti evaṁ tāvakālikabhāvapaccavekkhaṇena cāti. Yathā ca cīvare, evaṁ pattādīsupi yojanā kātabbā.",
  "atk-s0401a17:71": "Sattasaṅkhārakelāyanapuggalaparivajjanatāti ettha yo puggalo gihī vā attano puttadhītādike, pabbajito vā attano antevāsikasamānupajjhāyakādike mamāyati, sahattheneva nesaṁ kesacchedanasūcikammacīvaradhovanarajanapattapacanādīni karoti, muhuttampi apassanto ‘‘asuko sāmaṇero kuhiṁ, asuko daharo kuhi’’nti bhantamigo viya ito cito ca oloketi, aññena kesacchedanādīnaṁ atthāya ‘‘muhuttaṁ tāva asukaṁ pesethā’’ti yāciyamānopi ‘‘amhepi taṁ attano kammaṁ na kārema, tumhe naṁ gahetvā kilamissathā’’ti na deti, ayaṁ sattakelāyano nāma. Yo pana cīvarapattathālakakattarayaṭṭhiādīni mamāyati, aññassa hatthena parāmasitumpi na deti, tāvakālikaṁ yācito ‘‘mayampi imaṁ dhanāyantā na paribhuñjāma, tumhākaṁ kiṁ dassāmā’’ti vadati, ayaṁ saṅkhārakelāyano nāma.",
  "atk-s0401a17:72": "Yo pana tesu dvīsupi vatthūsu majjhatto udāsino, ayaṁ sattasaṅkhāramajjhatto nāma. Iti ayaṁ upekkhāsambojjhaṅgo evarūpaṁ sattasaṅkhārakelāyanapuggalaṁ ārakā parivajjentassāpi, sattasaṅkhāramajjhattapuggalaṁ sevantassāpi, ṭhānanisajjādīsu taduppādanatthaṁ ninnapoṇapabbhāracittassāpi uppajjati. Tasmā ādikammiko kulaputto imehi pañcahi kāraṇehi upekkhāsambojjhaṅgaṁ samuṭṭhāpetvā tadeva dhuraṁ katvā abhinivesaṁ paṭṭhapetvā anukkamena arahattaṁ gaṇhāti. So yāva arahattamaggā upekkhāsambojjhaṅgaṁ bhāveti nāma, phale patte bhāvito nāma hoti. Iti imepi satta bojjhaṅgā lokiyalokuttaramissakāva kathitā.",
  "atk-s0401a17:73": "419.Sammādiṭṭhiṁ bhāvetīti aṭṭhaṅgikassa maggassa ādibhūtaṁ sammādiṭṭhiṁ brūheti vaḍḍheti. Sesapadesupi eseva nayo. Ettha pana sammādassanalakkhaṇā sammādiṭṭhi. Sammāabhiniropanalakkhaṇo sammāsaṅkappo. Sammāpariggāhalakkhaṇā sammāvācā. Sammāsamuṭṭhāpanalakkhaṇo sammākammanto. Sammāvodāpanalakkhaṇo sammāājīvo. Sammāpaggahalakkhaṇo sammāvāyāmo. Sammāupaṭṭhānalakkhaṇā sammāsati. Sammāsamādhānalakkhaṇo sammāsamādhi.",
  "atk-s0401a17:74": "Tesu ekekassa tīṇi tīṇi kiccāni honti. Seyyathidaṁ, sammādiṭṭhi tāva aññehipi attano paccanīkakilesehi saddhiṁ micchādiṭṭhiṁ pajahati, nirodhaṁ ārammaṇaṁ karoti, sampayuttadhamme ca passati tappaṭicchādakamohavidhamanavasena asammohato. Sammāsaṅkappādayopi tatheva micchāsaṅkappādīni ca pajahanti, nirodhañca ārammaṇaṁ karonti. Visesato panettha sammāsaṅkappo sahajātadhamme sammā abhiniropeti, sammāvācā sammā pariggaṇhāti, sammākammanto sammā samuṭṭhāpeti, sammāājīvo sammā vodāpeti, sammāvāyāmo sammā paggaṇhāti, sammāsati sammā upaṭṭhāti, sammāsamādhi sammā padahati.",
  "atk-s0401a17:75": "Api cesā sammādiṭṭhi nāma pubbabhāge nānākkhaṇā nānārammaṇā hoti, maggakāle ekakkhaṇā ekārammaṇā. Kiccato pana dukkhe ñāṇantiādīni cattāri nāmāni labhati. Sammāsaṅkappādayopi pubbabhāge nānakkhaṇā nānārammaṇā honti, maggakāle ekakkhaṇā ekārammaṇā. Tesu sammāsaṅkappo kiccato nekkhammasaṅkappo avihiṁsāsaṅkappo abyāpādasaṅkappoti tīṇi nāmāni labhati. Sammāvācādayo tayo pubbabhāge viratiyopi honti cetanāyopi, maggakkhaṇe pana viratiyova. Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri nāmāni labhati. Sammāsamādhi pana pubbabhāgepi maggakkhaṇepi sammāsamādhiyeva.",
  "atk-s0401a17:76": "Iti imesu aṭṭhasu dhammesu bhagavatā nibbānādhigamāya paṭipannassa yogino bahukārattā paṭhamaṁ sammādiṭṭhi desitā. Ayañhi ‘‘paññāpajjoto paññāsattha’’nti (dha. sa. 16, 20, 29, 34) ca vuttā. Tasmā etāya pubbabhāge vipassanāñāṇasaṅkhātāya sammādiṭṭhiyā avijjandhakāraṁ vidhamitvā kilesacore ghātento khemena yogāvacaro nibbānaṁ pāpuṇāti. Tena vuttaṁ – ‘‘nibbānādhigamāya paṭipannassa yogino bahukārattā paṭhamaṁ sammādiṭṭhi desitā’’ti.",
  "atk-s0401a17:77": "Sammāsaṅkappo pana tassā bahukāro, tasmā tadanantaraṁ vutto. Yathā hi heraññiko hatthena parivattetvā parivattetvā cakkhunā kahāpaṇaṁ olokento ‘ayaṁ kūṭo, ayaṁ cheko’’ti jānāti , evaṁ yogāvacaropi pubbabhāge vitakkena vitakketvā vitakketvā vipassanāpaññāya olokayamāno ‘‘ime dhammā kāmāvacarā, ime dhammā rūpāvacarādayo’’ti jānāti. Yathā vā pana purisena koṭiyaṁ gahetvā parivattetvā parivattetvā dinnaṁ mahārukkhaṁ tacchako vāsiyā tacchetvā kamme upaneti, evaṁ vitakkena vitakketvā vitakketvā dinnadhamme yogāvacaro paññāya ‘‘ime dhammā kāmāvacarā, ime dhammā rūpāvacarā’’tiādinā nayena paricchinditvā kamme upaneti. Tena vuttaṁ – ‘‘sammāsaṅkappo pana tassā bahukāro, tasmā tadanantaraṁ vutto’’ti.",
  "atk-s0401a17:78": "Svāyaṁ yathā sammādiṭṭhiyā, evaṁ sammāvācāyapi upakārako. Yathāha – ‘‘pubbe kho, gahapati, vitakketvā vicāretvā pacchā vācaṁ bhindatī’’ti (ma. ni. 1.463). Tasmā tadanantaraṁ sammāvācā vuttā.",
  "atk-s0401a17:79": "Yasmā pana idañcidañca karissāmāti paṭhamaṁ vācāya saṁvidahitvā loke kammante payojenti, tasmā vācā kāyakammassa upakārikāti sammāvācāya anantaraṁ sammākammanto vutto.",
  "atk-s0401a17:80": "Catubbidhaṁ pana vacīduccaritaṁ, tividhaṁ kāyaduccaritaṁ pahāya ubhayasucaritaṁ pūrentasseva yasmā ājīvaṭṭhamakasīlaṁ pūreti, na itarassa. Tasmā tadubhayānantaraṁ sammāājīvo vutto.",
  "atk-s0401a17:81": "Evaṁ suddhājīvena ‘‘parisuddho me ājīvo’’ti ettāvatā paritosaṁ katvā suttappamattena viharituṁ na yuttaṁ, atha kho sabbairiyāpathesu idaṁ vīriyamārabhitabbanti dassetuṁ tadanantaraṁ sammāvāyāmo vutto.",
  "atk-s0401a17:82": "Tato āraddhavīriyenāpi kāyādīsu catūsu vatthūsu sati sūpaṭṭhitā kātabbāti dassanatthaṁ tadanantaraṁ sammāsati desitā.",
  "atk-s0401a17:83": "Yasmā pana evaṁ sūpaṭṭhitā sati samādhissa upakārānupakārānaṁ dhammānaṁ gatiyo samanvesitvā pahoti ekattārammaṇe cittaṁ samādhetuṁ, tasmā sammāsatiyā anantaraṁ sammāsamādhi desitoti veditabbo. Iti ayampi aṭṭhaṅgiko maggo lokiyalokuttaramissakova kathito.",
  "atk-s0401a17:84": "427.Ajjhattaṁ rūpasaññītiādīsu ajjhattarūpe parikammavasena ajjhattaṁ rūpasaññī nāma hoti. Ajjhattañhi nīlaparikammaṁ karonto kese vā pitte vā akkhitārakāya vā karoti, pītaparikammaṁ karonto mede vā chaviyā vā hatthapādatalesu vā akkhīnaṁ pītakaṭṭhāne vā karoti, lohitaparikammaṁ karonto maṁse vā lohite vā jivhāya vā akkhīnaṁ rattaṭṭhāne vā karoti, odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne vā karoti. Taṁ pana sunīlaṁ supītaṁ sulohitakaṁ suodātakaṁ na hoti, avisuddhameva hoti.",
  "atk-s0401a17:85": "Ekobahiddhā rūpāni passatīti yassevaṁ parikammaṁ ajjhattaṁ uppannaṁ hoti, nimittaṁ pana bahiddhā. So evaṁ ajjhattaṁ parikammassa bahiddhā ca appanāya vasena ‘‘ajjhattaṁ rūpasaññī eko bahiddhā rūpāni passatī’’ti vuccati. Parittānīti avaḍḍhitāni. Suvaṇṇadubbaṇṇānīti suvaṇṇāni vā honti dubbaṇṇāni vā, parittavaseneva idaṁ abhibhāyatanaṁ vuttanti veditabbaṁ. Tāni abhibhuyyāti yathā nāma sampannagahaṇiko kaṭacchumattaṁ bhattaṁ labhitvā ‘‘kiṁ ettha bhuñjitabbaṁ atthī’’ti saṅkaḍḍhitvā ekakabalameva karoti, evameva ñāṇuttariko puggalo visadañāṇo ‘‘kiṁ ettha parittake ārammaṇe samāpajjitabbaṁ atthi, nāyaṁ mama bhāro’’ti tāni rūpāni abhibhavitvā samāpajjati, saha nimittuppādenevettha appanaṁ pāpetīti attho. Jānāmipassāmīti iminā panassa ābhogo kathito. So ca kho samāpattito vuṭṭhitassa, na antosamāpattiyaṁ. Evaṁsaññī hotīti ābhogasaññāyapi jhānasaññāyapi evaṁsaññī hoti. Abhibhavasaññā hissa antosamāpattiyampi atthi, ābhogasaññā pana samāpattito vuṭṭhitasseva.",
  "atk-s0401a17:86": "Appamāṇānīti vaḍḍhitappamāṇāni, mahantānīti attho. Abhibhuyyāti ettha pana yathā mahagghaso puriso ekaṁ bhattavaḍḍhitakaṁ labhitvā ‘‘aññampi hotu, kiṁ etaṁ mayhaṁ karissatī’’ti taṁ na mahantato passati, evameva ñāṇuttaro puggalo visadañāṇo ‘‘kiṁ ettha samāpajjitabbaṁ , nayidaṁ appamāṇaṁ, na mayhaṁ cittekaggatākaraṇe bhāro atthī’’ti tāni abhibhavitvā samāpajjati, saha nimittuppādenevettha appanaṁ pāpetīti attho.",
  "atk-s0401a17:87": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0401a17:88": "Bahiddhā rūpāni passatīti yassa parikammampi nimittampi bahiddhāva uppannaṁ, so evaṁ bahiddhā parikammassa ceva appanāya ca vasena ‘‘ajjhattaṁ arūpasaññī ekova bahiddhā rūpāni passatī’’ti vuccati. Sesamettha catutthaabhibhāyatane vuttanayameva. Imesu pana catūsu parittaṁ vitakkacaritavasena āgataṁ, appamāṇaṁ mohacaritavasena, suvaṇṇaṁ dosacaritavasena, dubbaṇṇaṁ rāgacaritavasena . Etesañhi etāni sappāyāni, sā ca nesaṁ sappāyatā vitthārato visuddhimagge cariyaniddese vuttā.",
  "atk-s0401a17:89": "Pañcamaabhibhāyatanādīsu nīlānīti sabbasaṅgāhakavasena vuttaṁ. Nīlavaṇṇānīti vaṇṇavasena. Nīlanidassanānīti nidassanavasena, apaññāyamānavivarāni asambhinnavaṇṇāni ekanīlāneva hutvā dissantīti vuttaṁ hoti. Nīlanibhāsānīti idaṁ pana obhāsavasena vuttaṁ, nīlobhāsāni nīlappabhāyuttānīti attho. Etena nesaṁ suvisuddhataṁ dasseti. Visuddhavaṇṇavaseneva hi imāni cattāri abhibhāyatanāni vuttāni. ‘‘Nīlakasiṇaṁ gaṇhanto nīlasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vā’’tiādikaṁ panettha kasiṇakaraṇañca parikammañca appanāvidhānañca sabbaṁ visuddhimagge vitthārato vuttameva. Imāni pana aṭṭha abhibhāyatanajjhānāni vaṭṭānipi honti vaṭṭapādakānipi vipassanāpādakānipi diṭṭhadhammasukhavihārānipi abhiññāpādakānipi nirodhapādakānipi, lokiyāneva pana na lokuttarānīti veditabbāni.",
  "atk-s0401a17:90": "435.Rūpī rūpāni passatīti ettha ajjhattaṁ kesādīsu nīlakasiṇādīsu nīlakasiṇādivasena uppāditaṁ rūpajjhānaṁ rūpaṁ, taṁ assa atthīti rūpī. Bahiddhā rūpāni passatīti bahiddhāpi nīlakasiṇādīni rūpāni jhānacakkhunā passati. Iminā ajjhattabahiddhāvatthukesu kasiṇesu uppāditajjhānassa puggalassa cattāripi rūpāvacarajjhānāni dassitāni . Ajjhattaṁ arūpasaññīti ajjhattaṁ na rūpasaññī, attano kesādīsu anuppāditarūpāvacarajjhānoti attho. Iminā bahiddhāparikammaṁ katvā bahiddhāva uppāditajjhānassa puggalassa rūpāvacarajjhānāni dassitāni.",
  "atk-s0401a17:91": "Subhantvevaadhimutto hotīti iminā suvisuddhesu nīlādīsu vaṇṇakasiṇesu jhānāni dassitāni. Tattha kiñcāpi antoappanāyaṁ subhanti ābhogo natthi, yo pana visuddhaṁ subhaṁ kasiṇārammaṇaṁ katvā viharati, so yasmā ‘‘subhanti adhimutto hotī’’ti vattabbataṁ āpajjati, tasmā evaṁ desanā katā. Paṭisambhidāmagge pana ‘‘kathaṁ subhantveva adhimutto hotīti vimokkho – idha bhikkhu mettāsahagatena cetasā ekaṁ disaṁ pharitvā viharati…pe… mettāya bhāvitattā sattā appaṭikkūlā honti. Karuṇāsahagatena…pe… muditāsahagatena…pe… upekkhāsahagatena cetasā ekaṁ disaṁ pharitvā viharati…pe… upekkhāya bhāvitattā sattā appaṭikkūlā honti. Evaṁ subhantveva adhimutto hotīti vimokkho’’ti (paṭi. ma. 1.212) vuttaṁ. Sabbaso rūpasaññānantiādīsu yaṁ vattabbaṁ, taṁ sabbaṁ visuddhimagge vuttameva.",
  "atk-s0401a17:92": "443.Pathavikasiṇaṁ bhāvetīti ettha pana sakalaṭṭhena kasiṇaṁ, pathavi eva kasiṇaṁ pathavikasiṇaṁ. Parikammapathaviyāpi uggahanimittassāpi paṭibhāganimittassāpi taṁ nimittaṁ ārammaṇaṁ katvā uppannajjhānassāpi etaṁ adhivacanaṁ. Idha pana pathavikasiṇārammaṇaṁ jhānaṁ adhippetaṁ. Taṁ hesa bhāveti. Āpokasiṇādīsupi eseva nayo.",
  "atk-s0401a17:93": "Imāni pana kasiṇāni bhāventena sīlāni sodhetvā parisuddhasīle patiṭṭhitena yvāssa dasasu palibodhesu palibodho atthi, taṁ upacchinditvā kammaṭṭhānadāyakaṁ kalyāṇamittaṁ upasaṅkamitvā attano cariyānukūlavasena yaṁ yassa sappāyaṁ, taṁ tena gahetvā kasiṇabhāvanāya ananurūpaṁ vihāraṁ pahāya anurūpe viharantena khuddakapalibodhupacchedaṁ katvā sabbaṁ bhāvanāvidhānaṁ aparihāpentena bhāvetabbāni. Ayamettha saṅkhepo, vitthāro pana visuddhimagge (visuddhi. 1.38 ādayo) vutto. Kevalañhi tattha viññāṇakasiṇaṁ nāgataṁ, taṁ atthato ākāsakasiṇe pavattaviññāṇaṁ. Tañca kho ārammaṇavasena vuttaṁ, na samāpattivasena. Tañhi anantaṁ viññāṇanti ārammaṇaṁ katvā esa viññāṇañcāyatanasamāpattiṁ bhāvento viññāṇakasiṇaṁ bhāvetīti vuccati. Imānipi dasa kasiṇāni vaṭṭānipi honti vaṭṭapādakānipi vipassanāpādakānipi diṭṭhadhammasukhavihāratthānipi abhiññāpādakānipi nirodhapādakānipi, lokiyāneva pana na lokuttarānīti.",
  "atk-s0401a17:94": "453.Asubhasaññaṁ bhāvetīti asubhasaññā vuccati uddhumātakādīsu dasasu ārammaṇesu uppannā paṭhamajjhānasahagatā saññā, taṁ bhāveti brūheti vaḍḍheti, anuppannaṁ uppādeti, uppannaṁ anurakkhatīti attho. Dasannaṁ pana asubhānaṁ bhāvanānayo sabbo visuddhimagge (visuddhi. 1.102 ādayo) vitthāritoyeva . Maraṇasaññaṁ bhāvetīti sammutimaraṇaṁ, khaṇikamaraṇaṁ, samucchedamaraṇanti tividhampi maraṇaṁ ārammaṇaṁ katvā uppajjanakasaññaṁ bhāveti, anuppannaṁ uppādeti, uppannaṁ anurakkhatīti attho. Heṭṭhā vuttalakkhaṇā vā maraṇassatiyeva idha maraṇasaññāti vuttā, taṁ bhāveti uppādeti vaḍḍhetīti attho. Bhāvanānayo panassā visuddhimagge (visuddhi. 1.167 ādayo) vitthāritoyeva. Āhāre paṭikūlasaññaṁ bhāvetīti asitapītādibhede kabaḷīkāre āhāre gamanapaṭikūlādīni nava paṭikūlāni paccavekkhantassa uppajjanakasaññaṁ bhāveti, uppādeti vaḍḍhetīti attho. Tassāpi bhāvanānayo visuddhimagge vitthāritoyeva. Sabbaloke anabhiratisaññaṁ bhāvetīti sabbasmimpi tedhātuke loke anabhiratisaññaṁ ukkaṇṭhitasaññaṁ bhāvetīti attho. Aniccasaññaṁbhāvetīti pañcannaṁ upādānakkhandhānaṁ udayabbayaññathattapariggāhikaṁ pañcasu khandhesu aniccanti uppajjanakasaññaṁ bhāveti. Anicce dukkhasaññaṁ bhāvetīti anicce khandhapañcake paṭipīḷanasaṅkhātadukkhalakkhaṇapariggāhikaṁ dukkhanti uppajjanakasaññaṁ bhāveti. Dukkhe anattasaññaṁ bhāvetīti paṭipīḷanaṭṭhena dukkhe khandhapañcake avasavattanākārasaṅkhātaanattalakkhaṇapariggāhikaṁ anattāti uppajjanakasaññaṁ bhāveti. Pahānasaññaṁ bhāvetīti pañcavidhaṁ pahānaṁ ārammaṇaṁ katvā uppajjanakasaññaṁ bhāveti. Virāgasaññaṁ bhāvetīti pañcavidhameva virāgaṁ ārammaṇaṁ katvā uppajjanakasaññaṁ bhāveti. Nirodhasaññaṁ bhāvetīti saṅkhāranirodhaṁ ārammaṇaṁ katvā uppajjanakasaññaṁ bhāveti. Nibbānaṁ ārammaṇaṁ katvā uppajjanakasaññantipi vadanti. Ettha ca sabbaloke anabhiratasaññā, aniccasaññā, anicce dukkhasaññāti imāhi tīhi saññāhi balavavipassanā kathitā. Puna aniccasaññaṁ bhāvetītiādikāhi dasahi saññāhi vipassanāsamārambhova kathito.",
  "atk-s0401a17:95": "473.Buddhānussatintiādīni vuttatthāneva.",
  "atk-s0401a17:96": "483.Paṭhamajjhānasahagatanti paṭhamajjhānena saddhiṁ gataṁ pavattaṁ, paṭhamajjhānasampayuttanti attho. Saddhindriyaṁ bhāvetīti paṭhamajjhānasahagataṁ katvā saddhindriyaṁ bhāveti brūheti vaḍḍheti. Esa nayo sabbattha.",
  "atk-s0401a17:97": "Aparaaccharāsaṅghātavaggavaṇṇanā."
}