{
  "atk-abh02a8:0": "9. Iddhipādavibhaṅgo",
  "atk-abh02a8:1": "1. Suttantabhājanīyavaṇṇanā",
  "atk-abh02a8:2": "431. Idāni tadanantare iddhipādavibhaṅge cattāroti gaṇanaparicchedo. Iddhipādāti ettha ijjhatīti iddhi, samijjhati nipphajjatīti attho. Ijjhanti vā etāya sattā iddhā vuddhā ukkaṁsagatā hontītipi iddhi. Paṭhamenatthena iddhi eva pādo iddhipādo, iddhikoṭṭhāsoti attho. Dutiyenatthena iddhiyā pādoti iddhipādo; pādoti patiṭṭhā, adhigamupāyoti attho. Tena hi yasmā uparūparivisesasaṅkhātaṁ iddhiṁ pajjanti pāpuṇanti, tasmā pādoti vuccati. Evaṁ tāva ‘‘cattāro iddhipādā’’ti ettha attho veditabbo.",
  "atk-abh02a8:3": "Idāni te bhājetvā dassetuṁ idha bhikkhūtiādi āraddhaṁ. Tattha idha bhikkhūti imasmiṁ sāsane bhikkhu. Chandasamādhipadhānasaṅkhārasamannāgatanti ettha chandahetuko chandādhiko vā samādhi chandasamādhi. Kattukamyatāchandaṁ adhipatiṁ karitvā paṭiladdhasamādhissetaṁ adhivacanaṁ. Padhānabhūtā saṅkhārā padhānasaṅkhārā. Catukiccasādhakassa sammappadhānavīriyassetaṁ adhivacanaṁ. Samannāgatanti chandasamādhinā ca padhānasaṅkhārehi ca upetaṁ. Iddhipādanti nipphattipariyāyena vā ijjhanakaṭṭhena ijjhanti etāya sattā iddhā vuddhā ukkaṁsagatā hontīti iminā vā pariyāyena iddhīti saṅkhaṁ gatānaṁ upacārajjhānādikusalacittasampayuttānaṁ chandasamādhipadhānasaṅkhārānaṁ adhiṭṭhānaṭṭhena pādabhūtaṁ sesacittacetasikarāsinti attho. Yañhi parato ‘‘iddhipādoti tathābhūtassa vedanākkhandho…pe… viññāṇakkhandho’’ti vuttaṁ, taṁ iminā atthena yujjati. Iminā nayena sesesupi attho veditabbo. Yatheva hi chandaṁ adhipatiṁ karitvā paṭiladdhasamādhi chandasamādhīti vutto, evaṁ vīriyaṁ…pe… cittaṁ. Vīmaṁsaṁ adhipatiṁ karitvā paṭiladdhasamādhi vīmaṁsasamādhīti vuccati.",
  "atk-abh02a8:4": "Idāni chandasamādhiādīni padāni bhājetvā dassetuṁ kathañca bhikkhūtiādi āraddhaṁ. Tattha chandañce bhikkhu adhipatiṁ karitvāti yadi bhikkhu chandaṁ adhipatiṁ chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā samādhiṁ paṭilabhati nibbatteti, evaṁ nibbattito ayaṁ samādhi chandasamādhi nāma vuccatīti attho. Vīriyañcetiādīsupi eseva nayo. Ime vuccanti padhānasaṅkhārāti ettāvatā chandiddhipādaṁ bhāvayamānassa bhikkhuno padhānābhisaṅkhārasaṅkhātacatukiccasādhakaṁ vīriyaṁ kathitaṁ. Tadekajjhaṁ abhisaññūhitvāti taṁ sabbaṁ ekato rāsiṁ katvāti attho. Saṅkhyaṁ gacchatīti etaṁ vohāraṁ gacchatīti veditabbanti attho.",
  "atk-abh02a8:5": "433. Idāni ‘‘chandasamādhipadhānasaṅkhāro’’ti etasmiṁ padasamūhe chandādidhamme bhājetvā dassetuṁ tattha katamo chandotiādi āraddhaṁ. Taṁ uttānatthameva.",
  "atk-abh02a8:6": "Upeto hotīti iddhipādasaṅkhāto dhammarāsi upeto hoti. Tesaṁ dhammānanti tesaṁ sampayuttānaṁ chandādidhammānaṁ. Iddhi samiddhītiādīni sabbāni nipphattivevacanāneva. Evaṁ santepi ijjhanakaṭṭhena iddhi. Sampuṇṇā iddhi samiddhi; upasaggena vā padaṁ vaḍḍhitaṁ. Ijjhanākāro ijjhanā. Samijjhanāti upasaggena padaṁ vaḍḍhitaṁ. Attano santāne pātubhāvavasena labhanaṁ lābho. Parihīnānampi vīriyārambhavasena puna lābho paṭilābho; upasaggena vā padaṁ vaḍḍhitaṁ. Pattīti adhigamo. Aparihānavasena sammā pattīti sampatti. Phusanāti paṭilābhaphusanā. Sacchikiriyāti paṭilābhasacchikiriyāva. Upasampadāti paṭilābhaupasampadā evāti veditabbā.",
  "atk-abh02a8:7": "Tayābhūtassāti tena ākārena bhūtassa; te chandādidhamme paṭilabhitvā ṭhitassāti attho. Vedanākkhandhotiādīhi chandādayo anto katvā cattāropi khandhā kathitā. Te dhammeti te cattāro arūpakkhandhe; chandādayo vā tayo dhammetipi vuttaṁ. Āsevatītiādīni vuttatthāneva. Sesaiddhipādaniddesesupi imināva nayena attho veditabbo.",
  "atk-abh02a8:8": "Ettāvatā kiṁ kathitanti? Catunnaṁ bhikkhūnaṁ matthakappattaṁ kammaṭṭhānaṁ kathitaṁ. Eko hi bhikkhu chandaṁ avassayati; kattukamyatākusaladhammacchandena atthanipphattiyaṁ sati ‘ahaṁ lokuttaradhammaṁ nibbattessāmi, natthi mayhaṁ etassa nibbattane bhāro’ti chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā lokuttaradhammaṁ nibbatteti. Eko vīriyaṁ avassayati. Eko cittaṁ, eko paññaṁ avassayati. Paññāya atthanipphattiyaṁ sati ‘ahaṁ lokuttaradhammaṁ nibbattessāmi , natthi mayhaṁ etassa nibbattane bhāro’ti paññaṁ jeṭṭhakaṁ paññaṁ dhuraṁ paññaṁ pubbaṅgamaṁ katvā lokuttaradhammaṁ nibbatteti.",
  "atk-abh02a8:9": "Kathaṁ? Yathā hi catūsu amaccaputtesu ṭhānantaraṁ patthetvā vicarantesu eko upaṭṭhānaṁ avassayi, eko sūrabhāvaṁ, eko jātiṁ, eko mantaṁ. Kathaṁ? Tesu hi paṭhamo ‘upaṭṭhāne appamādakāritāya atthanipphattiyā sati labbhamānaṁ lacchāmetaṁ ṭhānantara’nti upaṭṭhānaṁ avassayi. Dutiyo ‘upaṭṭhāne appamattopi ekacco saṅgāme paccupaṭṭhite saṇṭhātuṁ na sakkoti; avassaṁ kho pana rañño paccanto kuppissati; tasmiṁ kuppite rathadhure kammaṁ katvā rājānaṁ ārādhetvā āharāpessāmetaṁ ṭhānantara’nti sūrabhāvaṁ avassayi. Tatiyo ‘sūrabhāvepi sati ekacco hīnajātiko hoti; jātiṁ sodhetvā ṭhānantaraṁ dadantā mayhaṁ dassantī’ti jātiṁ avassayi. Catuttho ‘jātimāpi eko amantanīyo hoti; mantena kattabbakicce uppanne āharāpessāmetaṁ ṭhānantara’nti mantaṁ avassayi. Te sabbepi attano attano avassayabalena ṭhānantarāni pāpuṇiṁsu.",
  "atk-abh02a8:10": "Tattha upaṭṭhāne appamatto hutvā ṭhānantaraṁ patto viya chandaṁ avassāya kattukamyatākusaladhammacchandena atthanibbattiyaṁ sati ‘ahaṁ lokuttaradhammaṁ nibbattessāmi, natthi mayhaṁ etassa nibbattane bhāro’ti chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā lokuttaradhammanibbattako daṭṭhabbo, raṭṭhapālatthero (ma. ni. 2.293 ādayo) viya. So hi āyasmā chandaṁ dhuraṁ katvā lokuttaradhammaṁ nibbattesi. Sūrabhāvena rājānaṁ ārādhetvā ṭhānantaraṁ patto viya vīriyaṁ jeṭṭhakaṁ vīriyaṁ dhuraṁ vīriyaṁ pubbaṅgamaṁ katvā lokuttaradhammanibbattako daṭṭhabbo, soṇatthero (mahāva. 243) viya. So hi āyasmā vīriyaṁ dhuraṁ katvā lokuttaradhammaṁ nibbattesi.",
  "atk-abh02a8:11": "Jātisampattiyā ṭhānantaraṁ patto viya cittaṁ jeṭṭhakaṁ cittaṁ dhuraṁ cittaṁ pubbaṅgamaṁ katvā lokuttaradhammanibbattako daṭṭhabbo, sambhūtatthero viya. So hi āyasmā cittaṁ dhuraṁ katvā lokuttaradhammaṁ nibbattesi. Mantaṁ avassāya ṭhānantarappatto viya vīmaṁsaṁ jeṭṭhakaṁ vīmaṁsaṁ dhuraṁ vīmaṁsaṁ pubbaṅgamaṁ katvā lokuttaradhammanibbattako daṭṭhabbo, thero mogharājā viya. So hi āyasmā vīmaṁsaṁ dhuraṁ katvā lokuttaradhammaṁ nibbattesi.",
  "atk-abh02a8:12": "Ettha ca tayo chandasamādhipadhānasaṅkhārasaṅkhātā dhammā iddhīpi honti iddhipādāpi. Sesā pana sampayuttakā cattāro khandhā iddhipādāyeva. Vīriyacittavīmaṁsasamādhipadhānasaṅkhārasaṅkhātāpi tayo dhammā iddhīpi honti iddhipādāpi. Sesā pana sampayuttakā cattāro khandhā iddhipādāyeva. Ayaṁ tāva abhedato kathā.",
  "atk-abh02a8:13": "Bhedato pana ‘chando’ iddhi nāma. Chandadhurena bhāvitā cattāro khandhā chandiddhipādo nāma. Samādhi padhānasaṅkhāroti dve dhammā saṅkhārakkhandhavasena chandiddhipāde pavisanti; pāde paviṭṭhātipi vattuṁ vaṭṭatiyeva. Tattheva ‘samādhi’ iddhi nāma. Samādhidhurena bhāvitā cattāro khandhā samādhiddhipādo nāma. Chando padhānasaṅkhāroti dve dhammā saṅkhārakkhandhavasena samādhiddhipāde pavisanti; pāde paviṭṭhātipi vattuṁ vaṭṭati eva. Tattheva ‘padhānasaṅkhāro’ iddhi nāma. Padhānasaṅkhārabhāvitā cattāro khandhā padhānasaṅkhāriddhipādo nāma. Chando samādhīti dve dhammā saṅkhārakkhandhavasena padhānasaṅkhāriddhipāde pavisanti; pāde paviṭṭhātipi vattuṁ vaṭṭati eva. Tattheva ‘vīriyaṁ’ iddhi nāma, ‘cittaṁ’ iddhi nāma, ‘vīmaṁsā’ iddhi nāma…pe… pāde paviṭṭhātipi vattuṁ vaṭṭati eva. Ayaṁ bhedato kathā nāma.",
  "atk-abh02a8:14": "Ettha pana abhinavaṁ natthi; gahitameva vibhūtadhātukaṁ kataṁ. Kathaṁ? Chando, samādhi, padhānasaṅkhāroti ime tayo dhammā iddhīpi honti iddhipādāpi. Sesā sampayuttakā cattāro khandhā iddhipādāyeva. Ime hi tayo dhammā ijjhamānā sampayuttakehi catūhi khandhehi saddhiṁyeva ijjhanti, na vinā. Sampayuttakā pana cattāro khandhā ijjhanakaṭṭhena iddhi nāma honti, patiṭṭhānaṭṭhena pādo nāma. ‘Iddhī’ti vā ‘iddhipādo’ti vā na aññassa kassaci adhivacanaṁ, sampayuttakānaṁ catunnaṁ khandhānaṁyeva adhivacanaṁ. Vīriyaṁ, cittaṁ, vīmaṁsāsamādhipadhānasaṅkhāroti tayo dhammā…pe… catunnaṁ khandhānaṁyeva adhivacanaṁ.",
  "atk-abh02a8:15": "Apica pubbabhāgo pubbabhāgo iddhipādo nāma; paṭilābho paṭilābho iddhi nāmāti veditabbo. Ayamattho upacārena vā vipassanāya vā dīpetabbo. Paṭhamajjhānaparikammañhi iddhipādo nāma, paṭhamajjhānaṁ iddhi nāma. Dutiyatatiyacatutthaākāsānañcāyatana, viññāṇañcāyatanaākiñcaññāyatananevasaññānāsaññāyatanaparikammaṁ iddhipādo nāma, nevasaññānāsaññāyatanaṁ iddhi nāma. Sotāpattimaggassa vipassanā iddhipādo nāma, sotāpattimaggo iddhi nāma. Sakadāgāmi, anāgāmi, arahattamaggassa vipassanā iddhipādo nāma, arahattamaggo iddhi nāma. Paṭilābhenāpi dīpetuṁ vaṭṭatiyeva. Paṭhamajjhānañhi iddhipādo nāma, dutiyajjhānaṁ iddhi nāma; dutiyajjhānaṁ iddhipādo nāma, tatiyajjhānaṁ iddhi nāma…pe… anāgāmimaggo iddhipādo nāma, arahattamaggo iddhi nāma.",
  "atk-abh02a8:16": "Kenaṭṭhena iddhi? Kenaṭṭhena pādoti? Ijjhanakaṭṭheneva iddhi. Patiṭṭhānaṭṭheneva pādo. Evamidhāpi iddhīti vā pādoti vā na aññassa kassaci adhivacanaṁ, sampayuttakānaṁ catunnaṁ khandhānaṁyeva adhivacananti. Evaṁ vutte pana idamāhaṁsu – catunnaṁ khandhānameva adhivacanaṁ bhaveyya, yadi satthā parato uttaracūḷabhājanīyaṁ nāma na āhareyya. Uttaracūḷabhājanīye pana ‘‘chandoyeva chandiddhipādo, vīriyameva, cittameva, vīmaṁsāva vīmaṁsiddhipādo’’ti kathitaṁ. Keci pana ‘‘iddhi nāma anipphannā, iddhipādo nipphanno’’ti vadiṁsu. Tesaṁ vacanaṁ paṭikkhipitvā iddhīpi iddhipādopi ‘nipphanno tilakkhaṇabbhāhato’ti sanniṭṭhānaṁ kataṁ. Iti imasmiṁ suttantabhājanīye lokiyalokuttaramissakā iddhipādā kathitāti.",
  "atk-abh02a8:17": "Suttantabhājanīyavaṇṇanā.",
  "atk-abh02a8:18": "2. Abhidhammabhājanīyavaṇṇanā",
  "atk-abh02a8:19": "444. Abhidhammabhājanīyaṁ uttānatthameva. Nayā panettha gaṇetabbā. ‘‘Chandasamādhipadhānasaṅkhārasamannāgataṁ iddhipādaṁ bhāvetī’’ti vuttaṭṭhānasmiñhi lokuttarāni cattāri nayasahassāni vibhattāni. Vīriyasamādhiādīsupi eseva nayo. Tathā uttaracūḷabhājanīye chandiddhipāde cattāri nayasahassāni vibhattāni, vīriyacittavīmaṁsiddhipāde cattāri cattārīti sabbānipi aṭṭhannaṁ catukkānaṁ vasena dvattiṁsa nayasahassāni vibhattāni. Evametaṁ nibbattitalokuttarānaṁyeva iddhipādānaṁ vasena dvattiṁsanayasahassappaṭimaṇḍitaṁ abhidhammabhājanīyaṁ kathitanti veditabbaṁ.",
  "atk-abh02a8:20": "3. Pañhāpucchakavaṇṇanā",
  "atk-abh02a8:21": "462. Pañhāpucchake pāḷianusāreneva iddhipādānaṁ kusalādibhāvo veditabbo. Ārammaṇattikesu pana sabbepete appamāṇaṁ nibbānaṁ ārabbha pavattito appamāṇārammaṇā eva, na maggārammaṇā; sahajātahetuvasena pana maggahetukā, na maggādhipatino. Cattāro hi adhipatayo aññamaññaṁ garuṁ na karonti. Kasmā? Sayaṁ jeṭṭhakattā. Yathā hi samajātikā samavayā samathāmā samasippā cattāro rājaputtā attano attano jeṭṭhakatāya aññamaññassa apacitiṁ na karonti, evamimepi cattāro adhipatayo pāṭiyekkaṁ pāṭiyekkaṁ jeṭṭhakadhammatāya aññamaññaṁ garuṁ na karontīti ekanteneva na maggādhipatino. Atītādīsu ekārammaṇabhāvepi na vattabbā. Nibbānassa pana bahiddhādhammattā bahiddhārammaṇā nāma hontīti. Evametasmiṁ pañhāpucchake nibbattitalokuttarāva iddhipādā kathitā. Sammāsambuddhena hi suttantabhājanīyasmiṁyeva lokiyalokuttaramissakā iddhipādā kathitā, abhidhammabhājanīyapañhāpucchakesu pana lokuttarāyevāti. Evamayaṁ iddhipādavibhaṅgopi teparivaṭṭaṁ nīharitvāva dassitoti.",
  "atk-abh02a8:22": "Sammohavinodaniyā vibhaṅgaṭṭhakathāya",
  "atk-abh02a8:23": "Iddhipādavibhaṅgavaṇṇanā niṭṭhitā."
}