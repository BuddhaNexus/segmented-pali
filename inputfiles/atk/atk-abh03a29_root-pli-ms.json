{
  "atk-abh03a29:0": "14. Cuddasamavaggo",
  "atk-abh03a29:1": "1. Kusalākusalapaṭisandahanakathāvaṇṇanā",
  "atk-abh03a29:2": "686-690. Idāni kusalākusalapaṭisandahanakathā nāma hoti. Tattha kusalaṁ vā akusalassa, akusalaṁ vā kusalassa anantarā uppajjanakaṁ nāma natthīti tesaṁ aññamaññaṁ paṭisandhānaṁ na yujjati. Ye pana yasmā ekavatthusmiññeva rajjati virajjati ca, tasmā taṁ aññamaññaṁ paṭisandahatīti laddhiṁ gahetvā ṭhitā, seyyathāpi mahāsaṅghikā; te sandhāya pucchā sakavādissa; paṭiññā itarassa. Āvaṭṭanā paṇidhīti ubhayaṁ āvajjanasseva nāmaṁ. Tañhi bhavaṅgaṁ āvaṭṭetīti āvaṭṭanā. Bhavaṅgārammaṇato aññasmiṁ ārammaṇe cittaṁ paṇidahati ṭhapetīti paṇidhi. Kusalaṁ anāvaṭṭentassāti yaṁ taṁ akusalānantaraṁ paṭisandahantaṁ kusalaṁ uppajjati, taṁ anāvaṭṭentassa uppajjatīti pucchati. Itaro pana vinā āvajjanena kusalassa uppattiṁ apassanto paṭikkhipati. Kusalaṁ ayoniso manasikarototi idaṁ yadi akusalānantaraṁ kusalaṁ uppajjeyya, akusalasseva āvajjanena ayoniso manasikaroto uppajjeyyāti codanatthaṁ vuttaṁ. Sesaṁ yathāpāḷimeva niyyāti. Nanu yasmiṁyeva vatthusminti vacanaṁ ekārammaṇe sarāgavirāguppattiṁ dīpeti, na kusalākusalānaṁ anantarataṁ, tasmā asādhakanti.",
  "atk-abh03a29:3": "Kusalākusalapaṭisandahanakathāvaṇṇanā.",
  "atk-abh03a29:4": "2. Saḷāyatanuppattikathāvaṇṇanā",
  "atk-abh03a29:5": "691-692. Idāni saḷāyatanuppattikathā nāma hoti. Tattha upapattesiyena paṭisandhicittena saheva opapātikānaṁ saḷāyatanaṁ uppajjati. Gabbhaseyyakānaṁ ajjhattikāyatanesu manāyatanakāyāyatanāneva paṭisandhikkhaṇe uppajjanti. Sesāni cattāri sattasattatirattimhi. Tāni ca kho yena kammunā paṭisandhi gahitā, tasseva aññassa vā katattāti ayaṁ sakasamaye vādo. Yesaṁ pana ekakammasambhavattā sampannasākhāviṭapānaṁ rukkhādīnaṁ aṁkuro viya bījamattaṁ saḷāyatanaṁ mātukucchismiṁ paṭisandhikkhaṇeyeva uppajjatīti laddhi, seyyathāpi pubbaseliyānaṁ; te sandhāya saḷāyatananti pucchā sakavādissa, paṭiññā itarassa. Sabbaṅgapaccaṅgītiādi saḷāyatane sati evarūpo hutvā okkameyyāti codanatthaṁ vuttaṁ. Mātukucchigatassāti pucchā paravādissa. Parato mātukucchigatassa pacchā kesāti pucchā sakavādissa. Sesamettha uttānatthamevāti.",
  "atk-abh03a29:6": "Saḷāyatanuppattikathāvaṇṇanā.",
  "atk-abh03a29:7": "3. Anantarapaccayakathāvaṇṇanā",
  "atk-abh03a29:8": "693-697. Idāni anantarapaccayakathā nāma hoti. Tattha naccagītādīsu rūpadassanasaddasavanādīnaṁ lahuparivattitaṁ disvā ‘‘imāni viññāṇāni aññamaññassa anantarā uppajjantī’’ti yesaṁ laddhi, seyyathāpi uttarāpathakānaṁ; te sandhāya cakkhuviññāṇassāti pucchā sakavādissa, paṭiññā itarassa. Sotaviññāṇaṁ rūpārammaṇaṁyevāti yadi cakkhuviññāṇassa anantarā uppajjeyya, vipākamanodhātu viya rūpārammaṇaṁ siyāti codetuṁ vuttaṁ. Cakkhuñca paṭicca rūpe ca uppajjati sotaviññāṇanti pañhesu suttābhāvena paṭikkhipitvā anantaruppattiṁ sallakkhento laddhivasena paṭijānāti. Taññeva cakkhuviññāṇaṁtaṁ sotaviññāṇanti yathā paṭhamajavanānantaraṁ dutiyajavanaṁ manoviññāṇabhāvena taññeva hoti, kiṁ te tathā etampi dvayaṁ ekamevāti pucchati. Iminā nayena sabbavāresu attho veditabbo. Naccati gāyatītiādivacanaṁ ārammaṇasamodhāne lahuparivattitāya vokiṇṇabhāvaṁ dīpeti, na anantarapaccayataṁ, tasmā asādhakanti.",
  "atk-abh03a29:9": "Anantarapaccayakathāvaṇṇanā.",
  "atk-abh03a29:10": "4. Ariyarūpakathāvaṇṇanā",
  "atk-abh03a29:11": "698-699. Idāni ariyarūpakathā nāma hoti. Tattha sammāvācākammantā rūpaṁ, tañca kho ‘‘sabbaṁ rūpaṁ cattāri ca mahābhūtāni catunnañca mahābhūtānaṁ upādāyarūpa’’nti (ma. ni. 3.67) vacanato upādāyarūpanti yesaṁ laddhi, seyyathāpi uttarāpathakānaṁ; te sandhāya ariyarūpaṁ mahābhūtānaṁ upādāyāti pucchā sakavādissa. Tattha ariyānaṁ rūpaṁ, ariyaṁ vā rūpanti ariyarūpaṁ. Āmantāti laddhiyaṁ ṭhatvā paṭiññā itarassa. Kusalanti puṭṭho laddhivaseneva paṭijānāti. Anāsavapucchādīsupi eseva nayo. Yaṁ kiñci rūpanti suttaṁ ṭhapetvā bhūtāni sesarūpassa upādābhāvaṁ dīpeti, na sammāvācākammantānaṁ. Tesañhi rūpamattaññeva asiddhaṁ, kuto upādārūpatā; tasmā asādhakanti.",
  "atk-abh03a29:12": "Ariyarūpakathāvaṇṇanā.",
  "atk-abh03a29:13": "5. Añño anusayotikathāvaṇṇanā",
  "atk-abh03a29:14": "700-701. Idāni añño anusayotikathā nāma hoti. Tattha yasmā puthujjano kusalābyākate citte vattamāne sānusayoti vattabbo, na pariyuṭṭhitoti tasmā añño anusayo, aññaṁ pariyuṭṭhānanti yesaṁ laddhi, seyyathāpi andhakānaṁ; te sandhāya añño kāmarāgānusayoti pucchā sakavādissa paṭiññā itarassa. Sesaṁ heṭṭhā anusayakathāyaṁ vuttanayeneva veditabbaṁ. Sānusayotiādi pana tasmiṁ samaye anusayassa appahīnattā sānusayoti vattabbataṁ, anuppannattā ca pariyuṭṭhitoti avattabbataṁ dīpeti, na anusayapariyuṭṭhānānaṁ aññattaṁ, tasmā asādhakanti.",
  "atk-abh03a29:15": "Añño anusayotikathāvaṇṇanā.",
  "atk-abh03a29:16": "6. Pariyuṭṭhānaṁ cittavippayuttantikathāvaṇṇanā",
  "atk-abh03a29:17": "702. Idāni pariyuṭṭhānaṁ cittavippayuttantikathā nāma hoti. Tattha yasmā aniccādito manasikarotopi rāgādayo uppajjanti. Vuttampi cetaṁ – ‘‘appekadā, bho bhāradvāja, asubhato manasikarissāmīti subhatova manasikarotī’’ti (saṁ. ni. 4.127). Tasmā pariyuṭṭhānaṁ cittavippayuttanti yesaṁ laddhi, seyyathāpi andhakānaṁyeva; te sandhāya pucchā sakavādissa, paṭiññā itarassa. Sesamettha uttānatthamevāti.",
  "atk-abh03a29:18": "Pariyuṭṭhānaṁ cittavippayuttantikathāvaṇṇanā.",
  "atk-abh03a29:19": "7. Pariyāpannakathāvaṇṇanā",
  "atk-abh03a29:20": "703-705. Idāni pariyāpannakathā nāma hoti. Tattha yasmā kāmarāgo kāmadhātuṁ anuseti, kāmadhātupariyāpannoti ca vuccati, tasmā rūparāgārūparāgāpi rūpadhātuarūpadhātuyo anusenti. Rūpadhātuarūpadhātupariyāpannāyeva ca nāma hontīti yesaṁ laddhi, seyyathāpi andhakānañceva sammitiyānañca; te sandhāya rūparāgoti pucchā sakavādissa, paṭiññā itarassa . Tattha anusetīti yathā kāmarāgo kāmavitakkasaṅkhātaṁ kāmadhātuṁ sahajātavasena anuseti, kiṁ te evaṁ rūparāgo rūpadhātunti pucchati. Pariyāpannoti yathā ca so tividhāya kāmadhātuyā kilesakāmavasena pariyāpannattā kāmadhātupariyāpanno, kiṁ te evaṁ rūparāgopi rūpadhātupariyāpannoti pucchati. Itaro panassa adhippāyaṁ asallakkhento kevalaṁ laddhivasena āmantāti paṭijānāti. Atha naṁ tamatthaṁ sallakkhāpetuṁ kusalavipākakiriyasaṅkhātehi samāpattesiyādīhi saṁsanditvā pucchituṁ samāpattesiyotiādimāha. Sesamettha yathāpāḷimeva niyyāti. Nanu kāmarāgotiādivacanampi kāmarāgasseva kāmadhātuyaṁ anusayabhāvaṁ pariyāpannatañca dīpeti, na itaresaṁ itaradhātūsūti.",
  "atk-abh03a29:21": "Pariyāpannakathāvaṇṇanā.",
  "atk-abh03a29:22": "8. Abyākatakathāvaṇṇanā",
  "atk-abh03a29:23": "706-708. Idāni abyākatakathā nāma hoti. Tattha vipākakiriyarūpanibbānasaṅkhātaṁ catubbidhaṁ abyākataṁ avipākattā abyākatanti vuttaṁ. Diṭṭhigataṁ ‘‘sassato lokoti kho, vaccha, abyākatameta’’nti (saṁ. ni. 4.416 thokaṁ visadisaṁ) sassatādibhāvena akathitattā. Yesaṁ pana imaṁ vibhāgaṁ aggahetvā purimābyākataṁ viya diṭṭhigatampi abyākatanti laddhi, seyyathāpi andhakānañceva uttarāpathakānañca; tesaṁ taṁ vibhāgaṁ dassetuṁ diṭṭhigataṁ abyākatanti pucchā sakavādissa, paṭiññā itarassa. Sesamettha yathāpāḷimeva niyyātīti.",
  "atk-abh03a29:24": "Abyākatakathāvaṇṇanā.",
  "atk-abh03a29:25": "9. Apariyāpannakathāvaṇṇanā",
  "atk-abh03a29:26": "709-710. Idāni apariyāpannakathā nāma hoti. Tattha yasmā puthujjano jhānalābhī kāmesu vītarāgoti vattabbo hoti, na pana vigatadiṭṭhikoti , tasmā diṭṭhigataṁ apariyāpannanti yesaṁ laddhi, seyyathāpi pubbaseliyānaṁ; te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.",
  "atk-abh03a29:27": "Apariyāpannakathāvaṇṇanā.",
  "atk-abh03a29:28": "Cuddasamo vaggo."
}