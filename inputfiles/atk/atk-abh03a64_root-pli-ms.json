{
  "atk-abh03a64:0": "13-18. Anulomapaccanīyapaṭṭhānavaṇṇanā",
  "atk-abh03a64:1": "1. Idāni kusalādīsu dhammesu paccayadhammaṁ appaṭikkhipitvā paccayuppannassa kusalādibhāvapaṭikkhepavasena dhammānaṁ anulomapaccanīyatāya laddhanāmaṁ anulomapaccanīyapaṭṭhānaṁ dassetuṁ kusalaṁ dhammaṁ paṭicca na kusalo dhammo uppajjati hetupaccayātiādi āraddhaṁ. Tattha kusalaṁ dhammaṁ paṭiccāti kusalassa paccayabhāvaṁ anujānāti. Na kusalo dhammo uppajjatīti kusalasseva uppattiṁ vāreti. Tasmā ‘‘kusale khandhe paṭicca cittasamuṭṭhānaṁ rūpa’’ntiādinā nayena vissajjanaṁ dassitaṁ, taṁ sabbaṁ pāḷiṁ oloketvā sādhukaṁ sallakkhetabbaṁ. Yampi yena sadisaṁ, yañca yattha labbhati, yo ca yesaṁ vissajjanānaṁ yesu paccayesu gaṇanaparicchedo, so sabbo pāḷiyaṁ dassito, tasmā pāḷiyeva ettha attho. Yathā cettha, evaṁ dukapaṭṭhānādīsupīti.",
  "atk-abh03a64:2": "Ettāvatā –",
  "atk-abh03a64:3": "Tikañca paṭṭhānavaraṁ dukuttamaṁ,",
  "atk-abh03a64:4": "Dukaṁ tikañceva tikaṁ dukañca;",
  "atk-abh03a64:5": "Tikaṁ tikañceva dukaṁ dukañca,",
  "atk-abh03a64:6": "Cha anulomapaccanīyamhi nayā sugambhīrāti. –",
  "atk-abh03a64:7": "Aṭṭhakathāyaṁ vuttagāthāya dīpitā dhammānulomapaccanīyapaṭṭhāne cha nayā niddiṭṭhā honti. Paccayavasena panettha ekekasmiṁ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṁ anulomapaccanīyapaṭṭhānaññeva veditabbaṁ.",
  "atk-abh03a64:8": "Anulomapaccanīyapaṭṭhānavaṇṇanā."
}