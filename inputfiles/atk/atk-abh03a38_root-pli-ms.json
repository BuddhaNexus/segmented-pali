{
  "atk-abh03a38:0": "23. Tevīsatimavaggo",
  "atk-abh03a38:1": "1. Ekādhippāyakathāvaṇṇanā",
  "atk-abh03a38:2": "908. Idāni ekādhippāyakathā nāma hoti. Tattha kāruññena vā ekena adhippāyena ekādhippāyo, saṁsāre vā ekato bhavissāmāti itthiyā saddhiṁ buddhapūjādīni katvā paṇidhivasena eko adhippāyo assāti ekādhippāyo. Evarūpo dvinnampi janānaṁ ekādhippāyo methuno dhammo paṭisevitabboti yesaṁ laddhi, seyyathāpi andhakānañceva vetullakānañca; te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.",
  "atk-abh03a38:3": "Ekādhippāyakathāvaṇṇanā.",
  "atk-abh03a38:4": "2. Arahantavaṇṇakathāvaṇṇanā",
  "atk-abh03a38:5": "909. Idāni arahantavaṇṇakathā nāma hoti. Tattha iriyāpathasampanne ākappasampanne pāpabhikkhū disvā ‘‘arahantānaṁ vaṇṇena amanussā methunaṁ dhammaṁ paṭisevantī’’ti yesaṁ laddhi, seyyathāpi ekaccānaṁ uttarāpathakānaṁ; te sandhāya pucchā sakavādissa, paṭiññā itarassa. Sesamettha uttānatthamevāti.",
  "atk-abh03a38:6": "Arahantavaṇṇakathāvaṇṇanā.",
  "atk-abh03a38:7": "3-7. Issariyakāmakārikākathāvaṇṇanā",
  "atk-abh03a38:8": "910-914. Idāni issariyakāmakārikākathā nāma hoti. Chaddantajātakādīni sandhāya ‘‘bodhisatto issariyakāmakārikāhetu vinipātaṁ gacchati, gabbhaseyyaṁ okkamati, dukkarakārikaṁ akāsi, aparantapaṁ akāsi, aññaṁ satthāraṁ uddisī’’ti yesaṁ laddhi, seyyathāpi andhakānaṁ, te sandhāya pucchā sakavādissa, paṭiññā itarassa. Sesaṁ paṭhamakathāyaṁ uttānatthameva. Dutiyakathāyaṁ iddhimāti yadi issariyakāmakārikāhetu gaccheyya, iddhiyā gaccheyya, na kammavasenāti codanatthaṁ vuttaṁ. Itaro pana paṭhamapañhe bhāvanāmayaṁ sandhāya paṭikkhipati. Dutiyapañhe puññiddhiṁ sandhāya paṭijānāti. Tatiyakathāyaṁ issariyakāmakārikāhetu nāma dukkarakārikā micchādiṭṭhiyā kariyati. Yadi ca so taṁ kareyya, sassatādīnipi gaṇheyyāti codanatthaṁ sassato lokotiādi vuttaṁ. Catutthakathāyampi eseva nayoti.",
  "atk-abh03a38:9": "Issariyakāmakārikākathāvaṇṇanā.",
  "atk-abh03a38:10": "8. Patirūpakathāvaṇṇanā",
  "atk-abh03a38:11": "915-916. Idāni rāgapatirūpakathā nāma hoti. Tattha mettākaruṇāmuditāyo sandhāya ‘‘na rāgo rāgapatirūpako’’ti ca issāmacchariyakukkuccāni sandhāya ‘‘na doso dosapatirūpako’’ti ca hasituppādaṁ sandhāya ‘‘na moho mohapatirūpako’’ti ca dummaṅkūnaṁ puggalānaṁ niggahaṁ pesalānaṁ bhikkhūnaṁ anuggahaṁ pāpagarahitaṁ kalyāṇapasaṁsaṁ āyasmato pilindavacchassa vasalavādaṁ bhagavato kheḷāsakavādaṁ moghapurisavādañca sandhāya ‘‘na kileso kilesapatirūpako’’ti ca yesaṁ laddhi, seyyathāpi andhakānaṁ; te sandhāya sabbakathāsu pucchā sakavādissa, paṭiññā itarassa. Atha naṁ yasmā phassādipatirūpakā naphassādayo nāma natthi, tasmā rāgādipatirūpakā narāgādayopi natthīti codetuṁ atthi na phassotiādimāha . Itaro tesaṁ abhāvā paṭikkhipati. Sesaṁ sabbattha uttānatthamevāti.",
  "atk-abh03a38:12": "Patirūpakathāvaṇṇanā.",
  "atk-abh03a38:13": "9. Aparinipphannakathāvaṇṇanā",
  "atk-abh03a38:14": "917-918. Idāni aparinipphannakathā nāma hoti. Tattha –",
  "atk-abh03a38:15": "‘‘Dukkhameva hi sambhoti, dukkhaṁ tiṭṭhati veti ca;",
  "atk-abh03a38:16": "Nāññatra dukkhā sambhoti, nāññaṁ dukkhā nirujjhatī’’ti. (saṁ. ni. 1.171) –",
  "atk-abh03a38:17": "Vacanaṁ nissāya dukkhaññeva parinipphannaṁ, sesā khandhāyatanadhātuindriyadhammā aparinipphannāti yesaṁ laddhi, seyyathāpi ekaccānaṁ uttarapathakānañceva hetuvādānañca; te sandhāya rūpaṁ aparinipphannanti pucchā sakavādissa, paṭiññā itarassa. Atha naṁ ‘‘sace rūpaṁ aparinipphannaṁ, na aniccādisabhāvaṁ siyā’’ti codetuṁ rūpaṁ na aniccantiādimāha. Itaro tathārūpaṁ rūpaṁ apassanto paṭikkhipati. Sakavādī nanu rūpaṁ aniccantiādi vacanena tassa ekaṁ laddhiṁ paṭisedhetvā dutiyaṁ pucchanto dukkhaññeva parinipphannantiādimāha. Athassa tampi laddhiṁ paṭisedhetuṁ na yadaniccantiādimāha. Tatrāyaṁ adhippāyo – na kevalañhi paṭhamasaccameva dukkhaṁ. Yaṁ pana kiñci aniccaṁ, taṁ dukkhameva. Rūpañca aniccaṁ, tasmā tampi parinipphannaṁ. Iti yaṁ tvaṁ vadesi ‘‘rūpaṁ aparinipphannaṁ, dukkhaññeva parinipphanna’’nti, taṁ no vata re vattabbe ‘‘dukkhaññeva parinipphanna’’nti. Vedanādimūlikādīsupi yojanāsu eseva nayo. Dhammāyatanadhammadhātūsu pana ṭhapetvā nibbānaṁ sesadhammānaṁ vasena aniccatā veditabbā. Indriyāni aniccānevāti.",
  "atk-abh03a38:18": "Aparinipphannakathāvaṇṇanā.",
  "atk-abh03a38:19": "Tevīsatimo vaggo.",
  "atk-abh03a38:20": "Nigamanakathā",
  "atk-abh03a38:21": "Ettāvatā ca –",
  "atk-abh03a38:22": "Paṇṇāsakehi catūhi, tīhi vaggehi ceva ca;",
  "atk-abh03a38:23": "Saṅgahetvā kathā sabbā, ūnatisatabhedanā.",
  "atk-abh03a38:24": "Kathāvatthuppakaraṇaṁ, kathāmaggesu kovido;",
  "atk-abh03a38:25": "Yaṁ jino desayi tassa, niṭṭhitā atthavaṇṇanā.",
  "atk-abh03a38:26": "Imaṁ terasamattehi, bhāṇavārehi tantiyā;",
  "atk-abh03a38:27": "Ciraṭṭhitatthaṁ dhammassa, saṅkharontena yaṁ mayā.",
  "atk-abh03a38:28": "Yaṁ pattaṁ kusalaṁ tena, lokoyaṁ sanarāmaro;",
  "atk-abh03a38:29": "Dhammarājassa saddhamma-rasamevādhigacchatūti.",
  "atk-abh03a38:30": "Kathāvatthu-aṭṭhakathā niṭṭhitā.",
  "atk-abh03a38:31": " Namo tassa bhagavato arahato sammāsambuddhassa",
  "atk-abh03a38:32": "Abhidhammapiṭake"
}