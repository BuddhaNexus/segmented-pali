{
  "atk-vin02a42:0": "Antarapeyyālaṁ",
  "atk-vin02a42:1": "Katipucchāvāravaṇṇanā",
  "atk-vin02a42:2": "271. Idāni āpattiādikoṭṭhāsesu kosallajananatthaṁ ‘‘kati āpattiyo’’tiādinā nayena mātikaṁ ṭhapetvā niddesappaṭiniddesavasena vibhaṅgo vutto.",
  "atk-vin02a42:3": "Tattha kati āpattiyoti mātikāya ca vibhaṅge ca āgatāpattipucchā. Esa nayo dutiyapadepi. Kevalañhettha āpattiyo eva rāsivasena khandhāti vuttā. Vinītavatthūnīti tāsaṁ āpattīnaṁ vinayapucchā; ‘‘vinītaṁ vinayo vūpasamo’’ti idañhi atthato ekaṁ, vinītāniyeva vinītavatthūnīti ayamettha padattho. Idāni yesu sati āpattiyo honti, asati na honti, te dassetuṁ ‘‘kati agāravā’’ti pucchādvayaṁ. Vinītavatthūnīti ayaṁ pana tesaṁ agāravānaṁ vinayapucchā. Yasmā pana tā āpattiyo vipattiṁ āpattā nāma natthi, tasmā ‘‘kati vipattiyo’’ti ayaṁ āpattīnaṁ vipattibhāvapucchā. Kati āpattisamuṭṭhānānīti tāsaṁyeva āpattīnaṁ samuṭṭhānapucchā. Vivādamūlāni anuvādamūlānīti imā ‘‘vivādādhikaraṇaṁ anuvādādhikaraṇa’’nti āgatānaṁ vivādānuvādānaṁ mūlapucchā. Sāraṇīyā dhammāti vivādānuvādamūlānaṁ abhāvakaradhammapucchā. Bhedakaravatthūnīti ayaṁ ‘‘bhedanasaṁvattanikaṁ vā adhikaraṇa’’ntiādīsu vuttabhedakaraṇapucchā. Adhikaraṇānīti bhedakaravatthūsu sati uppajjanadhammapucchā. Samathāti tesaṁyeva vūpasamanadhammapucchā. Pañca āpattiyoti mātikāya āgatavasena vuttā. Sattāti vibhaṅge āgatavasena.",
  "atk-vin02a42:4": "Ārakā etehi ramatīti ārati; bhusā vā rati ārati. Vinā etehi ramatīti virati. Paccekaṁ paccekaṁ viramatīti paṭivirati. Veraṁ maṇati vināsetīti veramaṇī. Na etāya ete āpattikkhandhā karīyantīti akiriyā. Yaṁ etāya asati āpattikkhandhakaraṇaṁ uppajjeyya, tassa paṭipakkhato akaraṇaṁ. Āpattikkhandhaajjhāpattiyā paṭipakkhato anajjhāpatti. Velanato velā; calayanato vināsanatoti attho . Niyyānaṁ sinoti bandhati nivāretīti setu. Āpattikkhandhānametaṁ adhivacanaṁ. So setu etāya paññattiyā haññatīti setughāto. Sesavinītavatthuniddesesupi eseva nayo.",
  "atk-vin02a42:5": "Buddhe agāravādīsu yo buddhe dharamāne upaṭṭhānaṁ na gacchati, parinibbute cetiyaṭṭhānaṁ bodhiṭṭhānaṁ na gacchati, cetiyaṁ vā bodhiṁ vā na vandati, cetiyaṅgaṇe sachatto saupāhano carati, natthetassa buddhe gāravoti veditabbo. Yo pana sakkontoyeva dhammassavanaṁ na gacchati, sarabhaññaṁ na bhaṇati, dhammakathaṁ na katheti, dhammassavanaggaṁ bhinditvā gacchati, vikkhitto vā anādaro vā nisīdati, natthetassa dhamme gāravo. Yo theranavamajjhimesu cittīkāraṁ na paccupaṭṭhāpeti, uposathāgāravitakkamāḷakādīsu kāyappāgabbhiyaṁ dasseti, yathāvuḍḍhaṁ na vandati, natthetassa saṅghe gāravo. Tisso sikkhā samādāya asikkhamānoyeva pana sikkhāya agāravoti veditabbo. Pamāde ca sativippavāse tiṭṭhamānoyeva appamādalakkhaṇaṁ abrūhayamāno appamāde agāravoti veditabbo. Tathā āmisappaṭisanthāraṁ dhammappaṭisanthāranti imaṁ duvidhaṁ paṭisanthāraṁ akarontoyeva paṭisanthāre agāravoti veditabbo. Gāravaniddese vuttavipariyāyena attho veditabbo.",
  "atk-vin02a42:6": "272. Vivādamūlaniddese ‘‘sattharipi agāravo’’tiādīnaṁ buddhe agāravādīsu vuttanayeneva attho veditabbo. Appatissoti anīcavutti; na satthāraṁ jeṭṭhakaṁ katvā viharati. Ajjhattaṁ vāti attano santāne vā attano pakkhe vā; sakāya parisāyāti attho. Bahiddhā vāti parasantāne vā parapakkhe vā. Tatra tumheti tasmiṁ ajjhattabahiddhābhede saparasantāne vā saparaparisāya vā. Pahānāya vāyameyyāthāti mettābhāvanādīhi nayehi pahānatthaṁ vāyameyyātha; mettābhāvanādinayena hi taṁ ajjhattampi bahiddhāpi pahīyati. Anavassavāyāti appavattibhāvāya.",
  "atk-vin02a42:7": "Sandiṭṭhiparāmāsīti sakameva diṭṭhiṁ parāmasati; yaṁ attanā diṭṭhigataṁ gahitaṁ, idameva saccanti gaṇhāti . Ādhānaggāhīti daḷhaggāhī.",
  "atk-vin02a42:8": "273. Anuvādamūlaniddeso kiñcāpi vivādamūlaniddeseneva samāno, atha kho aṭṭhārasa bhedakaravatthūni nissāya vivadantānaṁ kodhūpanāhādayo vivādamūlāni. Tathā vivadantā pana sīlavipattiādīsu aññataravipattiṁ āpajjitvā ‘‘asuko bhikkhu asukaṁ nāma vipattiṁ āpanno’’ti vā, ‘‘pārājikaṁ āpannosi, saṅghādisesaṁ āpannosī’’ti vā anuvadanti. Evaṁ anuvadantānaṁ kodhūpanāhādayo anuvādamūlānīti ayamettha viseso.",
  "atk-vin02a42:9": "274. Sāraṇīyadhammaniddese mettacittena kataṁ kāyakammaṁ mettaṁ kāyakammaṁ nāma. Āvi ceva raho cāti sammukhā ca parammukhā ca. Tattha navakānaṁ cīvarakammādīsu sahāyabhāvagamanaṁ sammukhā mettaṁ kāyakammaṁ nāma. Therānaṁ pana pādadhovanabījanavātadānādibhedampi sabbaṁ sāmīcikammaṁ sammukhā mettaṁ kāyakammaṁ nāma. Ubhayehipi dunnikkhittānaṁ dārubhaṇḍādīnaṁ tesu avamaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma. Ayampi dhammo sāraṇīyoti ayaṁ mettākāyakammasaṅkhāto dhammo saritabbo satijanako; yo naṁ karoti, taṁ puggalaṁ; yesaṁ kato hoti, te pasannacittā ‘‘aho sappuriso’’ti anussarantīti adhippāyo. Piyakaraṇoti taṁ puggalaṁ sabrahmacārīnaṁ piyaṁ karoti. Garukaraṇoti taṁ puggalaṁ sabrahmacārīnaṁ garuṁ karoti. Saṅgahāyātiādīsu sabrahmacārīhi saṅgahetabbabhāvāya. Tehi saddhiṁ avivādāya samaggabhāvāya ekībhāvāya ca saṁvattati.",
  "atk-vin02a42:10": "Mettaṁ vacīkammantiādīsu devatthero tissattheroti evaṁ paggayha vacanaṁ sammukhā mettaṁ vacīkammaṁ nāma. Vihāre asante pana taṁ paṭipucchantassa ‘‘kuhiṁ amhākaṁ devatthero, kuhiṁ amhākaṁ tissatthero, kadā nu kho āgamissatī’’ti evaṁ mamāyanavacanaṁ parammukhā mettaṁ vacīkammaṁ nāma. Mettāsinehasiniddhāni pana nayanāni ummīletvā pasannena mukhena olokanaṁ sammukhā mettaṁ manokammaṁ nāma. ‘‘Devatthero tissatthero arogo hotu, appābādho’’ti samannāharaṇaṁ parammukhā mettaṁ manokammaṁ nāma.",
  "atk-vin02a42:11": "Appaṭivibhattabhogīti neva āmisaṁ paṭivibhajitvā bhuñjati, na puggalaṁ. Yo hi ‘‘ettakaṁ paresaṁ dassāmi, ettakaṁ attanā bhuñjissāmi, ettakaṁ vā asukassa ca asukassa ca dassāmi, ettakaṁ attanā bhuñjissāmī’’ti vibhajitvā bhuñjati, ayaṁ paṭivibhattabhogī nāma. Ayaṁ pana evaṁ akatvā ābhataṁ piṇḍapātaṁ therāsanato paṭṭhāya datvā gahitāvasesaṁ bhuñjati. ‘‘Sīlavantehī’’ti vacanato dussīlassa adātumpi vaṭṭati, sāraṇīyadhammapūrakena pana sabbesaṁ dātabbamevāti vuttaṁ. Gilāna-gilānupaṭṭhāka-āgantuka-gamikacīvarakammādipasutānaṁ viceyya dātumpi vaṭṭati. Na hi ete vicinitvā dentena puggalavibhāgo kato hoti, īdisānañhi kicchalābhattā viseso kātabboyevāti ayaṁ karoti.",
  "atk-vin02a42:12": "Akhaṇḍānītiādīsu yassa sattasu āpattikkhandhesu ādimhi vā ante vā sikkhāpadaṁ bhinnaṁ hoti, tassa sīlaṁ pariyante chinnasāṭako viya khaṇḍaṁ nāma. Yassa pana vemajjhe bhinnaṁ, tassa majjhe chiddasāṭako viya chiddaṁ nāma hoti. Yassa paṭipāṭiyā dve tīṇi bhinnāni, tassa piṭṭhiyaṁ vā kucchiyaṁ vā uṭṭhitena visabhāgavaṇṇena kāḷarattādīnaṁ aññatarasarīravaṇṇā gāvī viya sabalaṁ nāma hoti. Yassa antarantarā bhinnāni, tassa antarantarā visabhāgavaṇṇabinduvicitrā gāvī viya kammāsaṁ nāma hoti. Yassa pana sabbena sabbaṁ abhinnāni sīlāni, tassa tāni sīlāni akhaṇḍāni acchiddāni asabalāni akammāsāni nāma honti. Tāni panetāni bhujissabhāvakaraṇato bhujissāni. Viññūhi pasatthattā viññuppasatthāni. Taṇhādiṭṭhīhi aparāmaṭṭhattā aparāmaṭṭhāni. Upacārasamādhiṁ appanāsamādhiṁ vā saṁvattayantīti samādhisaṁvattanikānīti vuccanti. Sīlasāmaññagato viharatīti tesu tesu disābhāgesu viharantehi kalyāṇasīlehi bhikkhūhi saddhiṁ samānabhāvūpagatasīlo viharati.",
  "atk-vin02a42:13": "Yāyaṁ diṭṭhīti maggasampayuttā sammādiṭṭhi. Ariyāti niddosā. Niyyātīti niyyānikā. Takkarassāti yo tathākārī hoti, tassa. Dukkhakkhayāyāti sabbadukkhassa khayatthaṁ. Sesaṁ yāva samathabhedapariyosānā uttānatthameva.",
  "atk-vin02a42:14": "Katipucchāvāravaṇṇanā niṭṭhitā."
}