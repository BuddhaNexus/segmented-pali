{
  "atk-s0102a5:0": "6. Mahāgovindasuttavaṇṇanā",
  "atk-s0102a5:1": "293.Evaṁme sutanti mahāgovindasuttaṁ. Tatrāyamanuttānapadavaṇṇanā – pañcasikhoti pañcacūḷo pañcakuṇḍaliko. So kira manussapathe puññakammakaraṇakāle daharo pañcacūḷakadārakakāle vacchapālakajeṭṭhako hutvā aññepi dārake gahetvā bahigāme catumaggaṭṭhānesu sālaṁ karonto pokkharaṇiṁ khaṇanto setuṁ bandhanto visamaṁ maggaṁ samaṁ karonto yānānaṁ akkhapaṭighātanarukkhe harantoti evarūpāni puññāni karonto vicaritvā daharova kālamakāsi. Tassa so attabhāvo iṭṭho kanto manāpo ahosi. So kālaṁ katvā cātumahārājikadevaloke navutivassasatasahassappamāṇaṁ āyuṁ gahetvā nibbatti. Tassa tigāvutappamāṇo suvaṇṇakkhandhasadiso attabhāvo ahosi. So sakaṭasahassamattaṁ ābharaṇaṁ pasādhetvā navakumbhamatte gandhe vilimpitvā dibbarattavatthadharo rattasuvaṇṇakaṇṇikaṁ piḷandhitvā pañcahi kuṇḍalakehi piṭṭhiyaṁ vattamānehi pañcacūḷakadārakaparihāreneva vicarati. Tenetaṁ ‘‘pañcasikho’’ tveva sañjānanti.",
  "atk-s0102a5:2": "Abhikkantāya rattiyāti abhikkantāya khīṇāya rattiyā, ekakoṭṭhāsaṁ atītāyāti attho. Abhikkantavaṇṇoti atiiṭṭhakantamanāpavaṇṇo. Pakatiyāpi hesa kantavaṇṇo, alaṅkaritvā āgatattā pana abhikkantavaṇṇo ahosi. Kevalakappanti anavasesaṁ samantato. Anavasesattho ettha kevalasaddo. Kevalaparipuṇṇanti ettha viya. Samantato attho kappasaddo, kevalakappaṁ jetavanantiādīsu viya. Obhāsetvāti ābhāya pharitvā, candimā viya sūriyo viya ca ekobhāsaṁ ekapajjotaṁ karitvāti attho.",
  "atk-s0102a5:3": "Devasabhāvaṇṇanā",
  "atk-s0102a5:4": "294.Sudhammāyaṁ sabhāyanti sudhammāya nāma itthiyā ratanamattakaṇṇikarukkhanissandena nibbattasabhāyaṁ . Tassā kira phalikamayā bhūmi, maṇimayā āṇiyo , suvaṇṇamayā thambhā, rajatamayā thambhaghaṭikā ca saṅghātā ca, pavāḷamayāni vāḷarūpāni, sattaratanamayā gopānasiyo ca pakkhapāsakā ca mukhavaṭṭi ca, indanīlaiṭṭhakāhi chadanaṁ, sovaṇṇamayaṁ chadanapīṭhaṁ, rajatamayā thūpikā, āyāmato ca vitthārato ca tīṇi yojanasatāni, parikkhepato navayojanasatāni, ubbedhato pañcayojanasatāni, evarūpāyaṁ sudhammāyaṁ sabhāyaṁ.",
  "atk-s0102a5:5": "Dhataraṭṭhotiādīsu dhataraṭṭho gandhabbarājā gandhabbadevatānaṁ koṭisatasahassena parivuto koṭisatasahassasuvaṇṇamayāni phalakāni ca suvaṇṇasattiyo ca gāhāpetvā puratthimāya disāya pacchimābhimukho dvīsu devalokesu devatā purato katvā nisinno.",
  "atk-s0102a5:6": "Virūḷhako kumbhaṇḍarājā kumbhaṇḍadevatānaṁ koṭisatasahassena parivuto koṭisatasahassarajatamayāni phalakāni ca suvaṇṇasattiyo ca gāhāpetvā dakkhiṇāya disāya uttarābhimukho dvīsu devalokesu devatā purato katvā nisinno.",
  "atk-s0102a5:7": "Virūpakkho nāgarājā nāgānaṁ koṭisatasahassena parivuto koṭisatasahassamaṇimayāni mahāphalakāni ca suvaṇṇasattiyo ca gāhāpetvā pacchimāya disāya puratthimābhimukho dvīsu devalokesu devatā purato katvā nisinno.",
  "atk-s0102a5:8": "Vessavaṇo yakkharājā yakkhānaṁ koṭisatasahassena parivuto koṭisatasahassapavāḷamayāni mahāphalakāni ca suvaṇṇasattiyo ca gāhāpetvā uttarāya disāya dakkhiṇābhimukho dvīsu devalokesu devatā purato katvā nisinnoti veditabbo.",
  "atk-s0102a5:9": "Atha pacchā amhākaṁ āsanaṁ hotīti tesaṁ pacchato amhākaṁ nisīdituṁ okāso pāpuṇāti. Tato paraṁ pavisituṁ vā passituṁ vā na labhāma. Sannipātakāraṇaṁ panettha pubbe vuttaṁ catubbidhameva. Tesu vassūpanāyikasaṅgaho vitthārito. Yathā pana vassūpanāyikāya, evaṁ mahāpavāraṇāyapi puṇṇamadivase sannipatitvā ‘‘ajja kattha gantvā kassa santike pavāressāmā’’ti mantenti. Tattha sakko devānamindo yebhuyyena piyaṅgudīpamahāvihārasmiṁyeva pavāreti. Sesā devatā pāricchattakādīni dibbapupphāni ceva dibbacandanacuṇṇāni ca gahetvā attano attano manāpaṭṭhānameva gantvā pavārenti. Evaṁ pavāraṇasaṅgahatthāya sannipatanti .",
  "atk-s0102a5:10": "Devaloke pana āsāvatī nāma latā atthi. Sā pupphissatīti devā vassasahassaṁ upaṭṭhānaṁ gacchanti. Pāricchattake pupphamāne ekavassaṁ upaṭṭhānaṁ gacchanti. Te tassa paṇḍupalāsādibhāvato paṭṭhāya attamanā honti. Yathāha –",
  "atk-s0102a5:11": "‘‘Yasmiṁ, bhikkhave, samaye devānaṁ tāvatiṁsānaṁ pāricchattako koviḷāro paṇḍupalāso hoti, attamanā, bhikkhave, devā tāvatiṁsā tasmiṁ samaye honti – ‘paṇḍupalāso kho dāni pāricchattako koviḷāro, na cirasseva pannapalāso bhavissatī’ti. Yasmiṁ, bhikkhave, samaye devānaṁ tāvatiṁsānaṁ pāricchattako koviḷāro pannapalāso hoti, khārakajāto hoti, jālakajāto hoti, kuṭumalakajāto hoti, korakajāto hoti. Attamanā, bhikkhave, devā tāvatiṁsā tasmiṁ samaye honti – ‘korakajāto dāni pāricchattako koviḷāro na cirasseva sabbapāliphullo bhavissatī’ti (a. ni. 7.69).",
  "atk-s0102a5:12": "Sabbapāliphullassa kho pana, bhikkhave, pāricchattakassa koviḷārassa samantā paññāsa yojanāni ābhāya phuṭaṁ hoti, anuvātaṁ yojanasataṁ gandho gacchati. Ayamānubhāvo pāricchattakassa koviḷārassā’’ti.",
  "atk-s0102a5:13": "Pupphite pāricchattake ārohaṇakiccaṁ vā aṅkusakaṁ gahetvā namanakiccaṁ vā pupphāharaṇatthaṁ caṅkoṭakakiccaṁ vā natthi, kantanakavāto uṭṭhahitvā pupphāni vaṇṭato kantati, sampaṭicchanakavāto sampaṭicchati, pavesanakavāto sudhammaṁ devasabhaṁ paveseti, sammajjanakavāto purāṇapupphāni nīharati, santharaṇakavāto pattakaṇṇikakesarāni naccanto santharati, majjhaṭṭhāne dhammāsanaṁ hoti. Yojanappamāṇo ratanapallaṅko upari tiyojanena setacchattena dhārayamānena, tadanantaraṁ sakkassa devarañño āsanaṁ atthariyati. Tato tettiṁsāya devaputtānaṁ, tato aññāsaṁ mahesakkhadevatānaṁ. Aññataradevatānaṁ pana pupphakaṇṇikāva āsanaṁ hoti.",
  "atk-s0102a5:14": "Devā devasabhaṁ pavisitvā nisīdanti. Tato pupphehi reṇuvaṭṭi uggantvā upari kaṇṇikaṁ āhacca nipatamānā devatānaṁ tigāvutappamāṇaṁ attabhāvaṁ lākhārasaparikammasajjitaṁ viya karoti. Tesaṁ sā kīḷā catūhi māsehi pariyosānaṁ gacchati. Evaṁ pāricchattakakīḷānubhavanatthāya sannipatanti.",
  "atk-s0102a5:15": "Māsassa pana aṭṭhadivase devaloke mahādhammasavanaṁ ghusati. Tattha sudhammāyaṁ devasabhāyaṁ sanaṅkumāro vā mahābrahmā, sakko vā devānamindo, dhammakathikabhikkhu vā, aññataro vā dhammakathiko devaputto dhammakathaṁ katheti. Aṭṭhamiyaṁ pakkhassa catunnaṁ mahārājānaṁ amaccā, cātuddasiyaṁ puttā, pannarase sayaṁ cattāro mahārājāno nikkhamitvā suvaṇṇapaṭṭañca jātihiṅgulakañca gaṇhitvā gāmanigamarājadhāniyo anuvicaranti. Te – ‘‘asukā nāma itthī vā puriso vā buddhaṁ saraṇaṁ gato, dhammaṁ saraṇaṁ gato. Saṅghaṁ saraṇaṁ gato. Pañcasīlāni rakkhati. Māsassa aṭṭha uposathe karoti. Mātuupaṭṭhānaṁ pūreti. Pituupaṭṭhānaṁ pūreti. Asukaṭṭhāne uppalahatthakasatena pupphakumbhena pūjā katā. Dīpasahassaṁ āropitaṁ. Akāladhammasavanaṁ kāritaṁ. Chattavedikā puṭavedikā kucchivedikā sīhāsanaṁ sīhasopānaṁ kāritaṁ. Tīṇi sucaritāni pūreti. Dasakusalakammapathe samādāya vattatī’’ti suvaṇṇapaṭṭe jātihiṅgulakena likhitvā āharitvā pañcasikhassa hatthe denti. Pañcasikho mātalissa hatthe deti. Mātali saṅgāhako sakkassa devarañño deti.",
  "atk-s0102a5:16": "Yadā puññakammakārakā bahū na honti, potthako khuddako hoti, taṁ disvāva devā – ‘‘pamatto, vata bho mahājano viharati, cattāro apāyā paripūrissanti, cha devalokā tucchā bhavissantī’’ti anattamanā honti. Sace pana potthako mahā hoti, taṁ disvāva devā – ‘‘appamatto, vata bho, mahājano viharati, cattāro apāyā suññā bhavissanti , cha devalokā paripūrissanti, buddhasāsane puññāni karitvā āgate mahāpuññe purakkhatvā nakkhattaṁ kīḷituṁ labhissāmā’’ti attamanā honti. Taṁ potthakaṁ gahetvā sakko devarājā vāceti. Tassa pakatiniyāmena kathentassa saddo dvādasa yojanāni gaṇhāti. Uccena sarena kathentassa ca sakalaṁ dasayojanasahassaṁ devanagaraṁ chādetvā tiṭṭhati. Evaṁ dhammasavanatthāya sannipatanti. Idha pana pavāraṇasaṅgahatthāya sannipatitāti veditabbā.",
  "atk-s0102a5:17": "Tathāgataṁ namassantāti navahi kāraṇehi tathāgataṁ namassamānā . Dhammassa ca sudhammatanti svākkhātatādibhedaṁ dhammassa sudhammataṁ ujuppaṭipannatādibhedaṁ saṅghassa ca suppaṭipattinti attho.",
  "atk-s0102a5:18": "Aṭṭhayathābhuccavaṇṇanā",
  "atk-s0102a5:19": "296.Yathābhucceti yathābhūte yathāsabhāve. Vaṇṇeti guṇe. Payirudāhāsīti kathesi. Bahujanahitāyapaṭipannoti kathaṁ paṭipanno? Dīpaṅkarapādamūle aṭṭha dhamme samodhānetvā buddhatthāya abhinīharamānopi bahujanahitāya paṭipanno nāma hoti.",
  "atk-s0102a5:20": "Dānapāramī, sīlapāramī, nekkhammapāramī, paññāpāramī, vīriyapāramī, khantipāramī, saccapāramī, adhiṭṭhānapāramī, mettāpāramī, upekkhāpāramīti kappasatasahassādhikāni cattāri asaṅkhyeyyāni imā dasa pāramiyo pūrentopi bahujanahitāya paṭipanno.",
  "atk-s0102a5:21": "Khantivāditāpasakāle, cūḷadhammapālakumārakāle, chaddantanāgarājakāle, bhūridattacampeyyasaṅkhapālanāgarājakāle, mahākapikāle ca tādisāni dukkarāni karontopi bahujanahitāya paṭipanno. Vessantarattabhāve ṭhatvā sattasatakamahādānaṁ datvā sattasu ṭhānesu pathaviṁ kampetvā pāramīkūṭaṁ gaṇhantopi bahujanahitāya paṭipanno. Tato anantare attabhāve tusitapure yāvatāyukaṁ tiṭṭhantopi bahujanahitāya paṭipanno.",
  "atk-s0102a5:22": "Tattha pañca pubbanimittāni disvā dasasahassacakkavāḷadevatāhi yācito pañca mahāvilokanāni viloketvā devānaṁ saṅgahatthāya paṭiññaṁ datvā tusitapurā cavitvā mātukucchiyaṁ paṭisandhiṁ gaṇhantopi bahujanahitāya paṭipanno.",
  "atk-s0102a5:23": "Dasa māse mātukucchiyaṁ vasitvā lumbinīvane mātukucchito nikkhamantopi, ekūnatiṁsavassāni agāraṁ ajjhāvasitvā mahābhinikkhamanaṁ nikkhamitvā anomanadītīre pabbajantopi, chabbassāni padhānena attānaṁ kilametvā bodhipallaṅkaṁ āruyha sabbaññutaññāṇaṁ paṭivijjhantopi, sattasattāhaṁ bodhimaṇḍe yāpentopi, isipatanaṁ āgamma anuttaraṁ dhammacakkaṁ pavattentopi, yamakapāṭihāriyaṁ karontopi, devorohaṇaṁ orohantopi, buddho hutvā pañcacattālīsa vassāni tiṭṭhantopi, āyusaṅkhāraṁ ossajantopi, yamakasālānamantare anupādisesāya nibbānadhātuyā parinibbāyantopi bahujanahitāya paṭipanno. Yāvassa sāsapamattāpi dhātuyo dharanti, tāva bahujanahitāya paṭipannoti veditabbo. Sesapadāni etasseva vevacanāni. Tattha pacchimaṁ pacchimaṁ purimassa purimassa attho.",
  "atk-s0102a5:24": "Neva atītaṁse samanupassāma, na panetarahīti atītepi buddhato aññaṁ na samanupassāma, anāgatepi na samanupassāma, etarahi pana aññassa satthuno abhāvatoyeva aññatra tena bhagavatā na samanupassāmāti ayamettha attho. Aṭṭhakathāyampi hi – ‘‘atītānāgatā buddhā amhākaṁ satthārā sadisāyeva, kiṁ sakko kathetī’’ti vicāretvā – ‘‘etarahi bahujanahitāya paṭipanno satthā amhākaṁ satthāraṁ muñcitvā añño koci natthi, tasmā na passāmāti kathetī’’ti vuttaṁ. Yathā ca ettha, evaṁ ito paresupi padesu ayamattho veditabbo. Svākkhātādīni ca kusalādīni ca vuttatthāneva.",
  "atk-s0102a5:25": "Gaṅgodakaṁ yamunodakenāti gaṅgāyamunānaṁ samāgamaṭṭhāne udakaṁ vaṇṇenapi gandhenapi rasenapi saṁsandati sameti, majjhe bhinnasuvaṇṇaṁ viya ekasadisameva hoti, na mahāsamuddaudakena saṁsaṭṭhakāle viya visadisaṁ. Parisuddhassa nibbānassa paṭipadāpi parisuddhāva. Na hi daharakāle vejjakammādīni katvā agocare caritvā mahallakakāle nibbānaṁ daṭṭhuṁ sakkā, nibbānagāminī pana paṭipadā parisuddhāva vaṭṭati ākāsūpamā. Yathā hi ākāsampi alaggaṁ parisuddhaṁ candimasūriyānaṁ ākāse icchiticchitaṭṭhānaṁ gacchantānaṁ viya nibbānaṁ gacchantassa bhikkhuno paṭipadāpi kule vā gaṇe vā alaggā abaddhā ākāsūpamā vaṭṭati. Sā panesā tādisāva bhagavatā paññattā kathitā desitā. Tena vuttaṁ – ‘‘saṁsandati nibbānañca paṭipadā cā’’ti.",
  "atk-s0102a5:26": "Paṭipannānanti paṭipadāya ṭhitānaṁ. Vusitavatanti vutthavāsānaṁ etesaṁ. Laddhasahāyoti etesaṁ tattha tattha saha ayanato sahāyo. ‘‘Adutiyo asahāyo appaṭisamo’’ti idaṁ pana asadisaṭṭhena vuttaṁ. Apanujjāti tesaṁ majjhepi phalasamāpattiyā viharanto cittena apanujja, apanujjeva ekārāmataṁ anuyutto viharatīti attho.",
  "atk-s0102a5:27": "Abhinipphannokho pana tassa bhagavato lābhoti tassa bhagavato mahālābho uppanno. Kadā paṭṭhāya uppanno? Abhisambodhiṁ patvā sattasattāhaṁ atikkamitvā isipatane dhammacakkaṁ pavattetvā anukkamena devamanussānaṁ damanaṁ karontassa tayo jaṭile pabbājetvā rājagahaṁ gatassa bimbisāradamanato paṭṭhāya uppanno. Yaṁ sandhāya vuttaṁ – ‘‘tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārāna’’nti (saṁ. ni. 2.70). Satasahassakappādhikesu catūsu asaṅkhyeyyesu ussannapuññanissandasamuppanno lābhasakkāro mahogho viya ajjhottharamāno āgacchati.",
  "atk-s0102a5:28": "Ekasmiṁ kira samaye rājagahe sāvatthiyaṁ sākete kosambiyaṁ bārāṇasiyaṁ bhagavato paṭipāṭibhattaṁ nāma uppannaṁ, tattheko – ‘‘ahaṁ sataṁ vissajjetvā dānaṁ dassāmī’’ti paṇṇaṁ likhitvā vihāradvāre bandhi. Añño – ahaṁ dve satāni. Añño – ahaṁ pañca satāni. Añño – ahaṁ sahassaṁ. Añño – ahaṁ dve sahassāni. Añño – ahaṁ pañca. Dasa. Vīsati. Paññāsaṁ; añño – ahaṁ satasahassaṁ. Añño – ahaṁ dve satasahassāni vissajjetvā dānaṁ dassāmī’’ti paṇṇaṁ likhitvā vihāradvāre bandhi. Janapadacārikaṁ carantampi okāsaṁ labhitvā – ‘‘dānaṁ dassāmī’’ti sakaṭāni pūretvā mahājano anubandhiyeva. Yathāha – ‘‘tena kho pana samayena jānapadā manussā bahuṁ loṇampi telampi taṇḍulampi khādanīyampi sakaṭesu āropetvā bhagavato piṭṭhito piṭṭhito anubandhā honti – ‘yattha paṭipāṭiṁ labhissāma, tattha bhattaṁ karissāmā’ti’’ (mahāva. 282). Evaṁ aññānipi khandhake ca vinaye ca bahūni vatthūni veditabbāni.",
  "atk-s0102a5:29": "Asadisadāne panesa lābho matthakaṁ patto. Ekasmiṁ kira samaye bhagavati janapadacārikaṁ caritvā jetavanaṁ sampatte rājā nimantetvā dānaṁ adāsi. Dutiyadivase nāgarā adaṁsu. Puna tesaṁ dānato atirekaṁ rājā, tassa dānato atirekaṁ nāgarāti evaṁ bahūsu divasesu gatesu rājā cintesi – ‘‘ime nāgarā divase divase atirekataraṁ karonti, pathavissaro pana rājā nāgarehi dāne parājitoti garahā bhavissatī’’ti. Athassa mallikā upāyaṁ ācikkhi. So rājaṅgaṇe sālakalyāṇipadarehi maṇḍapaṁ kāretvā taṁ nīluppalehi chādetvā pañca āsanasatāni paññāpetvā pañca hatthisatāni āsanānaṁ pacchābhāge ṭhapetvā ekekena hatthinā ekekassa bhikkhuno setacchattaṁ dhārāpesi. Dvinnaṁ dvinnaṁ āsanānaṁ antare sabbālaṅkārapaṭimaṇḍitā ekekā khattiyadhītā catujjātiyagandhaṁ pisati. Niṭṭhitaṁ niṭṭhitaṁ majjhaṭṭhāne gandhambaṇe pakkhipati, taṁ aparā khattiyadhītā nīluppalahatthakena samparivatteti. Evaṁ ekekassa bhikkhuno tisso tisso khattiyadhītaro parivārā, aparā sabbālaṅkārapaṭimaṇḍitā itthī tālavaṇṭaṁ gahetvā bījati, aññā dhamakaraṇaṁ gahetvā udakaṁ parissāveti, aññā pattato udakaṁ harati. Bhagavato cattāri anagghāni ahesuṁ. Pādakathalikā ādhārako apassenaphalakaṁ chattapādamaṇīti imāni cattāri anagghāni ahesuṁ. Saṅghanavakassa deyyadhammo satasahassaṁ agghati. Tasmiñca dāne aṅgulimālatthero saṅghanavako ahosi. Tassa āsanasamīpe ānīto hatthī taṁ upagantuṁ nāsakkhi. Tato rañño ārocesuṁ. Rājā – ‘‘añño hatthī natthī’’ti? Duṭṭhahatthī pana atthi, ānetuṁ na sakkāti. Sammāsambuddho – saṅghanavako kataro mahārājāti? Aṅgulimālatthero bhagavāti. Tena hi taṁ duṭṭhahatthiṁ ānetvā ṭhapetu, mahārājāti. Hatthiṁ maṇḍayitvā ānayiṁsu. So therassa tejena nāsāvātasañcaraṇamattampi kātuṁ nāsakkhi. Evaṁ nirantaraṁ satta divasāni dānaṁ dīyittha. Sattame divase rājā dasabalaṁ vanditvā – ‘‘bhagavā mayhaṁ dhammaṁ desethā’’ti āha.",
  "atk-s0102a5:30": "Tassañca parisati kāḷo ca juṇho cāti dve amaccā honti. Kāḷo cintesi – ‘‘nassati rājakulassa santakaṁ, kiṁ nāmete ettakā janā karissanti, bhuñjitvā vihāraṁ gantvā niddāyissanteva, idaṁ pana eko rājapuriso labhitvā kiṁ nāma na kareyya, aho nassati rañño santaka’’nti. Juṇho cintesi – ‘‘mahantaṁ idaṁ rājattanaṁ nāma, ko añño idaṁ kātuṁ sakkhissati? Kiṁ rājā nāma so, yo rājattane ṭhitopi evarūpaṁ dānaṁ dātuṁ na sakkotī’’ti. Bhagavā parisāya ajjhāsayaṁ olokento tesaṁ dvinnaṁ ajjhāsayaṁ viditvā – ‘‘sace ajja juṇhassa ajjhāsayena dhammakathaṁ kathemi, kāḷassa sattadhā muddhā phalissati . Mayā kho pana sattānuddayatāya pāramiyo pūritā. Juṇho aññasmimpi divase mayi dhammaṁ kathayante maggaphalaṁ paṭivijjhissati, idāni pana kāḷaṁ olokessāmī’’ti rañño catuppadikameva gāthaṁ abhāsi –",
  "atk-s0102a5:31": "‘‘Na ve kadariyā devalokaṁ vajanti,",
  "atk-s0102a5:32": "Bālā have nappasaṁsanti dānaṁ;",
  "atk-s0102a5:33": "Dhīro ca dānaṁ anumodamāno,",
  "atk-s0102a5:34": "Teneva so hoti sukhī paratthā’’ti. (dha. pa. 177);",
  "atk-s0102a5:35": "Rājā anattamano hutvā – ‘‘mayā mahādānaṁ dinnaṁ, satthā ca me mandameva dhammaṁ kathesi, nāsakkhiṁ maññe dasabalassa cittaṁ gahetu’’nti. So bhuttapātarāso vihāraṁ gantvā bhagavantaṁ vanditvā pucchi – ‘‘mayā, bhante, mahantaṁ dānaṁ dinnaṁ, anumodanā ca me na mahatī katā, ko nu kho me, bhante, doso’’ti? Natthi, mahārāja, tava doso, parisā pana aparisuddhā, tasmā dhammaṁ na desesinti. Kasmā pana bhagavā parisā na suddhāti? Satthā dvinnaṁ amaccānaṁ parivitakkaṁ ārocesi. Rājā kāḷaṁ pucchi – ‘‘evaṁ, tāta, kāḷā’’ti? ‘‘Evaṁ, mahārājā’’ti. ‘‘Mayi mama santakaṁ dadamāne tava kataraṁ ṭhānaṁ rujjati, na taṁ sakkomi passituṁ, pabbājetha naṁ mama raṭṭhato’’ti āha. Tato juṇhaṁ pakkosāpetvā pucchi – ‘‘evaṁ kira, tāta, cintesī’’ti? ‘‘Āma, mahārājā’’ti. ‘‘Tava cittānurūpameva hotū’’ti tasmiṁyeva maṇḍape evaṁ paññattesuyeva āsanesu pañca bhikkhusatāni nisīdāpetvā tāyeva khattiyadhītaro parivārāpetvā rājagehato dhanaṁ gahetvā mayā dinnasadisameva satta divasāni dānaṁ dehīti. So tathā adāsi. Datvā sattame divase – ‘‘dhammaṁ bhagavā desethā’’ti āha.",
  "atk-s0102a5:36": "Satthā dvinnampi dānānaṁ anumodanaṁ ekato katvā dve mahānadiyo ekoghapuṇṇā kurumāno viya mahādhammadesanaṁ desesi. Desanāpariyosāne juṇho sotāpanno ahosi. Rājā pasīditvā dasabalassa bāhiravatthuṁ nāma adāsi. Evaṁ abhinipphanno kho pana tassa bhagavato lābhoti veditabbo.",
  "atk-s0102a5:37": "Abhinipphannosilokoti vaṇṇaguṇakittanaṁ. Sopi bhagavato dhammacakkappavattanato paṭṭhāya abhinipphanno. Tato paṭṭhāya hi bhagavato khattiyāpi vaṇṇaṁ kathenti. Brāhmaṇāpi gahapatayopi nāgā supaṇṇā gandhabbā devatā brahmānopi kittiṁ vatvā – ‘‘itipi so bhagavā’’tiādinā. Aññatitthiyāpi vararojassa sahassaṁ datvā samaṇassa gotamassa avaṇṇaṁ kathehīti uyyojesuṁ. So sahassaṁ gahetvā dasabalaṁ pādatalato paṭṭhāya yāva kesantā apalokayamāno likkhāmattampi vajjaṁ adisvā – ‘‘vippakiṇṇadvattiṁsamahāpurisalakkhaṇe asītianubyañjanavibhūsite byāmappabhāparikkhitte suphullitapāricchattakatārāgaṇasamujjalitaantalikkhavicittakusumasassirikanandanavanasadise anavajjaattabhāve avaṇṇaṁ vadantassa mukhampi viparivatteyya, muddhāpi sattadhā phaleyya, avaṇṇaṁ vattuṁ upāyo natthi, vaṇṇameva vadissāmī’’ti pādatalato paṭṭhāya yāva kesantā atirekapadasahassena vaṇṇameva kathesi. Yamakapāṭihāriye panesa vaṇṇo nāma matthakaṁ patto. Evaṁ abhinipphanno silokoti.",
  "atk-s0102a5:38": "Yāva maññe khattiyāti khattiyā brāhmaṇā vessā suddā nāgā supaṇṇā yakkhā asurā devā brahmānoti sabbeva te sampiyāyamānarūpā haṭṭhatuṭṭhā viharanti. Vigatamado kho panāti ettakā maṁ janā sampiyāyamānarūpā viharantīti na madapamatto hutvā davādivasena āhāraṁ āhāreti, aññadatthu vigatamado kho pana so bhagavā āhāraṁ āhāreti.",
  "atk-s0102a5:39": "Yathāvādīti yaṁ vācāya vadati, tadanvayamevassa kāyakammaṁ hoti. Yañca kāyena karoti, tadanvayamevassa vacīkammaṁ hoti. Kāyo vā vācaṁ, vācā vā kāyaṁ nātikkamati, vācā kāyena, kāyo ca vācāya sameti. Yathā ca –",
  "atk-s0102a5:40": "‘‘Vāmena sūkaro hoti, dakkhiṇena ajāmigo;",
  "atk-s0102a5:41": "Sarena nelako hoti, visāṇena jaraggavo’’ti. –",
  "atk-s0102a5:42": "Ayaṁ sūkarayakkho sūkare disvā sūkarasadisaṁ vāmapassaṁ dassetvā te gahetvā khādati, ajāmige disvā taṁsadisaṁ dakkhiṇapassaṁ dassetvā te gahetvā khādati, nelakavacchake disvā vacchakaravaṁ ravanto te gahetvā khādati, goṇe disvā tesaṁ visāṇasadisāni visāṇāni māpetvā te dūratova – ‘‘goṇo viya dissatī’’ti evaṁ upagate gahetvā khādati. Yathā ca dhammikavāyasajātake sakuṇehi puṭṭho vāyaso – ‘‘ahaṁ vātabhakkho, vātabhakkhatāya mukhaṁ vivaritvā pāṇakānañca maraṇabhayena ekeneva pādena ṭhito, tasmā tumhepi –",
  "atk-s0102a5:43": "‘‘Dhammaṁ caratha bhaddaṁ vo, dhammaṁ caratha ñātayo;",
  "atk-s0102a5:44": "Dhammacārī sukhaṁ seti, asmiṁ loke paramhi cā’’ti.",
  "atk-s0102a5:45": "Sakuṇesu vissāsaṁ uppādesi, tato –",
  "atk-s0102a5:46": "‘‘Bhaddako vatāyaṁ pakkhī, dijo paramadhammiko;",
  "atk-s0102a5:47": "Ekapādena tiṭṭhanto, dhammo dhammoti bhāsatī’’ti.",
  "atk-s0102a5:48": "Evaṁ vissāsamāgate sakuṇe khādittha. Tena tesaṁ vācā kāyena, kāyo ca vācāya na sameti, na evaṁ bhagavato. Bhagavato pana vācā kāyena, kāyo ca vācāya sametiyevāti dasseti.",
  "atk-s0102a5:49": "Tiṇṇā taritā vicikicchā assāti tiṇṇavicikiccho. ‘‘Kathamidaṁ kathamida’’nti evarūpā vigatā kathaṁkathā assāti vigatakathaṁkatho. Yathā hi mahājano – ‘‘ayaṁ rukkho, kiṁ rukkho nāma, ayaṁ gāmo, ayaṁ janapado, idaṁ raṭṭhaṁ, kiṁ raṭṭhaṁ nāma, kasmā nu kho ayaṁ rukkho ujukkhandho, ayaṁ vaṅkakkhandho, kasmā kaṇṭako koci ujuko hoti, koci vaṅko, pupphaṁ kiñci sugandhaṁ, kiñci duggandhaṁ, phalaṁ kiñci madhuraṁ, kiñci amadhura’’nti sakaṅkhova hoti, na evaṁ satthā. Satthā hi – ‘‘imesaṁ nāma dhātūnaṁ ussannussannattā idaṁ evaṁ hotī’’ti vigatakathaṁkathova . Yathā ca paṭhamajjhānādilābhīnaṁ dutiyajjhānādīsu kaṅkhā hoti. Paccekabuddhānampi hi sabbaññutaññāṇe yāthāvasanniṭṭhānābhāvato vohāravasena kaṅkhā nāma hotiyeva, na evaṁ buddhassa. So hi bhagavā sabbattha vigatakathaṁkathoti dasseti.",
  "atk-s0102a5:50": "Pariyositasaṅkappoti yathā keci sīlamattena, keci vipassanāmattena, keci paṭhamajjhānena…pe… keci nevasaññānāsaññāyatanasamāpattiyā, keci sotāpannabhāvamattena…pe… keci arahattena, keci sāvakapāramīñāṇena, keci paccekabodhiñāṇena pariyositasaṅkappā paripuṇṇamanorathā honti, na evaṁ mama satthā. Mama pana satthā sabbaññutaññāṇena pariyositasaṅkappoti dasseti.",
  "atk-s0102a5:51": "Ajjhāsayaṁ ādibrahmacariyanti karaṇatthe paccattavacanaṁ, adhikāsayena uttamanissayabhūtena ādibrahmacariyena porāṇabrahmacariyabhūtena ca ariyamaggena tiṇṇavicikiccho vigatakathaṁkatho pariyositasaṅkappoti attho. ‘‘Pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāva’’nti hi vacanato pariyositasaṅkappatāpi bhagavato ariyamaggeneva nipphannāti.",
  "atk-s0102a5:52": "297.Yathariva bhagavāti yathā bhagavā, evaṁ ekasmiṁ jambudīpatale catūsu disāsu cārikaṁ caramānā aho vata cattāro jinā dhammaṁ deseyyunti paccāsisamānā vadanti. Athāpare tīsu maṇḍalesu ekato vicaraṇabhāvaṁ ākaṅkhamānā tayo sammāsambuddhāti āhaṁsu. Apare – ‘‘dasa pāramiyo nāma pūretvā catunnaṁ tiṇṇaṁ vā uppatti dullabhā, sace pana eko nibaddhavāsaṁ vasanto dhammaṁ deseyya, eko cārikaṁ caranto, evampi jambudīpo sobheyya ceva, bahuñca hitasukhamadhigaccheyyā’’ti cintetvā aho vata, mārisāti āhaṁsu.",
  "atk-s0102a5:53": "298.Aṭṭhānametaṁ anavakāso yanti ettha ṭhānaṁ avakāsoti ubhayametaṁ kāraṇādhivacanameva. Kāraṇañhi tiṭṭhati ettha tadāyattavuttitāya phalanti ṭhānaṁ. Okāso viya cassa taṁ tena vinā aññattha abhāvatoti avakāso. Yanti karaṇatthe paccattaṁ. Idaṁ vuttaṁ hoti – ‘‘yena kāraṇena ekissā lokadhātuyā dve buddhā ekato uppajjeyyuṁ, taṁ kāraṇaṁ natthī’’ti.",
  "atk-s0102a5:54": "Ettha ca –",
  "atk-s0102a5:55": "‘‘Yāvatā candimasūriyā, pariharanti disā bhanti virocanā;",
  "atk-s0102a5:56": "Tāva sahassadhā loko, ettha te vattate vaso’’ti. (ma. ni. 1.503) –",
  "atk-s0102a5:57": "Gāthāya ekacakkavāḷameva ekā lokadhātu. ‘‘Sahassī lokadhātu akampitthā’’ti (a. ni. 3.126) āgataṭṭhāne cakkavāḷasahassaṁ ekā lokadhātu. ‘‘Ākaṅkhamāno, ānanda, tathāgato tisahassimahāsahassilokadhātuṁ sarena viññāpeyya, obhāsena ca phareyyā’’ti (a. ni. 3.81) āgataṭṭhāne tisahassimahāsahassī ekā lokadhātu. ‘‘Ayañca dasasahassī lokadhātū’’ti (ma. ni. 3.201) āgataṭṭhāne dasacakkavāḷasahassāni ekā lokadhātu. Taṁ sandhāya ekissā lokadhātuyāti āha. Ettakañhi jātikhettaṁ nāma. Tatrāpi ṭhapetvā imasmiṁ cakkavāḷe jambudīpassa majjhimadesaṁ na aññatra buddhā uppajjanti jātikhettato pana paraṁ buddhānaṁ uppattiṭṭhānameva na paññāyati. Yenatthenāti yena pavāraṇasaṅgahatthena.",
  "atk-s0102a5:58": "Sanaṅkumārakathāvaṇṇanā",
  "atk-s0102a5:59": "300.Vaṇṇena ceva yasasā cāti alaṅkāraparivārena ca puññasiriyā cāti attho.",
  "atk-s0102a5:60": "301.Sādhu mahābrahmeti ettha sampasādane sādhusaddo. Saṅkhāya modāmāti jānitvā modāma.",
  "atk-s0102a5:61": "Govindabrāhmaṇavatthuvaṇṇanā",
  "atk-s0102a5:62": "304.Yāva dīgharattaṁ mahāpaññova so bhagavāti ettakanti paricchinditvā na sakkā vattuṁ, atha kho yāva dīgharattaṁ aticirarattaṁ mahāpaññova so bhagavā. Noti kathaṁ tumhe maññathāti. Atha sayamevetaṁ pañhaṁ byākātukāmo – ‘‘anacchariyametaṁ, mārisā, yaṁ idāni pāramiyo pūretvā bodhipallaṅke tiṇṇaṁ mārānaṁ matthakaṁ bhinditvā paṭividdhaasādhāraṇañāṇo so bhagavā mahāpañño bhaveyya, kimettha acchariyaṁ, aparipakkāya pana bodhiyā padesañāṇe ṭhitassa sarāgādikālepi mahāpaññabhāvameva vo, mārisā, kathessāmī’’ti bhavapaṭicchannakāraṇaṁ āharitvā dassento bhūtapubbaṁ bhotiādimāha.",
  "atk-s0102a5:63": "Purohitoti sabbakiccāni anusāsanapurohito. Govindoti govindiyābhisekena abhisitto , pakatiyā panassa aññadeva nāmaṁ, abhisittakālato paṭṭhāya ‘‘govindo’’ti saṅkhyaṁ gato. Jotipāloti jotanato ca pālanato ca jotipālo. Tassa kira jātadivase sabbāvudhāni ujjotiṁsu. Rājāpi paccūsasamaye attano maṅgalāvudhaṁ pajjalitaṁ disvā bhīto aṭṭhāsi. Govindo pātova rājūpaṭṭhānaṁ gantvā sukhaseyyaṁ pucchi rājā – ‘‘kuto me ācariya, sukhaseyyā’’ti vatvā taṁ kāraṇaṁ ārocesi. Mā bhāyi, mahārāja, mayhaṁ putto jāto, tassānubhāvena sakalanagare āvudhāni pajjaliṁsūti. Rājā – ‘‘kiṁ nu kho me kumāro paccatthiko bhaveyyā’’ti cintetvā suṭṭhutaraṁ bhāyi. ‘‘Kiṁ vitakkesi mahārājā’’ti ca puṭṭho tamatthaṁ ārocesi. Atha naṁ govindo ‘‘mā bhāyi mahārāja, neso kumāro tumhākaṁ dubbhissati, sakalajambudīpe pana tena samo paññāya na bhavissati, mama puttassa vacanena mahājanassa kaṅkhā chijjissati, tumhākañca sabbakiccāni anusāsissatī’’ti samassāseti. Rājā tuṭṭho – ‘‘kumārassa khīramūlaṁ hotū’’ti sahassaṁ datvā ‘‘kumāraṁ mahallakakāle mama dassethā’’ti āha. Kumāro anupubbena vuḍḍhimanuppatto. Jotitattā panassa pālanasamatthatāya ca jotipālotveva nāmaṁ akaṁsu. Tena vuttaṁ – ‘‘jotanato ca pālanato ca jotipālo’’ti.",
  "atk-s0102a5:64": "Sammā vossajjitvāti sammā vossajjitvā. Ayameva vā pāṭho. Alamatthadasataroti samattho paṭibalo atthadaso alamatthadaso, taṁ alamatthadasaṁ tiretīti alamatthadasataro. Jotipālasseva māṇavassa anusāsaniyāti sopi jotipālaṁyeva pucchitvā anusāsatīti dasseti.",
  "atk-s0102a5:65": "305.Bhavamatthubhavantaṁ jotipālanti bhoto jotipālassa bhavo vuddhi visesādhigamo sabbakalyāṇañceva maṅgalañca hotūti attho. Sammodanīyaṁ kathanti? ‘‘Alaṁ, mahārāja, mā cintayi, dhuvadhammo esa sabbasattāna’’ntiādinā nayena maraṇappaṭisaṁyuttaṁ sokavinodanapaṭisanthārakathaṁ pariyosāpetvā. Mā no bhavaṁ jotipālo anusāsaniyāpaccabyāhāsīti mā paṭibyākāsi, ‘‘anusāsā’’ti vutto – ‘‘nāhaṁ anusāsāmī’’ti no mā anusāsaniyā paccakkhāsīti attho. Abhisambhosīti saṁvidahitvā paṭṭhapesi. Manussā evamāhaṁsūti taṁ pitarā mahāpaññataraṁ sabbakiccāni anusāsantaṁ sabbakamme abhisambhavantaṁ disvā tuṭṭhacittā govindo vata, bho, brāhmaṇo, mahāgovindo vata, bho, brāhmaṇoti evamāhaṁsu. Idaṁ vuttaṁ hoti, ‘‘govindo vata, bho, brāhmaṇo ahosi etassa pitā; ayaṁ pana mahāgovindo vata, bho, brāhmaṇo’’ti.",
  "atk-s0102a5:66": "Rajjasaṁvibhajanavaṇṇanā",
  "atk-s0102a5:67": "306.Yenate cha khattiyāti ye te ‘‘sahāyā’’ti vuttā cha khattiyā, te kira reṇussa ekapitikā kaniṭṭhabhātaro, tasmā mahāgovindo ‘‘ayaṁ abhisitto etesaṁ rajjasaṁvibhāgaṁ kareyya vā na vā, yaṁnūnāhaṁ te paṭikacceva reṇussa santikaṁ pesetvā paṭiññaṁ gaṇhāpeyya’’nti cintento yena te cha khattiyā tenupasaṅkami. Rājakattāroti rājakārakā amaccā.",
  "atk-s0102a5:68": "307.Madanīyā kāmāti madakarā pamādakarā kāmā. Gacchante gacchante kāle esa anussaritumpi na sakkuṇeyya, tasmā āyantu bhonto āgacchantūti attho.",
  "atk-s0102a5:69": "308.Sarāmahaṁ bhoti tadā kira manussānaṁ saccavādikālo hoti, tasmā ‘‘kadā mayā vuttaṁ, kena diṭṭhaṁ, kena suta’’nti abhūtaṁ avatvā ‘‘sarāmahaṁ bho’’ti āha. Sammodanīyaṁ kathanti kiṁ mahārāja devattaṁ gate raññe mā cintayittha, dhuvadhammo esa sabbasattānaṁ, evaṁbhāvino saṅkhārāti evarūpaṁ paṭisanthārakathaṁ. Sabbāni sakaṭamukhāni paṭṭhapesīti sabbāni cha rajjāni sakaṭamukhāni paṭṭhapesi. Ekekassa rañño rajjaṁ tiyojanasataṁ hoti, reṇussa rañño rajjosaraṇapadeso dasagāvutaṁ, majjhe pana reṇussa rajjaṁ vitānasadisaṁ ahosi. Kasmā evaṁ paṭṭhapesīti? Kālena kālaṁ rājānaṁ passituṁ āgacchantā aññassa rajjaṁ apīḷetvā attano attano rajjapadeseneva āgamissanti ceva gamissanti ca. Pararajjaṁ otiṇṇassa hi – ‘‘bhattaṁ detha, goṇaṁ dethā’’ti vadato manussā ujjhāyanti – ‘‘ime rājāno attano attano vijitena na gacchanti, amhākaṁ pīḷaṁ karontī’’ti. Attano vijitena gacchantassa ‘‘amhākaṁ santikā iminā idañcidañca laddhabbamevā’’ti manussā pīḷaṁ na maññanti. Imamatthaṁ cintayitvā mahāgovindo ‘‘sammodamānā rājāno ciraṁ rajjamanusāsantū’’ti evaṁ paṭṭhapesi.",
  "atk-s0102a5:70": "‘‘Dantapuraṁ kaliṅgānaṁ, assakānañca potanaṁ;",
  "atk-s0102a5:71": "Māhissati avantīnaṁ, sovīrānañca rodukaṁ.",
  "atk-s0102a5:72": "Mithilā ca videhānaṁ, campā aṅgesu māpitā;",
  "atk-s0102a5:73": "Bārāṇasī ca kāsīnaṁ, ete govindamāpitā’’ti. –",
  "atk-s0102a5:74": "Etāni satta nagarāni mahāgovindeneva tesaṁ rājūnaṁ atthāya māpitāni.",
  "atk-s0102a5:75": "‘‘Sattabhū brahmadatto ca, vessabhū bharato saha;",
  "atk-s0102a5:76": "Reṇu dve ca dhataraṭṭhā, tadāsuṁ satta bhāradhā’’ti. –",
  "atk-s0102a5:77": "Imāni tesaṁ sattannampi nāmāni. Tesu hi eko sattabhū nāma ahosi, eko brahmadatto nāma, eko vessabhū nāma, eko teneva saha bharato nāma, eko reṇu nāma, dve pana dhataraṭṭhāti ime satta jambudīpatale bhāradhā mahārājāno ahesunti.",
  "atk-s0102a5:78": "Paṭhamabhāṇavāravaṇṇanā niṭṭhitā.",
  "atk-s0102a5:79": "Kittisaddaabbhuggamanavaṇṇanā",
  "atk-s0102a5:80": "311.Upasaṅkamiṁsūti ‘‘amhākaṁ ayaṁ issariyasampatti na aññassānubhāvena, mahāgovindassānubhāvena nipphannā. Mahāgovindo amhe satta rājāno samagge katvā jambudīpatale patiṭṭhāpesi, pubbūpakārissa pana na sukarā paṭikiriyā kātuṁ. Amhe sattapi jane esoyeva anusāsatu, etaṁyeva senāpatiñca purohitañca karoma, evaṁ no vuddhi bhavissatī’’ti cintetvā upasaṅkamiṁsu. Mahāgovindopi – ‘‘mayā ete samaggā katā, sace etesaṁ añño senāpati purohito ca bhavissati, tato attano attano senāpatipurohitānaṁ vacanaṁ gahetvā aññamaññaṁ bhindissanti, adhivāsemi nesaṁ senāpatiṭṭhānañca purohitaṭṭhānañcā’’ti cintetvā ‘‘evaṁ bho’’ti paccassosi.",
  "atk-s0102a5:81": "Satta ca brāhmaṇamahāsāleti ‘‘ahaṁ sabbaṭṭhānesu sammukho bhaveyyaṁ vā na vā, yatthāhaṁ sammukho na bhavissāmi, tattheva te kattabbaṁ karissantī’’ti satta anupurohite ṭhapesi. Te sandhāya idaṁ vuttaṁ – ‘‘satta ca brāhmaṇamahāsāle’’ti. Divasassa dvikkhattuṁ vā sāyaṁ pāto vā nahāyantīti nahātakā. Vatacariyapariyosāne vā nahātā, tato paṭṭhāya brāhmaṇehi saddhiṁ na khādanti na pivantīti nahātakā.",
  "atk-s0102a5:82": "312.Abbhuggacchīti abhiuggacchi. Tadā kira manussānaṁ ‘‘na brahmunā saddhiṁ amantetvā sakkā evaṁ sakalajambudīpaṁ anusāsitu’’nti nisinnanisinnaṭṭhāne ayameva kathā pavattittha. Na kho panāhanti mahāpuriso kira – ‘‘ayaṁ mayhaṁ abhūto vaṇṇo uppanno, vaṇṇuppatti kho pana na bhāriyā, uppannassa vaṇṇassa rakkhanameva bhāriyaṁ, ayañca me acintetvā amantetvā karontasseva vaṇṇo uppannova, cintetvā mantetvā karontassa pana vitthārikataro bhavissatī’’ti brahmadassane upāyaṁ pariyesanto taṁ disvā sutaṁ kho pana metantiādiatthaṁ parivitakkesi.",
  "atk-s0102a5:83": "313.Yenareṇu rājā tenupasaṅkamīti evaṁ me antarā daṭṭhukāmo vā sallapitukāmo vā na bhavissati, yato chinnapalibodho sukhaṁ viharissāmīti palibodhupacchedanatthaṁ upasaṅkami, esa nayo sabbattha.",
  "atk-s0102a5:84": "316.Sādisiyoti samavaṇṇā samajātikā.",
  "atk-s0102a5:85": "317.Navaṁ sandhāgāraṁ kāretvāti rattiṭṭhānadivāṭṭhānacaṅkamanasampannaṁ vassike cattāro māse vasanakkhamaṁ bahi naḷaparikkhittaṁ vicittaṁ āvasathaṁ kāretvā. Karuṇaṁ jhānaṁ jhāyīti karuṇāya tikacatukkajjhānaṁ jhāyi, karuṇāmukhena panettha avasesāpi tayo brahmavihārā gahitāva. Ukkaṇṭhanā paritassanāti jhānabhūmiyaṁ ṭhitassa anabhiratiukkaṇṭhanā vā bhayaparitassanā vā natthi, brahmuno pana āgamanapatthanā āgamanataṇhā ahūti attho.",
  "atk-s0102a5:86": "Brahmunāsākacchāvaṇṇanā",
  "atk-s0102a5:87": "318.Bhayanti cittutrāsabhayameva. Ajānantāti ajānamānā. Kathaṁ jānemu taṁ mayanti (dī. ni. 2.179) mayaṁ kinti taṁ jānāma, ayaṁ katthavāsiko, kinnāmo, kiṁ gottotiādīnaṁ ākārānaṁ kena ākārena taṁ dhārayāmāti attho.",
  "atk-s0102a5:88": "Maṁ ve kumāraṁ jānantīti maṁ ‘‘kumāro’’ti ‘‘daharo’’ti jānanti. Brahmaloketi seṭṭhaloke. Sanantananti ciratanaṁ porāṇakaṁ . Ahaṁ so porāṇakumāro sanaṅkumāro nāma brahmāti dasseti. Evaṁ govinda jānāhīti govinda paṇḍita, tvaṁ evaṁ jānāhi, evaṁ maṁ dhārehi.",
  "atk-s0102a5:89": "‘‘Āsanaṁ udakaṁ pajjaṁ, madhusākañca brahmuno;",
  "atk-s0102a5:90": "Agghe bhavantaṁ pucchāma, agghaṁ kurutu no bhava’’nti. –",
  "atk-s0102a5:91": "Ettha agghanti atithino upanāmetabbaṁ vuccati. Teneva idamāsanaṁ paññattaṁ, ettha nisīdatha, idaṁ udakaṁ parisuddhaṁ, ito pānīyaṁ pivatha, pāde dhovatha, idaṁ pajjaṁ pādānaṁ hitatthāya abhisaṅkhataṁ telaṁ, ito pāde makkhetha, idaṁ madhusākanti. Bodhisattassa brahmacariyaṁ na aññesaṁ brahmacariyasadisaṁ hoti, na so ‘‘idaṁ sve, idaṁ tatiyadivase bhavissatī’’ti sannidhiṁ nāma karoti. Madhusākaṁ pana aloṇaṁ adhūpanaṁ atakkaṁ udakena seditasākaṁ, taṁ sandhāyesa – ‘‘idaṁ paribhuñjathā’’ti vadanto ‘‘agghe bhavantaṁ pucchāmā’’tiādimāha. Ime sabbepi agghā brahmuno atthi. Te agghe bhavantaṁ pucchāma. Evaṁ pucchantānañca agghaṁ kurutu no bhavaṁ, paṭiggaṇhātu no bhavaṁ idamagghanti vuttaṁ hoti. Kiṁ panesa – ‘‘ito ekampi brahmā na bhuñjatī’’ti idaṁ na jānātīti. No na jānāti, jānantopi attano santike āgato atithi pucchitabboti vattasīsena pucchati.",
  "atk-s0102a5:92": "Atha kho brahmā – ‘‘kiṁ nu kho paṇḍito mama paribhogakaraṇābhāvaṁ ñatvā pucchati, udāhu kohaññe ṭhatvā pucchatī’’ti samannāharanto ‘‘vattasīse ṭhito pucchatī’’ti ñatvā paṭiggaṇhituṁ dāni me vaṭṭatīti paṭiggaṇhāma te agghaṁ, yaṁ tvaṁ govinda bhāsasīti āha. Yaṁ tvaṁ govinda bhāsasi – ‘‘idamāsanaṁ paññattaṁ, ettha nisīdathā’’tiādi, tatra te mayaṁ āsane nisinnā nāma homa, pānīyaṁ pītā nāma homa, pādāpi me dhotā nāma hontu, telenapi makkhitā nāma hontu, udakasākampi paribhuttaṁ nāma hotu, tayā dinnaṁ adhivāsitakālato paṭṭhāya yaṁ yaṁ tvaṁ bhāsasi, taṁ taṁ mayā paṭiggahitameva hoti. Tena vuttaṁ – ‘‘paṭiggaṇhāma te agghaṁ, yaṁ tvaṁ govinda bhāsasī’’ti. Evaṁ pana agghaṁ paṭiggaṇhitvā pañhassa okāsaṁ karonto diṭṭhadhammahitatthāyātiādimāha.",
  "atk-s0102a5:93": "Kaṅkhīakaṅkhiṁ paravediyesūti ahaṁ savicikiccho bhavantaṁ parena sayaṁ abhisaṅkhatattā parassa pākaṭesu paravediyesu pañhesu nibbicikicchaṁ.",
  "atk-s0102a5:94": "Hitvā mamattanti idaṁ mama, idaṁ mamāti upakaraṇataṇhaṁ cajitvā. Manujesūti sattesu, manujesu yo koci manujo mamattaṁ hitvāti attho. Ekodibhūtoti ekībhūto, eko tiṭṭhanto eko nisīdantoti. Vacanattho panettha eko udeti pavattatīti ekodi, tādiso bhūtoti ekodibhūto . Karuṇedhimuttoti karuṇājhāne adhimutto, taṁ jhānaṁ nibbattetvāti attho. Nirāmagandhoti vissagandhavirahito. Ettha ṭhitoti etesu dhammesu ṭhito. Ettha ca sikkhamānoti etesu dhammesu sikkhamāno. Ayamettha saṅkhepo, vitthāro pana upari mahāgovindena ca brahmunā ca vuttoyeva.",
  "atk-s0102a5:95": "320. Tattha ete avidvāti ete āmagandhe ahaṁ avidvā, na jānāmīti attho. Idha brūhi dhīrāti te me tvaṁ idha dhīra paṇḍita, brūhi, vada. Kenāvaṭā vāti pajā kurutūti katamena kilesāvaraṇena āvaritā pajā pūtikā vāyati. Āpāyikāti apāyūpagā. Nivutabrahmalokāti nivuto pihito brahmaloko assāti nivutabrahmaloko. Katamena kilesena pajāya brahmalokūpago maggo nivuto pihito paṭicchannoti pucchati.",
  "atk-s0102a5:96": "Kodho mosavajjaṁ nikati ca dubbhoti kujjhanalakkhaṇo kodho ca, paravisaṁvādanalakkhaṇo musāvādo ca, sadisaṁ dassetvā vañcanalakkhaṇā nikati ca, mittadubbhanalakkhaṇo dubbho ca. Kadariyatā atimāno usūyāti thaddhamacchariyalakkhaṇā kadariyatā ca, atikkamitvā maññanalakkhaṇo atimāno ca, parasampattikhīyanalakkhaṇā usūyā ca. Icchā vivicchā paraheṭhanā cāti taṇhālakkhaṇā icchā ca, macchariyalakkhaṇā vivicchā ca, vihiṁsālakkhaṇā paraheṭhanā ca. Lobho ca doso ca mado ca mohoti yattha katthaci lubbhanalakkhaṇo lobho ca, dussanalakkhaṇo doso ca, majjanalakkhaṇo mado ca, muyhanalakkhaṇo moho ca. Etesu yuttā anirāmagandhāti etesu cuddasasu kilesesu yuttā pajā nirāmagandhā na hoti, āmagandhā sakuṇapagandhā pūtigandhāyevāti vadati. Āpāyikā nivutabrahmalokāti esā pana āpāyikā ceva hoti, paṭicchannabrahmalokamaggā cāti. Idaṁ pana suttaṁ kathentena āmagandhasuttena dīpetvā kathetabbaṁ, āmagandhasuttampi iminā dīpetvā kathetabbaṁ.",
  "atk-s0102a5:97": "Te na sunimmadayāti te āmagandhā sunimmadayā sukhena nimmadetabbā pahātabbā na honti, duppajahā dujjayāti attho. Yassa dāni bhavaṁ govindo kālaṁ maññatīti ‘‘yassā pabbajjāya bhavaṁ govindo kālaṁ maññati, ayameva hotu, evaṁ sati mayhampi tava santike āgamanaṁ svāgamanaṁ bhavissati, kathitadhammakathā sukathitā bhavissati, tvaṁ tāta sakalajambudīpe aggapuriso daharo paṭhamavaye ṭhito, evaṁ mahantaṁ nāma sampattisirivilāsaṁ pahāya tava pabbajanaṁ nāma gandhahatthino ayabandhanaṁ chinditvā gamanaṁ viya atiuḷāraṁ, buddhatanti nāmesā’’ti mahāpurisassa daḷhīkammaṁ katvā brahmā sanaṅkumāro brahmalokameva gato.",
  "atk-s0102a5:98": "Reṇurājaāmantanāvaṇṇanā",
  "atk-s0102a5:99": "321. Mahāpurisopi ‘‘mama itova nikkhamitvā pabbajanaṁ nāma na yuttaṁ, ahaṁ rājakulassa atthaṁ anusāsāmi, tasmā rañño ārocessāmi. Sace sopi pabbajissati, sundarameva. No ce pabbajissati, purohitaṭṭhānaṁ niyyātetvā ahaṁ pabbajissāmī’’ti cintetvā rājānaṁ upasaṅkami, tena vuttaṁ – ‘‘atha kho bho mahāgovindo,…pe… nāhaṁ porohacce rame’’ti.",
  "atk-s0102a5:100": "Tattha tvaṁ pajānassu rajjenāti tava rajjena tvameva jānāhi. Nāhaṁ porohicce rameti ahaṁ purohitabhāve na ramāmi, ukkaṇṭhitosmi, aññaṁ anusāsakaṁ jānāhi, nāhaṁ porohicce rameti.",
  "atk-s0102a5:101": "Atha rājā – ‘‘dhuvaṁ cattāro māse paṭisallīnassa brāhmaṇassa gehe bhogā mandā jātā’’ti cintetvā dhanena nimantento – ‘‘sace te ūnaṁ kāmehi. Ahaṁ paripūrayāmi te’’ti vatvā puna – ‘‘kinnu kho esa ekako viharanto kenaci vihiṁsito bhaveyyā’’ti cintetvā,",
  "atk-s0102a5:102": "‘‘Yo taṁ hiṁsati vāremi, bhūmisenāpati ahaṁ;",
  "atk-s0102a5:103": "Tuvaṁ pitā ahaṁ putto, mā no govinda pājahī’’ti. –",
  "atk-s0102a5:104": "Āha . Tassattho – yo taṁ hiṁsati, taṁ vāremi, kevalaṁ tumhe ‘‘asuko’’ti ācikkhatha, ahamettha kattabbaṁ jānissāmīti. Bhūmisenāpati ahanti atha vā ahaṁ pathaviyā sāmī, svāhaṁ imaṁ rajjaṁ tumheyeva paṭicchāpessāmi. Tuvaṁ pitā ahaṁ puttoti tvaṁ pitiṭṭhāne ṭhassasi, ahaṁ puttaṭṭhāne. So tvaṁ mama manaṁ haritvā attanoyeva manaṁ govinda, pājehi; yathā icchasi tathā pavattassu. Ahaṁ pana tava manaṁyeva anuvattanto tayā dinnapiṇḍaṁ paribhuñjanto taṁ asicammahattho vā upaṭṭhahissāmi, rathaṁ vā te pājessāmi. ‘‘Mā no govinda, pajahī’’ti vā pāṭho . Tassattho – tvaṁ pitiṭṭhāne tiṭṭha, ahaṁ puttaṭṭhāne ṭhassāmi. Mā no tvaṁ bho govinda, pajahi, mā pariccajīti. Atha mahāpuriso yaṁ rājā cintesi, tassa attani abhāvaṁ dassento –",
  "atk-s0102a5:105": "‘‘Na matthi ūnaṁ kāmehi, hiṁsitā me na vijjati;",
  "atk-s0102a5:106": "Amanussavaco sutvā, tasmāhaṁ na gahe rame’’ti. –",
  "atk-s0102a5:107": "Āha. Tattha na matthīti na me atthi. Gaheti gehe. Atha naṁ rājā pucchi –",
  "atk-s0102a5:108": "‘‘Amanusso kathaṁ vaṇṇo, kiṁ te atthaṁ abhāsatha;",
  "atk-s0102a5:109": "Yañca sutvā jahāsi no, gehe amhe ca kevalī’’ti.",
  "atk-s0102a5:110": "Tattha jahāsi no, gehe amhe ca kevalīti brāhmaṇassa sampattibharite gehe saṅgahavasena attano gehe karonto yaṁ sutvā amhākaṁ gehe ca amhe ca kevalī sabbe aparisese jambudīpavāsino jahāsīti vadati.",
  "atk-s0102a5:111": "Athassa ācikkhanto mahāpuriso upavutthassa me pubbetiādimāha. Tattha upavutthassāti cattāro māse ekībhāvaṁ upagantvā vutthassa. Yiṭṭhakāmassa me satoti yajitukāmassa me samānassa. Aggi pajjalito āsi, kusapattaparitthatoti kusapattehi paritthato sappidadhimadhuādīni pakkhipitvā aggi jalayitumāraddho āsi, evaṁ aggiṁ jāletvā ‘‘mahājanassa dānaṁ dassāmī’’ti evaṁ cintetvā ṭhitassa mamāti ayamettha attho.",
  "atk-s0102a5:112": "Sanantanoti sanaṅkumāro brahmā. Tato rājā sayampi pabbajitukāmo hutvā saddahāmītiādimāha. Tattha kathaṁ vattetha aññathāti kathaṁ tumhe aññathā vattissatha. Te taṁ anuvattissāmāti te mayampi tumheyeva anuvattissāma, anupabbajissāmāti attho. ‘‘Anuvajissāmā’’tipi pāṭho, tassa anugacchissāmāti attho. Akācoti nikkāco akakkaso. Govindassānusāsaneti tava govindassa sāsane. Bhavantaṁ govindameva satthāraṁ karitvā carissāmāti vadati.",
  "atk-s0102a5:113": "Cha khattiyaāmantanāvaṇṇanā",
  "atk-s0102a5:114": "322.Yenate cha khattiyā tenupasaṅkamīti reṇuṁ rājānaṁ ‘‘sādhu mahārāja rajjaṁ nāma mātaraṁ pitaraṁ bhātibhaginīādayopi māretvā gaṇhantesu sattesu evaṁ mahantaṁ rajjasiriṁ pahāya pabbajitukāmena uḷāraṁ mahārājena kata’’nti upatthambhetvā daḷhataramassa ussāhaṁ katvā upasaṅkami . Evaṁ samacintesunti rañño cintitanayeneva kadāci brāhmaṇassa bhogā parihīnā bhaveyyunti maññamānā samacintesuṁ. Dhanena sikkheyyāmāti upalāpeyyāma saṅgaṇheyyāma. Tāvatakaṁ āharīyatanti tāvatakaṁ āharāpiyatu gaṇhiyatu, yattakaṁ icchatha, tattakaṁ gaṇhathāti vuttaṁ hoti. Bhavantānaṁyeva vāhasāti bhavante paccayaṁ katvā, tumhehi dinnattāyeva pahūtaṁ sāpateyyaṁ jātaṁ.",
  "atk-s0102a5:115": "323.Sace jahatha kāmānīti sace vatthukāme ca kilesakāme ca pariccajatha. Yattha satto puthujjanoti yesu kāmesu puthujjano satto laggo laggito. Ārambhavho daḷhā hothāti evaṁ sante vīriyaṁ ārabhatha, asithilaparakkamataṁ adhiṭṭhāya daḷhā bhavatha. Khantībalasamāhitāti khantibalena samannāgatā bhavathāti rājūnaṁ ussāhaṁ janeti.",
  "atk-s0102a5:116": "Esa maggo ujumaggoti esa karuṇājhānamaggo ujumaggo nāma. Esa maggo anuttaroti eseva brahmalokūpapattiyā asadisamaggo uttamamaggo nāma. Saddhammo sabbhi rakkhitoti eso eva ca buddhapaccekabuddhasāvakehi sabbhirakkhitadhammo nāma. Iti karuṇājhānassa vaṇṇabhaṇanenāpi tesaṁ anivattanatthāya daḷhīkammameva karoti.",
  "atk-s0102a5:117": "Ko nu kho pana bho jānāti jīvitānanti bho jīvitaṁ nāma udakapupphuḷūpamaṁ tiṇagge ussāvabindūpamaṁ taṅkhaṇaviddhaṁsanadhammaṁ, tassa ko gatiṁ jānāti, kismiṁ khaṇe bhijjissati? Gamanīyo samparāyoti paraloko pana avassaṁ gantabbova, tattha paṇḍitena kulaputtena mantāyaṁ boddhabbaṁ. Mantā vuccati paññā, tāya mantetabbaṁ bujjhitabbaṁ, upaparikkhitabbañca jānitabbañcāti attho. Karaṇatthe vā bhummaṁ. Mantāyaṁ boddhabbanti mantāya bujjhitabbaṁ, ñāṇena jānitabbanti attho. Kiṁ bujjhitabbaṁ? Jīvitassa dujjānatā, samparāyassa ca avassaṁ gamanīyatā, bujjhitvā ca pana sabbapalibodhe chinditvā kattabbaṁ kusalaṁ caritabbaṁ brahmacariyaṁ. Kasmā? Yasmā natthi jātassa amaraṇaṁ.",
  "atk-s0102a5:118": "Brāhmaṇamahāsālādīnaṁ āmantanāvaṇṇanā",
  "atk-s0102a5:119": "324.Appesakkhā ca appalābhā cāti bho pabbajjā nāma appayasā ceva, pabbajitakālato paṭṭhāya hi rajjaṁ pahāya pabbajitaṁ viheṭhetvā viheṭhetvā lāmakaṁ anāthaṁ katvāva kathenti. Appalābhā ca, sakalagāmaṁ caritvāpi ajjhoharaṇīyaṁ dullabhameva. Idaṁ pana brahmaññaṁmahesakkhañca mahāyasattā, mahālābhañca lābhasakkārasampannattā. Bhavañhi etarahi sakalajambudīpe aggapurohito sabbattha aggāsanaṁ aggodakaṁ aggabhattaṁ aggagandhaṁ aggamālaṁ labhatīti.",
  "atk-s0102a5:120": "Rājāva raññanti ahañhi bho etarahi pakatiraññaṁ majjhe cakkavattirājā viya. Brahmāva brahmānanti pakatibrahmānaṁ majjhe mahābrahmasadiso. Devatāva gahapatikānanti avasesagahapatikānaṁ panamhi sakkadevarājasadiso.",
  "atk-s0102a5:121": "Bhariyānaṁ āmantanāvaṇṇanā",
  "atk-s0102a5:122": "325.Cattārīsā bhariyā sādisiyoti sādisiyova cattārīsā bhariyā, aññā panassa tīsu vayesu nāṭakitthiyo bahukāyeva.",
  "atk-s0102a5:123": "Mahāgovindapabbajjāvaṇṇanā",
  "atk-s0102a5:124": "326.Cārikaṁ caratīti gāmanigamapaṭipāṭiyā cārikaṁ carati, gatagataṭṭhāne buddhakolāhalaṁ viya hoti. Manussā ‘‘mahāgovindapaṇḍito kira āgacchatī’’ti sutvā puretarameva maṇḍapaṁ kāretvā maggaṁ alaṅkaritvā paccuggantvā gaṇhitvā enti, mahālābhasakkāro mahogho viya ajjhottharanto uppajji. Sattapurohitassāti sattannaṁ rājūnaṁ purohitassa. Iti yathā etarahi evarūpesu vā ṭhānesu kismiñcideva dukkhe uppanne ‘‘namo buddhassā’’ti vadanti, evaṁ tadā ‘‘namatthu mahāgovindassa brāhmaṇassa, namatthu sattapurohitassā’’ti vadanti.",
  "atk-s0102a5:125": "327.Mettāsahagatenātiādinā nayena pāḷiyaṁ brahmavihārāva āgatā, mahāpuriso pana sabbāpi aṭṭha samāpattiyo ca pañca ca abhiññāyo nibbattesi. Sāvakānañca brahmalokasahabyatāya maggaṁ desesīti brahmaloke brahmunā sahabhāvāya maggaṁ kathesi.",
  "atk-s0102a5:126": "328.Sabbenasabbanti ye aṭṭha ca samāpattiyo pañca ca abhiññāyo nibbattesuṁ. Ye na sabbena sabbaṁ sāsanaṁ ājāniṁsūti ye aṭṭhasu samāpattīsu ekasamāpattimpi na jāniṁsu, na sakkhiṁsu nibbattetuṁ. Amoghāti savipākā. Avañjhāti na vañjhā. Sabbanihīnaṁ pasavanti gandhabbakāyaṁ pasavi. Saphalāti avasesadevalokūpapattīhi sātthā. Saudrayāti brahmalokūpapattiyā savuḍḍhi.",
  "atk-s0102a5:127": "329.Sarāmahanti sarāmi ahaṁ pañcasikha, iminā kira padena ayaṁ suttanto buddhabhāsito nāma jāto. Na nibbidāyāti na vaṭṭe nibbindanatthāya. Na virāgāyāti na vaṭṭe virāgatthāya. Na nirodhāyāti na vaṭṭassa nirodhatthāya. Na upasamāyāti na vaṭṭassa upasamanatthāya. Na abhiññāyāti na vaṭṭaṁ abhijānanatthāya. Na sambodhāyāti na kilesaniddāvigamena vaṭṭato pabujjhanatthāya. Na nibbānāyāti na amatanibbānatthāya.",
  "atk-s0102a5:128": "Ekantanibbidāyāti ekantameva vaṭṭe nibbindanatthāya. Ettha pana nibbidāyāti vipassanā. Virāgāyāti maggo. Nirodhāya upasamāyāti nibbānaṁ. Abhiññāya sambodhāyāti maggo. Nibbānāyāti nibbānameva. Evaṁ ekasmiṁ ṭhāne vipassanā, tīsu maggo, tīsu nibbānaṁ vuttanti evaṁ vavatthānakathā veditabbā. Pariyāyena pana sabbānipetāni maggavevacanānipi nibbānavevacanānipi hontiyeva. Sammādiṭṭhiādīsu yaṁ vattabbaṁ, taṁ visuddhimagge saccavaṇṇanāyaṁ vuttameva.",
  "atk-s0102a5:129": "330.Ye na sabbenasabbanti ye cattāropi ariyamagge paripūretuṁ na jānanti, tīṇi vā dve vā ekaṁ vā nibbattenti. Sabbesaṁyeva imesaṁ kulaputtānanti brahmacariyaciṇṇakulaputtānaṁ. Amoghā…pe… saphalā saudrayāti arahattanikūṭena desanaṁ niṭṭhāpesi.",
  "atk-s0102a5:130": "Bhagavantaṁabhivādetvā padakkhiṇaṁ katvāti (dī. ni. 2.188) bhagavato dhammadesanaṁ cittena sampaṭicchanto abhinanditvā vācāya pasaṁsamāno anumoditvā mahantaṁ añjaliṁ sirasmiṁ patiṭṭhapetvā pasannalākhārase nimujjamāno viya dasabalassa chabbaṇṇarasmijālantaraṁ pavisitvā catūsu ṭhānesu vanditvā tikkhattuṁ padakkhiṇaṁ katvā bhagavantaṁ abhitthavanto abhitthavanto satthu purato antaradhāyitvā attano devalokameva agamāsīti.",
  "atk-s0102a5:131": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a5:132": "Mahāgovindasuttavaṇṇanā niṭṭhitā."
}