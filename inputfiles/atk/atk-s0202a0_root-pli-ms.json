{
  "atk-s0202a0:0": " Namo tassa bhagavato arahato sammāsambuddhassa",
  "atk-s0202a0:1": "Majjhimanikāye",
  "atk-s0202a0:2": "Majjhimapaṇṇāsa-aṭṭhakathā",
  "atk-s0202a0:3": "1. Gahapativaggo",
  "atk-s0202a0:4": "1. Kandarakasuttavaṇṇanā",
  "atk-s0202a0:5": "1.Evaṁme sutanti kandarakasuttaṁ. Tattha campāyanti evaṁnāmake nagare. Tassa hi nagarassa ārāmapokkharaṇīādīsu tesu tesu ṭhānesu campakarukkhāva ussannā ahesuṁ, tasmā campāti saṅkhamagamāsi. Gaggarāya pokkharaṇiyā tīreti tassa campānagarassa avidūre gaggarāya nāma rājamahesiyā khaṇitattā gaggarāti laddhavohārā pokkharaṇī atthi. Tassā tīre samantato nīlādipañcavaṇṇakusumapaṭimaṇḍitaṁ mahantaṁ campakavanaṁ. Tasmiṁ bhagavā kusumagandhasugandhe campakavane viharati. Taṁ sandhāya ‘‘gaggarāya pokkharaṇiyā tīre’’ti vuttaṁ. Mahatā bhikkhusaṅghena saddhinti adassitaparicchedena mahantena bhikkhusaṅghena saddhiṁ. Pessoti tassa nāmaṁ. Hatthārohaputtoti hatthācariyassa putto. Kandarakoca paribbājakoti kandarakoti evaṁnāmo channaparibbājako. Abhivādetvāti chabbaṇṇānaṁ ghanabuddharasmīnaṁ antaraṁ pavisitvā pasannalākhārase nimujjamāno viya, siṅgīsuvaṇṇavaṇṇaṁ dussavaraṁ pasāretvā sasīsaṁ pārupamāno viya, vaṇṇagandhasampannacampakapupphāni sirasā sampaṭicchanto viya, sinerupādaṁ upagacchanto puṇṇacando viya bhagavato cakkalakkhaṇapaṭimaṇḍite alattakavaṇṇaphullapadumasassirike pāde vanditvāti attho. Ekamantaṁ nisīdīti chanisajjadosavirahite ekasmiṁ okāse nisīdi.",
  "atk-s0202a0:6": "Tuṇhībhūtaṁ tuṇhībhūtanti yato yato anuviloketi, tato tato tuṇhībhūtamevāti attho. Tattha hi ekabhikkhussāpi hatthakukkuccaṁ vā pādakukkuccaṁ vā natthi, sabbe bhagavato ceva gāravena attano ca sikkhitasikkhatāya aññamaññaṁ vigatasallāpā antamaso ukkāsitasaddampi akarontā sunikhātaindakhīlā viya nivātaṭṭhāne sannisinnaṁ mahāsamuddaudakaṁ viya kāyenapi niccalā manasāpi avikkhittā rattavalāhakā viya sinerukūṭaṁ bhagavantaṁ parivāretvā nisīdiṁsu. Paribbājakassa evaṁ sannisinnaṁ parisaṁ disvā mahantaṁ pītisomanassaṁ uppajji. Uppannaṁ pana antohadayasmiṁyeva sannidahituṁ asakkonto piyasamudāhāraṁ samuṭṭhāpesi. Tasmā acchariyaṁ bhotiādimāha.",
  "atk-s0202a0:7": "Tattha andhassa pabbatārohanaṁ viya niccaṁ na hotīti acchariyaṁ. Ayaṁ tāva saddanayo. Ayaṁ pana aṭṭhakathānayo , accharāyogganti acchariyaṁ. Accharaṁ paharituṁ yuttanti attho. Abhūtapubbaṁ bhūtanti abbhutaṁ. Ubhayampetaṁ vimhayassevādhivacanaṁ. Taṁ panetaṁ garahaacchariyaṁ, pasaṁsāacchariyanti duvidhaṁ hoti. Tattha acchariyaṁ moggallāna abbhutaṁ moggallāna, yāva bāhāgahaṇāpi nāma so moghapuriso āgamessatīti (cūḷava. 383; a. ni. 8.20), idaṁ garahaacchariyaṁ nāma. ‘‘Acchariyaṁ nandamāte abbhutaṁ nandamāte, yatra hi nāma cittuppādampi parisodhessasīti (a. ni. 7.53) idaṁ pasaṁsāacchariyaṁ nāma. Idhāpi idameva adhippetaṁ’’ ayañhi taṁ pasaṁsanto evamāha.",
  "atk-s0202a0:8": "Yāvañcidanti ettha idanti nipātamattaṁ. Yāvāti pamāṇaparicchedo, yāva sammā paṭipādito, yattakena pamāṇena sammā paṭipādito, na sakkā tassa vaṇṇe vattuṁ, atha kho acchariyamevetaṁ abbhutamevetanti vuttaṁ hoti. Etaparamaṁyevāti evaṁ sammā paṭipādito eso bhikkhusaṅgho tassāpi bhikkhusaṅghassa paramoti etaparamo, taṁ etaparamaṁ yathā ayaṁ paṭipādito, evaṁ paṭipāditaṁ katvā paṭipādesuṁ, na ito bhiyyoti attho. Dutiyanaye evaṁ paṭipādessanti, na ito bhiyyoti yojetabbaṁ. Tattha paṭipāditoti ābhisamācārikavattaṁ ādiṁ katvā sammā apaccanīkapaṭipattiyaṁ yojito. Atha kasmā ayaṁ paribbājako atītānāgate buddhe dasseti, kimassa tiyaddhajānanañāṇaṁ atthīti. Natthi, nayaggāhe pana ṭhatvā ‘‘yenākārena ayaṁ bhikkhusaṅgho sannisinno danto vinīto upasanto, atītabuddhāpi etaparamaṁyeva katvā paṭipajjāpesuṁ, anāgatabuddhāpi paṭipajjāpessanti, natthi ito uttari paṭipādanā’’ti maññamāno anubuddhiyā evamāha.",
  "atk-s0202a0:9": "2.Evametaṁ kandarakāti pāṭiekko anusandhi. Bhagavā kira taṁ sutvā ‘‘kandaraka tvaṁ bhikkhusaṅghaṁ upasantoti vadasi, imassa pana bhikkhusaṅghassa upasantakāraṇaṁ tuyhaṁ apākaṭaṁ, na hi tvaṁ samatiṁsa pāramiyā pūretvā kusalamūlaṁ paripācetvā bodhipallaṅke sabbaññutaññāṇaṁ paṭivijjhi, mayā pana pāramiyo pūretvā ñātatthacariyaṁ lokatthacariyaṁ buddhatthacariyañca koṭiṁ pāpetvā bodhipallaṅke sabbaññutaññāṇaṁ paṭividdhaṁ, mayhaṁ etesaṁ upasantakāraṇaṁ pākaṭa’’nti dassetuṁ imaṁ desanaṁ ārabhi.",
  "atk-s0202a0:10": "Santi hi kandarakāti ayampi pāṭiekko anusandhi. Bhagavato kira etadahosi – ‘‘ayaṁ paribbājako imaṁ bhikkhusaṅghaṁ upasantoti vadati, ayañca bhikkhusaṅgho kappetvā pakappetvā kuhakabhāvena iriyāpathaṁ saṇṭhapento cittena anupasanto na upasantākāraṁ dasseti. Ettha pana bhikkhusaṅghe paṭipadaṁ pūrayamānāpi paṭipadaṁ pūretvā matthakaṁ patvā ṭhitabhikkhūpi atthi, tattha paṭipadaṁ pūretvā matthakaṁ pattā attanā paṭividdhaguṇeheva upasantā, paṭipadaṁ pūrayamānā uparimaggassa vipassanāya upasantā, ito muttā pana avasesā catūhi satipaṭṭhānehi upasantā. Taṁ nesaṁ upasantakāraṇaṁ dassessāmī’’ti ‘‘iminā ca iminā ca kāraṇena ayaṁ bhikkhusaṅgho upasanto’’ti dassetuṁ ‘‘santi hi kandarakā’’tiādimāha.",
  "atk-s0202a0:11": "Tattha arahanto khīṇāsavātiādīsu yaṁ vattabbaṁ, taṁ mūlapariyāyasuttavaṇṇanāyameva vuttaṁ. Sekhapaṭipadampi tattheva vitthāritaṁ. Santatasīlāti satatasīlā nirantarasīlā. Santatavuttinoti tasseva vevacanaṁ, santatajīvikā vātipi attho. Tasmiṁ santatasīle ṭhatvāva jīvikaṁ kappenti, na dussīlyaṁ maraṇaṁ pāpuṇantīti attho.",
  "atk-s0202a0:12": "Nipakāti nepakkena samannāgatā paññavanto. Nipakavuttinoti paññāya vuttino, paññāya ṭhatvā jīvikaṁ kappenti. Yathā ekacco sāsane pabbajitvāpi jīvitakāraṇā chasu agocaresu carati, vesiyāgocaro hoti, vidhavathullakumārikapaṇḍakapānāgārabhikkhunigocaro hoti. Saṁsaṭṭho viharati rājūhi rājamahāmattehi titthiyehi titthiyasāvakehi ananulomikena gihisaṁsaggena (vibha. 514), vejjakammaṁ karoti, dūtakammaṁ karoti, pahiṇakammaṁ karoti, gaṇḍaṁ phāleti, arumakkhanaṁ deti, uddhaṁvirecanaṁ deti, adhovirecanaṁ deti, natthutelaṁ pacati, pivanatelaṁ pacati, veḷudānaṁ, pattadānaṁ, pupphadānaṁ, phaladānaṁ, sinānadānaṁ, dantakaṭṭhadānaṁ, mukhodakadānaṁ, cuṇṇamattikadānaṁ deti, cāṭukamyaṁ karoti, muggasūpiyaṁ, pāribhaṭuṁ, jaṅghapesaniyaṁ karotīti ekavīsatividhāya anesanāya jīvikaṁ kappento anipakavutti nāma hoti, na paññāya ṭhatvā jīvikaṁ kappeti, tato kālakiriyaṁ katvā samaṇayakkho nāma hutvā ‘‘tassa saṅghāṭipi ādittā hoti sampajjalitā’’ti vuttanayena mahādukkhaṁ anubhoti. Evaṁvidhā ahutvā jīvitahetupi sikkhāpadaṁ anatikkamanto catupārisuddhisīle patiṭṭhāya yathābalaṁ buddhavacanaṁ uggaṇhitvā rathavinītapaṭipadaṁ, mahāgosiṅgapaṭipadaṁ, mahāsuññatapaṭipadaṁ, anaṅgaṇapaṭipadaṁ, dhammadāyādapaṭipadaṁ, nālakapaṭipadaṁ, tuvaṭṭakapaṭipadaṁ, candopamapaṭipadanti imāni ariyapaṭipadāni pūrento catupaccaya-santosa-bhāvanārāma-ariyavaṁsapaṭipattiyaṁ kāyasakkhino hutvā anīkā nikkhantahatthī viya yūthā vissaṭṭhasīho viya nipacchābandhamahānāvā viya ca gamanādīsu ekavihārino vipassanaṁ paṭṭhapetvā ajjaajjeva arahattanti pavattaussāhā viharantīti attho.",
  "atk-s0202a0:13": "Suppatiṭṭhitacittāti catūsu satipaṭṭhānesu suṭṭhapitacittā hutvā. Sesā satipaṭṭhānakathā heṭṭhā vitthāritāva. Idha pana lokiyalokuttaramissakā satipaṭṭhānā kathitā, ettakena bhikkhusaṅghassa upasantakāraṇaṁ kathitaṁ hoti.",
  "atk-s0202a0:14": "3.Yāva supaññattāti yāva suṭṭhapitā sudesitā. Mayampi hi, bhanteti iminā esa attano kārakabhāvaṁ dasseti, bhikkhusaṅghañca ukkhipati. Ayañhettha adhippāyo, mayampi hi, bhante, gihi…pe… suppatiṭṭhitacittā viharāma, bhikkhusaṅghassa pana ayameva kasi ca bījañca yuganaṅgalañca phālapācanañca, tasmā bhikkhusaṅgho sabbakālaṁ satipaṭṭhānaparāyaṇo, mayaṁ pana kālena kālaṁ okāsaṁ labhitvā etaṁ manasikāraṁ karoma, mayampi kārakā, na sabbaso vissaṭṭhakammaṭṭhānāyevāti. Manussagahaneti manussānaṁ ajjhāsayagahanena gahanatā, ajjhāsayassāpi nesaṁ kilesagahanena gahanatā veditabbā. Kasaṭasāṭheyyesupi eseva nayo. Tattha aparisuddhaṭṭhena kasaṭatā, kerāṭiyaṭṭhena sāṭheyyatā veditabbā. Sattānaṁ hitāhitaṁ jānātīti evaṁ gahanakasaṭakerāṭiyānaṁ manussānaṁ hitāhitapaṭipadaṁ yāva suṭṭhu bhagavā jānāti. Yadidaṁ pasavoti ettha sabbāpi catuppadajāti pasavoti adhippetā. Pahomīti sakkomi. Yāvatakena antarenāti yattakena khaṇena. Campaṁ gatāgataṁ karissatīti assamaṇḍalato yāva campānagaradvārā gamanañca āgamanañca karissati. Sāṭheyyānīti saṭhattāni. Kūṭeyyānīti kūṭattāni. Vaṅkeyyānīti vaṅkattāni. Jimheyyānīti jimhattāni. Pātukarissatīti pakāsessati dassessati. Na hi sakkā tena tāni ettakena antarena dassetuṁ.",
  "atk-s0202a0:15": "Tattha yassa kismiñcideva ṭhāne ṭhātukāmassa sato yaṁ ṭhānaṁ manussānaṁ sappaṭibhayaṁ, purato gantvā vañcetvā ṭhassāmīti na hoti, tasmiṁ ṭhātukāmaṭṭhāneyeva nikhātatthambho viya cattāro pāde niccale katvā tiṭṭhati, ayaṁ saṭho nāma. Yassa pana kismiñcideva ṭhāne avacchinditvā khandhagataṁ pātetukāmassa sato yaṁ ṭhānaṁ manussānaṁ sappaṭibhayaṁ, purato gantvā vañcetvā pātessāmīti na hoti, tattheva avacchinditvā pāteti, ayaṁ kūṭo nāma. Yassa kismiñcideva ṭhāne maggā ukkamma nivattitvā paṭimaggaṁ ārohitukāmassa sato yaṁ ṭhānaṁ manussānaṁ sappaṭibhayaṁ, purato gantvā vañcetvā evaṁ karissāmīti na hoti, tattheva maggā ukkamma nivattitvā paṭimaggaṁ ārohati, ayaṁ vaṅko nāma. Yassa pana kālena vāmato kālena dakkhiṇato kālena ujumaggeneva gantukāmassa sato yaṁ ṭhānaṁ manussānaṁ sappaṭibhayaṁ, purato gantvā vañcetvā evaṁ karissāmīti na hoti, tattheva kālena vāmato kālena dakkhiṇato kālena ujumaggaṁ gacchati, tathā laṇḍaṁ vā passāvaṁ vā vissajjetukāmassa sato idaṁ ṭhānaṁ susammaṭṭhaṁ ākiṇṇamanussaṁ ramaṇīyaṁ, imasmiṁ ṭhāne evarūpaṁ kātuṁ na yuttaṁ, purato gantvā paṭicchannaṭhāne karissāmīti na hoti, tattheva karoti, ayaṁ jimho nāma. Iti imaṁ catubbidhampi kiriyaṁ sandhāyetaṁ vuttaṁ. Sabbāni tāni sāṭheyyāni kūṭeyyāni vaṅkeyyāni jimheyyāni pātukarissatīti evaṁ karontāpi te saṭhādayo tāni sāṭheyyādīni pātukaronti nāma.",
  "atk-s0202a0:16": "Evaṁ pasūnaṁ uttānabhāvaṁ dassetvā idāni manussānaṁ gahanabhāvaṁ dassento amhākaṁ pana, bhantetiādimāha. Tattha dāsāti antojātakā vā dhanakkītā vā karamarānītā vā sayaṁ vā dāsabyaṁ upagatā. Pessāti pesanakārakā. Kammakarāti bhattavetanabhatā. Aññathāva kāyenāti aññenevākārena kāyena samudācaranti, aññenevākārena vācāya, aññena ca nesaṁ ākārena cittaṁ ṭhitaṁ hotīti dasseti. Tattha ye sammukhā sāmike disvā paccuggamanaṁ karonti, hatthato bhaṇḍakaṁ gaṇhanti, imaṁ vissajjetvā imaṁ gaṇhantā sesānipi āsana-paññāpana-tālavaṇṭabījana-pādadhovanādīni sabbāni kiccāni karonti, parammukhakāle pana telampi uttarantaṁ na olokenti, satagghanakepi sahassagghanakepi kamme parihāyante nivattitvā oloketumpi na icchanti, ime aññathā kāyena samudācaranti nāma. Ye pana sammukhā ‘‘amhākaṁ sāmi amhākaṁ ayyo’’tiādīni vatvā pasaṁsanti, parammukhā avattabbaṁ nāma natthi, yaṁ icchanti, taṁ vadanti, ime aññathā vācāya samudācaranti nāma.",
  "atk-s0202a0:17": "4.Cattārome pessapuggalāti ayampi pāṭiekko anusandhi. Ayañhi pesso ‘‘yāvañcidaṁ, bhante, bhagavā evaṁ manussagahaṇe evaṁ manussakasaṭe evaṁ manussasāṭheyye vattamāne sattānaṁ hitāhitaṁ jānātī’’ti āha. Purime ca tayo puggalā ahitapaṭipadaṁ paṭipannā, upari catuttho hitapaṭipadaṁ, evamahaṁ sattānaṁ hitāhitaṁ jānāmīti dassetuṁ imaṁ desanaṁ ārabhi. Heṭṭhā kandarakassa kathāya saddhiṁ yojetumpi vaṭṭati. Tena vuttaṁ ‘‘yāvañcidaṁ bhotā gotamena sammā bhikkhusaṅgho paṭipādito’’ti. Athassa bhagavā ‘‘purime tayo puggale pahāya upari catutthapuggalassa hitapaṭipattiyaṁyeva paṭipādemī’’ti dassentopi imaṁ desanaṁ ārabhi. Santoti idaṁ saṁvijjamānāti padasseva vevacanaṁ. ‘‘Santā honti samitā vūpasantā’’ti (vibha. 542) ettha hi niruddhā santāti vuttā. ‘‘Santā ete vihārā ariyassa vinaye vuccantī’’ti ettha (ma. ni. 1.82) nibbutā. ‘‘Santo have sabbhi pavedayantī’’ti ettha (jā. 2.21.413) paṇḍitā. Idha pana vijjamānā upalabbhamānāti attho.",
  "atk-s0202a0:18": "Attantapādīsu attānaṁ tapati dukkhāpetīti attantapo. Attano paritāpanānuyogaṁ attaparitāpanānuyogaṁ. Paraṁ tapati dukkhāpetīti parantapo. Paresaṁ paritāpanānuyogaṁ paraparitāpanānuyogaṁ. Diṭṭheva dhammeti imasmiṁyeva attabhāve. Nicchātoti chātaṁ vuccati taṇhā, sā assa natthīti nicchāto. Sabbakilesānaṁ nibbutattā nibbuto. Anto tāpanakilesānaṁ abhāvā sītalo jātoti sītibhūto. Jhānamaggaphalanibbānasukhāni paṭisaṁvedetīti sukhapaṭisaṁvedī. Brahmabhūtena attanāti seṭṭhabhūtena attanā. Cittaṁ ārādhetīti cittaṁ sampādeti, paripūreti gaṇhāti pasādetīti attho.",
  "atk-s0202a0:19": "5.Dukkhapaṭikkūlanti dukkhassa paṭikūlaṁ, paccanīkasaṇṭhitaṁ dukkhaṁ apatthayamānanti attho.",
  "atk-s0202a0:20": "6.Paṇḍitoti idha catūhi kāraṇehi paṇḍitoti na vattabbo, satipaṭṭhānesu pana kammaṁ karotīti paṇḍitoti vattuṁ vaṭṭati. Mahāpaññoti idampi mahante atthe pariggaṇhātītiādinā mahāpaññalakkhaṇena na vattabbaṁ, satipaṭṭhānapariggāhikāya pana paññāya samannāgatattā mahāpaññoti vattuṁ vaṭṭati. Mahatā atthena saṁyutto agamissāti mahatā atthena saṁyutto hutvā gato bhaveyya, sotāpattiphalaṁ pāpuṇeyyāti attho. Kiṁ pana yesaṁ maggaphalānaṁ upanissayo atthi, buddhānaṁ sammukhībhāve ṭhitepi tesaṁ antarāyo hotīti. Āma hoti, na pana buddhe paṭicca, atha kho kiriyaparihāniyā vā pāpamittatāya vā hoti. Tattha kiriyaparihāniyā hoti nāma – sace hi dhammasenāpati dhanañjānissa brāhmaṇassa āsayaṁ ñatvā dhammaṁ adesayissā, so brāhmaṇo sotāpanno abhavissā, evaṁ tāva kiriyaparihāniyā hoti. Pāpamittatāya hoti nāma – sace hi ajātasattu devadattassa vacanaṁ gahetvā pitughātakammaṁ nākarissā, sāmaññaphalasuttakathitadivaseva sotāpanno abhavissā, tassa vacanaṁ gahetvā pitughātakammassa katattā pana na hoti, evaṁ pāpamittatāya hoti. Imassāpi upāsakassa kiriyaparihāni jātā, apariniṭṭhitāya desanāya uṭṭhahitvā pakkanto. Apica, bhikkhave, ettāvatāpi pessohatthārohaputto mahatā atthena saṁyuttoti katarena mahantena atthena? Dvīhi ānisaṁsehi. So kira upāsako saṅghe ca pasādaṁ paṭilabhi, satipaṭṭhānapariggahaṇatthāya cassa abhinavo nayo udapādi. Tena vuttaṁ ‘‘mahatā atthena saṁyutto’’ti. Kandarako pana saṅghe pasādameva paṭilabhi. Etassa bhagavā kāloti etassa dhammakkhānassa, catunnaṁ vā puggalānaṁ vibhajanassa kālo.",
  "atk-s0202a0:21": "8.Orabbhikādīsu urabbhā vuccanti eḷakā, urabbhe hanatīti orabbhiko. Sūkarikādīsupi eseva nayo. Luddoti dāruṇo kakkhaḷo. Macchaghātakoti macchabandhakevaṭṭo. Bandhanāgārikoti bandhanāgāragopako. Kururakammantāti dāruṇakammantā.",
  "atk-s0202a0:22": "9.Muddhāvasittoti khattiyābhisekena muddhani abhisitto. Puratthimena nagarassāti nagarato puratthimadisāya. Santhāgāranti yaññasālaṁ. Kharājinaṁ nivāsetvāti sakhuraṁ ajinacammaṁ nivāsetvā. Sappitelenāti sappinā ca telena ca. Ṭhapetvā hi sappiṁ avaseso yo koci sneho telanti vuccati. Kaṇḍūvamānoti nakhānaṁ chinnattā kaṇḍūvitabbakāle tena kaṇḍūvamāno. Anantarahitāyāti asanthatāya. Sarūpavacchāyāti sadisavacchāya. Sace gāvī setā hoti, vacchopi setakova. Sace gāvī kabarā vā rattā vā, vacchopi tādiso vāti evaṁ sarūpavacchāya. So evamāhāti so rājā evaṁ vadeti. Vacchatarāti taruṇavacchakabhāvaṁ atikkantā balavavacchā. Vacchatarīsupi eseva nayo. Barihisatthāyāti parikkhepakaraṇatthāya ceva yaññabhūmiyaṁ attharaṇatthāya ca. Sesaṁ heṭṭhā tattha tattha vitthāritattā uttānamevāti.",
  "atk-s0202a0:23": "Papañcasūdaniyā majjhimanikāyaṭṭhakathāya",
  "atk-s0202a0:24": "Kandarakasuttavaṇṇanā niṭṭhitā.",
  "atk-s0202a0:25": "2. Aṭṭhakanāgarasuttavaṇṇanā",
  "atk-s0202a0:26": "17.Evaṁme sutanti aṭṭhakanāgarasuttaṁ. Tattha beluvagāmaketi vesāliyā dakkhiṇapasse avidūre beluvagāmako nāma atthi, taṁ gocaragāmaṁ katvāti attho. Dasamoti so hi jātigottavasena ceva sārappattakulagaṇanāya ca dasame ṭhāne gaṇīyati, tenassa dasamotveva nāmaṁ jātaṁ. Aṭṭhakanāgaroti aṭṭhakanagaravāsī. Kukkuṭārāmoti kukkuṭaseṭṭhinā kārito ārāmo.",
  "atk-s0202a0:27": "18.Tena bhagavatā…pe… akkhātoti ettha ayaṁ saṅkhepattho, yo so bhagavā samatiṁsa pāramiyo pūretvā sabbakilese bhañjitvā anuttaraṁ sammāsambodhiṁ abhisambuddho, tena bhagavatā, tesaṁ tesaṁ sattānaṁ āsayānusayaṁ jānatā, hatthatale ṭhapitaāmalakaṁ viya sabbaṁ ñeyyadhammaṁ passatā. Apica pubbenivāsādīhi jānatā, dibbena cakkhunā passatā, tīhi vijjāhi chahi vā pana abhiññāhi jānatā, sabbattha appaṭihatena samantacakkhunā passatā, sabbadhammajānanasamatthāya paññāya jānatā, sabbasattānaṁ cakkhuvisayātītāni tirokuṭṭādigatānipi rūpāni ativisuddhena maṁsacakkhunā passatā, attahitasādhikāya samādhipadaṭṭhānāya paṭivedhapaññāya jānatā, parahitasādhikāya karuṇāpadaṭṭhānāya desanāpaññāya passatā, arīnaṁ hatattā paccayādīnañca arahattā arahatā, sammā sāmañca saccānaṁ buddhattā sammāsambuddhena. Antarāyikadhamme vā jānatā, niyyānikadhamme passatā, kilesārīnaṁ hatattā arahatā, sāmaṁ sabbadhammānaṁ buddhattā sammāsambuddhenāti evaṁ catuvesārajjavasena catūhi kāraṇehi thomitena. Atthi nu kho eko dhammo akkhātoti.",
  "atk-s0202a0:28": "19.Abhisaṅkhatanti kataṁ uppāditaṁ. Abhisañcetayitanti cetayitaṁ pakappitaṁ. So tattha ṭhitoti so tasmiṁ samathavipassanādhamme ṭhito. Dhammarāgena dhammanandiyāti padadvayehi samathavipassanāsu chandarāgo vutto. Samathavipassanāsu hi sabbena sabbaṁ chandarāgaṁ pariyādiyituṁ sakkonto arahā hoti, asakkonto anāgāmī hoti. So samathavipassanāsu chandarāgassa appahīnattā catutthajjhānacetanāya suddhāvāse nibbattati, ayaṁ ācariyānaṁ samānakathā.",
  "atk-s0202a0:29": "Vitaṇḍavādī panāha ‘‘teneva dhammarāgenāti vacanato akusalena suddhāvāse nibbattatī’’ti so ‘‘suttaṁ āharā’’ti vattabbo, addhā aññaṁ apassanto idameva āharissati, tato vattabbo ‘‘kiṁ panidaṁ suttaṁ neyyatthaṁ nītattha’’nti, addhā nītatthanti vakkhati. Tato vattabbo – evaṁ sante anāgāmiphalatthikena samathavipassanāsu chandarāgo kattabbo bhavissati, chandarāge uppādite anāgāmiphalaṁ paṭividdhaṁ bhavissati ‘‘mā suttaṁ me laddha’’nti yaṁ vā taṁ vā dīpehi. Pañhaṁ kathentena hi ācariyassa santike uggahetvā attharasaṁ paṭivijjhitvā kathetuṁ vaṭṭati, akusalena hi sagge, kusalena vā apāye paṭisandhi nāma natthi. Vuttañhetaṁ bhagavatā –",
  "atk-s0202a0:30": "‘‘Na, bhikkhave, lobhajena kammena dosajena kammena mohajena kammena devā paññāyanti, manussā paññāyanti, yā vā panaññāpi kāci sugatiyo, atha kho, bhikkhave, lobhajena kammena dosajena kammena mohajena kammena nirayo paññāyati, tiracchānayoni paññāyati, pettivisayo paññāyati, yā vā panaññāpi kāci duggatiyo’’ti –",
  "atk-s0202a0:31": "Evaṁ paññāpetabbo. Sace sañjānāti sañjānātu, no ce sañjānāti, ‘‘gaccha pātova vihāraṁ pavisitvā yāguṁ pivāhī’’ti uyyojetabbo.",
  "atk-s0202a0:32": "Yathā ca pana imasmiṁ sutte, evaṁ mahāmālukyovādepi mahāsatipaṭṭhānepi kāyagatāsatisuttepi samathavipassanā kathitā. Tattha imasmiṁ sutte samathavasena gacchatopi vipassanāvasena gacchatopi samathadhurameva dhuraṁ, mahāmālukyovāde vipassanāva dhuraṁ, mahāsatipaṭṭhānaṁ pana vipassanuttaraṁ nāma kathitaṁ, kāyagatāsatisuttaṁ samathuttaranti.",
  "atk-s0202a0:33": "Ayaṁ kho gahapati…pe… ekadhammo akkhātoti ekadhammaṁ pucchitena ayampi ekadhammoti evaṁ pucchāvasena kathitattā ekādasapi dhammā ekadhammo nāma jāto. Mahāsakuludāyisuttasmiñhi ekūnavīsati pabbāni paṭipadāvasena ekadhammo nāma jātāni, idha ekādasapucchāvasena ekadhammoti āgatāni. Amatuppattiyatthena vā sabbānipi ekadhammoti vattuṁ vaṭṭati.",
  "atk-s0202a0:34": "21.Nidhimukhaṁ gavesantoti nidhiṁ pariyesanto. Sakidevāti ekapayogena. Kathaṁ pana ekapayogeneva ekādasannaṁ nidhīnaṁ adhigamo hotīti. Idhekacco araññe nidhiṁ gavesamāno carati, tamenaṁ aññataro atthacarako disvā ‘‘kiṁ bho carasī’’ti pucchati. So ‘‘jīvitavuttiṁ pariyesāmī’’ti āha. Itaro ‘‘tena hi samma āgaccha, etaṁ pāsāṇaṁ pavattehī’’ti āha. So taṁ pavattetvā uparūpari ṭhapitā vā kucchiyā kucchiṁ āhacca ṭhitā vā ekādasa kumbhiyo passeyya, evaṁ ekapayogena ekādasannaṁ nidhīnaṁ adhigamo hoti.",
  "atk-s0202a0:35": "Ācariyadhanaṁ pariyesissantīti aññatitthiyā hi yassa santike sippaṁ uggaṇhanti, tassa sippuggahaṇato pure vā pacchā vā antarantare vā gehato nīharitvā dhanaṁ denti. Yesaṁ gehe natthi, te ñātisabhāgato pariyesanti, tathā alabhamānā bhikkhampi caritvā dentiyeva. Taṁ sandhāyetaṁ vuttaṁ.",
  "atk-s0202a0:36": "Kimaṅgaṁ panāhanti bāhirakā tāva aniyyānikepi sāsane sippamattadāyakassa dhanaṁ pariyesanti; ahaṁ pana evaṁvidhe niyyānikasāsane ekādasavidhaṁ amatuppattipaṭipadaṁ desentassa ācariyassa pūjaṁ kiṁ na karissāmi, karissāmiyevāti vadati. Paccekadussayugenaacchādesīti ekamekassa bhikkhuno ekekaṁ dussayugamadāsīti attho. Samudācāravacanaṁ panettha evarūpaṁ hoti, tasmā acchādesīti vuttaṁ. Pañcasatavihāranti pañcasatagghanikaṁ paṇṇasālaṁ kāresīti attho. Sesaṁ sabbattha uttānamevāti.",
  "atk-s0202a0:37": "Papañcasūdaniyā majjhimanikāyaṭṭhakathāya",
  "atk-s0202a0:38": "Aṭṭhakanāgarasuttavaṇṇanā niṭṭhitā.",
  "atk-s0202a0:39": "3. Sekhasuttavaṇṇanā",
  "atk-s0202a0:40": "22.Evaṁme sutanti sekhasuttaṁ. Tattha navaṁ santhāgāranti adhunā kāritaṁ santhāgāraṁ, ekā mahāsālāti attho. Uyyogakālādīsu hi rājāno tattha ṭhatvā ‘‘ettakā purato gacchantu, ettakā pacchā, ettakā ubhohi passehi, ettakā hatthīsu abhiruhantu, ettakā assesu, ettakā rathesu tiṭṭhantū’’ti evaṁ santhaṁ karonti, mariyādaṁ bandhanti, tasmā taṁ ṭhānaṁ santhāgāranti vuccati. Uyyogaṭṭhānato ca āgantvā yāva gehesu allagomayaparibhaṇḍādīni karonti, tāva dve tīṇi divasāni te rājāno tattha santhambhantītipi santhāgāraṁ. Tesaṁ rājūnaṁ saha atthānusāsanaṁ agārantipi santhāgāraṁ gaṇarājāno hi te , tasmā uppannakiccaṁ ekassa vasena na chijjati, sabbesaṁ chando laddhuṁ vaṭṭati, tasmā sabbe tattha sannipatitvā anusāsanti. Tena vuttaṁ ‘‘saha atthānusāsanaṁ agārantipi santhāgāra’’nti. Yasmā panete tattha sannipatitvā ‘‘imasmiṁ kāle kasituṁ vaṭṭati, imasmiṁ kāle vapitu’’nti evamādinā nayena gharāvāsakiccāni sammantayanti, tasmā chiddāvachiddaṁ gharāvāsaṁ tattha santharantītipi santhāgāraṁ. Acirakāritaṁ hotīti kaṭṭhakamma-silākamma-cittakammādivasena susajjitaṁ devavimānaṁ viya adhunā niṭṭhāpitaṁ. Samaṇena vāti ettha yasmā gharavatthupariggahakāleyeva devatā attano vasanaṭṭhānaṁ gaṇhanti, tasmā ‘‘devena vā’’ti avatvā ‘‘samaṇena vā brāhmaṇena vā kenaci vā manussabhūtenā’’ti vuttaṁ.",
  "atk-s0202a0:41": "Yena bhagavā tenupasaṅkamiṁsūti santhāgāraṁ niṭṭhitanti sutvā ‘‘gacchāma, naṁ passissāmā’’ti gantvā dvārakoṭṭhakato paṭṭhāya sabbaṁ oloketvā ‘‘idaṁ santhāgāraṁ devavimānasadisaṁ ativiya manoramaṁ sassirikaṁ kena paṭhamaṁ paribhuttaṁ amhākaṁ dīgharattaṁ hitāya sukhāya assā’’ti cintetvā ‘‘amhākaṁ ñātiseṭṭhassa paṭhamaṁ diyyamānepi satthunova anucchavikaṁ, dakkhiṇeyyavasena diyyamānepi satthunova anucchavikaṁ, tasmā paṭhamaṁ satthāraṁ paribhuñjāpessāma, bhikkhusaṅghassa āgamanaṁ karissāma, bhikkhusaṅghe āgate tepiṭakaṁ buddhavacanaṁ āgatameva bhavissati, satthāraṁ tiyāmarattiṁ amhākaṁ dhammakathaṁ kathāpessāma, iti tīhi ratanehi paribhuttaṁ mayaṁ pacchā paribhuñjissāma , evaṁ no dīgharattaṁ hitāya sukhāya bhavissatī’’ti sanniṭṭhānaṁ katvā upasaṅkamiṁsu.",
  "atk-s0202a0:42": "Yena santhāgāraṁ tenupasaṅkamiṁsūti taṁ divasaṁ kira santhāgāraṁ kiñcāpi rājakulānaṁ dassanatthāya devavimānaṁ viya susajjitaṁ hoti supaṭijaggitaṁ, buddhārahaṁ pana katvā appaññattaṁ. Buddhā hi nāma araññajjhāsayā araññārāmā antogāme vaseyyuṁ vā no vā, tasmā bhagavato manaṁ jānitvāva paññāpessāmāti cintetvā te bhagavantaṁ upasaṅkamiṁsu. Idāni pana manaṁ labhitvā paññāpetukāmā yena santhāgāraṁ tenupasaṅkamiṁsu.",
  "atk-s0202a0:43": "Sabbasanthariṁ santhāgāraṁ santharitvāti yathā sabbameva santhataṁ hoti, evaṁ taṁ santharāpetvā. Sabbapaṭhamaṁ tāva ‘‘gomayaṁ nāma sabbamaṅgalesu vaṭṭatī’’ti sudhāparikammakatampi bhūmiṁ allagomayena opuñchāpetvā parisukkhabhāvaṁ ñatvā yathā akkantaṭṭhāne padaṁ na paññāyati, evaṁ catujjātiyagandhehi limpāpetvā upari nānāvaṇṇe kaṭasārake santharitvā tesaṁ upari mahāpiṭṭhikakojavake ādiṁ katvā hatthattharaka-assattharaka-sīhattharaka-byagghattharaka-candattharaka-sūriyattharaka-cittattharakādīhi nānāvaṇṇehi attharaṇehi santharitabbakayuttaṁ sabbokāsaṁ santharāpesuṁ. Tena vuttaṁ ‘‘sabbasanthariṁ santhāgāraṁ santharitvā’’ti.",
  "atk-s0202a0:44": "Āsanāni paññāpetvāti majjhaṭṭhāne tāva maṅgalatthambhaṁ nissāya mahārahaṁ buddhāsanaṁ paññāpetvā tattha yaṁ yaṁ mudukañca manoramañca paccattharaṇaṁ, taṁ taṁ paccattharitvā bhagavato lohitakaṁ manuññadassanaṁ upadhānaṁ upadahitvā upari suvaṇṇarajatatārakavicittaṁ vitānaṁ bandhitvā gandhadāmapupphadāmapattadāmādīhi paccattharaṇehi alaṅkaritvā samantā dvādasahatthaṭṭhāne pupphajālaṁ karitvā tiṁsahatthamattaṁ ṭhānaṁ paṭasāṇiyā parikkhipāpetvā pacchimabhittiṁ nissāya bhikkhusaṅghassa pallaṅkapīṭha-apassayapīṭha-muṇḍapīṭhāni paññāpetvā upari setapaccattharaṇehi paccattharāpetvā pācīnabhittiṁ nissāya attano attano mahāpiṭṭhikakojavake paññāpetvā haṁsalomādipūritāni upadhānāni ṭhapāpesuṁ ‘‘evaṁ akilamamānā sabbarattiṁ dhammaṁ suṇissāmā’’ti. Idaṁ sandhāya vuttaṁ ‘‘āsanāni paññāpetvā’’ti.",
  "atk-s0202a0:45": "Udakamaṇikanti mahākucchikaṁ udakacāṭiṁ. Upaṭṭhapetvāti evaṁ bhagavā ca bhikkhusaṅgho ca yathāruciyā hatthe vā dhovissanti pāde vā, mukhaṁ vā vikkhālessantīti tesu tesu ṭhānesu maṇivaṇṇassa udakassa pūrāpetvā vāsatthāya nānāpupphāni ceva udakavāsacuṇṇāni ca pakkhipitvā kadalipaṇṇehi pidahitvā patiṭṭhāpesuṁ. Idaṁ sandhāya vuttaṁ ‘‘upaṭṭhapetvā’’ti.",
  "atk-s0202a0:46": "Telappadīpaṁ āropetvāti rajatasuvaṇṇādimayadaṇḍāsu dīpikāsu yonakarūpakirātarūpakādīnaṁ hatthe ṭhapitasuvaṇṇarajatādimayakapallakādīsu ca telappadīpaṁ jalayitvāti attho. Yena bhagavā tenupasaṅkamiṁsūti ettha pana te sakyarājāno na kevalaṁ santhāgārameva, atha kho yojanāvaṭṭe kapilavatthusmiṁ nagaravīthiyopi sammajjāpetvā dhaje ussāpetvā gehadvāresu puṇṇaghaṭe ca kadaliyo ca ṭhapāpetvā sakalanagaraṁ dīpamālādīhi vippakiṇṇatārakaṁ viya katvā ‘‘khīrapāyake dārake khīraṁ pāyetha, dahare kumāre lahuṁ lahuṁ bhojetvā sayāpetha, uccāsaddaṁ mā karittha, ajja ekarattiṁ satthā antogāme vasissati, buddhā nāma appasaddakāmā hontī’’ti bheriṁ carāpetvā sayaṁ daṇḍadīpikā ādāya yena bhagavā tenupasaṅkamiṁsu.",
  "atk-s0202a0:47": "Athakho bhagavā nivāsetvā pattacīvaramādāya saddhiṁ bhikkhusaṅghena yena navaṁ santhāgāraṁ tenupasaṅkamīti. ‘‘Yassa dāni, bhante, bhagavā kālaṁ maññatī’’ti evaṁ kira kāle ārocite bhagavā lākhārasena tintarattakoviḷārapupphavaṇṇaṁ rattadupaṭṭaṁ kattariyā padumaṁ kantanto viya saṁvidhāya timaṇḍalaṁ paṭicchādento nivāsetvā suvaṇṇapāmaṅgena padumakalāpaṁ parikkhipanto viya vijjullatāsassirikaṁ kāyabandhanaṁ bandhitvā rattakambalena gajakumbhaṁ pariyonaddhanto viya ratanasatubbedhe suvaṇṇagghike pavāḷajālaṁ khipamāno viya suvaṇṇacetiye rattakambalakañcukaṁ paṭimuñcanto viya gacchantaṁ puṇṇacandaṁ rattavaṇṇavalāhakena paṭicchādayamāno viya kañcanapabbatamatthake supakkalākhārasaṁ parisiñcanto viya cittakūṭapabbatamatthakaṁ vijjullatāya parikkhipanto viya ca sacakkavāḷasineruyugandharaṁ mahāpathaviṁ cāletvā gahitaṁ nigrodhapallavasamānavaṇṇaṁ rattavarapaṁsukūlaṁ pārupitvā gandhakuṭidvārato nikkhami kañcanaguhato sīho viya udayapabbatakūṭato puṇṇacando viya ca. Nikkhamitvā pana gandhakuṭipamukhe aṭṭhāsi.",
  "atk-s0202a0:48": "Athassa kāyato meghamukhehi vijjukalāpā viya rasmiyo nikkhamitvā suvaṇṇarasadhārāparisekamañjaripattapupphaphalaviṭape viya ārāmarukkhe kariṁsu. Tāvadeva ca attano attano pattacīvaramādāya mahābhikkhusaṅgho bhagavantaṁ parivāresi. Te pana parivāretvā ṭhitā bhikkhū evarūpā ahesuṁ appicchā santuṭṭhā pavivittā asaṁsaṭṭhā āraddhavīriyā vattāro vacanakkhamā codakā pāpagarahī sīlasampannā samādhisampannā paññāvimuttivimuttiñāṇadassanasampannāti. Tehi parivārito bhagavā rattakambalaparikkhitto viya suvaṇṇakkhandho rattapadumasaṇḍamajjhagatā viya suvaṇṇanāvā pavāḷavedikāparikkhitto viya suvaṇṇapāsādo virocittha. Sāriputtamoggallānādayo mahātherāpi naṁ meghavaṇṇaṁ paṁsukūlaṁ pārupitvā maṇivammavammikā viya mahānāgā parivārayiṁsu vantarāgā bhinnakilesā vijaṭitajaṭā chinnabandhanā kule vā gaṇe vā alaggā.",
  "atk-s0202a0:49": "Iti bhagavā sayaṁ vītarāgo vītarāgehi, vītadoso vītadosehi, vītamoho vītamohehi, nittaṇho nittaṇhehi, nikkileso nikkilesehi, sayaṁ buddho bahussutabuddhehi parivārito, pattaparivāritaṁ viya kesaraṁ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṁsasahassaparivārito viya dhataraṭṭho haṁsarājā, senaṅgaparivārito viya cakkavatti, marugaṇaparivārito viya sakko devarājā, brahmagaṇaparivārito viya hāritamahābrahmā, tārāgaṇaparivārito viya puṇṇacando, asamena buddhavesena aparimāṇena buddhavilāsena kapilavatthugamanamaggaṁ paṭipajji.",
  "atk-s0202a0:50": "Athassa puratthimakāyato suvaṇṇavaṇṇā rasmī uṭṭhahitvā asītihatthaṭṭhānaṁ aggahesi. Pacchimakāyato dakkhiṇahatthato, vāmahatthato suvaṇṇavaṇṇā rasmī uṭṭhahitvā asītihatthaṭṭhānaṁ aggahesi. Upari kesantato paṭṭhāya sabbakesāvattehi moragīvavaṇṇā rasmī uṭṭhahitvā gaganatale asītihatthaṭṭhānaṁ aggahesi. Heṭṭhā pādatalehi pavāḷavaṇṇā rasmī uṭṭhahitvā ghanapathaviyaṁ asītihatthaṭṭhānaṁ aggahesi. Evaṁ samantā asītihatthamattaṁ ṭhānaṁ chabbaṇṇā buddharasmiyo vijjotamānā vipphandamānā kañcanadaṇḍadīpikāhi niccharitvā ākāsaṁ pakkhandajālā viya cātuddīpikamahāmeghato nikkhantavijjullatā viya vidhāviṁsu. Sabbadisābhāgā suvaṇṇacampakapupphehi vikiriyamānā viya, suvaṇṇaghaṭā nikkhantasuvaṇṇarasadhārāhi siñcamānā viya, pasāritasuvaṇṇapaṭaparikkhittā viya, verambhavātasamuṭṭhitakiṁsukakaṇikārapupphacuṇṇasamokiṇṇā viya vippakiriṁsu.",
  "atk-s0202a0:51": "Bhagavatopi asītianubyañjanabyāmappabhādvattiṁsavaralakkhaṇasamujjalaṁ sarīraṁ samuggatatārakaṁ viya gaganatalaṁ, vikasitamiva padumavanaṁ, sabbapāliphullo viya yojanasatiko pāricchattako, paṭipāṭiyā ṭhapitānaṁ dvattiṁsūcandānaṁ dvattiṁsasūriyānaṁ dvattiṁsacakkavattīnaṁ dvattiṁsadevarājānaṁ dvattiṁsamahābrahmānaṁ siriyā siriṁ abhibhavamānaṁ viya virocittha, yathā taṁ dasahi pāramīhi dasahi upapāramīhi dasahi paramatthapāramīhi supūritāhi samatiṁsapāramitāhi alaṅkataṁ. Kappasatasahasādhikāni cattāri asaṅkhyeyyāni dinnadānaṁ rakkhitasīlaṁ katakalyāṇakammaṁ ekasmiṁ attabhāve osaritvā vipākaṁ dātuṁ ṭhānaṁ alabhamānaṁ sambādhapattaṁ viya ahosi. Nāvāsahassabhaṇḍaṁ ekanāvaṁ āropanakālo viya, sakaṭasahassabhaṇḍaṁ ekasakaṭaṁ āropanakālo viya, pañcavīsatiyā nadīnaṁ oghassa sambhijja mukhadvāre ekato rāsībhūtakālo viya ca ahosi.",
  "atk-s0202a0:52": "Imāya buddhasiriyā obhāsamānassāpi ca bhagavato purato anekāni daṇḍadīpikasahassāni ukkhipiṁsu. Tathā pacchato. Vāmapasse dakkhiṇapasse. Jātikusumacampakavanamallikarattuppalanīluppalamakulasinduvārapupphāni ceva nīlapītādivaṇṇasugandhagandhacuṇṇāni ca cātuddīpikameghavissaṭṭhodakavuṭṭhiyo viya vippakiriṁsu. Pañcaṅgikatūriyanigghosā ceva buddhadhammasaṅghaguṇappaṭisaṁyuttā thutighosā ca sabbadisā pūrayiṁsu. Devamanussanāgasupaṇṇagandhabbayakkhādīnaṁ akkhīni amatapānaṁ viya labhiṁsu. Imasmiṁ pana ṭhāne ṭhatvā padasahassena gamanavaṇṇaṁ vattuṁ vaṭṭati. Tatridaṁ mukhamattaṁ –",
  "atk-s0202a0:53": "‘‘Evaṁ sabbaṅgasampanno, kampayanto vasundharaṁ;",
  "atk-s0202a0:54": "Aheṭhayanto pāṇāni, yāti lokavināyako.",
  "atk-s0202a0:55": "Dakkhiṇaṁ paṭhamaṁ pādaṁ, uddharanto narāsabho;",
  "atk-s0202a0:56": "Gacchanto sirisampanno, sobhate dvipaduttamo.",
  "atk-s0202a0:57": "Gacchato buddhaseṭṭhassa, heṭṭhā pādatalaṁ mudu;",
  "atk-s0202a0:58": "Samaṁ samphusate bhūmiṁ, rajasā nupalippati.",
  "atk-s0202a0:59": "Ninnaṭṭhānaṁ unnamati, gacchante lokanāyake;",
  "atk-s0202a0:60": "Unnatañca samaṁ hoti, pathavī ca acetanā.",
  "atk-s0202a0:61": "Pāsāṇā sakkharā ceva, kathalā khāṇukaṇṭakā;",
  "atk-s0202a0:62": "Sabbe maggā vivajjanti, gacchante lokanāyake.",
  "atk-s0202a0:63": "Nātidūre uddharati, naccāsanne ca nikkhipaṁ;",
  "atk-s0202a0:64": "Aghaṭṭayanto niyyāti, ubho jāṇū ca gopphake.",
  "atk-s0202a0:65": "Nātisīghaṁ pakkamati, sampannacaraṇo muni;",
  "atk-s0202a0:66": "Na cātisaṇikaṁ yāti, gacchamāno samāhito.",
  "atk-s0202a0:67": "Uddhaṁ adho ca tiriyaṁ, disañca vidisaṁ tathā;",
  "atk-s0202a0:68": "Na pekkhamāno so yāti, yugamattamhi pekkhati.",
  "atk-s0202a0:69": "Nāgavikkantacāro so, gamane sobhate jino;",
  "atk-s0202a0:70": "Cāruṁ gacchati lokaggo, hāsayanto sadevake.",
  "atk-s0202a0:71": "Uḷurājāva sobhanto, catucārīva kesarī;",
  "atk-s0202a0:72": "Tosayanto bahū satte, puraṁ seṭṭhaṁ upāgamī’’ti.",
  "atk-s0202a0:73": "Vaṇṇakālo nāma kiresa, evaṁvidhesu kālesu buddhassa sarīravaṇṇe vā guṇavaṇṇe vā dhammakathikassa thāmoyeva pamāṇaṁ cuṇṇiyapadehi vā gāthābandhena vā yattakaṁ sakkoti, tattakaṁ vattabbaṁ. Dukkathitanti na vattabbaṁ. Appamāṇavaṇṇā hi buddhā, tesaṁ buddhāpi anavasesato vaṇṇaṁ vattuṁ asamatthā, pageva itarā pajāti. Iminā sirivilāsena alaṅkatappaṭiyattaṁ sakyarājapuraṁ pavisitvā bhagavā pasannacittena janena gandhadhūmavāsacuṇṇādīhi pūjayamāno santhāgāraṁ pāvisi. Tena vuttaṁ – ‘‘atha kho bhagavā nivāsetvā pattacīvaramādāya saddhiṁ bhikkhusaṅghena yena evaṁ santhāgāraṁ tenupasaṅkamī’’ti.",
  "atk-s0202a0:74": "Bhagavantaṁyeva purakkhatvāti bhagavantaṁ purato katvā. Tattha bhagavā bhikkhūnañceva upāsakānañca majjhe nisinno gandhodakena nhāpetvā dukūlacumbaṭakena vodakaṁ katvā jātihiṅgulakena majjitvā rattakambalapaliveṭhite pīṭhe ṭhapitarattasuvaṇṇaghanapaṭimā viya ativirocittha. Ayaṁ panettha porāṇānaṁ vaṇṇabhaṇanamaggo –",
  "atk-s0202a0:75": "‘‘Gantvāna maṇḍalamāḷaṁ, nāgavikkantacaraṇo;",
  "atk-s0202a0:76": "Obhāsayanto lokaggo, nisīdi varamāsane.",
  "atk-s0202a0:77": "Tasmiṁ nisinno naradammasārathi,",
  "atk-s0202a0:78": "Devātidevo satapuññalakkhaṇo;",
  "atk-s0202a0:79": "Buddhāsane majjhagato virocati,",
  "atk-s0202a0:80": "Suvaṇṇanekkhaṁ viya paṇḍukambale.",
  "atk-s0202a0:81": "Nekkhaṁ jambonadasseva, nikkhittaṁ paṇḍukambale;",
  "atk-s0202a0:82": "Virocati vītamalo, maṇiverocano yathā.",
  "atk-s0202a0:83": "Mahāsālova samphullo, nerurājāvalaṅkato;",
  "atk-s0202a0:84": "Suvaṇṇayūpasaṅkāso, padumo kokanado yathā.",
  "atk-s0202a0:85": "Jalanto dīparukkhova, pabbatagge yathā sikhī;",
  "atk-s0202a0:86": "Devānaṁ pāricchattova, sabbaphullo virocathā’’ti.",
  "atk-s0202a0:87": "Kāpilavatthavesakye bahudeva rattiṁ dhammiyā kathāyāti ettha dhammī kathā nāma santhāgāraanumodanappaṭisaṁyuttā pakiṇṇakakathā veditabbā. Tadā hi bhagavā ākāsagaṅgaṁ otārento viya pathavojaṁ ākaḍḍhanto viya mahājambuṁ khandhe gahetvā cālento viya yojanikaṁ madhubhaṇḍaṁ cakkayantena pīḷetvā madhupānaṁ pāyamāno viya kāpilavatthavānaṁ sakyānaṁ hitasukhāvahaṁ pakiṇṇakakathaṁ kathesi. ‘‘Āvāsadānaṁ nāmetaṁ mahārāja mahantaṁ, tumhākaṁ āvāso mayā paribhutto bhikkhusaṅghena paribhutto mayā ca bhikkhusaṅghena ca paribhutto pana dhammaratanena paribhutto yevāti tīhi ratanehi paribhutto nāma hoti. Āvāsadānasmiñhi dinne sabbadānaṁ dinnameva hoti. Bhūmaṭṭhakapaṇṇasālāya vā sākhāmaṇḍapassa vāpi ānisaṁso nāma paricchindituṁ na sakkā’’ti nānānayavicittaṁ bahuṁ dhammakathaṁ kathetvā –",
  "atk-s0202a0:88": "‘‘Sītaṁ uṇhaṁ paṭihanti, tato vāḷamigāni ca;",
  "atk-s0202a0:89": "Sarīsape ca makase, sisire cāpi vuṭṭhiyo.",
  "atk-s0202a0:90": "Tato vātātapo ghoro, sañjāto paṭihaññati;",
  "atk-s0202a0:91": "Leṇatthañca sukhatthañca, jhāyituñca vipassituṁ.",
  "atk-s0202a0:92": "Vihāradānaṁ saṅghassa, aggaṁ buddhena vaṇṇitaṁ;",
  "atk-s0202a0:93": "Tasmā hi paṇḍito poso, sampassaṁ atthamattano.",
  "atk-s0202a0:94": "Vihāre kāraye ramme, vāsayettha bahussute;",
  "atk-s0202a0:95": "Tesaṁ annañca pānañca, vatthasenāsanāni ca.",
  "atk-s0202a0:96": "Dadeyya ujubhūtesu, vippasannena cetasā;",
  "atk-s0202a0:97": "Te tassa dhammaṁ desenti, sabbadukkhāpanūdanaṁ;",
  "atk-s0202a0:98": "Yaṁ so dhammaṁ idhaññāya, parinibbāti anāsavo’’ti. (cūḷava. 295) –",
  "atk-s0202a0:99": "Evaṁ ayampi āvāse ānisaṁso, ayampi ānisaṁsoti bahudevarattiṁ atirekataraṁ diyaḍḍhayāmaṁ āvāsānisaṁsakathaṁ kathesi. Tattha imā gāthāva saṅgahaṁ āruḷhā, pakiṇṇakadhammadesanā pana saṅgahaṁ na ārohati. Sandassesītiādīni vuttatthāneva.",
  "atk-s0202a0:100": "Āyasmantaṁ ānandaṁ āmantesīti dhammakathaṁ kathāpetukāmo jānāpesi. Atha kasmā sāriputtamahāmoggallānamahākassapādīsu asītimahātheresu vijjamānesu bhagavā ānandattherassa bhāramakāsīti. Parisajjhāsayavasena. Āyasmā hi ānando bahussutānaṁ aggo, pahosi parimaṇḍalehi padabyañjanehi madhuradhammakathaṁ kathetunti sākiyamaṇḍale pākaṭo paññāto. Tassa sakyarājūhi vihāraṁ gantvāpi dhammakathā sutapubbā, orodhā pana nesaṁ na yathāruciyā vihāraṁ gantuṁ labhanti, tesaṁ etadahosi – ‘‘aho vata bhagavā appaṁyeva dhammakathaṁ kathetvā amhākaṁ ñātiseṭṭhassa ānandassa bhāraṁ kareyyā’’ti. Tesaṁ ajjhāsayavasena bhagavā tasseva bhāramakāsi.",
  "atk-s0202a0:101": "Sekho pāṭipadoti paṭipannako sekhasamaṇo. So tuyhaṁ paṭibhātu upaṭṭhātu, tassa paṭipadaṁ desehīti paṭipadāya puggalaṁ niyametvā dasseti. Kasmā pana bhagavā imaṁ paṭipadaṁ niyamesi? Bahūhi kāraṇehi. Ime tāva sakyā maṅgalasālāya maṅgalaṁ paccāsīsanti vaḍḍhiṁ icchanti, ayañca sekhapaṭipadā mayhaṁ sāsane maṅgalapaṭipadā vaḍḍhamānakapaṭipadātipi imaṁ paṭipadaṁ niyamesi. Tassañca parisati sekhāva bahū nisinnā, te attanā paṭividdhaṭṭhāne kathīyamāne akilamantāva sallakkhessantītipi imaṁ paṭipadaṁ niyamesi. Āyasmā ca ānando sekhapaṭisambhidāpattova, so attanā paṭividdhe paccakkhaṭṭhāne kathento akilamanto viññāpetuṁ sakkhissatītipi imaṁ paṭipadaṁ niyamesi. Sekhapaṭipadāya ca tissopi sikkhā osaṭā , tattha adhisīlasikkhāya kathitāya sakalaṁ vinayapiṭakaṁ kathitameva hoti, adhicittasikkhāya kathitāya sakalaṁ suttantapiṭakaṁ kathitaṁ hoti, adhipaññāsikkhāya kathitāya sakalaṁ abhidhammapiṭakaṁ kathitaṁ hoti, ānando ca bahussuto tipiṭakadharo, so pahoti tīhi piṭakehi tisso sikkhā kathetuṁ, evaṁ kathite sakyānaṁ maṅgalameva vaḍḍhiyeva bhavissatītipi imaṁ paṭipadaṁ niyamesi.",
  "atk-s0202a0:102": "Piṭṭhi me āgilāyatīti kasmā āgilāyati? Bhagavato hi chabbassāni padhānaṁ padahantassa mahantaṁ kāyadukkhaṁ ahosi, athassa aparabhāge mahallakakāle piṭṭhivāto uppajji. Akāraṇaṁ vā etaṁ. Pahoti hi bhagavā uppannaṁ vedanaṁ vikkhambhetvā ekampi dvepi sattāhe ekapallaṅkena nisīdituṁ. Santhāgārasālaṁ pana catūhi iriyāpathehi paribhuñjitukāmo ahosi, tattha pādadhovanaṭṭhānato yāva dhammāsanā agamāsi, ettake ṭhāne gamanaṁ nipphannaṁ. Dhammāsanaṁ patto thokaṁ ṭhatvā nisīdi, ettake ṭhānaṁ. Diyaḍḍhayāmaṁ dhammāsane nisīdi, ettake ṭhāne nisajjā nipphannā. Idāni dakkhiṇena passena thokaṁ nipanne sayanaṁ nipphajjissatīti evaṁ catūhi iriyāpathehi paribhuñjitukāmo ahosi. Upādinnakasarīrañca nāma ‘‘no āgilāyatī’’ti na vattabbaṁ, tasmā ciraṁ nisajjāya sañjātaṁ appakampi āgilāyanaṁ gahetvā evamāha.",
  "atk-s0202a0:103": "Saṅghāṭiṁ paññāpetvāti santhāgārassa kira ekapasse te rājāno paṭṭasāṇiṁ parikkhipāpetvā kappiyamañcakaṁ paññapetvā kappiyapaccattharaṇena attharitvā upari suvaṇṇa-tāraka-gandhamālā-dāmapaṭimaṇḍitaṁ vitānaṁ bandhitvā gandhatelappadīpaṁ āropayiṁsu ‘‘appeva nāma satthā dhammāsanato vuṭṭhāya thokaṁ vissamanto idha nipajjeyya, evaṁ no imaṁ santhāgāraṁ bhagavatā catūhi iriyāpathehi paribhuttaṁ dīgharattaṁ hitāya sukhāya bhavissatī’’ti. Satthāpi tadeva sandhāya tattha saṅghāṭiṁ paññapetvā nipajji. Uṭṭhānasaññaṁ manasi karitvāti ettakaṁ kālaṁ atikkamitvā vuṭṭhahissāmīti vuṭṭhānasaññaṁ citte ṭhapetvā.",
  "atk-s0202a0:104": "23.Mahānāmaṁ sakkaṁ āmantesīti so kira tasmiṁ kāle tassaṁ parisati jeṭṭhako pāmokkho, tasmiṁ saṅgahite sesaparisā saṅgahitāva hotīti thero tameva āmantesi. Sīlasampannoti sīlena sampanno, sampannasīlo paripuṇṇasīloti attho. Saddhammehīti sundaradhammehi, sataṁ vā sappurisānaṁ dhammehi.",
  "atk-s0202a0:105": "24.Kathañca mahānāmāti iminā ettakena ṭhānena sekhapaṭipadāya mātikaṁ ṭhapetvā paṭipāṭiyā vitthāretukāmo evamāha. Tattha sīlasampannotiādīni ‘‘sampannasīlā, bhikkhave, viharathā’’ti ākaṅkheyyasuttādīsu vuttanayeneva veditabbāni.",
  "atk-s0202a0:106": "25.Kāyaduccaritenātiādīsu upayogatthe karaṇavacanaṁ, hiriyitabbāni kāyaduccaritādīni hiriyati jigucchatīti attho. Ottappaniddese hetvatthe karaṇavacanaṁ, kāyaduccaritādīhi ottappassa hetubhūtehi ottappati bhāyatīti attho. Āraddhavīriyoti paggahitavīriyo anosakkitamānaso. Pahānāyāti pahānatthāya. Upasampadāyāti paṭilābhatthāya. Thāmavāti vīriyathāmena samannāgato. Daḷhaparakkamoti thiraparakkamo. Anikkhittadhuro kusalesu dhammesūti kusalesu dhammesu anoropitadhuro anosakkitavīriyo. Paramenāti uttamena. Satinepakkenāti satiyā ca nipakabhāvena ca. Kasmā pana satibhājaniye paññā āgatāti? Satiyā balavabhāvadīpanatthaṁ. Paññāvippayuttā hi sati dubbalā hoti, sampayuttā balavatīti.",
  "atk-s0202a0:107": "Cirakatampīti attanā vā parena vā kāyena cirakataṁ cetiyaṅgaṇavattādi asīti mahāvattapaṭipattipūraṇaṁ. Cirabhāsitampīti attanā vā parena vā vācāya cirabhāsitaṁ sakkaccaṁ uddisana-uddisāpana-dhammosāraṇa-dhammadesanā-upanisinnakathā-anumodaniyādivasena pavattitaṁ vacīkammaṁ. Saritā anussaritāti tasmiṁ kāyena cirakate ‘‘kāyo nāma kāyaviññatti, cirabhāsite vācā nāma vacīviññatti. Tadubhayampi rūpaṁ, taṁsamuṭṭhāpikā cittacetasikā arūpaṁ. Iti ime rūpārūpadhammā evaṁ uppajjitvā evaṁ niruddhā’’ti sarati ceva anussarati ca, satisambojjhaṅgaṁ samuṭṭhāpetīti attho. Bojjhaṅgasamuṭṭhāpikā hi sati idha adhippetā. Tāya satiyā esa sakimpi saraṇena saritā, punappunaṁ saraṇena anussaritāti veditabbā.",
  "atk-s0202a0:108": "Udayatthagāminiyāti pañcannaṁ khandhānaṁ udayavayagāminiyā udayañca vayañca paṭivijjhituṁ samatthāya. Ariyāyāti vikkhambhanavasena ca samucchedavasena ca kilesehi ārakā ṭhitāya parisuddhāya. Paññāya samannāgatoti vipassanāpaññāya ceva maggapaññāya ca samaṅgībhūto. Nibbedhikāyāti sāyeva nibbijjhanato nibbedhikāti vuccati, tāya samannāgatoti attho. Tattha maggapaññāya samucchedavasena anibbiddhapubbaṁ apadālitapubbaṁ lobhakkhandhaṁ dosakkhandhaṁ mohakkhandhaṁ nibbijjhati padāletīti nibbedhikā. Vipassanāpaññāya tadaṅgavasena nibbedhikāya maggapaññāya paṭilābhasaṁvattanato cāti vipassanā ‘‘nibbedhikā’’ti vattuṁ vaṭṭati. Sammā dukkhakkhayagāminiyāti idhāpi maggapaññā ‘‘sammā hetunā nayena vaṭṭadukkhaṁ khepayamānā gacchatīti sammā dukkhakkhayagāminī nāma. Vipassanā tadaṅgavasena vaṭṭadukkhañca kilesadukkhañca khepayamānā gacchatīti dukkhakkhayagāminī. Dukkhakkhayagāminiyā vā maggapaññāya paṭilābhasaṁvattanato esā dukkhakkhayagāminī’’ti veditabbā.",
  "atk-s0202a0:109": "26.Abhicetasikānanti abhicittaṁ seṭṭhacittaṁ sitānaṁ nissitānaṁ. Diṭṭhadhammasukhavihārānanti appitappitakkhaṇe sukhapaṭilābhahetūnaṁ. Nikāmalābhīti icchiticchitakkhaṇe samāpajjitā. Akicchalābhīti nidukkhalābhī. Akasiralābhīti vipulalābhī. Paguṇabhāvena eko icchiticchitakkhaṇe samāpajjituṁ sakkoti, samādhipāripanthikadhamme pana akilamanto vikkhambhetuṁ na sakkoti, so attano anicchāya khippameva vuṭṭhāti, yathāparicchedavasena samāpattiṁ ṭhapetuṁ na sakkoti ayaṁ kicchalābhī kasiralābhī nāma. Eko icchiticchitakkhaṇe ca samāpajjituṁ sakkoti, samādhipāripanthikadhamme ca akilamanto vikkhambheti, so yathāparicchedavaseneva vuṭṭhātuṁ sakkoti, ayaṁ akicchalābhī akasiralābhī nāma.",
  "atk-s0202a0:110": "27.Ayaṁvuccati mahānāma ariyasāvako sekho pāṭipadoti mahānāma ariyasāvako sekho pāṭipado vipassanāgabbhāya vaḍḍhamānakapaṭipadāya samannāgatoti vuccatīti dasseti. Apuccaṇḍatāyāti apūtiaṇḍatāya. Bhabbo abhinibbhidāyāti vipassanādiñāṇappabhedāya bhabbo. Sambodhāyāti ariyamaggāya. Anuttarassa yogakkhemassāti arahattaṁ anuttaro yogakkhemo nāma, tadabhigamāya bhabboti dasseti. Yā panāyamettha atthadīpanatthaṁ upamā āhaṭā, sā cetokhilasutte vuttanayeneva veditabbā. Kevalañhi tattha ‘‘tassā kukkuṭiyā aṇḍesu tividhakiriyakaraṇaṁ viya hi imassa bhikkhuno ussoḷhipannarasehi aṅgehi samannāgatabhāvo’’ti yaṁ evaṁ opammasaṁsandanaṁ āgataṁ, taṁ idha evaṁ sīlasampanno hotītiādivacanato ‘‘tassā kukkuṭiyā aṇḍesu tividhakiriyakaraṇaṁ viya imassa bhikkhuno sīlasampannatādīhi pannarasehi dhammehi samaṅgibhāvo’’ti. Evaṁ yojetvā veditabbaṁ. Sesaṁ sabbattha vuttasadisameva.",
  "atk-s0202a0:111": "28.Imaṁyeva anuttaraṁ upekkhāsatipārisuddhinti imaṁ paṭhamādijjhānehi asadisaṁ uttamaṁ catutthajjhānikaṁ upekkhāsatipārisuddhiṁ. Paṭhamābhinibbhidāti paṭhamo ñāṇabhedo. Dutiyādīsupi eseva nayo. Kukkuṭacchāpako pana ekavāraṁ mātukucchito ekavāraṁ aṇḍakosatoti dve vāre jāyati. Ariyasāvako tīhi vijjāhi tāyo vāre jāyati. Pubbenivāsacchādakaṁ tamaṁ vinodetvā pubbenivāsañāṇena paṭhamaṁ jāyati, sattānaṁ cutipaṭisandhicchādakaṁ tamaṁ vinodetvā dibbacakkhuñāṇena dutiyaṁ jāyati, catusaccapaṭicchādakaṁ tamaṁ vinodetvā āsavakkhayañāṇena tatiyaṁ jāyati.",
  "atk-s0202a0:112": "29.Idampissa hoti caraṇasminti idampi sīlaṁ assa bhikkhuno caraṇaṁ nāma hotīti attho. Caraṇaṁ nāma bahu anekavidhaṁ, sīlādayo pannarasadhammā, tattha idampi ekaṁ caraṇanti attho. Padattho pana carati tena agatapubbaṁ disaṁ gacchatīti caraṇaṁ. Esa nayo sabbattha.",
  "atk-s0202a0:113": "Idampissa hoti vijjāyāti idaṁ pubbenivāsañāṇaṁ tassa vijjā nāma hotīti attho. Vijjā nāma bahu anekavidhā, vipassanañāṇādīni aṭṭha ñāṇāni, tattha idampi ñāṇaṁ ekā vijjātipi attho. Padattho pana vinivijjhitvā etāya jānātīti vijjā. Esa nayo sabbattha. Vijjāsampanno itipīti tīhi vijjāhi vijjāsampanno itipi. Caraṇasampanno itipīti pañcadasahi dhammehi caraṇasampanno itipi. Tadubhayena pana vijjācaraṇasampanno itipīti.",
  "atk-s0202a0:114": "30.Sanaṅkumārenāti porāṇakakumārena, cirakālato paṭṭhāya kumāroti paññātena. So kira manussapathe pañcacūḷakakumārakakāle jhānaṁ nibbattetvā aparihīnajjhāno brahmaloke nibbatti, tassa so attabhāvo piyo ahosi manāpo, tasmā tādiseneva attabhāvena carati, tena naṁ sanaṅkumāroti sañjānanti. Janetasminti janitasmiṁ, pajāyāti attho. Ye gottapaṭisārinoti ye janetasmiṁ gottaṁ paṭisaranti ‘‘ahaṁ gotamo, ahaṁ kassapo’’ti, tesu loke gottapaṭisārīsu khattiyo seṭṭho. Anumatā bhagavatāti mama pañhabyākaraṇena saddhiṁ saṁsanditvā desitāti ambaṭṭhasutte buddhena bhagavatā ‘‘ahampi, ambaṭṭha, evaṁ vadāmi –",
  "atk-s0202a0:115": "‘Khattiyo seṭṭho janetasmiṁ, ye gottapaṭisārino;",
  "atk-s0202a0:116": "Vijjācaraṇasampanno, so seṭṭho devamānuse’ti’’. (dī. ni. 1.277) –",
  "atk-s0202a0:117": "Evaṁ bhāsantena anuññātā anumoditā. Sādhu sādhu ānandāti, bhagavā kira ādito paṭṭhāya niddaṁ anokkamantova imaṁ suttaṁ sutvā ānandena sekhapaṭipadāya kūṭaṁ gahitanti ñatvā uṭṭhāya pallaṅkaṁ ābhujitvā nisinno sādhukāraṁ adāsi. Ettāvatā ca pana idaṁ suttaṁ jinabhāsitaṁ nāma jātaṁ. Sesaṁ sabbattha uttānamevāti.",
  "atk-s0202a0:118": "Papañcasūdaniyā majjhimanikāyaṭṭhakathāya",
  "atk-s0202a0:119": "Sekhasuttavaṇṇanā niṭṭhitā.",
  "atk-s0202a0:120": "4. Potaliyasuttavaṇṇanā",
  "atk-s0202a0:121": "31.Evaṁme sutanti potaliyasuttaṁ. Tattha aṅguttarāpesūti aṅgāyeva so janapado, mahiyā panassa uttarena yā āpo, tāsaṁ avidūrattā uttarāpotipi vuccati. Kataramahiyā uttarena yā āpoti, mahāmahiyā. Tatthāyaṁ āvibhāvakathā – ayaṁ kira jambudīpo dasasahassayojanaparimāṇo. Tattha ca catusahassayojanappamāṇo padeso udakena ajjhotthaṭo samuddoti saṅkhaṁ gato . Tisahassayojanappamāṇe manussā vasanti. Tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto, yattha āyāmavitthārena ceva gambhīratāya ca paṇṇāsapaṇṇāsayojanā diyaḍḍhayojanasataparimaṇḍalā anotattadaho kaṇṇamuṇḍadaho rathakāradaho chaddantadaho kuṇāladaho mandākinīdaho sīhapapātadahoti satta mahāsarā patiṭṭhitā. Tesu anotattadaho sudassanakūṭaṁ citrakūṭaṁ kāḷakūṭaṁ gandhamādanakūṭaṁ kelāsakūṭanti imehi pañcahi pabbatehi parikkhitto.",
  "atk-s0202a0:122": "Tattha sudassanakūṭaṁ sovaṇṇamayaṁ dviyojanasatubbedhaṁ antovaṅkaṁ kākamukhasaṇṭhānaṁ tameva saraṁ paṭicchādetvā ṭhitaṁ. Citrakūṭaṁ sabbaratanamayaṁ. Kāḷakūṭaṁ añjanamayaṁ. Gandhamādanakūṭaṁ sānumayaṁ abbhantare muggavaṇṇaṁ, mūlagandho sāragandho pheggugandho tacagandho papaṭikagandho rasagandho pattagandho pupphagandho phalagandho gandhagandhoti imehi dasahi gandhehi ussannaṁ nānappakāraosadhasañchannaṁ, kāḷapakkhauposathadivase ādittamiva aṅgāraṁ jalantaṁ tiṭṭhati. Kelāsakūṭaṁ rajatamayaṁ. Sabbāni sudassanena samānubbedhasaṇṭhānāni, tameva saraṁ paṭicchādetvā ṭhitāni. Tāni sabbāni devānubhāvena nāgānubhāvena ca vassanti, nadiyo ca tesu sandanti. Taṁ sabbampi udakaṁ anotattameva pavisati. Candimasūriyā dakkhiṇena vā uttarena vā gacchantā pabbatantarena tattha obhāsaṁ karonti, ujuṁ gacchantā na karonti, tenevassa anotattanti saṅkhā udapādi.",
  "atk-s0202a0:123": "Tattha manoharasilātalāni nimmacchakacchapāni phalikasadisanimmaludakāni nhānatitthāni supaṭiyattāni honti, yesu buddhapaccekabuddhakhīṇāsavā ca iddhimanto ca isayo nhāyanti, devayakkhādayo uyyānakīḷakaṁ kīḷanti.",
  "atk-s0202a0:124": "Tassa catūsu passesu sīhamukhaṁ hatthimukhaṁ assamukhaṁ usabhamukhanti cattāri mukhāni honti, yehi catasso nadiyo sandanti. Sīhamukhena nikkhantanadītīre sīhā bahutarā honti. Hatthimukhādīhi hatthiassausabhā. Puratthimadisato nikkhantanadī anotattaṁ tikkhattuṁ padakkhiṇaṁ katvā itarā tisso nadiyo anupagamma pācīnahimavanteneva amanussapathaṁ gantvā mahāsamuddaṁ pavisati. Pacchimadisato ca uttaradisato ca nikkhantanadiyopi tatheva padakkhiṇaṁ katvā pacchimahimavanteneva uttarahimavanteneva ca amanussapathaṁ gantvā mahāsamuddaṁ pavisanti. Dakkhiṇadisato nikkhantanadī pana taṁ tikkhattuṁ padakkhiṇaṁ katvā dakkhiṇena ujukaṁ pāsāṇapiṭṭheneva saṭṭhiyojanāni gantvā pabbataṁ paharitvā vuṭṭhāya parikkhepena tigāvutappamāṇā udakadhārā ca hutvā ākāsena saṭṭhiyojanāni gantvā tiyaggaḷe nāma pāsāṇe patitā, pāsāṇo udakadhārāvegena bhinno. Tattha paññāsayojanappamāṇā tiyaggaḷā nāma pokkharaṇī jātā, pokkharaṇiyā kūlaṁ bhinditvā pāsāṇaṁ pavisitvā saṭṭhiyojanāni gatā. Tato ghanapathaviṁ bhinditvā umaṅgena saṭṭhiyojanāni gantvā viñjhuṁ nāma tiracchānapabbataṁ paharitvā hatthatale pañcaṅgulisadisā pañcadhārā hutvā pavattanti. Sā tikkhattuṁ anotattaṁ padakkhiṇaṁ katvā gataṭṭhāne āvaṭṭagaṅgāti vuccati. Ujukaṁ pāsāṇapiṭṭhena saṭṭhiyojanāni gataṭṭhāne kaṇhagaṅgāti, ākāsena saṭṭhiyojanāni gataṭṭhāne ākāsagaṅgāti, tiyaggaḷapāsāṇe paññāsayojanokāse ṭhitā tiyaggaḷapokkharaṇīti, kūlaṁ bhinditvā pāsāṇaṁ pavisitvā saṭṭhiyojanāni gataṭṭhāne bahalagaṅgāti, umaṅgena saṭṭhiyojanāni gataṭṭhāne umaṅgagaṅgāti vuccati. Viñjhuṁ nāma tiracchānapabbataṁ paharitvā pañcadhārā hutvā pavattaṭṭhāne pana gaṅgā yamunā aciravatī sarabhū mahīti pañcadhā saṅkhaṁ gatā. Evametā pañca mahānadiyo himavantato pabhavanti. Tāsu yā ayaṁ pañcamī mahī nāma, sā idha mahāmahīti adhippetā. Tassā uttarena yā āpo, tāsaṁ avidūrattā so janapado aṅguttarāpoti veditabbo. Tasmiṁ aṅguttarāpesu janapade.",
  "atk-s0202a0:125": "Āpaṇaṁnāmāti tasmiṁ kira nigame vīsati āpaṇamukhasahassāni vibhattāni ahesuṁ. Iti so āpaṇānaṁ ussannattā āpaṇantveva saṅkhaṁ gato. Tassa ca nigamassa avidūre nadītīre ghanacchāyo ramaṇīyo bhūmibhāgo mahāvanasaṇḍo, tasmiṁ bhagavā viharati. Tenevettha vasanaṭṭhānaṁ na niyāmitanti veditabbaṁ. Yenaññataro vanasaṇḍo tenupasaṅkamīti bhikkhusaṅghaṁ vasanaṭṭhānaṁ pesetvā ekakova upasaṅkami potaliyaṁ gahapatiṁ sandhāya. Potaliyopi kho gahapatīti potaliyoti evaṁnāmako gahapati. Sampannanivāsanapāvuraṇoti paripuṇṇanivāsanapāvuraṇo , ekaṁ dīghadasaṁ sāṭakaṁ nivattho ekaṁ pārutoti attho. Chattupāhanāhīti chattaṁ gahetvā upāhanā āruyhāti attho. Āsanānīti pallaṅkapīṭhapalālapīṭhakādīni. Antamaso sākhābhaṅgampi hi āsananteva vuccati. Gahapativādenāti gahapatīti iminā vacanena. Samudācaratīti voharati.",
  "atk-s0202a0:126": "Bhagavantaṁ etadavocāti tatiyaṁ gahapatīti vacanaṁ adhivāsetuṁ asakkonto bhagavantametaṁ ‘‘tayidaṁ, bho, gotamā’’tiādivacanaṁ avoca. Tattha nacchannanti na anucchavikaṁ. Nappatirūpanti na sāruppaṁ. Ākārātiādīni sabbāneva kāraṇavevacanāni. Dīghadasavatthadhāraṇa-kesamassunakhaṭhapanādīni hi sabbāneva gihibyañjanāni tassa gihibhāvaṁ pākaṭaṁ karontīti ākārā, gihisaṇṭhānena saṇṭhitattā liṅgā, gihibhāvassa sañjānananimittatāya nimittāti vuttā. Yathā taṁ gahapatissāti yathā gahapatissa ākāraliṅganimittā bhaveyyuṁ, tatheva tuyhaṁ. Tena tāhaṁ evaṁ samudācarāmīti dasseti. Atha so yena kāraṇena gahapativādaṁ nādhivāseti, taṁ pakāsento ‘‘tathā hi pana me’’tiādimāha.",
  "atk-s0202a0:127": "Niyyātanti niyyātitaṁ. Anovādī anupavādīti ‘‘tātā, kasatha, vapatha, vaṇippathaṁ payojethā’’tiādinā hi nayena ovadanto ovādī nāma hoti. ‘‘Tumhe na kasatha, na vapatha, na vaṇippathaṁ payojetha, kathaṁ jīvissatha, puttadāraṁ vā bharissathā’’tiādinā nayena pana upavadanto upavādī nāma hoti. Ahaṁ pana ubhayampi taṁ na karomi. Tenāhaṁ tattha anovādī anupavādīti dasseti. Ghāsacchādanaparamoviharāmīti ghāsamattañceva acchādanamattañca paramaṁ katvā viharāmi, tato paraṁ natthi, na ca patthemīti dīpeti.",
  "atk-s0202a0:128": "32.Giddhilobhopahātabboti gedhabhūto lobho pahātabbo. Anindārosanti anindābhūtaṁ aghaṭṭanaṁ. Nindārosoti nindāghaṭṭanā. Vohārasamucchedāyāti ettha vohāroti byavahāravohāropi paṇṇattipi vacanampi cetanāpi. Tattha –",
  "atk-s0202a0:129": "‘‘Yo hi koci manussesu, vohāraṁ upajīvati;",
  "atk-s0202a0:130": "Evaṁ vāseṭṭha jānāhi, vāṇijo so na brāhmaṇo’’ti. (ma. ni. 2.457) –",
  "atk-s0202a0:131": "Ayaṁ byavahāravohāro nāma. ‘‘Saṅkhā samaññā paññatti vohāro’’ti (dha. sa. 1313-1315) ayaṁ paṇṇattivohāro nāma. ‘‘Tathā tathā voharati aparāmasa’’nti (ma. ni. 3.332) ayaṁ vacanavohāro nāma. ‘‘Aṭṭha ariyavohārā aṭṭha anariyavoharā’’ti (a. ni. 8.67) ayaṁ cetanāvohāro nāma, ayamidhādhippeto. Yasmā vā pabbajitakālato paṭṭhāya gihīti cetanā natthi, samaṇoti cetanā hoti. Gihīti vacanaṁ natthi, samaṇoti vacanaṁ hoti. Gihīti paṇṇatti natthi, samaṇoti paṇṇatti hoti. Gihīti byavahāro natthi, samaṇoti vā pabbajitoti vā byavahāro hoti. Tasmā sabbepete labbhanti.",
  "atk-s0202a0:132": "33.Yesaṁ kho ahaṁ saṁyojanānaṁ hetu pāṇātipātīti ettha pāṇātipātova saṁyojanaṁ. Pāṇātipātasseva hi hetu pāṇātipātapaccayā pāṇātipātī nāma hoti. Pāṇātipātānaṁ pana bahutāya ‘‘yesaṁ kho aha’’nti vuttaṁ. Tesāhaṁsaṁyojanānanti tesaṁ ahaṁ pāṇātipātabandhanānaṁ. Pahānāya samucchedāya paṭipannoti iminā apāṇātipātasaṅkhātena kāyikasīlasaṁvarena pahānatthāya samucchedanatthāya paṭipanno. Attāpi maṁ upavadeyyāti kunthakipillikampi nāma jīvitā avoropanakasāsane pabbajitvā pāṇātipātamattatopi oramituṁ na sakkomi, kiṁ mayhaṁ pabbajjāyāti evaṁ attāpi maṁ upavadeyya. Anuviccāpi maṁ viññū garaheyyunti evarūpe nāma sāsane pabbajitvā pāṇātipātamattatopi oramituṁ na sakkoti, kiṁ etassa pabbajjāyāti evaṁ anuvicca tulayitvā pariyogāhetvā aññepi viññū paṇḍitā garaheyyuṁ. Etadeva kho pana saṁyojanametaṁ nīvaraṇanti dasasu saṁyojanesu pañcasu ca nīvaraṇesu apariyāpannampi ‘‘aṭṭha nīvaraṇā’’ti desanāvasenetaṁ vuttaṁ. Vaṭṭabandhanaṭṭhena hi hitapaṭicchādanaṭṭhena ca saṁyojanantipi nīvaraṇantipi vuttaṁ. Āsavāti pāṇātipātakāraṇā eko avijjāsavo uppajjati. Vighātapariḷāhāti vighātā ca pariḷāhā ca. Tattha vighātaggahaṇena kilesadukkhañca vipākadukkhañca gahitaṁ, pariḷāhaggahaṇenapi kilesapariḷāho ca vipākapariḷāho ca gahito. Iminā upāyena sabbattha attho veditabbo.",
  "atk-s0202a0:133": "34-40. Ayaṁ pana viseso – tesāhaṁ saṁyojanānaṁ pahānāyāti imasmiṁ pade iminā dinnādānasaṅkhātena kāyikasīlasaṁvarena, saccavācāsaṅkhātena vācasikasīlasaṁvarena, apisuṇāvācāsaṅkhātena vācasikasīlasaṁvarena, agiddhilobhasaṅkhātena mānasikasīlasaṁvarena, anindārosasaṅkhātena kāyikavācasikasīlasaṁvarena , akodhupāyāsasaṅkhātena mānasikasīlasaṁvarena, anatimānasaṅkhātena mānasikasīlasaṁvarena pahānatthāya samucchedanatthāya paṭipannoti evaṁ sabbavāresu yojanā kātabbā.",
  "atk-s0202a0:134": "Attāpi maṁ upavadeyya anuviccāpi maṁ viññū garaheyyunti imesu pana padesu tiṇasalākampi nāma upādāya adinnaṁ aggahaṇasāsane pabbajitvā adinnādānamattatopi viramituṁ na sakkomi, kiṁ mayhaṁ pabbajjāyāti evaṁ attāpi maṁ upavadeyya. Evarūpe nāma sāsane pabbajitvā adinnādānamattatopi oramituṁ na sakkoti, kiṁ imassa pabbajjāyāti evaṁ anuviccāpi maṁ viññū garaheyyuṁ? Hasāpekkhatāyapi nāma davakamyatāya vā musāvādaṁ akaraṇasāsane pabbajitvā. Sabbākārena pisuṇaṁ akaraṇasāsane nāma pabbajitvā. Appamattakampi giddhilobhaṁ akaraṇasāsane nāma pabbajitvāpi. Kakacena aṅgesu okkantiyamānesupi nāma paresaṁ nindārosaṁ akaraṇasāsane pabbajitvā. Chinnakhāṇukaṇṭakādīsupi nāma kodhupāyāsaṁ akaraṇasāsane pabbajitvā. Adhimānamattampi nāma mānaṁ akaraṇasāsane pabbajitvā atimānamattampi pajahituṁ na sakkomi, kiṁ mayhaṁ pabbajjāyāti evaṁ attāpi maṁ upavadeyya. Evarūpe nāma sāsane pabbajitvā atimānamattampi pajahituṁ na sakkoti, kiṁ imassa pabbajjāyāti evaṁ anuviccāpi maṁ viññū garaheyyunti evaṁ sabbavāresu yojanā kātabbā.",
  "atk-s0202a0:135": "Āsavāti imasmiṁ pana pade adinnādānakāraṇā kāmāsavo diṭṭhāsavo avijjāsavoti tayo āsavā uppajjanti, tathā musāvādakāraṇā pisuṇāvācākāraṇā ca, giddhilobhakāraṇā diṭṭhāsavo avijjāsavo ca, nindārosakāraṇā avijjāsavova, tathā kodhupāyāsakāraṇā, atimānakāraṇā bhavāsavo avijjāsavo cāti dveva āsavā uppajjantīti evaṁ āsavuppatti veditabbā.",
  "atk-s0202a0:136": "Imesu pana aṭṭhasupi vāresu asammohatthaṁ puna ayaṁ saṅkhepavinicchayo – purimesu tāva catūsu viramituṁ na sakkomīti vattabbaṁ, pacchimesu pajahituṁ na sakkomīti. Pāṇātipātanindārosakodhupāyāsesu ca eko avijjāsavova hoti, adinnādānamusāvādapisuṇāvācāsu kāmāsavo diṭṭhāsavo avijjāsavo, giddhilobhe diṭṭhāsavo avijjāsavo, atimāne bhavāsavo avijjāsavo, apāṇātipātaṁ dinnādānaṁ kāyikaṁ sīlaṁ, amusā apisuṇaṁ vācasikasīlaṁ, ṭhapetvā anindārosaṁ sesāni tīṇi mānasikasīlāni. Yasmā pana kāyenapi ghaṭṭeti roseti vācāyapi, tasmā anindāroso dve ṭhānāni yāti, kāyikasīlampi hoti vācasikasīlampi. Ettāvatā kiṁ kathitaṁ? Pātimokkhasaṁvarasīlaṁ. Pātimokkhasaṁvarasīle ṭhitassa ca bhikkhuno paṭisaṅkhāpahānavasena gihivohārasamucchedo kathitoti veditabbo.",
  "atk-s0202a0:137": "Kāmādīnavakathāvaṇṇanā",
  "atk-s0202a0:138": "42. Vitthāradesanāyaṁ tamenaṁ dakkhoti padassa upasumbheyyāti iminā saddhiṁ sambandho veditabbo. Idaṁ vuttaṁ hoti, tamenaṁ kukkuraṁ upasumbheyya, tassa samīpe khipeyyāti attho. Aṭṭhikaṅkalanti uraṭṭhiṁ vā piṭṭhikaṇṭakaṁ vā sīsaṭṭhiṁ vā. Tañhi nimmaṁsattā kaṅkalanti vuccati. Sunikkantaṁnikkantanti yathā sunikkantaṁ hoti, evaṁ nikkantaṁ nillikhitaṁ, yadettha allīnamaṁsaṁ atthi, taṁ sabbaṁ nillikhitvā aṭṭhimattameva katanti attho. Tenevāha ‘‘nimmaṁsa’’nti. Lohitaṁ pana makkhitvā tiṭṭhati, tena vuttaṁ ‘‘lohitamakkhita’’nti.",
  "atk-s0202a0:139": "Bahudukkhā bahupāyāsāti diṭṭhadhammikasamparāyikehi dukkhehi bahudukkhā, upāyāsasaṁkilesehi bahupāyāsā. Yāyaṁ upekkhā nānattā nānattasitāti yā ayaṁ pañcakāmaguṇārammaṇavasena nānāsabhāvā, tāneva ca ārammaṇāni nissitattā ‘‘nānattasitā’’ti vuccati pañcakāmaguṇūpekkhā, taṁ abhinivajjetvā. Ekattā ekattasitāti catutthajjhānupekkhā, sā hi divasampi ekasmiṁ ārammaṇe uppajjanato ekasabhāvā, tadeva ekaṁ ārammaṇaṁ nissitattā ekattasitā nāma. Yattha sabbaso lokāmisūpādānā aparisesā nirujjhantīti yattha catutthajjhānupekkhāyaṁ yaṁ upekkhaṁ āgamma yaṁ paṭicca sabbena sabbaṁ aparisesā lokāmisasaṅkhātā pañcakāmaguṇāmisā nirujjhanti. Pañcakāmaguṇāmisāti ca kāmaguṇārammaṇachandarāgā, gahaṇaṭṭhena teyeva ca upādānātipi vuttā. Tamevūpekkhaṁ bhāvetīti taṁ lokāmisūpādānānaṁ paṭipakkhabhūtaṁ catutthajjhānupekkhameva vaḍḍheti.",
  "atk-s0202a0:140": "43.Uḍḍīyeyyāti uppatitvā gaccheyya. Anupatitvāti anubandhitvā. Vitaccheyyunti mukhatuṇḍakena ḍaṁsantā taccheyyuṁ. Vissajjeyyunti maṁsapesiṁ nakhehi kaḍḍhitvā pāteyyuṁ.",
  "atk-s0202a0:141": "47.Yānaṁ vā poriseyyanti purisānucchavikaṁ yānaṁ. Pavaramaṇikuṇḍalanti nānappakāraṁ uttamamaṇiñca kuṇḍalañca. Sāni harantīti attano bhaṇḍakāni gaṇhanti.",
  "atk-s0202a0:142": "48.Sampannaphalanti madhuraphalaṁ. Upapannaphalanti phalūpapannaṁ bahuphalaṁ.",
  "atk-s0202a0:143": "49.Anuttaranti uttamaṁ pabhassaraṁ nirupakkilesaṁ.",
  "atk-s0202a0:144": "50.Ārakā ahaṁ, bhanteti pathavito nabhaṁ viya samuddassa orimatīrato paratīraṁ viya ca suvidūravidūre ahaṁ. Anājānīyeti gihivohārasamucchedanassa kāraṇaṁ ajānanake. Ājānīyabhojananti kāraṇaṁ jānantehi bhuñjitabbaṁ bhojanaṁ. Anājānīyabhojananti kāraṇaṁ ajānantehi bhuñjitabbaṁ bhojanaṁ. Sesaṁ sabbattha uttānamevāti.",
  "atk-s0202a0:145": "Papañcasūdaniyā majjhimanikāyaṭṭhakathāya",
  "atk-s0202a0:146": "Potaliyasuttavaṇṇanā niṭṭhitā.",
  "atk-s0202a0:147": "5. Jīvakasuttavaṇṇanā",
  "atk-s0202a0:148": "51.Evaṁme sutanti jīvakasuttaṁ. Tattha jīvakassa komārabhaccassa ambavaneti ettha jīvatīti jīvako. Kumārena bhatoti komārabhacco. Yathāha ‘‘kiṁ etaṁ bhaṇe kākehi samparikiṇṇanti? Dārako devāti. Jīvati bhaṇeti? Jīvati devāti. Tena hi bhaṇe taṁ dārakaṁ amhākaṁ antepuraṁ netvā dhātīnaṁ detha posetunti. Tassa jīvatīti jīvakoti nāmaṁ akaṁsu, kumārena posāpitoti komārabhaccoti nāmaṁ akaṁsū’’ti (mahāva. 328). Ayamettha saṅkhepo. Vitthārena pana jīvakavatthu khandhake āgatameva. Vinicchayakathāpissa samantapāsādikāya vinayaṭṭhakathāya vuttā.",
  "atk-s0202a0:149": "Ayaṁ pana jīvako ekasmiṁ samaye bhagavato dosābhisannaṁ kāyaṁ virecetvā sīveyyakaṁ dussayugaṁ datvā vatthānumodanapariyosāne sotāpattiphale patiṭṭhāya cintesi – ‘‘mayā divasassa dvattikkhattuṁ buddhupaṭṭhānaṁ gantabbaṁ, idañca veḷuvanaṁ atidūre, mayhaṁ uyyānaṁ ambavanaṁ āsannataraṁ, yaṁnūnāhamettha bhagavato vihāraṁ kāreyya’’nti. So tasmiṁ ambavane rattiṭṭhānadivāṭṭhānaleṇakuṭimaṇḍapādīni sampādetvā bhagavato anucchavikaṁ gandhakuṭiṁ kāretvā ambavanaṁ aṭṭhārasahatthubbedhena tambapaṭṭavaṇṇena pākārena parikkhipāpetvā buddhappamukhaṁ bhikkhusaṅghaṁ cīvarabhattena santappetvā dakkhiṇodakaṁ pātetvā vihāraṁ niyyātesi. Taṁ sandhāya vuttaṁ – ‘‘jīvakassa komārabhaccassa ambavane’’ti.",
  "atk-s0202a0:150": "Ārabhantīti ghātenti. Uddissakatanti uddisitvā kataṁ. Paṭiccakammanti attānaṁ paṭicca kataṁ. Atha vā paṭiccakammanti nimittakammassetaṁ adhivacanaṁ, taṁ paṭicca kammamettha atthīti maṁsaṁ ‘‘paṭiccakamma’’nti vuttaṁ hoti yo evarūpaṁ maṁsaṁ paribhuñjati, sopi tassa kammassa dāyādo hoti, vadhakassa viya tassāpi pāṇaghātakammaṁ hotīti tesaṁ laddhi. Dhammassa cānudhammaṁ byākarontīti bhagavatā vuttakāraṇassa anukāraṇaṁ kathenti. Ettha ca kāraṇaṁ nāma tikoṭiparisuddhamacchamaṁsaparibhogo, anukāraṇaṁ nāma mahājanassa tathā byākaraṇaṁ. Yasmā pana bhagavā uddissakataṁ na paribhuñjati, tasmā neva taṁ kāraṇaṁ hoti, na titthiyānaṁ tathā byākaraṇaṁ anukāraṇaṁ. Sahadhammiko vādānuvādoti parehi vuttakāraṇena sakāraṇo hutvā tumhākaṁ vādo vā anuvādo vā viññūhi garahitabbakāraṇaṁ koci appamattakopi kiṁ na āgacchati . Idaṁ vuttaṁ hoti – ‘‘kiṁ sabbākārenapi tumhākaṁ vāde gārayhaṁ kāraṇaṁ natthī’’ti. Abbhācikkhantīti abhibhavitvā ācikkhanti.",
  "atk-s0202a0:151": "52.Ṭhānehīti kāraṇehi. Diṭṭhādīsu diṭṭhaṁ nāma bhikkhūnaṁ atthāya migamacche vadhitvā gayhamānaṁ diṭṭhaṁ. Sutaṁ nāma bhikkhūnaṁ atthāya migamacche vadhitvā gahitanti sutaṁ. Parisaṅkitaṁ nāma diṭṭhaparisaṅkitaṁ sutaparisaṅkitaṁ tadubhayavimuttaparisaṅkitanti tividhaṁ hoti.",
  "atk-s0202a0:152": "Tatrāyaṁ sabbasaṅgāhakavinicchayo – idha bhikkhū passanti manusse jālavāgurādihatthe gāmato vā nikkhamante araññe vā vicarante. Dutiyadivase ca nesaṁ taṁ gāmaṁ piṇḍāya paviṭṭhānaṁ samacchamaṁsaṁ piṇḍapātaṁ abhiharanti. Te tena diṭṭhena parisaṅkanti ‘‘bhikkhūnaṁ nu kho atthāya kata’’nti, idaṁ diṭṭhaparisaṅkitaṁ nāma, etaṁ gahetuṁ na vaṭṭati. Yaṁ evaṁ aparisaṅkitaṁ, taṁ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṁ sutvā ‘‘nayidaṁ, bhante, bhikkhūnaṁ atthāya kataṁ, amhehi attano atthāya vā rājayuttādīnaṁ atthāya vā kata’’nti vadanti, kappati.",
  "atk-s0202a0:153": "Na heva kho bhikkhū passanti, apica suṇanti ‘‘manussā kira jālavāgurādihatthā gāmato vā nikkhamanti araññe vā vicarantī’’ti. Dutiyadivase ca nesaṁ taṁ gāmaṁ piṇḍāya paviṭṭhānaṁ samacchamaṁsaṁ piṇḍapātaṁ abhiharanti. Te tena sutena parisaṅkanti ‘‘bhikkhūnaṁ nu kho atthāya kata’’nti, idaṁ sutaparisaṅkitaṁ nāma, etaṁ gahetuṁ na vaṭṭati. Yaṁ evaṁ aparisaṅkitaṁ, taṁ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṁ sutvā ‘‘nayidaṁ, bhante, bhikkhūnaṁ atthāya kataṁ, amhehi attano atthāya vā rājayuttādīnaṁ atthāya vā kata’’nti vadanti, kappati.",
  "atk-s0202a0:154": "Na heva kho pana passanti na suṇanti, apica tesaṁ gāmaṁ piṇḍāya paviṭṭhānaṁ pattaṁ gahetvā samacchamaṁsaṁ piṇḍapātaṁ abhisaṅkharitvā abhiharanti. Te parisaṅkanti ‘‘bhikkhūnaṁ nu kho atthāya kata’’nti, idaṁ tadubhayavimuttaparisaṅkitaṁ nāma. Etampi gahetuṁ na vaṭṭati. Yaṁ evaṁ aparisaṅkitaṁ, taṁ vaṭṭati . Sace pana te manussā ‘‘kasmā, bhante, na gaṇhathā’’ti pucchitvā tamatthaṁ sutvā ‘‘nayidaṁ, bhante, bhikkhūnaṁ atthāya kataṁ, amhehi attano atthāya vā rājayuttādīnaṁ atthāya vā kataṁ, pavattamaṁsaṁ vā kataṁ, kappiyameva labhitvā bhikkhūnaṁ atthāya sampādita’’nti vadanti, kappati.",
  "atk-s0202a0:155": "Matānaṁ petakiccatthāya maṅgalādīnaṁ vā atthāya katepi eseva nayo. Yaṁ yañhi bhikkhūnaṁyeva atthāya akataṁ, yattha ca nibbematikā honti, taṁ sabbaṁ kappati. Sace pana ekasmiṁ vihāre bhikkhū uddissa kataṁ hoti, te ca attano atthāya katabhāvaṁ na jānanti, aññe jānanti. Ye jānanti, tesaṁ na vaṭṭati, itaresaṁ vaṭṭati. Aññe na jānanti, teyeva jānanti, tesaṁyeva na vaṭṭati, aññesaṁ vaṭṭati. Tepi ‘‘amhākaṁ atthāya kataṁ’’ti jānanti aññepi ‘‘etesaṁ atthāya kata’’nti jānanti, sabbesampi taṁ na vaṭṭati. Sabbe na jānanti, sabbesaṁ vaṭṭati. Pañcasu hi sahadhammikesu yassa kassaci vā atthāya uddissa kataṁ sabbesaṁ na kappati.",
  "atk-s0202a0:156": "Sace pana koci ekaṁ bhikkhuṁ uddissa pāṇaṁ vadhitvā tassa pattaṁ pūretvā deti, so ce attano atthāya katabhāvaṁ jānaṁyeva gahetvā aññassa bhikkhuno deti, so tassa saddhāya paribhuñjati. Kassāpattīti? Dvinnampi anāpatti. Yañhi uddissa kataṁ, tassa abhuttatāya anāpatti, itarassa ajānanatāya. Kappiyamaṁsassa hi paṭiggahaṇe āpatti natthi. Uddissakatañca ajānitvā bhuttassa pacchā ñatvā āpattidesanākiccaṁ nāma natthi. Akappiyamaṁsaṁ pana ajānitvā bhuttena pacchā ñatvāpi āpatti desetabbā. Uddissakatañhi ñatvā bhuñjatova āpatti, akappiyamaṁsaṁ ajānitvā bhuttassāpi āpattiyeva. Tasmā āpattibhīrukena rūpaṁ sallakkhentenāpi pucchitvāva maṁsaṁ paṭiggahetabbaṁ, paribhogakāle pucchitvā paribhuñjissāmīti vā gahetvā pucchitvāva paribhuñjitabbaṁ. Kasmā? Duviññeyyattā. Acchamaṁsañhi sūkaramaṁsasadisaṁ hoti, dīpimaṁsādīni ca migamaṁsasadisāni, tasmā pucchitvā gahaṇameva vaṭṭatīti vadanti.",
  "atk-s0202a0:157": "Adiṭṭhanti bhikkhūnaṁ atthāya vadhitvā gayhamānaṁ adiṭṭhaṁ. Asutanti bhikkhūnaṁ atthāya vadhitvā gahitanti asutaṁ. Aparisaṅkitanti diṭṭhaparisaṅkitādivasena aparisaṅkitaṁ. Paribhoganti vadāmīti imehi tīhi kāraṇehi parisuddhaṁ tikoṭiparisuddhaṁ nāma hoti, tassa paribhogo araññe jātasūpeyyasākaparibhogasadiso hoti, tathārūpaṁ paribhuñjantassa mettāvihārissa bhikkhuno doso vā vajjaṁ vā natthi, tasmā taṁ paribhuñjitabbanti vadāmīti attho.",
  "atk-s0202a0:158": "53. Idāni tādisassa paribhoge mettāvihārinopi anavajjataṁ dassetuṁ idha, jīvaka, bhikkhūtiādimāha. Tattha kiñcāpi aniyametvā bhikkhūti vuttaṁ, atha kho attānameva sandhāya etaṁ vuttanti veditabbaṁ. Bhagavatā hi mahāvacchagottasutte, caṅkīsutte, imasmiṁ sutteti tīsu ṭhānesu attānaṁyeva sandhāya desanā katā. Paṇītenapiṇḍapātenāti heṭṭhā anaṅgaṇasutte yo koci mahaggho piṇḍapāto paṇītapiṇḍapātoti adhippeto, idha pana maṁsūpasecanova adhippeto. Agathitoti taṇhāya agathito. Amucchitoti taṇhāmucchanāya amucchito. Anajjhopannoti na adhiopanno, sabbaṁ ālumpitvā ekappahāreneva gilitukāmo kāko viya na hotīti attho. Ādīnavadassāvīti ekarattivāsena udarapaṭalaṁ pavisitvā navahi vaṇamukhehi nikkhamissatītiādinā nayena ādīnavaṁ passanto. Nissaraṇapañño paribhuñjatīti idamatthamāhāraparibhogoti paññāya paricchinditvā paribhuñjati. Attabyābādhāya vā cetetīti attadukkhāya vā citeti. Sutametanti sutaṁ mayā etaṁ pubbe, etaṁ mayhaṁ savanamattamevāti dasseti. Sace kho te, jīvaka, idaṁ sandhāya bhāsitanti, jīvaka, mahābrahmunā vikkhambhanappahānena byāpādādayo pahīnā, tena so mettāvihārī mayhaṁ samucchedappahānena, sace te idaṁ sandhāya bhāsitaṁ, evaṁ sante tava idaṁ vacanaṁ anujānāmīti attho. So sampaṭicchi.",
  "atk-s0202a0:159": "54. Athassa bhagavā sesabrahmavihāravasenāpi uttari desanaṁ vaḍḍhento ‘‘idha, jīvaka, bhikkhū’’tiādimāha. Taṁ uttānatthameva.",
  "atk-s0202a0:160": "55.Yokho jīvakāti ayaṁ pāṭiekko anusandhi. Imasmiñhi ṭhāne bhagavā dvāraṁ thaketi, sattānuddayaṁ dasseti. Sace hi kassaci evamassa ‘‘ekaṁ rasapiṇḍapātaṁ datvā kappasatasahassaṁ saggasampattiṁ paṭilabhanti, yaṁkiñci katvā paraṁ māretvāpi rasapiṇḍapātova dātabbo’’ti, taṁ paṭisedhento ‘‘yo kho, jīvaka, tathāgataṁ vā’’tiādimāha.",
  "atk-s0202a0:161": "Tattha iminā paṭhamena ṭhānenāti iminā āṇattimatteneva tāva paṭhamena kāraṇena. Galappavedhakenāti yottena gale bandhitvā kaḍḍhito galena pavedhentena. Ārabhiyamānoti māriyamāno. Akappiyena āsādetīti acchamaṁsaṁ sūkaramaṁsanti, dīpimaṁsaṁ vā migamaṁsanti khādāpetvā – ‘‘tvaṁ kiṁ samaṇo nāma, akappiyamaṁsaṁ te khādita’’nti ghaṭṭeti. Ye pana dubbhikkhādīsu vā byādhiniggahaṇatthaṁ vā ‘‘acchamaṁsaṁ nāma sūkaramaṁsasadisaṁ, dīpimaṁsaṁ migamaṁsasadisa’’nti jānantā ‘‘sūkaramaṁsaṁ idaṁ, migamaṁsaṁ ida’’nti vatvā hitajjhāsayena khādāpenti, na te sandhāyetaṁ vuttaṁ. Tesañhi bahupuññameva hoti. Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañcāti ayaṁ āgataphalo viññātasāsano diṭṭhasacco ariyasāvako. Imaṁ pana dhammadesanaṁ ogāhanto pasādaṁ uppādetvā dhammakathāya thutiṁ karonto evamāha. Sesaṁ sabbattha uttānamevāti.",
  "atk-s0202a0:162": "Papañcasūdaniyā majjhimanikāyaṭṭhakathāya",
  "atk-s0202a0:163": "Jīvakasuttavaṇṇanā niṭṭhitā.",
  "atk-s0202a0:164": "6. Upālisuttavaṇṇanā",
  "atk-s0202a0:165": "56.Evaṁme sutanti upālisuttaṁ. Tattha nāḷandāyanti nālandāti evaṁnāmake nagare taṁ nagaraṁ gocaragāmaṁ katvā. Pāvārikambavaneti dussapāvārikaseṭṭhino ambavane. Taṁ kira tassa uyyānaṁ ahosi, so bhagavato dhammadesanaṁ sutvā bhagavati pasanno tasmiṁ uyyāne kuṭileṇamaṇḍapādipaṭimaṇḍitaṁ bhagavato vihāraṁ katvā niyyādesi, so vihāro jīvakambavanaṁ viya pāvārikambavananteva saṅkhaṁ gato. Tasmiṁ pāvārikambavane viharatīti attho. Dīghatapassīti dīghattā evaṁladdhanāmo. Piṇḍapātapaṭikkantoti piṇḍapātato paṭikkanto. Sāsane viya kiṁ pana bāhirāyatane piṇḍapātoti vohāro atthīti, natthi.",
  "atk-s0202a0:166": "Paññapetīti dasseti ṭhapeti. Daṇḍāni paññapetīti idaṁ nigaṇṭhasamayena pucchanto āha. Kāyadaṇḍaṁ vacīdaṇḍaṁ manodaṇḍanti ettha purimadaṇḍadvayaṁ te acittakaṁ payyapenti. Yathā kira vāte vāyante sākhā calati, udakaṁ calati, na ca tattha cittaṁ atthi, evaṁ kāyadaṇḍopi acittakova hoti. Yathā ca vāte vāyante tālapaṇṇādīni saddaṁ karonti, udakāni saddaṁ karonti , na ca tattha cittaṁ atthi, evaṁ vacīdaṇḍopi acittakova hotīti imaṁ daṇḍadvayaṁ acittakaṁ paññapenti. Cittaṁ pana manodaṇḍanti paññapenti. Athassa bhagavā vacanaṁ patiṭṭhapetukāmo ‘‘kiṁ pana tapassī’’tiādimāha.",
  "atk-s0202a0:167": "Tattha kathāvatthusminti ettha kathāyeva kathāvatthu. Kathāyaṁ patiṭṭhapesīti attho. Kasmā pana bhagavā evamakāsi? Passati hi bhagavā ‘‘ayaṁ imaṁ kathaṁ ādāya gantvā attano satthu mahānigaṇṭhassa ārocessati, tāsañca parisati, upāli gahapati nisinno, so imaṁ kathaṁ sutvā mama vādaṁ āropetuṁ āgamissati, tassāhaṁ dhammaṁ desessāmi, so tikkhattuṁ saraṇaṁ gamissati, athassa cattāri saccāni pakāsessāmi, so saccapakāsanāvasāne sotāpattiphale patiṭṭhahissati, paresaṁ saṅgahatthameva hi mayā pāramiyo pūritā’’ti. Imamatthaṁ passanto evamakāsi.",
  "atk-s0202a0:168": "57.Kammānipaññapesīti idaṁ nigaṇṭho buddhasamayena pucchanto āha. Kāyakammaṁ vacīkammaṁ manokammanti ettha kāyadvāre ādānagahaṇamuñcanacopanapattā aṭṭhakāmāvacarakusalacetanā dvādasākusalacetanāti vīsaticetanā kāyakammaṁ nāma. Kāyadvāre ādānādīni apatvā vacīdvāre vacanabhedaṁ pāpayamānā uppannā tāyeva vīsaticetanā vacīkammaṁ nāma. Ubhayadvāre copanaṁ appatvā manodvāre uppannā ekūnatiṁsakusalākusalacetanā manokammaṁ nāma. Apica saṅkhepato tividhaṁ kāyaduccaritaṁ kāyakammaṁ nāma, catubbidhaṁ vacīduccaritaṁ vacīkammaṁ nāma, tividhaṁ manoduccaritaṁ manokammaṁ nāma. Imasmiñca sutte kammaṁ dhuraṁ, anantarasutte ‘‘cattārimāni puṇṇa kammāni mayā sayaṁ abhiññā sacchikatvā paveditānī’’ti (ma. ni. 2.81) evamāgatepi cetanā dhuraṁ. Yattha katthaci pavattā cetanā ‘‘kaṇhaṁ kaṇhavipāka’’ntiādibhedaṁ labhati. Niddesavāre cassa ‘‘sabyābajjhaṁ kāyasaṅkhāraṁ abhisaṅkharotī’’tiādinā nayena sā vuttāva. Kāyadvāre pavattā pana idha kāyakammanti adhippetaṁ, vacīdvāre pavattā vacīkammaṁ, manodvāre pavattā manokammaṁ. Tena vuttaṁ – ‘‘imasmiṁ sutte kammaṁ dhuraṁ, anantarasutte cetanā’’ti. Kammampi hi bhagavā kammanti paññapeti yathā imasmiṁyeva sutte. Cetanampi, yathāha – ‘‘cetanāhaṁ, bhikkhave, kammaṁ vadāmi, cetayitvā kammaṁ karotī’’ti (a. ni. 6.63). Kasmā pana cetanā kammanti vuttā? Cetanāmūlakattā kammassa.",
  "atk-s0202a0:169": "Ettha ca akusalaṁ patvā kāyakammaṁ vacīkammaṁ mahantanti vadanto na kilamati, kusalaṁ patvā manokammaṁ. Tathā hi mātughātādīni cattāri kammāni kāyeneva upakkamitvā kāyeneva karoti, niraye kappaṭṭhikasaṅghabhedakammaṁ vacīdvārena karoti. Evaṁ akusalaṁ patvā kāyakammaṁ vacīkammaṁ mahantanti vadanto na kilamati nāma. Ekā pana jhānacetanā caturāsītikappasahassāni saggasampattiṁ āvahati, ekā maggacetanā sabbākusalaṁ samugghātetvā arahattaṁ gaṇhāpeti. Evaṁ kusalaṁ patvā manokammaṁ mahantanti vadanto na kilamati nāma. Imasmiṁ pana ṭhāne bhagavā akusalaṁ patvā manokammaṁ mahāsāvajjaṁ vadamāno niyatamicchādiṭṭhiṁ sandhāya vadati. Tenevāha – ‘‘nāhaṁ, bhikkhave, aññaṁ ekadhammampi samanupassāmi, yaṁ evaṁ mahāsāvajjaṁ, yathayidaṁ, bhikkhave, micchādiṭṭhi. Micchādiṭṭhiparamāni, bhikkhave, mahāsāvajjānī’’ti (a. ni. 1.310).",
  "atk-s0202a0:170": "Idāni nigaṇṭhopi tathāgatena gatamaggaṁ paṭipajjanto kiñci atthanipphattiṁ apassantopi ‘‘kiṁ panāvuso, gotamā’’tiādimāha.",
  "atk-s0202a0:171": "58.Bālakiniyāti upālissa kira bālakaloṇakāragāmo nāma atthi, tato āyaṁ gahetvā manussā āgatā, so ‘‘etha bhaṇe, amhākaṁ satthāraṁ mahānigaṇṭhaṁ passissāmā’’ti tāya parisāya parivuto tattha agamāsi. Taṁ sandhāya vuttaṁ ‘‘bālakiniyā parisāyā’’ti, bālakagāmavāsiniyāti attho. Upālipamukhāyāti upālijeṭṭhakāya. Apica bālakiniyāti bālavatiyā bālussannāyātipi attho. Upālipamukhāyāti upāligahapatiyeva tattha thokaṁ sappañño, so tassā pamukho jeṭṭhako. Tenāpi vuttaṁ ‘‘upālipamukhāyā’’ti. Handāti vacasāyatthe nipāto. Chavoti lāmako. Oḷārikassāti mahantassa . Upanidhāyāti upanikkhipitvā. Idaṁ vuttaṁ hoti, kāyadaṇḍassa santike nikkhipitvā ‘‘ayaṁ nu kho mahanto, ayaṁ mahanto’’ti evaṁ olokiyamāno chavo manodaṇḍo kiṁ sobhati, kuto sobhissati, na sobhati, upanikkhepamattampi nappahotīti dīpeti. Sādhu sādhu, bhante, tapassīti dīghatapassissa sādhukāraṁ dento, bhanteti nāṭaputtamālapati.",
  "atk-s0202a0:172": "60.Nakho metaṁ, bhante, ruccatīti, bhante, etaṁ mayhaṁ na ruccati. Māyāvīti māyākāro. Āvaṭṭanimāyanti āvaṭṭetvā gahaṇamāyaṁ. Āvaṭṭetīti āvaṭṭetvā parikkhipitvā gaṇhāti. Gaccha tvaṁ gahapatīti kasmā mahānigaṇṭho gahapatiṁ yāvatatiyaṁ pahiṇatiyeva? Dīghatapassī pana paṭibāhateva? Mahānigaṇṭhena hi bhagavatā saddhiṁ ekaṁ nagaraṁ upanissāya viharantenapi na bhagavā diṭṭhapubbo. Yo hi satthuvādapaṭiñño hoti, so taṁ paṭiññaṁ appahāya buddhadassane abhabbo. Tasmā esa buddhadassanassa aladdhapubbattā dasabalassa dassanasampattiñca niyyānikakathābhāvañca ajānanto yāvatatiyaṁ pahiṇateva. Dīghatapassī pana kālena kālaṁ bhagavantaṁ upasaṅkamitvā tiṭṭhatipi nisīdatipi pañhampi pucchati, so tathāgatassa dassanasampattimpi niyyānikakathābhāvampi jānāti. Athassa etadahosi – ‘‘ayaṁ gahapati paṇḍito, samaṇassa gotamassa santike gantvā dassanepi pasīdeyya, niyyānikakathaṁ sutvāpi pasīdeyya. Tato na puna amhākaṁ santikaṁ āgaccheyyā’’ti. Tasmā yāvatatiyaṁ paṭibāhateva.",
  "atk-s0202a0:173": "Abhivādetvāti vanditvā. Tathāgatañhi disvā pasannāpi appasannāpi yebhuyyena vandantiyeva, appakā na vandanti. Kasmā? Atiucce hi kule jāto agāraṁ ajjhāvasantopi vanditabboyevāti. Ayaṁ pana gahapati pasannattāva vandi, dassaneyeva kira pasanno. Āgamā nu khvidhāti āgamā nu kho idha.",
  "atk-s0202a0:174": "61.Sādhu sādhu, bhante, tapassīti dīghatapassissa sādhukāraṁ dento, bhanteti, bhagavantaṁ ālapati. Sacce patiṭṭhāyāti thusarāsimhi ākoṭitakhāṇuko viya acalanto vacīsacce patiṭṭhahitvā. Siyānoti bhaveyya amhākaṁ.",
  "atk-s0202a0:175": "62.Idhāti imasmiṁ loke. Assāti bhaveyya. Sītodakapaṭikkhittoti nigaṇṭhā sattasaññāya sītodakaṁ paṭikkhipanti. Taṁ sandhāyetaṁ vuttaṁ. Manosattā nāma devāti manamhi sattā laggā lagitā. Manopaṭibaddhoti yasmā manamhi paṭibaddho hutvā kālaṅkaroti, tasmā manosattesu devesu upapajjatīti dasseti. Tassa hi pittajararogo bhavissati. Tenassa uṇhodakaṁ pivituṁ vā hatthapādādidhovanatthāya vā gattaparisiñcanatthāya vā upanetuṁ na vaṭṭati, rogo balavataro hoti. Sītodakaṁ vaṭṭati, rogaṁ vūpasameti. Ayaṁ pana uṇhodakameva paṭisevati, taṁ alabhamāno odanakañjikaṁ paṭisevati. Cittena pana sītodakaṁ pātukāmo ca paribhuñjitukāmo ca hoti. Tenassa manodaṇḍo tattheva bhijjati. So kāyadaṇḍaṁ vacīdaṇḍaṁ rakkhāmīti sītodakaṁ pātukāmo vā paribhuñjitukāmo vā sītodakameva dethāti vattuṁ na visahati. Tassa evaṁ rakkhitāpi kāyadaṇḍavacīdaṇḍā cutiṁ vā paṭisandhiṁ vā ākaḍḍhituṁ na sakkonti. Manodaṇḍo pana bhinnopi cutimpi paṭisandhimpi ākaḍḍhatiyeva. Iti naṁ bhagavā dubbalakāyadaṇḍavacīdaṇḍā chavā lāmakā, manodaṇḍova balavā mahantoti vadāpesi.",
  "atk-s0202a0:176": "Tassapi upāsakassa etadahosi. ‘‘Mucchāvasena asaññibhūtānañhi sattāhampi assāsapassāsā nappavattanti, cittasantatipavattimatteneva pana te matāti na vuccanti. Yadā nesaṁ cittaṁ nappavattati, tadā ‘matā ete nīharitvā te jhāpethā’ti vattabbataṁ āpajjanti. Kāyadaṇḍo nirīho abyāpāro, tathā vacīdaṇḍo. Citteneva pana tesaṁ cutipi paṭisandhipi hoti . Itipi manodaṇḍova mahanto. Bhijjitvāpi cutipaṭisandhiākaḍḍhanato eseva mahanto. Amhākaṁ pana mahānigaṇṭhassa kathā aniyyānikā’’ti sallakkhesi. Bhagavato pana vicittāni pañhapaṭibhānāni sotukāmo na tāva anujānāti.",
  "atk-s0202a0:177": "Na kho te sandhiyatīti na kho te ghaṭiyati. Purimena vā pacchimanti ‘‘kāyadaṇḍo mahanto’’ti iminā purimena vacanena idāni ‘‘manodaṇḍo mahanto’’ti idaṁ vacanaṁ. Pacchimena vā purimanti tena vā pacchimena aduṁ purimavacanaṁ na ghaṭiyati.",
  "atk-s0202a0:178": "63. Idānissa bhagavā aññānipi kāraṇāni āharanto ‘‘taṁ kiṁ maññasī’’tiādimāha. Tattha cātuyāmasaṁvarasaṁvutoti na pāṇamatipāteti, na pāṇamatipātayati, na pāṇamatipātayato samanuñño hoti. Na adinnaṁ ādiyati, na adinnaṁ ādiyāpeti, na adinnaṁ ādiyato samanuñño hoti. Na musā bhaṇati, na musā bhaṇāpeti, na musā bhaṇato samanuñño hoti. Na bhāvitamāsīsati, na bhāvitamāsīsāpeti, na bhāvitamāsīsato samanuñño hotīti iminā catukoṭṭhāsena saṁvarena saṁvuto. Ettha ca bhāvitanti pañcakāmaguṇā.",
  "atk-s0202a0:179": "Sabbavārivāritoti vāritasabbaudako, paṭikkhittasabbasītodakoti attho. So hi sītodake sattasaññī hoti, tasmā na taṁ valañjeti. Atha vā sabbavārivāritoti sabbena pāpavāraṇena vāritapāpo. Sabbavāriyuttoti sabbena pāpavāraṇena yutto. Sabbavāridhutoti sabbena pāpavāraṇena dhutapāpo. Sabbavāriphuṭoti sabbena pāpavāraṇena phuṭo. Khuddake pāṇe saṅghātaṁ āpādetīti khuddake pāṇe vadhaṁ āpādeti. So kira ekindriyaṁ pāṇaṁ duvindriyaṁ pāṇanti paññapeti. Sukkhadaṇḍaka-purāṇapaṇṇasakkhara-kathalānipi pāṇoteva paññapeti. Tattha khuddakaṁ udakabindu khuddako pāṇo, mahantaṁ mahantoti saññī hoti. Taṁ sandhāyetaṁ vuttaṁ. Kismiṁ paññapetīti kattha katarasmiṁ koṭṭhāse paññapeti. Manodaṇḍasminti manodaṇḍakoṭṭhāse, bhanteti. Ayaṁ pana upāsako bhaṇantova sayampi sallakkhesi – ‘‘amhākaṁ mahānigaṇṭho ‘asañcetanikaṁ kammaṁ appasāvajjaṁ, sañcetanikaṁ mahāsāvajja’nti paññapetvā cetanaṁ manodaṇḍoti paññapeti, aniyyānikā etassa kathā, bhagavatova niyyānikā’’ti.",
  "atk-s0202a0:180": "64.Iddhāti samiddhā. Phītāti atisamiddhā sabbapāliphullā viya. Ākiṇṇamanussāti janasamākulā. Pāṇāti hatthiassādayo tiracchānagatā ceva itthipurisadārakādayo manussajātikā ca. Ekaṁ maṁsakhalanti ekaṁ maṁsarāsiṁ. Puñjanti tasseva vevacanaṁ. Iddhimāti ānubhāvasampanno. Cetovasippattoti citte vasībhāvappatto. Bhasmaṁkarissāmīti chārikaṁ karissāmi. Kiñhi sobhati ekā chavā nāḷandāti idampi bhaṇanto so gahapati – ‘‘kāyapayogena paññāsampi manussā ekaṁ nāḷandaṁ ekaṁ maṁsakhalaṁ kātuṁ na sakkonti, iddhimā pana eko ekeneva manopadosena bhasmaṁ kātuṁ samattho. Amhākaṁ mahānigaṇṭhassa kathā aniyyānikā, bhagavatova kathā niyyānikā’’ti sallakkhesi.",
  "atk-s0202a0:181": "65.Araññaṁ araññabhūtanti agāmakaṁ araññameva hutvā araññaṁ jātaṁ. Isīnaṁ manopadosenāti isīnaṁ atthāya katena manopadosena taṁ manopadosaṁ asahamānāhi devatāhi tāni raṭṭhāni vināsitāni. Lokikā pana isayo manaṁ padosetvā vināsayiṁsūti maññanti. Tasmā imasmiṁ lokavāde ṭhatvāva idaṁ vādāropanaṁ katanti veditabbaṁ.",
  "atk-s0202a0:182": "Tattha daṇḍakīraññādīnaṁ evaṁ araññabhūtabhāvo jānitabbo – sarabhaṅgabodhisattassa tāva parisāya ativepullataṁ gatāya kisavaccho nāma tāpaso mahāsattassa antevāsī vivekavāsaṁ patthayamāno gaṇaṁ pahāya godhāvarītīrato kaliṅgaraṭṭhe daṇḍakīrañño kumbhapuraṁ nāma nagaraṁ upanissāya rājuyyāne vivekamanubrūhayamāno viharati. Tassa senāpati upaṭṭhāko hoti.",
  "atk-s0202a0:183": "Tadā ca ekā gaṇikā rathaṁ abhiruhitvā pañcamātugāmasataparivārā nagaraṁ upasobhayamānā vicarati. Mahājano tameva olokayamāno parivāretvā vicarati, nagaravīthiyo nappahonti. Rājā vātapānaṁ vivaritvā ṭhito taṁ disvā kā esāti pucchi. Tumhākaṁ nagarasobhinī devāti. So ussūyamāno ‘‘kiṁ etāya sobhati, nagaraṁ sayaṁ sobhissatī’’ti taṁ ṭhānantaraṁ acchindāpesi.",
  "atk-s0202a0:184": "Sā tato paṭṭhāya kenaci saddhiṁ santhavaṁ katvā ṭhānantaraṁ pariyesamānā ekadivasaṁ rājuyyānaṁ pavisitvā caṅkamanakoṭiyaṁ ālambanaphalakaṁ nissāya pāsāṇaphalake nisinnaṁ tāpasaṁ disvā cintesi – ‘‘kiliṭṭho vatāyaṁ tāpaso anañjitamaṇḍito, dāṭhikāhi paruḷhāhi mukhaṁ pihitaṁ, massunā uraṁ pihitaṁ, ubho kacchā paruḷhā’’ti. Athassā domanassaṁ uppajji – ‘‘ahaṁ ekena kiccena vicarāmi, ayañca me kāḷakaṇṇī diṭṭho, udakaṁ āharatha, akkhīni dhovissāmī’’ti udakadantakaṭṭhaṁ āharāpetvā dantakaṭṭhaṁ khāditvā tāpasassa sarīre piṇḍaṁ piṇḍaṁ kheḷaṁ pātetvā dantakaṭṭhaṁ jaṭāmatthake khipitvā mukhaṁ vikkhāletvā udakaṁ tāpasassa matthakasmiṁyeva siñcitvā – ‘‘yehi me akkhīhi kāḷakaṇṇī diṭṭho, tāni dhotāni kalipavāhito’’ti nikkhantā.",
  "atk-s0202a0:185": "Taṁdivasañca rājā satiṁ paṭilabhitvā – ‘‘bho kuhiṁ nagarasobhinī’’ti pucchi. Imasmiṁyeva nagare devāti. Pakatiṭṭhānantaraṁ tassā dethāti ṭhānantaraṁ dāpesi. Sā pubbe sukatakammaṁ nissāya laddhaṁ ṭhānantaraṁ tāpasassa sarīre kheḷapātanena laddhanti saññamakāsi.",
  "atk-s0202a0:186": "Tato katipāhassaccayena rājā purohitassa ṭhānantaraṁ gaṇhi. So nagarasobhiniyā santikaṁ gantvā ‘‘bhagini kinti katvā ṭhānantaraṁ paṭilabhī’’ti pucchi. ‘‘Kiṁ brāhmaṇa aññaṁ kātabbaṁ atthi, rājuyyāne anañjitakāḷakaṇṇī kūṭajaṭilo eko atthi, tassa sarīre kheḷaṁ pātehi, evaṁ ṭhānantaraṁ labhissasī’’ti āha. So ‘‘evaṁ karissāmi bhaginī’’ti tattha gantvā tāya kathitasadisameva sabbaṁ katvā nikkhami. Rājāpi taṁdivasameva satiṁ paṭilabhitvā – ‘‘kuhiṁ, bho, brāhmaṇo’’ti pucchi. Imasmiṁyeva nagare devāti. ‘‘Amhehi anupadhāretvā kataṁ, tadevassa ṭhānantaraṁ dethā’’ti dāpesi. Sopi puññabalena labhitvā ‘‘tāpasassa sarīre kheḷapātanena laddhaṁ me’’ti saññamakāsi.",
  "atk-s0202a0:187": "Tato katipāhassaccayena rañño paccanto kupito. Rājā paccantaṁ vūpasamessāmīti caturaṅginiyā senāya nikkhami. Purohito gantvā rañño purato ṭhatvā ‘‘jayatu mahārājā’’ti vatvā – ‘‘tumhe, mahārāja, jayatthāya gacchathā’’ti pucchi. Āma brāhmaṇāti. Evaṁ sante rājuyyāne anañjitakāḷakaṇṇī eko kūṭajaṭilo vasati, tassa sarīre kheḷaṁ pātethāti. Rājā tassa vacanaṁ gahetvā yathā gaṇikāya ca tena ca kataṁ, tatheva sabbaṁ katvā orodhepi āṇāpesi – ‘‘etassa kūṭajaṭilassa sarīre kheḷaṁ pātethā’’ti. Tato orodhāpi orodhapālakāpi tatheva akaṁsu. Atha rājā uyyānadvāre rakkhaṁ ṭhapāpetvā ‘‘raññā saddhiṁ nikkhamantā sabbe tāpasassa sarīre kheḷaṁ apātetvā nikkhamituṁ na labhantī’’ti āṇāpesi. Atha sabbo balakāyo ca seniyo ca teneva niyāmena tāpasassa upari kheḷañca dantakaṭṭhāni ca mukhavikkhālita udakañca pāpayiṁsu, kheḷo ca dantakaṭṭhāni ca sakalasarīraṁ avatthariṁsu.",
  "atk-s0202a0:188": "Senāpati sabbapacchā suṇitvā ‘‘mayhaṁ kira satthāraṁ bhavantaṁ puññakkhettaṁ saggasopānaṁ evaṁ ghaṭṭayiṁsū’’ti usumajātahadayo mukhena assasanto vegena rājuyyānaṁ āgantvā tathā byasanapattaṁ isiṁ disvā kacchaṁ bandhitvā dvīhi hatthehi dantakaṭṭhāni apaviyūhitvā ukkhipitvā nisīdāpetvā udakaṁ āharāpetvā nhāpetvā sabbaosadhehi ceva catujjātigandhehi ca sarīraṁ ubbaṭṭetvā sukhumasāṭakena puñchitvā purato añjaliṁ katvā ṭhito evamāha ‘‘ayuttaṁ, bhante, manussehi kataṁ, etesaṁ kiṁ bhavissatī’’ti. Devatā senāpati tidhā bhinnā, ekaccā ‘‘rājānameva nāsessāmā’’ti vadanti, ekaccā ‘‘saddhiṁ parisāya rājāna’’nti, ekaccā ‘‘rañño vijitaṁ sabbaṁ nāsessāmā’’ti. Idaṁ vatvā pana tāpaso appamattakampi kopaṁ akatvā lokassa santiupāyameva ācikkhanto āha ‘‘aparādho nāma hoti, accayaṁ pana desetuṁ jānantassa pākatikameva hotī’’ti.",
  "atk-s0202a0:189": "Senāpati nayaṁ labhitvā rañño santikaṁ gantvā rājānaṁ vanditvā āha – ‘‘tumhehi, mahārāja, nirāparādhe mahiddhike tāpase aparajjhantehi bhāriyaṁ kammaṁ kataṁ, devatā kira tidhā bhinnā evaṁ vadantī’’ti sabbaṁ ārocetvā – ‘‘khamāpite kira, mahārāja, pākatikaṁ hoti, raṭṭhaṁ mā nāsetha, tāpasaṁ khamāpethā’’ti āha. Rājā attani dosaṁ kataṁ disvāpi evaṁ vadati ‘‘na taṁ khamāpessāmī’’ti. Senāpati yāvatatiyaṁ yācitvā anicchantamāha – ‘‘ahaṁ, mahārāja, tāpasassa balaṁ jānāmi, na so abhūtavādī, nāpi kupito, sattānuddayena pana evamāha khamāpetha naṁ mahārājā’’ti. Na khamāpemīti. Tena hi senāpatiṭṭhānaṁ aññassa detha, ahaṁ tumhākaṁ āṇāpavattiṭṭhāne na vasissāmīti. Tvaṁ yenakāmaṁ gaccha, ahaṁ mayhaṁ senāpatiṁ labhissāmīti. Tato senāpati tāpasassa santikaṁ āgantvā vanditvā ‘‘kathaṁ paṭipajjāmi, bhante’’ti āha. Senāpati ye te vacanaṁ suṇanti, sabbe saparikkhāre sadhane sadvipadacatuppade gahetvā sattadivasabbhantare bahi rajjasīmaṁ gaccha, devatā ativiya kupitā dhuvaṁ raṭṭhampi araṭṭhaṁ karissantīti. Senāpati tathā akāsi.",
  "atk-s0202a0:190": "Rājā gatamattoyeva amittamathanaṁ katvā janapadaṁ vūpasametvā āgamma jayakhandhāvāraṭṭhāne nisīditvā nagaraṁ paṭijaggāpetvā antonagaraṁ pāvisi. Devatā paṭhamaṁyeva udakavuṭṭhiṁ pātayiṁsu. Mahājano attamano ahosi ‘‘kūṭajaṭilaṁ aparaddhakālato paṭṭhāya amhākaṁ rañño vaḍḍhiyeva, amitte nimmathesi, āgatadivaseyeva devo vuṭṭho’’ti. Devatā puna sumanapupphavuṭṭhiṁ pātayiṁsu, mahājano attamanataro ahosi. Devatā puna māsakavuṭṭhiṁ pātayiṁsu. Tato kahāpaṇavuṭṭhiṁ, tato kahāpaṇatthaṁ na nikkhameyyunti maññamānā hatthūpagapādūpagādikatabhaṇḍavuṭṭhiṁ pātesuṁ. Mahājano sattabhūmikapāsāde ṭhitopi otaritvā ābharaṇāni piḷandhanto attamano ahosi. ‘‘Arahati vata kūṭajaṭilake kheḷapātanaṁ, tassa upari kheḷapātitakālato paṭṭhāya amhākaṁ rañño vaḍḍhi jātā, amittamathanaṁ kataṁ, āgatadivaseyeva devo vassi, tato sumanavuṭṭhi māsakavuṭṭhi kahāpaṇavuṭṭhi katabhaṇḍavuṭṭhīti catasso vuṭṭhiyo jātā’’ti attamanavācaṁ nicchāretvā rañño katapāpe samanuñño jāto.",
  "atk-s0202a0:191": "Tasmiṁ samaye devatā ekatodhāraubhatodhārādīni nānappakārāni āvudhāni mahājanassa upari phalake maṁsaṁ koṭṭayamānā viya pātayiṁsu. Tadanantaraṁ vītaccike vītadhūme kiṁsukapupphavaṇṇe aṅgāre, tadanantaraṁ kūṭāgārappamāṇe pāsāṇe, tadanantaraṁ antomuṭṭhiyaṁ asaṇṭhahanikaṁ sukhumavālikaṁ vassāpayamānā asītihatthubbedhaṁ thalaṁ akaṁsu. Rañño vijitaṭṭhāne kisavacchatāpaso senāpati mātuposakarāmoti tayova manussabhūtā arogā ahesuṁ. Sesānaṁ tasmiṁ kamme asamaṅgībhūtānaṁ tiracchānānaṁ pānīyaṭṭhāne pānīyaṁ nāhosi, tiṇaṭṭhāne tiṇaṁ. Te yena pānīyaṁ yena tiṇanti gacchantā appatteyeva sattame divase bahirajjasīmaṁ pāpuṇiṁsu. Tenāha sarabhaṅgabodhisatto –",
  "atk-s0202a0:192": "‘‘Kisañhi vacchaṁ avakiriya daṇḍakī,",
  "atk-s0202a0:193": "Ucchinnamūlo sajano saraṭṭho;",
  "atk-s0202a0:194": "Kukkuḷanāme nirayamhi paccati,",
  "atk-s0202a0:195": "Tassa phuliṅgāni patanti kāye’’ti. (jā. 2.17.70);",
  "atk-s0202a0:196": "Evaṁ tāva daṇḍakīraññassa araññabhūtabhāvo veditabbo.",
  "atk-s0202a0:197": "Kaliṅgaraṭṭhe pana nāḷikiraraññe rajjaṁ kārayamāne himavati pañcasatatāpasā anitthigandhā ajinajaṭavākacīradharā vanamūlaphalabhakkhā hutvā ciraṁ vītināmetvā loṇambilasevanatthaṁ manussapathaṁ otaritvā anupubbena kaliṅgaraṭṭhe nāḷikirarañño nagaraṁ sampattā. Te jaṭājinavākacīrāni saṇṭhapetvā pabbajitānurūpaṁ upasamasiriṁ dassayamānā nagaraṁ bhikkhāya pavisiṁsu. Manussā anuppanne buddhuppāde tāpasapabbajite disvā pasannā nisajjaṭṭhānaṁ saṁvidhāya hatthato bhikkhābhājanaṁ gahetvā nisīdāpetvā bhikkhaṁ sampādetvā adaṁsu. Tāpasā katabhattakiccā anumodanaṁ akaṁsu. Manussā sutvā pasannacittā ‘‘kuhiṁ bhadantā gacchantī’’ti pucchiṁsu. Yathāphāsukaṭṭhānaṁ, āvusoti. Bhante, alaṁ aññattha gamanena, rājuyyāne vasatha, mayaṁ bhuttapātarāsā āgantvā dhammakathaṁ sossāmāti. Tāpasā adhivāsetvā uyyānaṁ agamaṁsu. Nāgarā bhuttapātarāsā suddhavatthanivatthā ‘‘dhammakathaṁ sossāmā’’ti saṅghā gaṇā gaṇībhūtā uyyānābhimukhā agamaṁsu. Rājā uparipāsāde ṭhito te tathā gacchamāne disvā upaṭṭhākaṁ pucchi ‘‘kiṁ ete bhaṇe nāgarā suddhavatthā suddhuttarāsaṅgā hutvā uyyānābhimukhā gacchanti, kimettha samajjaṁ vā nāṭakaṁ vā atthī’’ti? Natthi deva, ete tāpasānaṁ santike dhammaṁ sotukāmā gacchantīti. Tena hi bhaṇe ahampi gacchissāmi, mayā saddhiṁ gacchantūti. So gantvā tesaṁ ārocesi – ‘‘rājāpi gantukāmo, rājānaṁ parivāretvāva gacchathā’’ti. Nāgarā pakatiyāpi attamanā taṁ sutvā – ‘‘amhākaṁ rājā assaddho appasanno dussīlo, tāpasā dhammikā, te āgamma rājāpi dhammiko bhavissatī’’ti attamanatarā ahesuṁ.",
  "atk-s0202a0:198": "Rājā nikkhamitvā tehi parivārito uyyānaṁ gantvā tāpasehi saddhiṁ paṭisanthāraṁ katvā ekamantaṁ nisīdi. Tāpasā rājānaṁ disvā parikathāya kusalassekassa tāpasassa ‘‘rañño dhammaṁ kathehī’’ti saññamadaṁsu, so tāpaso parisaṁ oloketvā pañcasu veresu ādīnavaṁ pañcasu ca sīlesu ānisaṁsaṁ kathento –",
  "atk-s0202a0:199": "‘‘Pāṇo na hantabbo, adinnaṁ nādātabbaṁ, kāmesumicchācāro na caritabbo, musā na bhāsitabbā, majjaṁ na pātabbaṁ, pāṇātipāto nāma nirayasaṁvattaniko hoti tiracchānayonisaṁvattaniko pettivisayasaṁvattaniko, tathā adinnādānādīni. Pāṇātipāto niraye paccitvā manussalokaṁ āgatassa vipākāvasesena appāyukasaṁvattaniko hoti, adinnādānaṁ appabhogasaṁvattanikaṁ, micchācāro bahusapattasaṁvattaniko, musāvādo abhūtabbhakkhānasaṁvattaniko, majjapānaṁ ummattakabhāvasaṁvattanika’’nti –",
  "atk-s0202a0:200": "Pañcasu veresu imaṁ ādīnavaṁ kathesi.",
  "atk-s0202a0:201": "Rājā pakatiyāpi assaddho appasanno dussīlo, dussīlassa ca sīlakathā nāma dukkathā, kaṇṇe sūlappavesanaṁ viya hoti. Tasmā so cintesi – ‘‘ahaṁ ‘ete paggaṇhissāmī’ti āgato, ime pana mayhaṁ āgatakālato paṭṭhāya maṁyeva ghaṭṭentā vijjhantā parisamajjhe kathenti, karissāmi nesaṁ kāttabba’’nti. So dhammakathāpariyosāne ‘‘ācariyā sve mayhaṁ gehe bhikkhaṁ gaṇhathā’’ti nimantetvā agamāsi. So dutiyadivase mahante mahante koḷumbe āharāpetvā gūthassa pūrāpetvā kadalipattehi nesaṁ mukhāni bandhāpetvā tattha tattha ṭhapāpesi, puna bahalamadhukatelanāgabalapicchillādīnaṁ kūṭe pūretvā nisseṇimatthake ṭhapāpesi, tattheva ca mahāmalle baddhakacche hatthehi muggare gāhāpetvā ṭhapetvā āha ‘‘kūṭatāpasā ativiya maṁ viheṭhayiṁsu, tesaṁ pāsādato otaraṇakāle kūṭehi picchillaṁ sopānamatthake vissajjetvā sīse muggarehi pothetvā gale gahetvā sopāne khipathā’’ti. Sopānapādamūle pana caṇḍe kukkure bandhāpesi.",
  "atk-s0202a0:202": "Tāpasāpi ‘‘sve rājagehe bhuñjissāmā’’ti aññamaññaṁ ovadiṁsu – ‘‘mārisā rājagehaṁ nāma sāsaṅkaṁ sappaṭibhayaṁ, pabbajitehi nāma chadvārārammaṇe saññatehi bhavitabbaṁ, diṭṭhadiṭṭhe ārammaṇe nimittaṁ na gahetabbaṁ, cakkhudvāre saṁvaro paccupaṭṭhapetabbo’’ti.",
  "atk-s0202a0:203": "Punadivase bhikkhācāravelaṁ sallakkhetvā vākacīraṁ nivāsetvā ajinacammaṁ ekaṁsagataṁ katvā jaṭākalāpaṁ saṇṭhapetvā bhikkhābhājanaṁ gahetvā paṭipāṭiyā rājanivesanaṁ abhiruḷhā. Rājā āruḷhabhāvaṁ ñatvā gūthakoḷumbamukhato kadalipattaṁ nīharāpesi. Duggandho tāpasānaṁ nāsapuṭaṁ paharitvā matthaluṅgapātanākārapatto ahosi. Mahātāpaso rājānaṁ olokesi. Rājā – ‘‘ettha bhonto yāvadatthaṁ bhuñjantu ceva harantu ca, tumhākametaṁ anucchavikaṁ, hiyyo ahaṁ tumhe paggaṇhissāmīti āgato, tumhe pana maṁyeva ghaṭṭento vijjhantā parisamajjhe kathayittha , tumhākamidaṁ anucchavikaṁ, bhuñjathā’’ti mahātāpasassa uluṅkena gūthaṁ upanāmesi. Mahātāpaso dhī dhīti vadanto paṭinivatti. ‘‘Ettakeneva gacchissatha tumhe’’ti sopāne kūṭehi picchillaṁ vissajjāpetvā mallānaṁ saññamadāsi. Mallā muggarehi sīsāni pothetvā gīvāya gahetvā sopāne khipiṁsu, ekopi sopāne patiṭṭhātuṁ nāsakkhi , pavaṭṭamānā sopānapādamūlaṁyeva pāpuṇiṁsu. Sampatte sampatte caṇḍakukkurā paṭapaṭāti luñcamānā khādiṁsu. Yopi nesaṁ uṭṭhahitvā palāyati, sopi āvāṭe patati, tatrāpi naṁ kukkurā anubandhitvā khādantiyeva. Iti nesaṁ kukkurā aṭṭhisaṅkhalikameva avasesayiṁsu. Evaṁ so rājā tapasampanne pañcasate tāpase ekadivaseneva jīvitā voropesi.",
  "atk-s0202a0:204": "Athassa raṭṭhe devatā purimanayeneva puna navavuṭṭhiyo pātesuṁ. Tassa rajjaṁ saṭṭhiyojanubbedhena vālikathalena avacchādiyittha. Tenāha sarabhaṅgo bodhisatto –",
  "atk-s0202a0:205": "‘‘Yo saññate pabbajite avañcayi,",
  "atk-s0202a0:206": "Dhammaṁ bhaṇante samaṇe adūsake;",
  "atk-s0202a0:207": "Taṁ nāḷikeraṁ sunakhā parattha,",
  "atk-s0202a0:208": "Saṅgamma khādanti viphandamāna’’nti. (jā. 2.17.71);",
  "atk-s0202a0:209": "Evaṁ kāliṅgāraññassa araññabhūtabhāvo veditabbo.",
  "atk-s0202a0:210": "Atīte pana bārāṇasinagare diṭṭhamaṅgalikā nāma cattālīsakoṭivibhavassa seṭṭhino ekā dhītā ahosi dassanīyā pāsādikā. Sā rūpabhogakulasampattisampannatāya bahūnaṁ patthanīyā ahosi. Yo panassā vāreyyatthāya pahiṇāti, taṁ taṁ disvānassa jātiyaṁ vā hatthapādādīsu vā yattha katthaci dosaṁ āropetvā ‘‘ko esa dujjāto dussaṇṭhito’’tiādīni vatvā – ‘‘nīharatha na’’nti nīharāpetvā ‘‘evarūpampi nāma addasaṁ, udakaṁ āharatha, akkhīni dhovissāmī’’ti akkhīni dhovati. Tassā diṭṭhaṁ diṭṭhaṁ vippakāraṁ pāpetvā nīharāpetīti diṭṭhamaṅgalikā tveva saṅkhā udapādi, mūlanāmaṁ antaradhāyi.",
  "atk-s0202a0:211": "Sā ekadivasaṁ gaṅgāya udakakīḷaṁ kīḷissāmīti titthaṁ sajjāpetvā pahūtaṁ khādanīyabhojanīyaṁ sakaṭesu pūrāpetvā bahūni gandhamālādīni ādāya paṭicchannayānaṁ āruyha ñātigaṇaparivutā gehamhā nikkhami. Tena ca samayena mahāpuriso caṇḍālayoniyaṁ nibbatto bahinagare cammagehe vasati, mātaṅgotvevassa nāmaṁ ahosi. So soḷasavassuddesiko hutvā kenacideva karaṇīyena antonagaraṁ pavisitukāmo ekaṁ nīlapilotikaṁ nivāsetvā ekaṁ hatthe bandhitvā ekena hatthena pacchiṁ, ekena ghaṇḍaṁ gahetvā ‘‘ussaratha ayyā, caṇḍāloha’’nti jānāpanatthaṁ taṁ vādento nīcacittaṁ paccupaṭṭhapetvā diṭṭhadiṭṭhe manusse namassamāno nagaraṁ pavisitvā mahāpathaṁ paṭipajji.",
  "atk-s0202a0:212": "Diṭṭhamaṅgalikā ghaṇḍasaddaṁ sutvā sāṇiantarena olokentī dūratova taṁ āgacchantaṁ disvā ‘‘kimeta’’nti pucchi. Mātaṅgo ayyeti. ‘‘Kiṁ vata, bho, akusalaṁ akaramha, kassāyaṁ nissando, vināso nu kho me paccupaṭṭhito, maṅgalakiccena nāma gacchamānā caṇḍālaṁ addasa’’nti sarīraṁ kampetvā jigucchamānā kheḷaṁ pātetvā dhātiyo āha – ‘‘vegena udakaṁ āharatha, caṇḍālo diṭṭho, akkhīni ceva nāma gahitamukhañca dhovissāmī’’ti dhovitvā rathaṁ nivattāpetvā sabbapaṭiyādānaṁ gehaṁ pesetvā pāsādaṁ abhiruhi. Surāsoṇḍādayo ceva tassā upaṭṭhākamanussā ca ‘‘kuhiṁ, bho diṭṭhamaṅgalikā, imāyapi velāya nāgacchatī’’ti pucchantā taṁ pavattiṁ sutvā – ‘‘mahantaṁ vata, bho, surāmaṁsagandhamālādisakkāraṁ caṇḍālaṁ nissāya anubhavituṁ na labhimha, gaṇhatha caṇḍāla’’nti gataṭṭhānaṁ gavesitvā nirāparādhaṁ mātaṅgapaṇḍitaṁ tajjitvā – ‘‘are mātaṅga taṁ nissāya idañcidañca sakkāraṁ anubhavituṁ na labhimhā’’ti kesesu gahetvā bhūmiyaṁ pātetvā jāṇukapparapāsāṇādīhi koṭṭetvā matoti saññāya pāde gahetvā kaḍḍhantā saṅkārakūṭe chaḍḍesuṁ.",
  "atk-s0202a0:213": "Mahāpuriso saññaṁ paṭilabhitvā hatthapāde parāmasitvā – ‘‘idaṁ dukkhaṁ kaṁ nissāya uppanna’’nti cintento – ‘‘na aññaṁ kañci, diṭṭhamaṅgalikaṁ nissāya uppanna’’nti ñatvā ‘‘sacāhaṁ puriso, pādesu naṁ nipātessāmī’’ti cintetvā vedhamāno diṭṭhamaṅgalikāya kuladvāraṁ gantvā – ‘‘diṭṭhamaṅgalikaṁ labhanto vuṭṭhahissāmi, alabhantassa ettheva maraṇa’’nti gehaṅgaṇe nipajji. Tena ca samayena jambudīpe ayaṁ dhammatā hoti – yassa caṇḍālo kujjhitvā gabbhadvāre nipanno marati, ye ca tasmiṁ gabbhe vasanti, sabbe caṇḍālā honti. Gehamajjhamhi mate sabbe gehavāsino, dvāramhi mate ubhato anantaragehavāsikā, aṅgaṇamhi mate ito satta ito sattāti cuddasagehavāsino sabbe caṇḍālā hontīti. Bodhisatto pana aṅgaṇe nipajji.",
  "atk-s0202a0:214": "Seṭṭhissa ārocesuṁ – ‘‘mātaṅgo te sāmi gehaṅgaṇe patito’’ti gacchatha bhaṇe, kiṁ kāraṇāti vatvā ekamāsakaṁ datvā uṭṭhāpethāti. Te gantvā ‘‘imaṁ kira māsakaṁ gahetvā uṭṭhahā’’ti vadiṁsu. So – ‘‘nāhaṁ māsakatthāya nipanno, diṭṭhamaṅgalikāya svāhaṁ nipanno’’ti āha. Diṭṭhamaṅgalikāya ko dosoti? Kiṁ tassā dosaṁ na passatha, niraparādho ahaṁ tassā manussehi byasanaṁ pāpito, taṁ labhantova vuṭṭhahissāmi, alabhanto na vuṭṭhahissāmīti.",
  "atk-s0202a0:215": "Te gantvā seṭṭhissa ārocesuṁ. Seṭṭhi dhītu dosaṁ ñatvā ‘‘gacchatha, ekaṁ kahāpaṇaṁ dethā’’ti peseti. So ‘‘na icchāmi kahāpaṇaṁ, tameva icchāmī’’ti āha. Taṁ sutvā seṭṭhi ca seṭṭhibhariyā ca – ‘‘ekāyeva no piyadhītā, paveṇiyā ghaṭako añño dārakopi natthī’’ti saṁvegappattā – ‘‘gacchatha tātā, koci amhākaṁ asahanako etaṁ jīvitāpi voropeyya, etasmiñhi mate sabbe mayaṁ naṭṭhā homa, ārakkhamassa gaṇhathā’’ti parivāretvā ārakkhaṁ saṁvidhāya yāguṁ pesayiṁsu, bhattaṁ dhanaṁ pesayiṁsu, evaṁ so sabbaṁ paṭikkhipi. Evaṁ eko divaso gato; dve, tayo, cattāro, pañca divasā gatā.",
  "atk-s0202a0:216": "Tato sattasattagehavāsikā uṭṭhāya – ‘‘na sakkoma mayaṁ tumhe nissāya caṇḍālā bhavituṁ, amhe mā nāsetha, tumhākaṁ dārikaṁ datvā etaṁ uṭṭhāpethā’’ti āhaṁsu. Te satampi sahassampi satasahassampi pahiṇiṁsu, so paṭikkhipateva. Evaṁ cha divasā gatā. Sattame divase ubhato cuddasagehavāsikā sannipatitvā – ‘‘na mayaṁ caṇḍālā bhavituṁ sakkoma, tumhākaṁ akāmakānampi mayaṁ etassa dārikaṁ dassāmā’’ti āhaṁsu.",
  "atk-s0202a0:217": "Mātāpitaro sokasallasamappitā visaññī hutvā sayane nipatiṁsu. Ubhato cuddasagehavāsino pāsādaṁ āruyha supupphitakiṁsukasākhaṁ ucchindantā viya tassā sabbābharaṇāni omuñcitvā nakhehi sīmantaṁ katvā kese bandhitvā nīlasāṭakaṁ nivāsāpetvā hatthe nīlapilotikakhaṇḍaṁ veṭhetvā kaṇṇesu tipupaṭṭake piḷandhāpetvā tālapaṇṇapacchiṁ datvā pāsādato otārāpetvā dvīsu bāhāsu gahetvā – ‘‘tava sāmikaṁ gahetvā yāhī’’ti mahāpurisassa adaṁsu.",
  "atk-s0202a0:218": "Nīluppalampi atibhāroti anukkhittapubbā sukhumāladārikā ‘‘uṭṭhāhi sāmi, gacchāmā’’ti āha. Bodhisatto nipannakova āha ‘‘nāhaṁ uṭṭhahāmī’’ti. Atha kinti vadāmīti. ‘‘Uṭṭhehi ayya mātaṅgā’’ti evaṁ maṁ vadāhīti. Sā tathā avoca. Na tuyhaṁ manussā uṭṭhānasamatthaṁ maṁ akaṁsu, bāhāya maṁ gahetvā uṭṭhāpehīti. Sā tathā akāsi. Bodhisatto uṭṭhahanto viya parivaṭṭetvā bhūmiyaṁ patitvā – ‘‘nāsitaṁ, bho, diṭṭhamaṅgalikāya paṭhamaṁ manussehi koṭṭāpetvā, idāni sayaṁ koṭṭetī’’ti viravittha. Sā kiṁ karomi ayyāti? Dvīhi hatthehi gahetvā uṭṭhāpehīti. Sā tathā uṭṭhāpetvā nisīdāpetvā gacchāma sāmīti. Gacchā nāma araññe honti, mayaṁ manussā, atikoṭṭitomhi tuyhaṁ manussehi, na sakkomi padasā gantuṁ, piṭṭhiyā maṁ nehīti. Sā onamitvā piṭṭhiṁ adāsi. Bodhisatto abhiruhi. Kuhiṁ nemi sāmīti? Bahinagaraṁ nehīti. Sā pācīnadvāraṁ gantvā – ‘‘idha te sāmi vasanaṭṭhāna’’nti pucchi. Kataraṭṭhānaṁ etanti? Pācīnadvāraṁ sāmīti. Pācīnadvāre caṇḍālaputtā vasituṁ na labhantīti attano vasanaṭṭhānaṁ anācikkhitvāva sabbadvārāni āhiṇḍāpesi. Kasmā? Bhavaggapattamassā mānaṁ pātessāmīti. Mahājano ukkuṭṭhimakāsi – ‘‘ṭhapetvā tumhādisaṁ añño etissā mānaṁ bhedako natthī’’ti.",
  "atk-s0202a0:219": "Sā pacchimadvāraṁ patvā ‘‘idha te sāmi vasanaṭṭhāna’’nti pucchi. Kataraṭṭhānaṁ etanti? Pacchimadvāraṁ sāmīti. Iminā dvārena nikkhamitvā cammagehaṁ olokentī gacchāti. Sā tattha gantvā āha ‘‘idaṁ cammagehaṁ tumhākaṁ vasanaṭṭhānaṁ sāmī’’ti? Āmāti piṭṭhito otaritvā cammagehaṁ pāvisi.",
  "atk-s0202a0:220": "Tattha sattaṭṭhadivase vasanto sabbaññutagavesanadhīro ettakesu divasesu na ca jātisambhedamakāsi. ‘‘Mahākulassa dhītā sace maṁ nissāya mahantaṁ yasaṁ na pāpuṇāti, na camhāhaṁ catuvīsatiyā buddhānaṁ antevāsiko. Etissā pādadhovanaudakena sakalajambudīpe rājūnaṁ abhisekakiccaṁ karissāmī’’ti cintetvā puna cintesi – ‘‘agāramajjhevasanto na sakkhissāmi, pabbajitvā pana sakkhissāmī’’ti. Cintetvā taṁ āmantesi – ‘‘diṭṭhamaṅgalike mayaṁ pubbe ekacarā kammaṁ katvāpi akatvāpi sakkā jīvituṁ, idāni pana dārabharaṇaṁ paṭipannamha, kammaṁ akatvā na sakkā jīvituṁ, tvaṁ yāvāhaṁ āgacchāmi, tāva mā ukkaṇṭhitthā’’ti araññaṁ pavisitvā susānādīsu nantakāni saṅkaḍḍhitvā nivāsanapārupanaṁ katvā samaṇapabbajjaṁ pabbajitvā ekacaro laddhakāyaviveko kasiṇaparikammaṁ katvā aṭṭha samāpattiyo pañca abhiññāyo ca nibbattetvā ‘‘idāni sakkā diṭṭhamaṅgalikāya avassayena mayā bhavitu’’nti bārāṇasiabhimukho gantvā cīvaraṁ pārupitvā bhikkhaṁ caramāno diṭṭhamaṅgalikāya gehābhimukho agamāsi.",
  "atk-s0202a0:221": "Sā taṁ dvāre ṭhitaṁ disvā asañjānantī – ‘‘aticchatha, bhante, caṇḍālānaṁ vasanaṭṭhānameta’’nti āha. Bodhisatto tattheva aṭṭhāsi. Sā punappunaṁ olokentī sañjānitvā hatthehi uraṁ paharitvā viravamānā pādamūle patitvā āha – ‘‘yadi te sāmi edisaṁ cittaṁ atthi, kasmā maṁ mahatā yasā parihāpetvā anāthaṁ akāsī’’ti. Nānappakāraṁ paridevaṁ paridevitvā akkhīni puñchamānā uṭṭhāya bhikkhābhājanaṁ gahetvā antogehe nisīdāpetvā bhikkhaṁ adāsi. Mahāpuriso bhattakiccaṁ katvā āha – ‘‘diṭṭhamaṅgalike mā soci mā paridevi, ahaṁ tuyhaṁ pādadhovanaudakena sakalajambudīpe rājūnaṁ abhisekakiccaṁ kāretuṁ samattho, tvaṁ pana ekaṁ mama vacanaṁ karohi, nagaraṁ pavisitvā ‘na mayhaṁ sāmiko caṇḍālo, mahābrahmā mayhaṁ sāmiko’ti ugghosayamānā sakalanagaraṁ carāhī’’ti.",
  "atk-s0202a0:222": "Evaṁ vutte diṭṭhamaṅgalikā – ‘‘pakatiyāpi ahaṁ sāmi mukhadoseneva byasanaṁ pattā, na sakkhissāmevaṁ vattu’’nti āha. Bodhisatto – ‘‘kiṁ pana tayā mayhaṁ agāre vasantassa alikavacanaṁ sutapubbaṁ, ahaṁ tadāpi alikaṁ na bhaṇāmi, idāni pabbajito kiṁ vakkhāmi, saccavādī puriso nāmāha’’nti vatvā – ‘‘ajja pakkhassa aṭṭhamī, tvaṁ ‘ito sattāhassaccayena uposathadivase mayhaṁ sāmiko mahābrahmā candamaṇḍalaṁ bhinditvā mama santikaṁ āgamissatī’ti sakalanagare ugghosehī’’ti vatvā pakkāmi.",
  "atk-s0202a0:223": "Sā saddahitvā haṭṭhatuṭṭhā sūrā hutvā sāyaṁpātaṁ nagaraṁ pavisitvā tathā ugghosesi. Manussā pāṇinā pāṇiṁ paharantā – ‘‘passatha, amhākaṁ diṭṭhamaṅgalikā caṇḍālaputtaṁ mahābrahmānaṁ karotī’’ti hasantā keḷiṁ karonti. Sā punadivasepi tatheva sāyaṁpātaṁ pavisitvā – ‘‘idāni chāhaccayena, pañcāha-catūha-tīha-dvīha-ekāhaccayena mayhaṁ sāmiko mahābrahmā candamaṇḍalaṁ bhinditvā mama santikaṁ āgamissatī’’ti ugghosesi.",
  "atk-s0202a0:224": "Brāhmaṇā cintayiṁsu – ‘‘ayaṁ diṭṭhamaṅgalikā atisūrā hutvā katheti, kadāci evaṁ siyā, etha mayaṁ diṭṭhamaṅgalikāya vasanaṭṭhānaṁ paṭijaggāmā’’ti cammagehassa bāhirabhāgaṁ samantā tacchāpetvā vālikaṁ okiriṁsu. Sāpi uposathadivase pātova nagaraṁ pavisitvā ‘‘ajja mayhaṁ sāmiko āgamissatī’’ti ugghosesi. Brāhmaṇā cintayiṁsu – ‘‘ayaṁ bho na dūraṁ apadissati, ajja kira mahābrahmā āgamissati, vasanaṭṭhānaṁ saṁvidahāmā’’ti cammagehaṁ samajjāpetvā haritūpalittaṁ ahatavatthehi parikkhipitvā mahārahaṁ pallaṅkaṁ attharitvā upari celavitānaṁ bandhitvā gandhamāladāmāni osārayiṁsu. Tesaṁ paṭijaggantānaṁyeva sūriyo atthaṁ gato.",
  "atk-s0202a0:225": "Mahāpuriso cande uggatamatte abhiññāpādakajjhānaṁ samāpajjitvā vuṭṭhāya kāmāvacaracittena parikammaṁ katvā iddhicittena dvādasayojanikaṁ brahmattabhāvaṁ māpetvā vehāsaṁ abbhuggantvā candavimānassa anto pavisitvā vanantato abbhussakkamānaṁ candaṁ bhinditvā candavimānaṁ ohāya purato hutvā ‘‘mahājano maṁ passatū’’ti adhiṭṭhāsi. Mahājano disvā – ‘‘saccaṁ, bho, diṭṭhamaṅgalikāya vacanaṁ, āgacchantaṁ mahābrahmānaṁ pūjessāmā’’ti gandhamālaṁ ādāya diṭṭhamaṅgalikāya gharaṁ parivāretvā aṭṭhāsi. Mahāpuriso matthakamatthakena sattavāre bārāṇasiṁ anuparigantvā mahājanena diṭṭhabhāvaṁ ñatvā dvādasayojanikaṁ attabhāvaṁ vijahitvā manussappamāṇameva māpetvā mahājanassa passantasseva cammagehaṁ pāvisi. Mahājano disvā – ‘‘otiṇṇo no mahābrahmā, sāṇiṁ āharathā’’ti nivesanaṁ mahāsāṇiyā parikkhipitvā parivāretvā ṭhito.",
  "atk-s0202a0:226": "Mahāpurisopi sirisayanamajjhe nisīdi. Diṭṭhamaṅgalikā samīpe aṭṭhāsi. Atha naṁ pucchi ‘‘utusamayo te diṭṭhamaṅgalike’’ti. Āma ayyāti. Mayā dinnaṁ puttaṁ gaṇhāhīti aṅguṭṭhakena nābhimaṇḍalaṁ phusi. Tassā parāmasaneneva gabbho patiṭṭhāsi. Mahāpuriso – ‘‘ettāvatā te diṭṭhamaṅgalike pādadhovanaudakaṁ sakalajambudīpe rājūnaṁ abhisekodakaṁ bhavissati, tvaṁ tiṭṭhā’’ti vatvā brahmattabhāvaṁ māpetvā passantasseva mahājanassa nikkhamitvā vehāsaṁ abbhuggantvā caṇḍamaṇḍalameva paviṭṭho. Sā tato paṭṭhāya brahmapajāpatī nāma jātā. Pādadhovanaudakaṁ labhanto nāma natthi.",
  "atk-s0202a0:227": "Brāhmaṇā – ‘‘brahmapajāpatiṁ antonagare vasāpessāmā’’ti suvaṇṇasivikāya āropetvā yāva sattamakoṭiyā aparisuddhajātikassa sivikaṁ gahetuṁ na adaṁsu. Soḷasa jātimantabrāhmaṇā gaṇhiṁsu. Sesā gandhapupphādīhi pūjetvā nagaraṁ pavisitvā – ‘‘na sakkā, bho, ucchiṭṭhagehe brahmapajāpatiyā vasituṁ, vatthuṁ gahetvā gehaṁ karissāma, yāva pana taṁ karīyati, tāva maṇḍapeva vasatū’’ti maṇḍape vasāpesuṁ. Tato paṭṭhāya cakkhupathe ṭhatvā vanditukāmā kahāpaṇaṁ datvā vandituṁ labhanti, savanūpacāre vanditukāmā sataṁ datvā labhanti, āsanne pakatikathaṁ savanaṭṭhāne vanditukāmā pañcasatāni datvā labhanti, pādapiṭṭhiyaṁ sīsaṁ ṭhapetvā vanditukāmā sahassaṁ datvā labhanti, pādadhovanaudakaṁ patthayamānā dasasahassāni datvā labhanti. Bahinagarato antonagare yāva maṇḍapā āgacchantiyā laddhadhanaṁyeva koṭisatamattaṁ ahosi.",
  "atk-s0202a0:228": "Sakalajambudīpo saṅkhubhi, tato sabbarājāno ‘‘brahmapajāpatiyā pādadhovanena abhisekaṁ karissāmā’’ti satasahassaṁ pesetvā labhiṁsu. Maṇḍape vasantiyā eva gabbhavuṭṭhānaṁ ahosi. Mahāpurisaṁ paṭicca laddhakumāro pāsādiko ahosi lakkhaṇasampanno. Mahābrahmuno putto jātoti sakala jambudīpo ekakolāhalo ahosi. Kumārassa khīramaṇimūlaṁ hotūti tato tato āgatadhanaṁ koṭisahassaṁ ahosi. Ettāvatā nivesanampi niṭṭhitaṁ. Kumārassa nāmakaraṇaṁ karissāmāti nivesanaṁ sajjetvā kumāraṁ gandhodakena nhāpetvā alaṅkaritvā maṇḍape jātattā maṇḍabyotveva nāmaṁ akaṁsu.",
  "atk-s0202a0:229": "Kumāro sukhena saṁvaḍḍhamāno sippuggahaṇavayapattoti sakalajambudīpe sippajānanakā tassa santike āgantvā sippaṁ sikkhāpenti. Kumāro medhāvī paññavā sutaṁ sutaṁ mutaṁ āvuṇanto viya gaṇhāti, gahitagahitaṁ suvaṇṇaghaṭe pakkhittatelaṁ viya tiṭṭhati. Yāvatā vācuggatā pariyatti atthi, tena anuggahitā nāma nāhosi. Brāhmaṇā taṁ parivāretvā caranti, sopi brāhmaṇabhatto ahosi. Gehe asītibrāhmaṇasahassāni niccabhattaṁ bhuñjanti. Gehampissa sattadvārakoṭṭhakaṁ mahantaṁ ahosi. Gehe maṅgaladivase jambudīpavāsīhi pesitadhanaṁ koṭisahassamattaṁ ahosi.",
  "atk-s0202a0:230": "Bodhisatto āvajjesi – ‘‘pamatto nu kho kumāro appamatto’’ti. Athassa taṁ pavattiṁ ñatvā – ‘‘brāhmaṇabhatto jāto, yattha dinnaṁ mahapphalaṁ hoti, taṁ na jānāti, gacchāmi naṁ damemī’’ti cīvaraṁ pārupitvā bhikkhābhājanaṁ gahetvā – ‘‘dvārakoṭṭhakā atisambādhā, na sakkā koṭṭhakena pavisitu’’nti ākāsenāgantvā asītibrāhmaṇasahassānaṁ bhuñjanaṭṭhāne ākāsaṅgaṇe otari. Maṇḍabyakumāropi suvaṇṇakaṭacchuṁ gāhāpetvā – ‘‘idha sūpaṁ detha idha odana’’nti parivisāpento bodhisattaṁ disvā daṇḍakena ghaṭṭitaāsiviso viya kupitvā imaṁ gāthamāha –",
  "atk-s0202a0:231": "‘‘Kuto nu āgacchasi dummavāsī,",
  "atk-s0202a0:232": "Otallako paṁsupisācakova;",
  "atk-s0202a0:233": "Saṅkāracoḷaṁ paṭimuñca kaṇṭhe,",
  "atk-s0202a0:234": "Ko re tuvaṁ hosi adakkhiṇeyyo’’ti. (jā. 1.15.1);",
  "atk-s0202a0:235": "Atha naṁ mahāsatto akujjhitvāva ovadanto āha –",
  "atk-s0202a0:236": "‘‘Annaṁ tavedaṁ pakataṁ yasassi,",
  "atk-s0202a0:237": "Taṁ khajjare bhuñjare piyyare ca;",
  "atk-s0202a0:238": "Jānāsi maṁ tvaṁ paradattūpajīviṁ,",
  "atk-s0202a0:239": "Uttiṭṭha piṇḍaṁ labhataṁ sapāko’’ti. (jā. 1.15.2);",
  "atk-s0202a0:240": "So nayidaṁ tumhādisānaṁ paṭiyattanti dassento āha –",
  "atk-s0202a0:241": "‘‘Annaṁ mamedaṁ pakataṁ brāhmaṇānaṁ,",
  "atk-s0202a0:242": "Atthatthitaṁ saddahato mamedaṁ;",
  "atk-s0202a0:243": "Apehi etto kimidhaṭṭhitosi,",
  "atk-s0202a0:244": "Na mādisā tuyhaṁ dadanti jammā’’ti. (jā. 1.15.3);",
  "atk-s0202a0:245": "Atha bodhisatto ‘‘dānaṁ nāma saguṇassapi nigguṇassapi yassa kassaci dātabbaṁ, yathā hi ninnepi thalepi patiṭṭhāpitaṁ bījaṁ pathavīrasaṁ āporasañca āgamma sampajjati, evaṁ nipphalaṁ nāma natthi, sukhette vapitabījaṁ viya guṇavante mahapphalaṁ hotī’’ti dassetuṁ imaṁ gāthamāha –",
  "atk-s0202a0:246": "‘‘Thale ca ninne ca vapanti bījaṁ,",
  "atk-s0202a0:247": "Anūpakhette phalamāsamānā;",
  "atk-s0202a0:248": "Etāya saddhāya dadāhi dānaṁ,",
  "atk-s0202a0:249": "Appeva ārādhaye dakkhiṇeyye’’ti. (jā. 1.15.4);",
  "atk-s0202a0:250": "Atha kumāro kodhābhibhūto – ‘‘kenimassa muṇḍakassa paveso dinno’’ti dvārarakkhādayo tajjetvā –",
  "atk-s0202a0:251": "‘‘Khettāni mayhaṁ viditāni loke,",
  "atk-s0202a0:252": "Yesāhaṁ bījāni patiṭṭhapemi;",
  "atk-s0202a0:253": "Ye brāhmaṇā jātimantūpapannā,",
  "atk-s0202a0:254": "Tānīdha khettāni supesalānī’’ti. (jā. 1.15.5) –",
  "atk-s0202a0:255": "Gāthaṁ vatvā ‘‘imaṁ jammaṁ veṇupadarena pothetvā gīvāyaṁ gahetvā sattapi dvārakoṭṭhake atikkamitvā bahi nīharathā’’ti āha. Atha naṁ mahāpuriso āha –",
  "atk-s0202a0:256": "‘‘Giriṁ nakhena khaṇasi, ayo dantebhi khādasi;",
  "atk-s0202a0:257": "Jātavedaṁ padahasi, yo isiṁ paribhāsasī’’ti. (jā. 1.15.9);",
  "atk-s0202a0:258": "Evañca pana vatvā – ‘‘sace myāyaṁ hatthe vā pāde vā gaṇhāpetvā dukkhaṁ uppādeyya, bahuṁ apuññaṁ pasaveyyā’’ti sattānuddayatāya vehāsaṁ abbhuggantvā antaravīthiyaṁ otari. Bhagavā sabbaññutaṁ patto tamatthaṁ pakāsento imaṁ gāthamāha –",
  "atk-s0202a0:259": "‘‘Idaṁ vatvāna mātaṅgo, isi saccaparakkamo;",
  "atk-s0202a0:260": "Antalikkhasmiṁ pakkāmi, brāhmaṇānaṁ udikkhata’’nti. (jā. 1.15.10);",
  "atk-s0202a0:261": "Tāvadeva nagararakkhikadevatānaṁ jeṭṭhakadevarājā maṇḍabyassa gīvaṁ parivattesi. Tassa mukhaṁ parivattetitvā pacchāmukhaṁ jātaṁ, akkhīni parivattāni, mukhena kheḷaṁ vamati, sarīraṁ thaddhaṁ sūle āropitaṁ viya ahosi. Asītisahassā paricārakayakkhā asītibrāhmaṇasahassāni tatheva akaṁsu. Vegena gantvā brahmapajāpatiyā ārocayiṁsu. Sā taramānarūpā āgantvā taṁ vippakāraṁ disvā gāthamāha –",
  "atk-s0202a0:262": "‘‘Āvedhitaṁ piṭṭhito uttamaṅgaṁ,",
  "atk-s0202a0:263": "Bāhuṁ pasāreti akammaneyyaṁ;",
  "atk-s0202a0:264": "Setāni akkhīni yathā matassa,",
  "atk-s0202a0:265": "Ko me imaṁ puttamakāsi eva’’nti. (jā. 1.15.11);",
  "atk-s0202a0:266": "Athassā ārocesuṁ –",
  "atk-s0202a0:267": "‘‘Idhāgamā samaṇo dummavāsī,",
  "atk-s0202a0:268": "Otallako paṁsupisācakova,",
  "atk-s0202a0:269": "Saṅkāracoḷaṁ paṭimuñca kaṇṭhe,",
  "atk-s0202a0:270": "So te imaṁ puttamakāsi eva’’nti. (jā. 1.15.12);",
  "atk-s0202a0:271": "Sā sutvāva aññāsi – ‘‘mayhaṁ yasadāyako ayyo anukampāya puttassa pamattabhāvaṁ ñatvā āgato bhavissatī’’ti. Tato upaṭṭhāke pucchi –",
  "atk-s0202a0:272": "‘‘Katamaṁ disaṁ agamā bhūripañño,",
  "atk-s0202a0:273": "Akkhātha me māṇavā etamatthaṁ;",
  "atk-s0202a0:274": "Gantvāna taṁ paṭikaremu accayaṁ,",
  "atk-s0202a0:275": "Appeva naṁ putta labhemu jīvita’’nti. (jā. 1.15.13);",
  "atk-s0202a0:276": "Te āhaṁsu –",
  "atk-s0202a0:277": "‘‘Vehāyasaṁ agamā bhūripañño,",
  "atk-s0202a0:278": "Pathaddhuno pannaraseva cando;",
  "atk-s0202a0:279": "Apicāpi so purimadisaṁ agacchi,",
  "atk-s0202a0:280": "Saccappaṭiñño isi sādhurūpo’’ti. (jā. 1.15.14);",
  "atk-s0202a0:281": "Mahāpurisopi antaravīthiyaṁ otiṇṇaṭṭhānato paṭṭhāya – ‘‘mayhaṁ padavaḷañjaṁ hatthiassādīnaṁ vasena mā antaradhāyittha, diṭṭhamaṅgalikāyeva naṁ passatu, mā aññe’’ti adhiṭṭhahitvā piṇḍāya caritvā yāpanamattaṁ missakodanaṁ gahetvā paṭikkamanasālāyaṁ nisinno bhuñjitvā thokaṁ bhuttāvasesaṁ bhikkhābhājaneyeva ṭhapesi. Diṭṭhamaṅgalikāpi pāsādā oruyha antaravīthiṁ paṭipajjamānā padavaḷañjaṁ disvā – ‘‘idaṁ mayhaṁ yasadāyakassa ayyassa pada’’nti padānusārenāgantvā vanditvā āha – ‘‘tumhākaṁ, bhante, dāsena katāparādhaṁ mayhaṁ khamatha, na hi tumhe kodhavasikā nāma, detha me puttassa jīvita’’nti.",
  "atk-s0202a0:282": "Evañca pana vatvā –",
  "atk-s0202a0:283": "‘‘Āvedhitaṁ piṭṭhito uttamaṅgaṁ,",
  "atk-s0202a0:284": "Bāhuṁ pasāreti akammaneyyaṁ;",
  "atk-s0202a0:285": "Setāni akkhīni yathā matassa,",
  "atk-s0202a0:286": "Ko me imaṁ puttamakāsi eva’’nti. (jā. 1.15.15) –",
  "atk-s0202a0:287": "Gāthaṁ abhāsi. Mahāpuriso āha – ‘‘na mayaṁ evarūpaṁ karoma, pabbajitaṁ pana hiṁsante disvā pabbajitesu sagāravāhi bhūtayakkhadevatāhi kataṁ bhavissatī’’ti.",
  "atk-s0202a0:288": "Kevalaṁ, bhante, tumhākaṁ manopadoso mā hotu, devatāhi kataṁ hotu, sukhamāpayā , bhante, devatā, apicāhaṁ, bhante, kathaṁ paṭipajjāmīti. Tena hi osadhaṁ te kathessāmi, mama bhikkhābhājane bhuttāvasesaṁ bhattamatthi, tattha thokaṁ udakaṁ āsiñcitvā thokaṁ gahetvā tava puttassa mukhe pakkhipa, avasesaṁ udakacāṭiyaṁ āloḷetvā asītiyā brāhmaṇasahassānaṁ mukhe pakkhipāti. Sā evaṁ karissāmīti bhattaṁ gahetvā mahāpurisaṁ vanditvā gantvā tathā akāsi.",
  "atk-s0202a0:289": "Mukhe pakkhittamatte jeṭṭhakadevarājā – ‘‘sāmimhi sayaṁ bhesajjaṁ karonte amhehi na sakkā kiñci kātu’’nti kumāraṁ vissajjesi. Sopi khipitvā kiñci dukkhaṁ appattapubbo viya pakativaṇṇo ahosi. Atha naṁ mātā avoca – ‘‘passa tāta tava kulupakānaṁ hirottapparahitānaṁ vippakāraṁ, samaṇā pana na evarūpā honti, samaṇe tāta bhojeyyāsī’’ti. Tato sesakaṁ udakacāṭiyaṁ āluḷāpetvā brāhmaṇānaṁ mukhe pakkhipāpesi. Yakkhā tāvadeva vissajjetvā palāyiṁsu. Brāhmaṇā khipitvā khipitvā uṭṭhahitvā kiṁ amhākaṁ mukhe pakkhittanti pucchiṁsu. Mātaṅgaisissa ucchiṭṭhabhattanti. Te ‘‘caṇḍālassa ucchiṭṭhakaṁ khādāpitamhā, abrāhmaṇā dānimhā jātā, idāni no brāhmaṇā ‘asuddhabrāhmaṇā ime’ti sambhogaṁ na dassantī’’ti tato palāyitvā majjharaṭṭhaṁ gantvā majjharājassa nagare aggāsanikā brāhmaṇā nāma mayanti rājagehe bhuñjanti.",
  "atk-s0202a0:290": "Tasmiṁ samaye bodhisatto pāpaniggahaṁ karonto mānajātike nimmadayanto vicarati. Atheko ‘‘jātimantatāpaso nāma mayā sadiso natthī’’ti aññesu saññampi na karoti. Bodhisatto taṁ gaṅgātīre vasamānaṁ disvā ‘‘mānaniggahamassa karissāmī’’ti tattha agamāsi . Taṁ jātimantatāpaso pucchi – ‘‘kiṁ jacco bhava’’nti? Caṇḍālo ahaṁ ācariyāti. Apehi caṇḍāla apehi caṇḍāla, heṭṭhāgaṅgāya vasa, mā uparigaṅgāya udakaṁ ucchiṭṭhamakāsīti.",
  "atk-s0202a0:291": "Bodhisatto – ‘‘sādhu ācariya, tumhehi vuttaṭṭhāne vasissāmī’’ti heṭṭhāgaṅgāya vasanto ‘‘gaṅgāya udakaṁ paṭisotaṁ sandatū’’ti adhiṭṭhāsi. Jātimantatāpaso pātova gaṅgaṁ oruyha udakaṁ ācamati, jaṭā dhovati. Bodhisatto dantakaṭṭhaṁ khādanto piṇḍaṁ piṇḍaṁ kheḷaṁ udake pāteti. Dantakaṭṭhakucchiṭṭhakampi tattheva pavāheti. Yathā ce taṁ aññattha alaggitvā tāpasasseva jaṭāsu laggati, tathā adhiṭṭhāsi. Kheḷampi dantakaṭṭhampi tāpasassa jaṭāsuyeva patiṭṭhāti.",
  "atk-s0202a0:292": "Tāpaso caṇḍālassidaṁ kammaṁ bhavissatīti vippaṭisārī hutvā gantvā pucchi – ‘‘idaṁ, bho caṇḍāla, gaṅgāya udakaṁ tayā paṭisotagāmikata’’nti? Āma ācariya. Tena hi tvaṁ heṭṭhāgaṅgāya mā vasa, uparigaṅgāya vasāti. Sādhu ācariya, tumhehi vuttaṭṭhāne vasissāmīti tattha vasanto iddhiṁ paṭippassambhesi, udakaṁ yathāgatikameva jātaṁ. Puna tāpaso tadeva byasanaṁ pāpuṇi. So puna gantvā bodhisattaṁ pucchi, – ‘‘bho caṇḍāla, tvamidaṁ gaṅgāya udakaṁ kālena paṭisotagāmiṁ kālena anusotagāmiṁ karosī’’ti? Āma ācariya. Caṇḍāla, ‘‘tvaṁ sukhavihārīnaṁ pabbajitānaṁ sukhena vasituṁ na desi, sattame te divase sattadhā muddhā phalatū’’ti. Sādhu acariya, ahaṁ pana sūriyassa uggantuṁ na dassāmīti.",
  "atk-s0202a0:293": "Atha mahāsatto cintesi – ‘‘etassa abhisāpo etasseva upari patissati, rakkhāmi na’’nti sattānuddayatāya punadivase iddhiyā sūriyassa uggantuṁ na adāsi. Iddhimato iddhivisayo nāma acinteyyo, tato paṭṭhāya aruṇuggaṁ na paññāyati, rattindivaparicchedo natthi, kasivaṇijjādīni kammāni payojento nāma natthi.",
  "atk-s0202a0:294": "Manussā – ‘‘yakkhāvaṭṭo nu kho ayaṁ bhūtadevaṭṭonāgasupaṇṇāvaṭṭo’’ti upaddavappattā ‘‘kiṁ nu kho kātabba’’nti cintetvā ‘‘rājakulaṁ nāma mahāpaññaṁ, lokassa hitaṁ cintetuṁ sakkoti, tattha gacchāmā’’ti rājakulaṁ gantvā tamatthaṁ ārocesuṁ. Rājā sutvā bhītopi abhītākāraṁ katvā – ‘‘mā tātā bhāyatha, imaṁ kāraṇaṁ gaṅgātīravāsī jātimantatāpaso jānissati, taṁ pucchitvā nikkaṅkhā bhavissāmā’’ti katipayeheva atthacarakehi manussehi saddhiṁ tāpasaṁ upasaṅkamitvā katapaṭisanthāro tamatthaṁ pucchi. Tāpaso āha – ‘‘āma mahārāja, eko caṇḍālo atthi, so imaṁ gaṅgāya udakaṁ kālena anusotagāmiṁ kālena patisotagāmiṁ karoti, mayā tadatthaṁ kiñci kathitaṁ atthi, taṁ pucchatha, so jānissatī’’ti.",
  "atk-s0202a0:295": "Rājā mātaṅgaisissa santikaṁ gantvā – ‘‘tumhe, bhante, aruṇassa uggantuṁ na dethā’’ti pucchi. Āma, mahārājāti. Kiṁ kāraṇā bhanteti? Jātimantatāpasakāraṇā, mahārāja, jātimantatāpasena āgantvā maṁ vanditvā khamāpitakāle dassāmi mahārājāti. Rājā gantvā ‘‘etha ācariya, tāpasaṁ khamāpethā’’ti āha. Nāhaṁ, mahārāja, caṇḍālaṁ vandāmīti. Mā ācariya, evaṁ karotha, janapadassa mukhaṁ passathāti. So puna paṭikkhipiyeva. Rājā bodhisattaṁ upasaṅkamitvā ‘‘ācariyo khamāpetuṁ na icchitī’’ti āha. Akhamāpite ahaṁ sūriyaṁ na muñcāmīti. Rājā ‘‘ayaṁ khamāpetuṁ na icchati, ayaṁ akhamāpite sūriyaṁ na muñcati, kiṁ amhākaṁ tena tāpasena, lokaṁ olokessāmā’’ti ‘‘gacchatha, bho, tāpasasantikaṁ, taṁ hatthesu ca pādesu ca gahetvā mātaṅgaisissa pādamūle netvā nipajjāpetvā khamāpetha etassa janapadānuddayataṁ paṭiccā’’ti āha. Te rājapurisā gantvā taṁ tathā katvā ānetvā mātaṅgaisissa pādamūle nipajjāpetvā khamāpesuṁ.",
  "atk-s0202a0:296": "Ahaṁ nāma khamitabbaṁ khamāmi, apica kho pana etassa kathā etasseva upari patissati. Mayā sūriye vissajjite sūriyarasmi etassa matthake patissati, athassa sattadhā muddhā phalissati. Tañca kho panesa byasanaṁ mā pāpuṇātu, etha tumhe etaṁ galappamāṇe udake otāretvā mahantaṁ mattikāpiṇḍamassa sīse ṭhapetha. Athāhaṁ sūriyaṁ vissajjissāmi. Sūriyarasmi mattikāpiṇḍe patitvā taṁ sattadhā bhindissati. Athesa mattikāpiṇḍaṁ chaḍḍetvā nimujjitvā aññena titthena uttaratu, iti naṁ vadatha, evamassa sotthi bhavissatīti. Te manussā ‘‘evaṁ karissāmā’’ti tathā kāresuṁ. Tassāpi tatheva sotthi jātā. So tato paṭṭhāya – ‘‘jāti nāma akāraṇaṁ, pabbajitānaṁ abbhantare guṇova kāraṇa’’nti jātigottamānaṁ pahāya nimmado ahosi.",
  "atk-s0202a0:297": "Iti jātimantatāpase damite mahājano bodhisattassa thāmaṁ aññāsi, mahākolāhalaṁ jātaṁ. Rājā attano nagaraṁ gamanatthāya bodhisattaṁ yāci. Mahāsatto paṭiññaṁ datvā tāni ca asītibrāhmaṇasahassāni damessāmi, paṭiññañca mocessāmīti majjharājassa nagaraṁ agamāsi. Brāhmaṇā bodhisattaṁ disvāva – bho, ‘‘ayaṁ so, bho mahācoro, āgato, idāneva sabbe ete mayhaṁ ucchiṭṭhakaṁ khāditvā abrāhmaṇā jātāti amhe pākaṭe karissati, evaṁ no idhāpi āvāso na bhavissati, paṭikacceva māressāmā’’ti rājānaṁ puna upasaṅkamitvā āhaṁsu – ‘‘tumhe, mahārāja, etaṁ caṇḍālapabbajitaṁ mā sādhurūpoti maññittha, esa garukamantaṁ jānāti, pathaviṁ gahetvā ākāsaṁ karoti, ākāsaṁ pathaviṁ, dūraṁ gahetvā santikaṁ karoti, santikaṁ dūraṁ, gaṅgaṁ nivattetvā uddhagāminiṁ karoti, icchanto pathaviṁ ukkhipitvā pātetuṁ maññe sakkoti. Parassa vā cittaṁ nāma sabbakālaṁ na sakkā gahetuṁ, ayaṁ idha patiṭṭhaṁ labhanto tumhākaṁ rajjampi nāseyya, jīvitantarāyampi vaṁsupacchedampi kareyya, amhākaṁ vacanaṁ karotha, mahārāja, ajjeva imaṁ māretuṁ vaṭṭatī’’ti.",
  "atk-s0202a0:298": "Rājāno nāma parapattiyā honti, iti so bahūnaṁ kathāvasena niṭṭhaṁ gato. Bodhisatto pana nagare piṇḍāya caritvā udakaphāsukaṭṭhāne missakodanaṁ bhuñjitvā rājuyyānaṁ gantvā nirāparādhatāya nirāsaṅko maṅgalasilāpaṭṭe nisīdi. Atīte cattālīsa, anāgate cattālīsāti asītikappe anussarituṁ samatthañāṇassa anāvajjanatāya muhuttamattake kāle sati nappahoti, rājā aññaṁ ajānāpetvā sayameva gantvā nirāvajjanatāya pamādena nisinnaṁ mahāpurisaṁ asinā paharitvā dve bhāge akāsi. Imassa rañño vijite aṭṭhamaṁ lohakūṭavassaṁ, navamaṁ kalalavassaṁ vassi. Iti imassāpi raṭṭhe nava vuṭṭhiyo patitā. So ca rājā sapariso mahāniraye nibbatto. Tenāha saṁkiccapaṇḍito –",
  "atk-s0202a0:299": "‘‘Upahacca manaṁ majjho, mātaṅgasmiṁ yasassine;",
  "atk-s0202a0:300": "Sapārisajjo ucchinno, majjhāraññaṁ tadā ahūti’’. (jā. 2.19.96) –",
  "atk-s0202a0:301": "Evaṁ majjhāraññassa araññabhūtabhāvo veditabbo. Mātaṅgassa pana isino vasena tadeva mātaṅgāraññanti vuttaṁ.",
  "atk-s0202a0:302": "66.Pañhapaṭibhānānīti pañhabyākaraṇāni. Paccanīkaṁ katabbanti paccanīkaṁ kātabbaṁ. Amaññissanti vilomabhāgaṁ gaṇhanto viya ahosinti attho.",
  "atk-s0202a0:303": "67.Anuviccakāranti anuvicāretvā cintetvā tulayitvā kātabbaṁ karohīti vuttaṁ hoti. Sādhu hotīti sundaro hoti. Tumhādisasmiñhi maṁ disvā maṁ saraṇaṁ gacchante nigaṇṭhaṁ disvā nigaṇṭhaṁ saraṇaṁ gacchante – ‘‘kiṁ ayaṁ upāli diṭṭhadiṭṭhameva saraṇaṁ gacchatī’’ti? Garahā uppajjissati, tasmā anuviccakāro tumhādisānaṁ sādhūti dasseti. Paṭākaṁ parihareyyunti te kira evarūpaṁ sāvakaṁ labhitvā – ‘‘asuko nāma rājā vā rājamahāmatto vā seṭṭhi vā amhākaṁ saraṇaṁ gato sāvako jāto’’ti paṭākaṁ ukkhipitvā nagare ghosentā āhiṇḍanti. Kasmā? Evaṁ no mahantabhāvo āvi bhavissatīti ca, sace tassa ‘‘kimahaṁ etesaṁ saraṇaṁ gato’’ti vippaṭisāro uppajjeyya, tampi so ‘‘etesaṁ me saraṇagatabhāvaṁ bahū jānanti, dukkhaṁ idāni paṭinivattitu’’nti vinodetvā na paṭikkamissatīti ca. ‘‘Tenāha paṭākaṁ parihareyyu’’nti.",
  "atk-s0202a0:304": "68.Opānabhūtanti paṭiyattaudapāno viya ṭhitaṁ. Kulanti tava nivesanaṁ. Dātabbaṁ maññeyyāsīti pubbe dasapi vīsatipi saṭṭhipi jane āgate disvā natthīti avatvā deti. Idāni maṁ saraṇaṁ gatakāraṇamattenava mā imesaṁ deyyadhammaṁ, upacchindittha, sampattānañhi dātabbamevāti ovadati. Sutametaṁ, bhanteti kuto sutaṁ? Nigaṇṭhānaṁ santikā, te kira kulagharesu evaṁ pakāsenti – ‘‘mayaṁ ‘yassa kassaci sampattassa dātabba’nti vadāma, samaṇo pana gotamo ‘mayhameva dānaṁ dātabbaṁ…pe… na aññesaṁ sāvakānaṁ dinnaṁ mahapphala’nti vadatī’’ti. Taṁ sandhāya ayaṁ gahapati ‘‘sutameta’’nti āha.",
  "atk-s0202a0:305": "69.Anupubbiṁkathanti dānānantaraṁ sīlaṁ, sīlānantaraṁ saggaṁ, saggānantaraṁ magganti evaṁ anupaṭipāṭikathaṁ. Tattha dānakathanti idaṁ dānaṁ nāma sukhānaṁ nidānaṁ, sampattīnaṁ mūlaṁ, bhogānaṁ patiṭṭhā, visamagatassa tāṇaṁ leṇaṁ gatiparāyaṇaṁ, idhalokaparalokesu dānasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi. Idañhi avassayaṭṭhena ratanamayasīhāsanasadisaṁ, patiṭṭhānaṭṭhena mahāpathavisadisaṁ, ālambanaṭṭhena ālambanarajjusadisaṁ. Idañhi dukkhanittharaṇaṭṭhena nāvā, samassāsanaṭṭhena saṅgāmasūro, bhayaparittāṇaṭṭhena susaṅkhatanagaraṁ, maccheramalādīhi anupalittaṭṭhena padumaṁ, tesaṁ nidahanaṭṭhena aggi, durāsadaṭṭhena āsīviso. Asantāsanaṭṭhena sīho, balavantaṭṭhena hatthī, abhimaṅgalasammataṭṭhena setavasabho, khemantabhūmisampāpanaṭṭhena valāhako assarājā. Dānaṁ nāmebhaṁ mayhaṁ gatamaggo, mayheveso vaṁso, mayā dasa pāramiyo pūrentena velāmamahāyañño, mahāgovindamahāyañño mahāsudassanamahāyañño, vessantaramahāyaññoti anekamahāyaññā pavattitā, sasabhūtena jalite aggikkhandhe attānaṁ niyyādentena sampattayācakānaṁ cittaṁ gahitaṁ. Dānañhi loke sakkasampattiṁ deti, mārasampattiṁ deti, brahmasampattiṁ deti, cakkavattisampattiṁ deti, sāvakapāramīñāṇaṁ, paccekabodhiñāṇaṁ, abhisambodhiñāṇaṁ detīti evamādiṁ dānaguṇapaṭisaṁyuttaṁ kathaṁ.",
  "atk-s0202a0:306": "Yasmā pana dānaṁ dadanto sīlaṁ samādātuṁ sakkoti, tasmā tadanataraṁ sīlakathaṁ kathesi. Sīlakathanti sīlaṁ nāmetaṁ avassayo patiṭṭhā ārammaṇaṁ tāṇaṁ leṇaṁ gati parāyaṇaṁ, sīlaṁ nāmetaṁ mama vaṁso, ahaṁ saṅkhapālanāgarājakāle, bhūridattanāgarājakāle, campeyyanāgarājakāle, sīlavanāgarājakāle, mātuposakahatthirājakāle, chaddantahatthirājakāleti anantesu attabhāvesu sīlaṁ paripūresiṁ. Idhalokaparalokasampattīnañhi sīlasadiso avassayo, sīlasadisā patiṭṭhā, ārammaṇaṁ tāṇaṁ leṇaṁ gati parāyaṇaṁ natthi, sīlālaṅkārasadiso alaṅkāro natthi, sīlapupphasadisaṁ pupphaṁ natthi, sīlagandhasadiso gandho natthi. Sīlālaṅkārena hi alaṅkataṁ sīlakusumapiḷandhanaṁ sīlagandhānulittaṁ sadevakopi loko olokento tittiṁ na gacchatīti evamādiṁ sīlaguṇapaṭisaṁyuttaṁ kathaṁ.",
  "atk-s0202a0:307": "Idaṁ pana sīlaṁ nissāya ayaṁ saggo labbhatīti dassetuṁ sīlānantaraṁ saggakathaṁ kathesi. Saggakathanti ayaṁ saggo nāma iṭṭho kanto manāpo, niccamettha kīḷā, niccaṁ sampattiyo labbhanti, cātumahārājikā devā navutivassasatasahassāni dibbasukhaṁ dibbasampattiṁ anubhavanti, tāvatiṁsā tisso ca vassakoṭiyo saṭṭhi ca vassasatasahassānīti evamādiṁ saggaguṇapaṭisaṁyuttaṁ kathaṁ. Saggasampattiṁ kathayantānañhi buddhānaṁ mukhaṁ nappahoti. Vuttampi cetaṁ ‘‘anekapariyāyena kho ahaṁ, bhikkhave, saggakathaṁ katheyya’’ntiādi (ma. ni. 3.255).",
  "atk-s0202a0:308": "Evaṁ saggakathāya palobhetvā puna hatthiṁ alaṅkaritvā tassa soṇḍaṁ chindanto viya – ‘‘ayampi saggo anicco addhuvo, na ettha chandarāgo kātabbo’’ti dassanatthaṁ – ‘‘appassādā kāmā vuttā mayā bahudukkhā bahupāyāsā, ādīnavo ettha bhiyyo’’tiādinā (pāci. 417; ma. ni. 1.235) nayena kāmānaṁ ādīnavaṁ okāraṁ saṁkilesaṁ kathesi. Tattha ādīnavoti doso. Okāroti avakāro lāmakabhāvo. Saṁkilesoti tehi sattānaṁ saṁsāre saṁkilissanaṁ. Yathāha ‘‘kilissanti vata, bho, sattā’’ti (ma. ni. 2.351).",
  "atk-s0202a0:309": "Evaṁ kāmādīnavena tajjitvā nekkhamme ānisaṁsaṁ pakāsesi. Kallacittanti arogacittaṁ. Sāmukkaṁsikāti sāmaṁ ukkaṁsikā attanāyeva gahetvā uddharitvā gahitā, sayambhūñāṇena diṭṭhā, asādhāraṇā aññesanti attho. Kā panesāti, ariyasaccadesanā? Tenevāha – ‘‘dukkhaṁ samudayaṁ nirodhaṁ magga’’nti.",
  "atk-s0202a0:310": "Virajaṁ vītamalanti rāgarajādīnaṁ abhāvā virajaṁ, rāgamalādīnaṁ vigatattā vītamalaṁ. Dhammacakkhunti upari brahmāyusutte tiṇṇaṁ maggānaṁ, cūḷarāhulovāde āsavakkhayassetaṁ nāmaṁ. Idha pana sotāpattimaggo adhippeto. Tassa uppattiākāradassanatthaṁ ‘‘yaṁkiñci samudayadhammaṁ, sabbaṁ taṁ nirodhadhamma’’nti āha. Tañhi nirodhaṁ ārammaṇaṁ katvā kiccavasena evaṁ sabbasaṅkhataṁ paṭivijjhantaṁ uppajjati.",
  "atk-s0202a0:311": "Diṭṭho ariyasaccadhammo etenāti diṭṭhadhammo. Esa nayo sesapadesupi. Tiṇṇā vicikicchā anenāti tiṇṇavicikiccho. Vigatā kathaṁkathā assāti vigatakathaṁkatho. Vesārajjappattoti vesārajjaṁ patto. Kattha? Satthu sāsane. Nāssa paro paccayo, na parassa saddhāya ettha vattatīti aparappaccayo.",
  "atk-s0202a0:312": "70. Cittena sampaṭicchamāno abhinanditvā, vācāya pasaṁsamāno anumoditvā. Āvarāmīti thakemi pidahāmi. Anāvaṭanti na āvaritaṁ vivaṭaṁ ugghāṭitaṁ.",
  "atk-s0202a0:313": "71.Assosi kho dīghatapassīti so kira tassa gatakālato paṭṭhāya – ‘‘paṇḍito gahapati , samaṇo ca gotamo dassanasampanno niyyānikakatho, dassanepi tassa pasīdissati, dhammakathāyapi pasīdissati, pasīditvā saraṇaṁ gamissati, gato nu kho saraṇaṁ gahapati na tāva gato’’ti ohitasotova hutvā vicarati. Tasmā paṭhamaṁyeva assosi.",
  "atk-s0202a0:314": "72.Tena hi sammāti balavasokena abhibhūto ‘‘ettheva tiṭṭhā’’ti vacanaṁ sutvāpi atthaṁ asallakkhento dovārikena saddhiṁ sallapatiyeva.",
  "atk-s0202a0:315": "Majjhimāya dvārasālāyānti yassa gharassa satta dvārakoṭṭhakā, tassa sabbaabbhantarato vā sabbabāhirato vā paṭṭhāya catutthadvārakoṭṭhako, yassa pañca, tassa tatiyo, yassa tayo, tassa dutiyo dvārakoṭṭhako majjhimadvārasālā nāma. Ekadvārakoṭṭhakassa pana gharassa majjhaṭṭhāne maṅgalatthambhaṁ nissāya majjhimadvārasālā. Tassa pana gehassa satta dvārakoṭṭhakā, pañcātipi vuttaṁ.",
  "atk-s0202a0:316": "73.Aggantiādīni sabbāni aññamaññavevacanāni. Yaṁ sudanti ettha yanti yaṁ nāṭaputtaṁ. Sudanti nipātamattaṁ. Pariggahetvāti teneva uttarāsaṅgena udare parikkhipanto gahetvā. Nisīdāpetīti saṇikaṁ ācariya, saṇikaṁ ācariyāti mahantaṁ telaghaṭaṁ ṭhapento viya nisīdāpeti. Dattosīti kiṁ jaḷosi jātoti attho. Paṭimukkoti sīse parikkhipitvā gahito. Aṇḍahārakotiādiṁ duṭṭhullavacanampi samānaṁ upaṭṭhākassa aññathābhāvena uppannabalavasokatāya idaṁ nāma bhaṇāmīti asallakkhetvāva bhaṇati.",
  "atk-s0202a0:317": "74.Bhaddikā, bhante, āvaṭṭanīti nigaṇṭho māyameva sandhāya vadati, upāsako attanā paṭividdhaṁ sotāpattimaggaṁ. Tena hīti nipātamattametaṁ, bhante, upamaṁ te karissāmicceva attho. Kāraṇavacanaṁ vā, yena kāraṇena tumhākaṁ sāsanaṁ aniyyānikaṁ, mama satthu niyyānikaṁ, tena kāraṇena upamaṁ te karissāmīti vuttaṁ hoti.",
  "atk-s0202a0:318": "75.Upavijaññāti vijāyanakālaṁ upagatā. Makkaṭacchāpakanti makkaṭapotakaṁ. Kiṇitvā ānehīti mūlaṁ datvāva āhara. Āpaṇesu hi saviññāṇakampi aviññāṇakampi makkaṭādikīḷanabhaṇḍakaṁ vikkiṇanti. Taṁ sandhāyetaṁ āha. Rajitanti bahalabahalaṁ pītāvalepanaraṅgajātaṁ gahetvā rajitvā dinnaṁ imaṁ icchāmīti attho. Ākoṭitapaccākoṭitanti ākoṭitañceva parivattetvā punappunaṁ ākoṭitañca. Ubhatobhāgavimaṭṭhanti maṇipāsāṇena ubhosu passesu suṭṭhu vimaṭṭhaṁ ghaṭṭetvā uppāditacchaviṁ.",
  "atk-s0202a0:319": "Raṅgakkhamo hi khoti saviññāṇakampi aviññāṇakampi raṅgaṁ pivati. Tasmā evamāha. No ākoṭṭanakkhamoti saviññāṇakassa tāva ākoṭṭanaphalake ṭhapetvā kucchiyaṁ ākoṭitassa kucchi bhijjati, karīsaṁ nikkhamati. Sesī ākoṭitassa sīsaṁ bhijjati, mattaluṅgaṁ nikkhamati. Aviññāṇako khaṇḍakhaṇḍitaṁ gacchati. Tasmā evamāha. No vimajjanakkhamoti saviññāṇako maṇipāsāṇena vimaddiyamāno nillomataṁ nicchavitañca āpajjati, aviññāṇakopi vacuṇṇakabhāvaṁ āpajjati. Tasmā evamāha. Raṅgakkhamo hi kho bālānanti bālānaṁ mandabuddhīnaṁ raṅgakkhamo, rāgamattaṁ janeti, piyo hoti. Paṇḍitānaṁ pana nigaṇṭhavādo vā añño vā bhāratarāmasītāharaṇādi niratthakakathāmaggo appiyova hoti. No anuyogakkhamo, no vimajjanakkhamoti anuyogaṁ vā vīmaṁsaṁ vā na khamati, thuse koṭṭetvā taṇḍulapariyesanaṁ viya kadaliyaṁ sāragavesanaṁ viya ca rittako tucchakova hoti. Raṅgakkhamo ceva paṇḍitānanti catusaccakathā hi paṇḍitānaṁ piyā hoti, vassasatampi suṇanto tittiṁ na gacchati. Tasmā evamāha. Buddhavacanaṁ pana yathā yathāpi ogāhissati mahāsamuddo viya gambhīrameva hotīti ‘‘anuyogakkhamo ca vimajjanakkhamo cā’’ti āha. Suṇohiyassāhaṁ sāvakoti tassa guṇe suṇāhīti bhagavato vaṇṇe vattuṁ āraddho.",
  "atk-s0202a0:320": "76.Dhīrassāti dhīraṁ vuccati paṇḍiccaṁ, yā paññā pajānanā…pe… sammādiṭṭhi, tena samannāgatassa dhātuāyatanapaṭiccasamuppādaṭṭhānāṭṭhānakusalassa paṇḍitassāhaṁ sāvako, so mayhaṁ satthāti evaṁ sabbapadesu sambandho veditabbo. Pabhinnakhīlassāti bhinnapañcacetokhilassa. Sabbaputhujjane vijiniṁsu vijinanti vijinissanti vāti vijayā. Ke te, maccumārakilesamāradevaputtamārāti? Te vijitā vijayā etenāti vijitavijayo. Bhagavā, tassa vijitavijayassa. Anīghassāti kilesadukkhenapi vipākadukkhenapi niddukkhassa. Susamacittassāti devadattadhanapālakaaṅgulimālarāhulatherādīsupi devamanussesu suṭṭhu samacittassa. Vuddhasīlassāti vaḍḍhitācārassa. Sādhupaññassāti sundarapaññassa. Vesamantarassāti rāgādivisamaṁ taritvā vitaritvā ṭhitassa. Vimalassāti vigatarāgādimalassa.",
  "atk-s0202a0:321": "Tusitassāti tuṭṭhacittassa. Vantalokāmisassāti vantakāmaguṇassa. Muditassāti muditāvihāravasena muditassa, punaruttameva vā etaṁ. Pasādavasena hi ekampi guṇaṁ punappunaṁ vadatiyeva. Katasamaṇassāti katasāmaññassa, samaṇadhammassa matthakaṁ pattassāti attho. Manujassāti lokavohāravasena ekassa sattassa. Narassāti punaruttaṁ. Aññathā vuccamāne ekekagāthāya dasa guṇā nappahonti.",
  "atk-s0202a0:322": "Venayikassāti sattānaṁ vināyakassa. Ruciradhammassāti sucidhammassa. Pabhāsakassāti obhāsakassa. Vīrassāti vīriyasampannassa. Nisabhassāti usabhavasabhanisabhesu sabbattha appaṭisamaṭṭhena nisabhassa. Gambhīrassāti gambhīraguṇassa, guṇehi vā gambhīrassa. Monapattassāti ñāṇapattassa. Vedassāti vedo vuccati ñāṇaṁ, tena samannāgatassa. Dhammaṭṭhassāti dhamme ṭhitassa. Saṁvutattassāti pihitattassa.",
  "atk-s0202a0:323": "Nāgassāti catūhi kāraṇehi nāgassa. Pantasenassāti pantasenāsanassa. Paṭimantakassāti paṭimantanapaññāya samannāgatassa. Monassāti monaṁ vuccati ñāṇaṁ, tena samannāgatassa, dhutakilesassa vā. Dantassāti nibbisevanassa.",
  "atk-s0202a0:324": "Isisattamassāti vipassiādayo cha isayo upādāya sattamassa. Brahmapattassāti seṭṭhapattassa. Nhātakassāti nhātakilesassa. Padakassāti akkharādīni samodhānetvā gāthāpadakaraṇakusalassa. Viditavedassāti viditañāṇassa. Purindadassāti sabbapaṭhamaṁ dhammadānadāyakassa. Sakkassāti samatthassa. Pattipattassāti ye pattabbā guṇā, te pattassa. Veyyākaraṇassāti vitthāretvā atthadīpakassa. Bhagavatā hi abyākataṁ nāma tanti padaṁ natthi sabbesaṁyeva attho kathito.",
  "atk-s0202a0:325": "Vipassissāti vipassanakassa. Anabhinatassāti anatassa. No apanatassāti aduṭṭhassa.",
  "atk-s0202a0:326": "Ananugatantarassāti kilese ananugatacittassa. Asitassāti abaddhassa.",
  "atk-s0202a0:327": "Bhūripaññassāti bhūri vuccati pathavī, tāya pathavīsamāya paññāya vipulāya mahantāya vitthatāya samannāgatassāti attho. Mahāpaññassāti mahāpaññāya samannāgatassa.",
  "atk-s0202a0:328": "Anupalittassāti taṇhādiṭṭhikilesehi alittassa. Āhuneyyassāti āhutiṁ paṭiggahetuṁ yuttassa. Yakkhassāti ānubhāvadassanaṭṭhena ādissamānakaṭṭhena vā bhagavā yakkho nāma. Tenāha ‘‘yakkhassā’’ti. Mahatoti mahantassa. Tassa sāvakohamasmīti tassa evaṁvividhaguṇassa satthussa ahaṁ sāvakoti. Upāsakassa sobhāpattimaggeneva paṭisambhidā āgatā. Iti paṭisambhidāvisaye ṭhatvā padasatena dasabalassa kilesappahānavaṇṇaṁ kathento ‘‘kassa taṁ gahapati sāvakaṁ dhāremā’’ti pañhassa atthaṁ vissajjesi.",
  "atk-s0202a0:329": "77.Kadāsaññūḷhāti kadā sampiṇḍitā. Evaṁ kirassa ahosi – ‘‘ayaṁ idāneva samaṇassa gotamassa santikaṁ gantvā āgato, kadānena ete vaṇṇā sampiṇḍitā’’ti. Tasmā evamāha. Vicittaṁ mālaṁ gantheyyāti sayampi dakkhatāya pupphānampi nānāvaṇṇatāya ekatovaṇṭikādibhedaṁ vicitramālaṁ gantheyya. Evameva kho, bhanteti ettha nānāpupphānaṁ mahāpuppharāsi viya nānāvidhānaṁ vaṇṇānaṁ bhagavato sinerumatto vaṇṇarāsi daṭṭhabbo. Chekamālākāro viya upāli gahapati. Mālākārassa vicitramālāganthanaṁ viya gahapatino tathāgatassa vicitravaṇṇaganthanaṁ.",
  "atk-s0202a0:330": "Uṇhaṁ lohitaṁ mukhato uggañchīti tassa hi bhagavato sakkāraṁ asahamānassa etadahosi – ‘‘anatthiko dāni ayaṁ gahapati amhehi, sve paṭṭhāya paṇṇāsa saṭṭhi jane gahetvā etassa gharaṁ pavisitvā bhuñjituṁ na labhissāmi, bhinnā me bhattakumbhī’’ti. Athassa upaṭṭhākavipariṇāmena balavasoko uppajji. Ime hi sattā attano attanova cintayanti. Tassa tasmiṁ soke uppanne abbhantaraṁ uṇhaṁ ahosi, lohitaṁ vilīyittha, taṁ mahāvātena samuddharitaṁ kuṭe pakkhittarajanaṁ viya pattamattaṁ mukhato uggañchi. Nidhānagatalohitaṁ vamitvā pana appakā sattā jīvituṁ sakkonti. Nigaṇṭho tattheva jāṇunā patito, atha naṁ pāṭaṅkiyā bahinagaraṁ nīharitvā mañcakasivikāya gahetvā pāvaṁ agamaṁsu, so na cirasseva pāvāyaṁ kālamakāsi. Imasmiṁ pana sutte ugghāṭitaññūpuggalassa vasena dhammadesanā pariniṭṭhitāti.",
  "atk-s0202a0:331": "Papañcasūdaniyā majjhimanikāyaṭṭhakathāya",
  "atk-s0202a0:332": "Upālisuttavaṇṇanā niṭṭhitā.",
  "atk-s0202a0:333": "7. Kukkuravatikasuttavaṇṇanā",
  "atk-s0202a0:334": "78.Evaṁme sutanti kukkuravatikasuttaṁ. Tattha koliyesūti evaṁnāmake janapade. So hi ekopi kolanagare patiṭṭhitānaṁ koliyānaṁ rājakumārānaṁ nivāsaṭṭhānattā evaṁ vuccati. Tasmiṁ koliyesu janapade. Haliddavasananti tassa kira nigamassa māpitakāle pītakavatthanivatthā manussā nakkhattaṁ kīḷiṁsu. Te nakkhattakīḷāvasāne nigamassa nāmaṁ āropentā haliddavasananti nāmaṁ akaṁsu. Taṁ gocaragāmaṁ katvā viharatīti attho. Vihāro panettha kiñcāpi na niyāmito, tathāpi buddhānaṁ anucchavike senāsaneyeva vihāsīti veditabbo. Govatikoti samādinnagovato, sīse siṅgāni ṭhapetvā naṅguṭṭhaṁ bandhitvā gāvīhi saddhiṁ tiṇāni khādanto viya carati. Aceloti naggo niccelo. Seniyoti tassa nāmaṁ.",
  "atk-s0202a0:335": "Kukkuravatikoti samādinnakukkuravato, sabbaṁ sunakhakiriyaṁ karoti. Ubhopete sahapaṁsukīḷikā sahāyakā. Kukkurova palikujjitvāti sunakho nāma sāmikassa santike nisīdanto dvīhi pādehi bhūmiyaṁ vilekhitvā kukkurakūjitaṁ kūjanto nisīdati, ayampi ‘‘kukkurakiriyaṁ karissāmī’’ti bhagavatā saddhiṁ sammoditvā dvīhi hatthehi bhūmiyaṁ vilekhitvā sīsaṁ vidhunanto ‘bhū bhū’ti katvā hatthapāde samiñjitvā sunakho viya nisīdi. Chamānikkhittanti bhūmiyaṁ ṭhapitaṁ. Samattaṁ samādinnanti paripuṇṇaṁ katvā gahitaṁ. Kā gatīti kā nipphatti. Ko abhisamparāyoti abhisamparāyamhi kattha nibbatti. Alanti tassa appiyaṁ bhavissatīti yāvatatiyaṁ paṭibāhati. Kukkuravatanti kukkuravatasamādānaṁ.",
  "atk-s0202a0:336": "79.Bhāvetīti vaḍḍheti. Paripuṇṇanti anūnaṁ. Abbokiṇṇanti nirantaraṁ. Kukkurasīlanti kukkurācāraṁ. Kukkuracittanti ‘‘ajja paṭṭhāya kukkurehi kātabbaṁ karissāmī’’ti evaṁ uppannacittaṁ. Kukkurākappanti kukkurānaṁ gamanākāro atthi, tiṭṭhanākāro atthi, nisīdanākāro atthi, sayanākāro atthi, uccārapassāvakaraṇākāro atthi, aññe kukkure disvā dante vivaritvā gamanākāro atthi, ayaṁ kukkurākappo nāma, taṁ bhāvetīti attho . Imināhaṁ sīlenātiādīsu ahaṁ iminā ācārena vā vatasamādānena vā dukkaratapacaraṇena vā methunaviratibrahmacariyena vāti attho. Devoti sakkasuyāmādīsu aññataro. Devaññataroti tesaṁ dutiyatatiyaṭṭhānādīsu aññataradevo. Micchādiṭṭhīti adevalokagāmimaggameva devalokagāmimaggoti gahetvā uppannatāya sā assa micchādiṭṭhi nāma hoti. Aññataraṁ gatiṁ vadāmīti tassa hi nirayato vā tiracchānayonito vā aññā gati natthi, tasmā evamāha. Sampajjamānanti diṭṭhiyā asammissaṁ hutvā nipajjamānaṁ.",
  "atk-s0202a0:337": "Nāhaṁ, bhante, etaṁ rodāmi, yaṁ maṁ bhagavā evamāhāti yaṁ maṁ, bhante, bhagavā evamāha, ahametaṁ bhagavato byākaraṇaṁ na rodāmi na paridevāmi, na anutthunāmīti attho. Evaṁ sakammakavasenettha attho veditabbo, na assumuñcanamattena.",
  "atk-s0202a0:338": "‘‘Mataṁ vā amma rodanti, yo vā jīvaṁ na dissati;",
  "atk-s0202a0:339": "Jīvantaṁ amma passantī, kasmā maṁ amma rodasī’’ti. (saṁ. ni. 1.239) –",
  "atk-s0202a0:340": "Ayañcettha payogo. Apica me idaṁ, bhanteti apica kho me idaṁ, bhante, kukkuravataṁ dīgharattaṁ samādinnaṁ, tasmiṁ sampajjantepi vuddhi natthi, vipajjantepi. Iti ‘‘ettakaṁ kālaṁ mayā katakammaṁ moghaṁ jāta’’nti attano vipattiṁ paccavekkhamāno rodāmi, bhanteti.",
  "atk-s0202a0:341": "80.Govatantiādīni kukkuravatādīsu vuttanayeneva veditabbāni. Gavākappanti goākappaṁ. Sesaṁ kukkurākappe vuttasadisameva. Yathā pana tattha aññe kukkure disvā dante vivaritvā gamanākāro, evamidha aññe gāvo disvā kaṇṇe ukkhipitvā gamanākāro veditabbo. Sesaṁ tādisameva.",
  "atk-s0202a0:342": "81.Cattārimānipuṇṇa kammānīti kasmā imaṁ desanaṁ ārabhi? Ayañhi desanā ekaccakammakiriyavasena āgatā, imasmiñca kammacatukke kathite imesaṁ kiriyā pākaṭā bhavissatīti imaṁ desanaṁ ārabhi. Apica imaṁ kammacatukkameva desiyamānaṁ ime sañjānissanti , tato eko saraṇaṁ gamissati, eko pabbajitvā arahattaṁ pāpuṇissatīti ayameva etesaṁ sappāyāti ñatvāpi imaṁ desanaṁ ārabhi.",
  "atk-s0202a0:343": "Tattha kaṇhanti kāḷakaṁ dasaakusalakammapathakammaṁ. Kaṇhavipākanti apāye nibbattanato kāḷakavipākaṁ. Sukkanti paṇḍaraṁ dasakusalakammapathakammaṁ. Sukkavipākanti sagge nibbattanato paṇḍaravipākaṁ. Kaṇhasukkanti vomissakakammaṁ. Kaṇhasukkavipākanti sukhadukkhavipākaṁ. Missakakammañhi katvā akusalena tiracchānayoniyaṁ maṅgalahatthiṭṭhānādīsu uppanno kusalena pavatte sukhaṁ vediyati. Kusalena rājakulepi nibbatto akusalena pavatte dukkhaṁ vediyati. Akaṇhaṁ asukkanti kammakkhayakaraṁ catumaggacetanākammaṁ adhippetaṁ. Tañhi yadi kaṇhaṁ bhaveyya, kaṇhavipākaṁ dadeyya. Yadi sukkaṁ bhaveyya, sukkavipākaṁ dadeyya. Ubhayavipākassa pana adānato akaṇhāsukkavipākattā ‘‘akaṇhaṁ asukka’’nti vuttaṁ. Ayaṁ tāva uddese attho.",
  "atk-s0202a0:344": "Niddese pana sabyābajjhanti sadukkhaṁ. Kāyasaṅkhārādīsu kāyadvāre gahaṇādivasena copanappattā dvādasa akusalacetanā sabyābajjhakāyasaṅkhāro nāma. Vacīdvāre hanusañcopanavasena vacībhedapavattikā tāyeva dvādasa vacīsaṅkhāro nāma. Ubhayacopanaṁ appattā raho cintayantassa manodvāre pavattā manosaṅkhāro nāma. Iti tīsupi dvāresu kāyaduccaritādibhedā akusalacetanāva saṅkhārāti veditabbā. Imasmiñhi sutte cetanā dhuraṁ, upālisutte kammaṁ. Abhisaṅkharitvāti saṅkaḍḍhitvā, piṇḍaṁ katvāti attho. Sabyābajjhaṁ lokanti sadukkhaṁ lokaṁ upapajjanti. Sabyābajjhā phassā phusantīti sadukkhā vipākaphassā phusanti. Ekantadukkhanti nirantaradukkhaṁ. Bhūtāti hetvatthe nissakkavacanaṁ, bhūtakammato bhūtassa sattassa uppatti hoti. Idaṁ vuttaṁ hoti – yathābhūtaṁ kammaṁ sattā karonti, tathābhūtena kammena kammasabhāgavasena tesaṁ upapatti hoti. Tenevāha ‘‘yaṁ karoti tena upapajjatī’’ti. Ettha ca tenāti kammena viya vuttā, upapatti ca nāma vipākena hoti. Yasmā pana vipākassa kammaṁ hetu, tasmā tena mūlahetubhūtena kammena nibbattatīti ayamettha attho. Phassā phusantīti yena kammavipākena nibbatto, taṁkammavipākaphassā phusanti. Kammadāyādāti kammadāyajjā kammameva nesaṁ dāyajjaṁ santakanti vadāmi.",
  "atk-s0202a0:345": "Abyābajjhanti niddukkhaṁ . Imasmiṁ vāre kāyadvāre pavattā aṭṭha kāmāvacarakusalacetanā kāyasaṅkhāro nāma. Tāyeva vacīdvāre pavattā vacīsaṅkhāro nāma. Manodvāre pavattā tāyeva aṭṭha, tisso ca heṭṭhimajhānacetanā abyābajjhamanosaṅkhāro nāma. Jhānacetanā tāva hotu, kāmāvacarā kinti abyābajjhamanosaṅkhāro nāma jātāti. Kasiṇasajjanakāle ca kasiṇāsevanakāle ca labbhanti. Kāmāvacaracetanā paṭhamajjhānacetanāya ghaṭitā, catutthajjhānacetanā tatiyajjhānacetanāya ghaṭitā. Iti tīsupi dvāresu kāyasucaritādibhedā kusalacetanāva saṅkhārāti veditabbo. Tatiyavāro ubhayamissakavasena veditabbā.",
  "atk-s0202a0:346": "Seyyathāpi manussātiādīsu manussānaṁ tāva kālena sukhaṁ kālena dukkhaṁ pākaṭameva, devesu pana bhummadevatānaṁ, vinipātikesu vemānikapetānaṁ kālena sukhaṁ kālena dukkhaṁ hotīti veditabbaṁ. Hatthiādīsu tiracchānesupi labbhatiyeva.",
  "atk-s0202a0:347": "Tatrāti tesu tīsu kammesu. Tassa pahānāya yā cetanāti tassa pahānatthāya maggacetanā. Kammaṁ patvāva maggacetanāya añño paṇḍarataro dhammo nāma natthi. Idaṁ pana kammacatukkaṁ patvā dvādasa akusalacetanā kaṇhā nāma, tebhūmakakusalacetanā sukkā nāma, maggacetanā akaṇhā asukkāti āgatā.",
  "atk-s0202a0:348": "82.‘‘Labheyyāhaṁ, bhante’’ti idaṁ so ‘‘ciraṁ vata me aniyyānikapakkhe yojetvā attā kilamito, ‘sukkhanadītīre nhāyissāmī’ti samparivattentena viya thuse koṭṭentena viya ca na koci attho nipphādito, handāhaṁ attānaṁ yoge yojemī’’ti cintetvā āha. Atha bhagavā yonena khandhake titthiyaparivāso paññatto, yaṁ aññatitthiyapubbo sāmaṇerabhūmiyaṁ ṭhito – ‘‘ahaṁ, bhante, itthannāmo aññatitthiyapubbo imasmiṁ dhammavinaye ākaṅkhāmi upasampadaṁ, svāhaṁ, bhante, saṅghaṁ cattāro māse parivāsaṁ yācāmī’’tiādinā (mahāva. 86) nayena samādiyitvā parivasati, taṁ sandhāya ‘‘yo kho, seniya, aññatitthiyapubbo’’tiādimāha.",
  "atk-s0202a0:349": "Tattha pabbajjanti vacanasiliṭṭhatāvaseneva vuttaṁ. Aparivasitvāyeva hi pabbajjaṁ labhati. Upasampadatthikena pana nātikālena gāmappavesanādīni aṭṭha vattāni pūrentena parivasitabbaṁ . Āraddhacittāti aṭṭhavattapūraṇena tuṭṭhacittā. Ayamettha saṅkhepo. Vitthārato panesa titthiyaparivāso samantapāsādikāya vinayaṭṭhakathāya pabbajjakhandhakavaṇṇanāyaṁ (mahāva. aṭṭha. 86) vuttanayeneva veditabbo . Apica metthāti apica me ettha. Puggalavemattatā viditāti puggalanānattaṁ viditaṁ. Ayaṁ puggalo parivāsāraho, ayaṁ na parivāsārahoti idaṁ mayhaṁ pākaṭanti dasseti.",
  "atk-s0202a0:350": "Tato seniyo cintesi – ‘‘aho acchariyaṁ buddhasāsanaṁ, yattha evaṁ ghaṁsitvā koṭṭetvā yuttameva gaṇhanti, ayuttaṁ chaḍḍentī’’ti. Tato suṭṭhutaraṁ pabbajjāya sañjātussāho sace, bhantetiādimāha. Atha bhagavā tassa tibbacchandataṁ viditvā na seniyo parivāsaṁ arahatīti aññataraṁ bhikkhuṁ āmantesi – ‘‘gaccha tvaṁ, bhikkhu, seniyaṁ nhāpetvā pabbājetvā ānehī’’ti. So tathā katvā taṁ pabbājetvā bhagavato santikaṁ ānayi. Bhagavā gaṇe nisīditvā upasampādesi. Tena vuttaṁ – ‘‘alattha kho acelo seniyo bhagavato santike pabbajjaṁ alattha upasampada’’nti.",
  "atk-s0202a0:351": "Acirūpasampannoti upasampanno hutvā nacirameva. Vūpakaṭṭhoti vatthukāmakilesakāmehi kāyena ca cittena ca vūpakaṭṭho. Appamattoti kammaṭṭhāne satiṁ avijahanto. Ātāpīti kāyikacetasikasaṅkhātena vīriyātāpena ātāpī. Pahitattoti kāye ca jīvite ca anapekkhatāya pesitatto vissaṭṭhaattabhāvo. Yassatthāyāti yassa atthāya. Kulaputtāti ācārakulaputtā. Sammadevāti hetunāva kāraṇeneva. Tadanuttaranti taṁ anuttaraṁ. Brahmacariyapariyosānanti maggabrahmacariyapariyosānabhūtaṁ arahattaphalaṁ. Tassa hi atthāya kulaputtā pabbajanti. Diṭṭheva dhammeti imasmiṁyeva attabhāve. Sayaṁ abhiññā sacchikatvāti attanāyeva paññāya paccakkhaṁ katvā, aparappaccayaṁ ñatvāti attho. Upasampajja vihāsīti pāpuṇitvā sampādetvā vihāsi. Evaṁ viharantova khīṇā jāti…pe… abbhaññāsi.",
  "atk-s0202a0:352": "Evamassa paccavekkhaṇabhūmiṁ dassetvā arahattanikūṭeneva desanaṁ niṭṭhāpetuṁ ‘‘aññataro kho panāyasmā seniyo arahataṁ ahosī’’ti vuttaṁ. Tattha aññataroti eko. Arahatanti arahantānaṁ, bhagavato sāvakānaṁ arahantānaṁ abbhantaro ahosīti ayamevattha adhippāyo. Sesaṁ sabbattha uttānamevāti.",
  "atk-s0202a0:353": "Papañcasūdaniyā majjhimanikāyaṭṭhakathāya",
  "atk-s0202a0:354": "Kukkuravatikasuttavaṇṇanā niṭṭhitā.",
  "atk-s0202a0:355": "8. Abhayarājakumārasuttavaṇṇanā",
  "atk-s0202a0:356": "83.Evaṁme sutanti abhayasuttaṁ. Tattha abhayoti tassa nāmaṁ. Rājakumāroti bimbisārassa orasaputto. Vādaṁ āropehīti dosaṁ āropehi. Nerayikoti niraye nibbattako. Kappaṭṭhoti kappaṭṭhitiko. Atekicchoti buddhasahassenāpi tikicchituṁ na sakkā. Uggilitunti dve ante mocetvā kathetuṁ asakkonto uggilituṁ bahi nīharituṁ na sakkhiti. Ogilitunti pucchāya dosaṁ datvā hāretuṁ asakkonto ogilituṁ anto pavesetuṁ na sakkhiti.",
  "atk-s0202a0:357": "Evaṁ, bhanteti nigaṇṭho kira cintesi – ‘‘samaṇo gotamo mayhaṁ sāvake bhinditvā gaṇhāti, handāhaṁ ekaṁ pañhaṁ abhisaṅkharomi, yaṁ puṭṭho samaṇo gotamo ukkuṭiko hutvā nisinno uṭṭhātuṁ na sakkhissatī’’ti. So abhayassa gehā nīhaṭabhatto siniddhabhojanaṁ bhuñjanto bahū pañhe abhisaṅkharitvā – ‘‘ettha samaṇo gotamo imaṁ nāma dosaṁ dassessati, ettha imaṁ nāmā’’ti sabbe pahāya cātumāsamatthake imaṁ pañhaṁ addasa. Athassa etadahosi – ‘‘imassa pañhassa pucchāya vā vissajjane vā na sakkā doso dātuṁ, ovaṭṭikasāro ayaṁ, ko nu kho imaṁ gahetvā samaṇassa gotamassa vādaṁ āropessatī’’ti. Tato ‘‘abhayo rājakumāro paṇḍito, so sakkhissatīti taṁ uggaṇhāpemī’’ti niṭṭhaṁ gantvā uggaṇhāpesi. So vādajjhāsayatāya tassa vacanaṁ sampaṭicchanto ‘‘evaṁ, bhante,’’ti āha.",
  "atk-s0202a0:358": "84.Akālokho ajjāti ayaṁ pañho catūhi māsehi abhisaṅkhato, tattha idaṁ gahetvā idaṁ vissajjiyamāne divasabhāgo nappahossatīti maññanto evaṁ cintesi. So dānīti sve dāni. Attacatutthoti kasmā bahūhi saddhiṁ na nimantesi? Evaṁ kirassa ahosi – ‘‘bahūsu nisinnesu thokaṁ datvā vadantassa aññaṁ suttaṁ aññaṁ kāraṇaṁ aññaṁ tathārūpaṁ vatthuṁ āharitvā dassessati, evaṁ sante kalaho vā kolāhalameva vā bhavissati. Athāpi ekakaṁyeva nimantessāmi, evampi me garahā uppajjissati ‘yāvamaccharī vāyaṁ abhayo, bhagavantaṁ divase divase bhikkhūnaṁ satenapi sahassenapi saddhiṁ carantaṁ disvāpi ekakaṁyeva nimantesī’’’ti. ‘‘Evaṁ pana doso na bhavissatī’’ti aparehi tīhi saddhiṁ attacatutthaṁ nimantesi.",
  "atk-s0202a0:359": "85.Na khvettha, rājakumāra, ekaṁsenāti na kho, rājakumāra, ettha pañhe ekaṁsena vissajjanaṁ hoti. Evarūpañhi vācaṁ tathāgato bhāseyyāpi na bhāseyyāpi. Bhāsitapaccayena atthaṁ passanto bhāseyya, apassanto na bhāseyyāti attho. Iti bhagavā mahānigaṇṭhena catūhi māsehi abhisaṅkhataṁ pañhaṁ asanipātena pabbatakūṭaṁ viya ekavacaneneva saṁcuṇṇesi. Anassuṁ nigaṇṭhāti naṭṭhā nigaṇṭhā.",
  "atk-s0202a0:360": "86.Aṅke nisinno hotīti ūrūsu nisinno hoti. Lesavādino hi vādaṁ paṭṭhapentā kiñcideva phalaṁ vā pupphaṁ vā potthakaṁ vā gahetvā nisīdanti. Te attano jaye sati paraṁ ajjhottharanti, parassa jaye sati phalaṁ khādantā viya pupphaṁ ghāyantā viya potthakaṁ vācentā viya vikkhepaṁ dassenti. Ayaṁ pana cintesi – ‘‘sammāsambuddho esa osaṭasaṅgāmo paravādamaddano. Sace me jayo bhavissati, iccetaṁ kusalaṁ. No ce bhavissati, dārakaṁ vijjhitvā rodāpessāmi. Tato passatha, bho, ayaṁ dārako rodati, uṭṭhahatha tāva, pacchāpi jānissāmā’’ti tasmā dārakaṁ gahetvā nisīdi. Bhagavā pana rājakumārato sahassaguṇenapi satasahassaguṇenapi vādīvarataro, ‘‘imamevassa dārakaṁ upamaṁ katvā vādaṁ bhindissāmī’’ti cintetvā ‘‘taṁ kiṁ maññasi rājakumārā’’tiādimāha.",
  "atk-s0202a0:361": "Tattha mukhe āhareyyāti mukhe ṭhapeyya. Āhareyyassāhanti apaneyyaṁ assa ahaṁ. Ādikenevāti paṭhamapayogeneva. Abhūtanti abhūtatthaṁ. Atacchanti na tacchaṁ. Anatthasaṁhitanti na atthasaṁhitaṁ na vaḍḍhinissitaṁ. Appiyā amanāpāti neva piyā na manāpā. Iminā nayeneva sabbattha attho daṭṭhabbo.",
  "atk-s0202a0:362": "Tattha appiyapakkhe paṭhamavācā acoraṁyeva coroti, adāsaṁyeva dāsoti, aduppayuttaṁyeva duppayuttoti pavattā. Na taṁ tathāgato bhāsati. Dutiyavācā coraṁyeva coro ayantiādivasena pavattā. Tampi tathāgato na bhāsati. Tatiyavācā ‘‘idāni akatapuññatāya duggato dubbaṇṇo appesakkho , idha ṭhatvāpi puna puññaṁ na karosi, dutiyacittavāre kathaṁ catūhi apāyehi na muccissasī’’ti evaṁ mahājanassa atthapurekkhārena dhammapurekkhārena anusāsanīpurekkhārena ca vattabbavācā. Tatra kālaññū tathāgatoti tasmiṁ tatiyabyākaraṇe tassā vācāya byākaraṇatthāya tathāgato kālaññū hoti, mahājanassa ādānakālaṁ gahaṇakālaṁ jānitvāva byākarotīti attho.",
  "atk-s0202a0:363": "Piyapakkhe paṭhamavācā aṭṭhāniyakathā nāma. Sā evaṁ veditabbā – evaṁ kira gāmavāsimahallakaṁ nagaraṁ āgantvā pānāgāre pivantaṁ vañcetukāmā sambahulā dhuttā pītaṭṭhāne ṭhatvā tena saddhiṁ suraṁ pivantā ‘‘imassa nivāsanapāvuraṇampi hatthe bhaṇḍakampi sabbaṁ gaṇhissāmā’’ti cintetvā katikaṁ akaṁsu – ‘‘ekekaṁ attapaccakkhakathaṁ kathema, yo ‘abhūta’nti kathesi, kathitaṁ vā na saddahati, taṁ dāsaṁ katvā gaṇhissāmā’’ti. Tampi mahallakaṁ pucchiṁsu ‘‘tumhākampi tāta ruccatī’’ti. Evaṁ hotu tātāti.",
  "atk-s0202a0:364": "Eko dhutto āha – mayhaṁ, bho mātu, mayi kucchigate kapiṭṭhaphaladohalo ahosi. Sā aññaṁ kapiṭṭhahārakaṁ alabbhamānā maṁyeva pesesi. Ahaṁ gantvā rukkhaṁ abhiruhituṁ asakkonto attanāva attānaṁ pāde gahetvā muggaraṁ viya rukkhassa upari khipiṁ; atha sākhato sākhaṁ vicaranto phalāni gahetvā otarituṁ asakkonto gharaṁ gantvā nisseṇiṁ āharitvā oruyha mātu santikaṁ gantvā phalāni mātuyā adāsiṁ; tāni pana mahantāni honti cāṭippamāṇāni. Tato me mātarā ekāsane nisinnāya samasaṭṭhiphalāni khāditāni. Mayā ekucchaṅgena ānītaphalesu sesakāni kulasantake gāme khuddakamahallakānaṁ ahesuṁ. Amhākaṁ gharaṁ soḷasahatthaṁ, sesaparikkhārabhaṇḍakaṁ apanetvā kapiṭṭhaphaleheva yāva chadanaṁ pūritaṁ. Tato atirekāni gahetvā gehadvāre rāsiṁ akaṁsu. So asītihatthubbedho pabbato viya ahosi. Kiṁ īdisaṁ, bho sakkā, saddahitunti?",
  "atk-s0202a0:365": "Gāmikamahallako tuṇhī nisīditvā sabbesaṁ kathāpariyosāne pucchito āha – ‘‘evaṁ bhavissati tātā, mahantaṁ raṭṭhaṁ, raṭṭhamahantatāya sakkā saddahitu’’nti. Yathā ca tena, evaṁ sesehipi tathārūpāsu nikkāraṇakathāsu kathitāsu āha – mayhampi tātā suṇātha, na tumhākaṁyeva kulāni, amhākampi kulaṁ mahākulaṁ, amhākaṁ pana avasesakhettehi kappāsakhettaṁ mahantataraṁ . Tassa anekakarīsasatassa kappāsakhettassa majjhe eko kappāsarukkho mahā asītihatthubbedho ahosi. Tassa pañca sākhā, tāsu avasesasākhā phalaṁ na gaṇhiṁsu, pācīnasākhāya ekameva mahācāṭimattaṁ phalaṁ ahosi. Tassa cha aṁsiyo, chasu aṁsīsu cha kappāsapiṇḍiyo pupphitā. Ahaṁ massuṁ kāretvā nhātavilitto khettaṁ gantvā tā kappāsapiṇḍiyo pupphitā disvā ṭhitakova hatthaṁ pasāretvā gaṇhiṁ. Tā kappāsapiṇḍiyo thāmasampannā cha dāsā ahesuṁ. Te sabbe maṁ ekakaṁ ohāya palātā. Ettake addhāne te na passāmi, ajja diṭṭhā, tumhe te cha janā. Tvaṁ nando nāma, tvaṁ puṇṇo nāma, tvaṁ vaḍḍhamāno nāma, tvaṁ citto nāma tvaṁ maṅgalo nāma, tvaṁ poṭṭhiyo nāmāti vatvā uṭṭhāya nisinnakeyeva cūḷāsu gahetvā aṭṭhāsi. Te ‘‘na mayaṁ dāsā’’tipi vattuṁ nāsakkhiṁsu. Atha ne kaḍḍhanto vinicchayaṁ netvā lakkhaṇaṁ āropetvā yāvajīvaṁ dāse katvā paribhuñji. Evarūpiṁ kathaṁ tathāgato na bhāsati.",
  "atk-s0202a0:366": "Dutiyavācā āmisahetucāṭukamyatādivasena nānappakārā paresaṁ thomanavācā ceva, corakathaṁ rājakathanti ādinayappavattā tiracchānakathā ca. Tampi tathāgato na bhāsati. Tatiyavācā ariyasaccasannissitakathā, yaṁ vassasatampi suṇantā paṇḍitā neva tittiṁ gacchanti. Iti tathāgato neva sabbampi appiyavācaṁ bhāsati na piyavācaṁ. Tatiyaṁ tatiyameva pana bhāsitabbakālaṁ anatikkamitvā bhāsati. Tattha tatiyaṁ appiyavācaṁ sandhāya heṭṭhā daharakumāraupamā āgatāti veditabbaṁ.",
  "atk-s0202a0:367": "87.Udāhu ṭhānasovetanti udāhu ṭhānuppattikañāṇena taṅkhaṇaṁyeva taṁ tathāgatassa upaṭṭhātīti pucchati. Saññātoti ñāto paññāto pākaṭo. Dhammadhātūti dhammasabhāvo. Sabbaññutaññāṇassetaṁ adhivacanaṁ . Taṁ bhagavatā suppaṭividdhaṁ, hatthagataṁ bhagavato. Tasmā so yaṁ yaṁ icchati, taṁ taṁ sabbaṁ ṭhānasova paṭibhātīti. Sesaṁ sabbattha uttānameva. Ayaṁ pana dhammadesanā neyyapuggalavasena pariniṭṭhitāti.",
  "atk-s0202a0:368": "Papañcasūdaniyā majjhimanikāyaṭṭhakathāya",
  "atk-s0202a0:369": "Abhayarājakumārasuttavaṇṇanā niṭṭhitā.",
  "atk-s0202a0:370": "9. Bahuvedanīyasuttavaṇṇanā",
  "atk-s0202a0:371": "88.Evaṁme sutanti bahuvedanīyasuttaṁ. Tattha pañcakaṅgo thapatīti pañcakaṅgoti tassa nāmaṁ. Vāsipharasunikhādanadaṇḍamuggarakāḷasuttanāḷisaṅkhātehi vā aṅgehi samannāgatattā so pañcaṅgoti paññāto. Thapatīti vaḍḍhakījeṭṭhako. Udāyīti paṇḍitaudāyitthero.",
  "atk-s0202a0:372": "89.Pariyāyanti kāraṇaṁ. Dvepānandāti dvepi, ānanda. Pariyāyenāti kāraṇena. Ettha ca kāyikacetasikavasena dve veditabbā. Sukhādivasena tisso, indriyavasena sukhindriyādikā pañca, dvāravasena cakkhusamphassajādikā cha, upavicāravasena ‘‘cakkhunā rūpaṁ disvā somanassaṭṭhāniyaṁ rūpaṁ upavicaratī’’tiādikā aṭṭhārasa, cha gehassitāni somanassāni, cha nekkhammasitāni somanassāni, cha gehassitāni domanassāni, cha nekkhammasitāni domanassāni, cha gehassitā upekkhā, cha nekkhammasitāti evaṁ chattiṁsa, tā atīte chattiṁsa, anāgate chattiṁsa, paccuppanne chattiṁsāti evaṁ aṭṭhavedanāsataṁ veditabbaṁ.",
  "atk-s0202a0:373": "90.Pañca kho ime, ānanda, kāmaguṇāti ayaṁ pāṭiekko anusandhi. Na kevalampi dve ādiṁ katvā vedanā bhagavatā paññattā, pariyāyena ekāpi vedanā kathitā. Taṁ dassento pañcakaṅgassa thapatino vādaṁ upatthambhetuṁ imaṁ desanaṁ ārabhi.",
  "atk-s0202a0:374": "Abhikkantataranti sundarataraṁ. Paṇītataranti atappakataraṁ. Ettha ca catutthajjhānato paṭṭhāya adukkhamasukhā vedanā, sāpi santaṭṭhena paṇītaṭṭhena ca sukhanti vuttā. Cha gehassitāni sukhanti vuttāni. Nirodho avedayitasukhavasena sukhaṁ nāma jāto. Pañcakāmaguṇavasena hi aṭṭhasamāpattivasena ca uppannaṁ vedayitasukhaṁ nāma. Nirodho avedayitasukhaṁ nāma. Iti vedayitasukhaṁ vā hotu avedayitasukhaṁ vā, taṁ niddukkhabhāvasaṅkhātena sukhaṭṭhena ekantasukhameva jātaṁ.",
  "atk-s0202a0:375": "91.Yatthayatthāti yasmiṁ yasmiṁ ṭhāne. Sukhaṁ upalabbhatīti vedayitasukhaṁ vā avedayitasukhaṁ vā upalabbhati. Taṁ taṁ tathāgato sukhasmiṁ paññapetīti taṁ sabbaṁ tathāgato niddukkhabhāvaṁ sukhasmiṁyeva paññapetīti. Idha bhagavā nirodhasamāpattiṁ sīsaṁ katvā neyyapuggalavasena arahattanikūṭeneva desanaṁ niṭṭhāpesīti.",
  "atk-s0202a0:376": "Papañcasūdaniyā majjhimanikāyaṭṭhakathāya",
  "atk-s0202a0:377": "Bahuvedanīyasuttavaṇṇanā niṭṭhitā.",
  "atk-s0202a0:378": "10. Apaṇṇakasuttavaṇṇanā",
  "atk-s0202a0:379": "92.Evaṁme sutanti apaṇṇakasuttaṁ. Tattha cārikanti aturitacārikaṁ.",
  "atk-s0202a0:380": "93.Atthi pana vo gahapatayoti kasmā āha? So kira gāmo aṭavidvāre niviṭṭho. Nānāvidhā samaṇabrāhmaṇā divasaṁ maggaṁ gantvā sāyaṁ taṁ gāmaṁ vāsatthāya upenti, tesaṁ te manussā mañcapīṭhāni pattharitvā pāde dhovitvā pāde makkhetvā kappiyapānakāni datvā punadivase nimantetvā dānaṁ denti. Te pasannacittā tehi saddhiṁ sammantayamānā evaṁ vadanti ‘‘atthi pana vo gahapatayo kiñci dassanaṁ gahita’’nti? Natthi, bhanteti. ‘‘Gahapatayo vinā dassanena loko na niyyāti, ekaṁ dassanaṁ ruccitvā khamāpetvā gahetuṁ vaṭṭati, ‘sassato loko’ti dassanaṁ gaṇhathā’’ti vatvā pakkantā. Aparadivase aññe āgatā. Tepi tatheva pucchiṁsu. Te tesaṁ ‘‘āma, bhante, purimesu divasesu tumhādisā samaṇabrāhmaṇā āgantvā ‘sassato loko’ti amhe idaṁ dassanaṁ gāhāpetvā gatā’’ti ārocesuṁ. ‘‘Te bālā kiṁ jānanti? ‘Ucchijjati ayaṁ loko’ti ucchedadassanaṁ gaṇhathā’’ti evaṁ tepi ucchedadassanaṁ gaṇhāpetvā pakkantā. Etenupāyena aññe ekaccasassataṁ, aññe antānantaṁ , aññe amarāvikkhepanti evaṁ dvāsaṭṭhi diṭṭhiyo uggaṇhāpesuṁ. Te pana ekadiṭṭhiyampi patiṭṭhātuṁ nāsakkhiṁsu. Sabbapacchā bhagavā agamāsi. So tesaṁ hitatthāya pucchanto ‘‘atthi pana vo gahapatayo’’tiādimāha. Tattha ākāravatīti kāraṇavatī sahetukā. Apaṇṇakoti aviraddho advejjhagāmī ekaṁsagāhiko.",
  "atk-s0202a0:381": "94.Natthi dinnantiādi dasavatthukā micchādiṭṭhi heṭṭhā sāleyyakasutte vitthāritā. Tathā tabbipaccanīkabhūtā sammādiṭṭhi.",
  "atk-s0202a0:382": "95.Nekkhamme ānisaṁsanti yo nesaṁ akusalato nikkhantabhāve ānisaṁso, yo ca vodānapakkho visuddhipakkho, taṁ na passantīti attho. Asaddhammasaññattīti abhūtadhammasaññāpanā . Attānukkaṁsetīti ṭhapetvā maṁ ko añño attano dassanaṁ pare gaṇhāpetuṁ sakkotīti attānaṁ ukkhipati. Paraṁ vambhetīti ettakesu janesu ekopi attano dassanaṁ pare gaṇhāpetuṁ na sakkotīti evaṁ paraṁ heṭṭhā khipati. Pubbeva kho panāti pubbe micchādassanaṁ gaṇhantasseva susīlyaṁ pahīnaṁ hoti, dussīlabhāvo paccupaṭṭhito. Evamassimeti evaṁ assa ime micchādiṭṭhiādayo satta. Aparāparaṁ uppajjanavasena pana teyeva micchādiṭṭhipaccayā aneke pāpakā akusalā dhammā uppajjanti nāma.",
  "atk-s0202a0:383": "Tatrāti tāsu tesaṁ samaṇabrāhmaṇānaṁ laddhīsu. Kaliggahoti parājayaggāho. Dussamatto samādinnoti duggahito dupparāmaṭṭho. Ekaṁsaṁ pharitvā tiṭṭhatīti ekantaṁ ekakoṭṭhāsaṁ sakavādameva pharitvā adhimuccitvā tiṭṭhati, ‘‘sace kho natthi paro loko’’ti evaṁ santeyeva sotthibhāvāvaho hoti. Riñcatīti vajjeti.",
  "atk-s0202a0:384": "96.Saddhammasaññattīti bhūtadhammasaññāpanā.",
  "atk-s0202a0:385": "Kaṭaggahoti jayaggāho. Susamatto samādinnoti suggahito suparāmaṭṭho. Ubhayaṁsaṁpharitvā tiṭṭhatīti ubhayantaṁ ubhayakoṭṭhāsaṁ sakavādaṁ paravādañca pharitvā adhimuccitvā tiṭṭhati ‘‘sace kho atthi paro loko’’ti evaṁ santepi ‘‘sace kho natthi paro loko’’ti evaṁ santepi sotthibhāvāvaho hoti. Paratopi ekaṁsaubhayaṁsesu imināva nayena attho veditabbo.",
  "atk-s0202a0:386": "97.Karototi sahatthā karontassa. Kārayatoti āṇattiyā kārentassa. Chindatoti paresaṁ hatthādīni chindantassa. Pacatoti daṇḍena pīḷentassa vā tajjentassa vā. Socayatoti parassa bhaṇḍaharaṇādīhi sokaṁ sayaṁ karontassapi parehi kārentassapi. Kilamatoti āhārūpaccheda-bandhanāgārappavesanādīhi sayaṁ kilamantassāpi parehi kilamāpentassāpi. Phandato phandāpayatoti paraṁ phandantaṁ phandanakāle sayampi phandato parampi phandāpayato. Pāṇamatipātayatoti pāṇaṁ hanantassapi hanāpentassapi. Evaṁ sabbattha karaṇakārāpanavaseneva attho veditabbo.",
  "atk-s0202a0:387": "Sandhinti gharasandhiṁ. Nillopanti mahāvilopaṁ. Ekāgārikanti ekameva gharaṁ parivāretvā vilumpanaṁ. Paripanthetiṭṭhatoti āgatāgatānaṁ acchindanatthaṁ magge tiṭṭhato. Karoto na karīyati pāpanti yaṁkiñci pāpaṁ karomīti saññāya karotopi pāpaṁ na karīyati, natthi pāpaṁ. Sattā pana karomāti evaṁsaññino hontīti attho. Khurapariyantenāti khuraneminā, khuradhārasadisapariyantena vā. Ekaṁ maṁsakhalanti ekaṁ maṁsarāsiṁ. Puñjanti tasseva vevacanaṁ. Tatonidānanti ekamaṁsakhalakaraṇanidānaṁ. Dakkhiṇatīre manussā kakkhaḷā dāruṇā, te sandhāya hanantotiādi vuttaṁ. Uttaratīre saddhā honti pasannā buddhamāmakā dhammamāmakā saṅghamāmakā, te sandhāya dadantotiādi vuttaṁ.",
  "atk-s0202a0:388": "Tattha yajantoti mahāyāgaṁ karonto. Damenāti indriyadamena uposathakammena. Saṁyamenāti sīlasaṁyamena. Saccavajjenāti saccavacanena. Āgamoti āgamanaṁ, pavattīti attho. Sabbathāpi pāpapuññānaṁ kiriyameva paṭikkhipanti. Sukkapakkhopi vuttanayeneva veditabbo. Sesamettha purimavāre vuttasadisameva.",
  "atk-s0202a0:389": "100.Natthi hetu natthi paccayoti ettha paccayo hetuvevacanaṁ. Ubhayenāpi vijjamānakameva kāyaduccaritādisaṁkilesapaccayaṁ kāyasucaritādivisuddhipaccayaṁ paṭikkhipanti. Natthibalaṁ, natthi vīriyaṁ, natthi purisathāmo, natthi purisaparakkamoti sattānaṁ saṁkilesituṁ vā visujjhituṁ vā balaṁ vā vīriyaṁ vā purisena kātabbo nāma purisathāmo vā purisaparakkamo vā natthi.",
  "atk-s0202a0:390": "Sabbe sattāti oṭṭhagoṇagadrabhādayo anavasese nidassenti. Sabbe pāṇāti ekindriyo pāṇo dvindriyo pāṇoti ādivasena vadanti. Sabbe bhūtāti aṇḍakosavatthikosesu bhūte sandhāya vadanti. Sabbe jīvāti sāliyavagodhumādayo sandhāya vadanti. Tesu hete viruhanabhāvena jīvasaññino. Avasā abalā avīriyāti tesaṁ attano vaso vā balaṁ vā vīriyaṁ vā natthi. Niyatisaṅgatibhāvapariṇatāti ettha niyatīti niyatatā. Saṅgatīti channaṁ abhijātīnaṁ tattha tattha gamanaṁ. Bhāvoti sabhāvoyeva. Evaṁ niyatiyā ca saṅgatiyā ca bhāvena ca pariṇatā nānappakārataṁ pattā. Yena hi yathā bhavitabbaṁ, so tatheva bhavati. Yena no bhavitabbaṁ, so na bhavatīti dassenti. Chasvevābhijātīsūti chasu eva abhijātīsu ṭhatvā sukhañca dukkhañca paṭisaṁvedenti, aññā sukhadukkhabhūmi natthīti dassenti.",
  "atk-s0202a0:391": "Tattha cha abhijātiyo nāma kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti. Tattha sākuṇiko sūkariko luddo macchaghātako coro coraghātako, ye vā panaññepi keci kurūrakammantā, ayaṁ kaṇhābhijāti nāma. Bhikkhū nīlābhijātīti vadanti. Te kira catūsu paccayesu kaṇṭake pakkhipitvā khādanti. ‘‘Bhikkhū ca kaṇṭakavuttino’’ti ayañhi nesaṁ pāḷiyeva. Atha vā kaṇṭakavuttikā evaṁ nāma eke pabbajitāti vadanti. ‘‘Samaṇakaṇṭakavuttikā’’tipi hi nesaṁ pāḷi. Lohitābhijāti nāma nigaṇṭhā ekasāṭakāti vadanti. Ime kira purimehi dvīhi paṇḍaratarā. Gihī acelakasāvakā haliddābhijātīti vadanti. Iti attano paccayadāyake nigaṇṭhehipi jeṭṭhakatare karonti. Nando, vaccho, saṅkicco, ayaṁ sukkābhijātīti vadanti. Te kira purimehi catūhi paṇḍaratarā. Ājīvake pana paramasukkābhijātīti vadanti. Te kira sabbehi paṇḍaratarā.",
  "atk-s0202a0:392": "Tattha sabbe sattā paṭhamaṁ sākuṇikādayova honti, tato visujjhamānā sakyasamaṇā honti, tato visujjhamānā nigaṇṭhā, tato ājīvakasāvakā, tato nandādayo, tato ājīvakāti ayametesaṁ laddhi. Sukkapakkho vuttapaccanīkena veditabbo. Sesamidhāpi purimavāre vuttasadisameva.",
  "atk-s0202a0:393": "Imāsu pana tīsu diṭṭhīsu natthikadiṭṭhi vipākaṁ paṭibāhati, akiriyadiṭṭhi kammaṁ paṭibāhati, ahetukadiṭṭhi ubhayampi paṭibāhati. Tattha kammaṁ paṭibāhantenāpi vipāko paṭibāhito hoti, vipākaṁ paṭibāhantenāpi kammaṁ paṭibāhitaṁ. Iti sabbepete atthato ubhayapaṭibāhakā natthikavādā ceva ahetukavādā akiriyavādā ca honti. Ye pana tesaṁ laddhiṁ gahetvā rattiṭṭhāne divāṭṭhāne nisinnā sajjhāyanti vīmaṁsanti, tesaṁ – ‘‘natthi dinnaṁ natthi yiṭṭhaṁ, karoto na kariyati pāpaṁ, natthi hetu natthi paccayo’’ti tasmiṁ ārammaṇe micchāsati santiṭṭhati , cittaṁ ekaggaṁ hoti, javanāni javanti, paṭhamajavane satekicchā honti, tathā dutiyādīsu. Sattame buddhānampi atekicchā anivattino ariṭṭhakaṇṭakasadisā.",
  "atk-s0202a0:394": "Tattha koci ekaṁ dassanaṁ okkamati, koci dve, koci tīṇipi, ekasmiṁ okkantepi dvīsu tīsu okkantesupi niyatamicchādiṭṭhikova hoti, patto saggamaggāvaraṇañceva mokkhamaggāvaraṇañca, abhabbo tassa attabhāvassa anantaraṁ saggampi gantuṁ, pageva mokkhaṁ. Vaṭṭakhāṇu nāmesa satto pathavīgopako. Kiṁ panesa ekasmiṁyeva attabhāve niyato hoti, udāhu aññasmimpīti? Ekasmiññeva niyato, āsevanavasena pana bhavantarepi taṁ taṁ diṭṭhiṁ rocetiyeva. Evarūpassa hi yebhuyyena bhavato vuṭṭhānaṁ nāma natthi.",
  "atk-s0202a0:395": "Tasmā akalyāṇajanaṁ, āsīvisamivoragaṁ;",
  "atk-s0202a0:396": "Ārakā parivajjeyya, bhūtikāmo vicakkhaṇoti.",
  "atk-s0202a0:397": "103.Natthi sabbaso āruppāti arūpabrahmaloko nāma sabbākārena natthi. Manomayāti jhānacittamayā. Saññāmayāti arūpajjhānasaññāya saññāmayā. Rūpānaṁyeva nibbidāya virāgāya nirodhāya paṭipanno hotīti ayaṁ lābhī vā hoti takkī vā. Lābhī nāma rūpāvacarajjhānalābhī. Tassa rūpāvacare kaṅkhā natthi, arūpāvacaraloke atthi . So – ‘‘ahaṁ āruppā atthīti vadantānampi natthīti vadantānampi suṇāmi, atthi natthīti pana na jānāmi. Catutthajjhānaṁ padaṭṭhānaṁ katvā arūpāvacarajjhānaṁ nibbattessāmi. Sace āruppā atthi, tattha nibbattissāmi, sace natthi, rūpāvacarabrahmaloke nibbattissāmi. Evaṁ me apaṇṇako dhammo apaṇṇakova aviraddhova bhavissatī’’ti tathā paṭipajjati. Takkī pana appaṭiladdhajjhāno, tassāpi rūpajjhāne kaṅkhā natthi, arūpaloke pana atthi. So – ‘‘ahaṁ āruppā atthīti vadantānampi natthīti vadantānampi suṇāmi, atthi natthīti pana na jānāmi. Kasiṇaparikammaṁ katvā catutthajjhānaṁ nibbattetvā taṁ padaṭṭhānaṁ katvā arūpāvacarajjhānaṁ nibbattessāmi. Sace āruppā atthi, tattha nibbattissāmi. Sace natthi, rūpāvacarabrahmaloke nibbattissāmi. Evaṁ me apaṇṇako dhammo apaṇṇakova aviraddhova bhavissatī’’ti tathā paṭipajjati.",
  "atk-s0202a0:398": "104.Bhavanirodhoti nibbānaṁ. Sārāgāya santiketi rāgavasena vaṭṭe rajjanassa santike. Saṁyogāyāti taṇhāvasena saṁyojanatthāya. Abhinandanāyāti taṇhādiṭṭhivasena abhinandanāya. Paṭipanno hotīti ayampi lābhī vā hoti takkī vā. Lābhī nāma aṭṭhasamāpattilābhī. Tassa āruppe kaṅkhā natthi, nibbāne atthi. So – ‘‘ahaṁ nirodho atthītipi natthītipi suṇāmi, sayaṁ na jānāmi. Samāpattiṁ pādakaṁ katvā vipassanaṁ vaḍḍhessāmi. Sace nirodho bhavissati, arahattaṁ patvā parinibbāyissāmi. No ce bhavissati, āruppe nibbattissāmī’’ti evaṁ paṭipajjati. Takkī pana ekasamāpattiyāpi na lābhī, āruppe panassa kaṅkhā natthi, bhavanirodhe atthi. So – ‘‘ahaṁ nirodho atthītipi natthītipi suṇāmi, sayaṁ na jānāmi, kasiṇaparikammaṁ katvā aṭṭhasamāpattiyo nibbattetvā samāpattipadaṭṭhānaṁ vipassanaṁ vaḍḍhessāmi. Sace nirodho bhavissati, arahattaṁ patvā parinibbāyissāmi. No ce bhavissati, āruppe nibbattissāmī’’ti evaṁ paṭipajjati. Etthāha – ‘‘atthi dinnantiādīni tāva apaṇṇakāni bhavantu, natthi dinnantiādīni pana kathaṁ apaṇṇakānī’’ti. Gahaṇavasena. Tāni hi apaṇṇakaṁ apaṇṇakanti evaṁ gahitattā apaṇṇakāni nāma jātāni.",
  "atk-s0202a0:399": "105.Cattārometi ayaṁ pāṭiekko anusandhi. Natthikavādo, ahetukavādo akiriyavādo, āruppā natthi nirodho natthīti evaṁvādino ca dveti ime pañca puggalā heṭṭhā tayo puggalāva honti. Atthikavādādayo pañca eko catutthapuggalova hoti. Etamatthaṁ dassetuṁ bhagavā imaṁ desanaṁ ārabhi. Tattha sabbaṁ atthato uttānamevāti.",
  "atk-s0202a0:400": "Papañcasūdaniyā majjhimanikāyaṭṭhakathāya",
  "atk-s0202a0:401": "Apaṇṇakasuttavaṇṇanā niṭṭhitā.",
  "atk-s0202a0:402": "Paṭhamavaggavaṇṇanā niṭṭhitā."
}