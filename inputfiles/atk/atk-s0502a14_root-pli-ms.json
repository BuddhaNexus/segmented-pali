{
  "atk-s0502a14:0": "14. Buddhavaggo",
  "atk-s0502a14:1": "1. Māradhītaravatthu",
  "atk-s0502a14:2": "Yassajitanti imaṁ dhammadesanaṁ satthā bodhimaṇḍe viharanto māradhītaro ārabbha kathesi. Desanaṁ pana sāvatthiyaṁ samuṭṭhāpetvā puna kururaṭṭhe māgaṇḍiyabrāhmaṇassa kathesi.",
  "atk-s0502a14:3": "Kururaṭṭhe kira māgaṇḍiyabrāhmaṇassa dhītā māgaṇḍiyāyeva nāma ahosi uttamarūpadharā. Taṁ patthayamānā anekabrāhmaṇamahāsālā ceva khattiyamahāsālā ca ‘‘dhītaraṁ no detū’’ti māgaṇḍiyassa pahiṇiṁsu. Sopi ‘‘na tumhe mayhaṁ dhītu anucchavikā’’ti sabbe paṭikkhipateva. Athekadivasaṁ satthā paccūsasamaye lokaṁ volokento attano ñāṇajālassa anto paviṭṭhaṁ māgaṇḍiyabrāhmaṇaṁ disvā ‘‘kiṁ nu kho bhavissatī’’ti upadhārento brāhmaṇassa ca brāhmaṇiyā ca tiṇṇaṁ maggaphalānaṁ upanissayaṁ addasa. Brāhmaṇopi bahigāme nibaddhaṁ aggiṁ paricarati. Satthā pātova pattacīvaramādāya taṁ ṭhānaṁ agamāsi. Brāhmaṇo satthu rūpasiriṁ olokento ‘‘imasmiṁ loke iminā sadiso puriso nāma natthi, ayaṁ mayhaṁ dhītu anucchaviko, imassa me dhītaraṁ dassāmā’’ti cintetvā satthāraṁ āha – ‘‘samaṇa, mama ekā dhītā atthi, ahaṁ tassā anucchavikaṁ purisaṁ apassanto taṁ na kassaci adāsiṁ, tvaṁ panassā anucchaviko, ahaṁ te dhītaraṁ pādaparicārikaṁ katvā dātukāmo, yāva naṁ ānemi, tāva idheva tiṭṭhāhī’’ti. Satthā tassa kathaṁ sutvā neva abhinandi, na paṭikkosi.",
  "atk-s0502a14:4": "Brāhmaṇopi gehaṁ gantvā brāhmaṇiṁ āha – ‘‘bhoti, ajja me dhītu anucchaviko puriso diṭṭho, tassa naṁ dassāmā’’ti dhītaraṁ alaṅkārāpetvā ādāya brāhmaṇiyā saddhiṁ taṁ ṭhānaṁ agamāsi. Mahājanopi kutūhalajāto nikkhami. Satthā brāhmaṇena vuttaṭṭhāne aṭṭhatvā tattha padacetiyaṁ dassetvā aññasmiṁ ṭhāne aṭṭhāsi. Buddhānaṁ kira padacetiyaṁ ‘‘idaṁ asuko nāma passatū’’ti adhiṭṭhahitvā akkantaṭṭhāneyeva paññāyati, sesaṭṭhāne taṁ passanto nāma natthi. Brāhmaṇo attanā saddhiṁ gacchamānāya brāhmaṇiyā ‘‘kahaṁ so’’ti puṭṭho ‘‘imasmiṁ ṭhāne tiṭṭhāhīti taṁ avaca’’nti olokento padavalañjaṁ disvā ‘‘idamassa pada’’nti dassesi. Sā lakkhaṇamantakusalatāya ‘‘na idaṁ, brāhmaṇa, kāmabhogino pada’’nti vatvā brāhmaṇena, ‘‘bhoti, tvaṁ udakapātimhi susumāraṁ passasi, mayā so samaṇo diṭṭho ‘dhītaraṁ te dassāmī’ti vutto, tenāpi adhivāsita’’nti vutte, ‘‘brāhmaṇa, kiñcāpi tvaṁ evaṁ vadesi, idaṁ pana nikkilesasseva pada’’nti vatvā imaṁ gāthamāha –",
  "atk-s0502a14:5": "‘‘Rattassa hi ukkuṭikaṁ padaṁ bhave,",
  "atk-s0502a14:6": "Duṭṭhassa hoti sahasānupīḷitaṁ;",
  "atk-s0502a14:7": "Mūḷhassa hoti avakaḍḍhitaṁ padaṁ,",
  "atk-s0502a14:8": "Vivaṭṭacchadassa idamīdisaṁ pada’’nti. (visuddhi. 1.45; a. ni. aṭṭha. 1.1.260-261; dha. pa. aṭṭha. 1.sāmāvatīvatthu);",
  "atk-s0502a14:9": "Atha naṁ brāhmaṇo, ‘‘bhoti, mā viravi, tuṇhībhūtāva ehī’’ti gacchanto satthāraṁ disvā ‘‘ayaṁ so puriso’’ti tassā dassetvā satthāraṁ upasaṅkamitvā, ‘‘samaṇa, dhītaraṁ te dassāmī’’ti āha. Satthā ‘‘na me tava dhītāya attho’’ti avatvā, ‘‘brāhmaṇa, ekaṁ te kāraṇaṁ kathessāmi, suṇissasī’’ti vatvā ‘‘kathehi, bho samaṇa, suṇissāmī’’ti vutte abhinikkhamanato paṭṭhāya atītaṁ āharitvā dassesi.",
  "atk-s0502a14:10": "Tatrāyaṁ saṅkhepakathā – mahāsatto rajjasiriṁ pahāya kaṇṭakaṁ āruyha channasahāyo abhinikkhamanto nagaradvāre ṭhitena mārena ‘‘siddhattha, nivatta, ito te sattame divase cakkaratanaṁ pātubhavissatī’’ti vutte, ‘‘ahametaṁ, māra, jānāmi, na me tenattho’’ti āha. Atha kimatthāya nikkhamasīti? Sabbaññutaññāṇatthāyāti. ‘‘Tena hi sace ajjato paṭṭhāya kāmavitakkādīnaṁ ekampi vitakkaṁ vitakkessasi, jānissāmi te kattabba’’nti āha. So tato paṭṭhāya otārāpekkho satta vassāni mahāsattaṁ anubandhi.",
  "atk-s0502a14:11": "Satthāpi chabbassāni dukkarakārikaṁ caritvā paccattapurisakāraṁ nissāya bodhimūle sabbaññutaññāṇaṁ paṭivijjhitvā vimuttisukhaṁ paṭisaṁvedayamāno pañcamasattāhe ajapālanigrodhamūle nisīdi. Tasmiṁ samaye māro ‘‘ahaṁ ettakaṁ kālaṁ anubandhitvā otārāpekkhopi imassa kiñci khalitaṁ nāddasaṁ, atikkanto idāni esa mama visaya’’nti domanassappatto mahāmagge nisīdi. Athassa taṇhā aratī ragāti imā tisso dhītaro ‘‘pitā no na paññāyati, kahaṁ nu kho etarahī’’ti olokayamānā taṁ tathā nisinnaṁ disvā upasaṅkamitvā ‘‘kasmā , tāta, dukkhī dummanosī’’ti pucchiṁsu. So tāsaṁ tamatthaṁ ārocesi. Atha naṁ tā āhaṁsu – ‘‘tāta, mā cintayi, mayaṁ taṁ attano vase katvā ānessāmā’’ti. ‘‘Na sakkā ammā, esa kenaci vase kātunti. ‘‘Tāta, mayaṁ itthiyo nāma idāneva naṁ rāgapāsādīhi bandhitvā ānessāma, tumhe mā cintayitthā’’ti satthāraṁ upasaṅkamitvā ‘‘pāde te, samaṇa, paricāremā’’ti āhaṁsu. Satthā neva tāsaṁ vacanaṁ manasākāsi, na akkhīni ummīletvā olokesi.",
  "atk-s0502a14:12": "Puna māradhītaro ‘‘uccāvacā kho purisānaṁ adhippāyā, kesañci kumārikāsu pemaṁ hoti, kesañci paṭhamavaye ṭhitāsu, kesañci majjhimavaye ṭhitāsu, kesañci pacchimavaye ṭhitāsu, nānappakārehi taṁ palobhessāmā’’ti ekekā kumārikavaṇṇādivasena sataṁ sataṁ attabhāve abhinimminitvā kumāriyo, avijātā, sakiṁ vijātā, duvijātā, majjhimitthiyo, mahallakitthiyo ca hutvā chakkhattuṁ bhagavantaṁ upasaṅkamitvā ‘‘pāde te, samaṇa, paricāremā’’ti āhaṁsu. Tampi bhagavā na manasākāsi yathā taṁ anuttare upadhisaṅkhaye vimuttoti. Atha satthā ettakenapi tā anugacchantiyo ‘‘apetha, kiṁ disvā evaṁ vāyamatha, evarūpaṁ nāma vītarāgānaṁ purato kātuṁ na vaṭṭati. Tathāgatassa pana rāgādayo pahīnā. Kena taṁ kāraṇena attano vasaṁ nessathā’’ti vatvā imā gāthā abhāsi –",
  "atk-s0502a14:13": "179.",
  "atk-s0502a14:14": " ‘‘Yassa jitaṁ nāvajīyati,",
  "atk-s0502a14:15": "Jitaṁ yassa noyāti koci loke;",
  "atk-s0502a14:16": "Taṁ buddhamanantagocaraṁ,",
  "atk-s0502a14:17": "Apadaṁ kena padena nessatha.",
  "atk-s0502a14:18": "180.",
  "atk-s0502a14:19": " ‘‘Yassa jālinī visattikā,",
  "atk-s0502a14:20": "Taṇhā natthi kuhiñci netave;",
  "atk-s0502a14:21": "Taṁ buddhamanantagocaraṁ,",
  "atk-s0502a14:22": "Apadaṁ kena padena nessathā’’ti.",
  "atk-s0502a14:23": "Tattha yassa jitaṁ nāvajīyatīti yassa sammāsambuddhassa tena tena maggena jitaṁ rāgādikilesajātaṁ puna asamudācaraṇato nāvajīyati, dujjitaṁ nāma na hoti. Noyātīti na uyyāti, yassa jitaṁ kilesajātaṁ rāgādīsu koci eko kilesopi loke pacchato vattī nāma na hoti, nānubandhatīti attho. Anantagocaranti anantārammaṇassa sabbaññutaññāṇassa vasena apariyanta gocaraṁ. Kena padenāti yassa hi rāgapadādīsu ekapadampi atthi, taṁ tumhe tena padena nessatha. Buddhassa pana ekapadampi natthi, taṁ apadaṁ buddhaṁ tumhe kena padena nessatha.",
  "atk-s0502a14:24": "Dutiyagāthāya taṇhā nāmesā saṁsibbitapariyonandhanaṭṭhena jālamassā atthītipi jālakārikātipi jālūpamātipi jālinī. Rūpādīsu ārammaṇesu visattatāya visattamanatāya visāharatāya visapupphatāya visaphalatāya visaparibhogatāya visattikā. Sā evarūpā taṇhā yassa kuhiñci bhave netuṁ natthi, taṁ tumhe apadaṁ buddhaṁ kena padena nessathāti attho.",
  "atk-s0502a14:25": "Desanāvasāne bahūnaṁ devatānaṁ dhammābhisamayo ahosi. Māradhītaropi tattheva antaradhāyiṁsu.",
  "atk-s0502a14:26": "Satthā imaṁ dhammadesanaṁ āharitvā, ‘‘māgaṇḍiya, ahaṁ pubbe imā tisso māradhītaro addasaṁ semhādīhi apalibuddhena suvaṇṇakkhandhasadisena attabhāvena samannāgatā, tadāpi methunasmiṁ chando nāhosiyeva. Tava dhītu sarīraṁ dvattiṁsākārakuṇapaparipūraṁ bahivicitto viya asucighaṭo. Sace hi mama pādo asucimakkhito bhaveyya, ayañca ummāraṭṭhāne tiṭṭheyya, tathāpissā sarīre ahaṁ pāde na phuseyya’’nti vatvā imaṁ gāthamāha –",
  "atk-s0502a14:27": "‘‘Disvāna taṇhaṁ aratiṁ ragañca,",
  "atk-s0502a14:28": "Nāhosi chando api methunasmiṁ;",
  "atk-s0502a14:29": "Kimevidaṁ muttakarīsapuṇṇaṁ,",
  "atk-s0502a14:30": "Pādāpi naṁ samphusituṁ na icche’’ti. (su. ni. 841; mahāni. 70);",
  "atk-s0502a14:31": "Desanāvasāne ubhopi jayampatikā anāgāmiphale patiṭṭhahiṁsūti.",
  "atk-s0502a14:32": "Māradhītaravatthu paṭhamaṁ.",
  "atk-s0502a14:33": "2. Devorohaṇavatthu",
  "atk-s0502a14:34": "Yejhānapasutā dhīrāti imaṁ dhammadesanaṁ satthā saṅkassanagaradvāre bahū devamanusse ārabbha kathesi. Desanā pana rājagahe samuṭṭhitā.",
  "atk-s0502a14:35": "Ekasmiñhi samaye rājagahaseṭṭhi parissayamocanatthañceva pamādena galitānaṁ ābharaṇādīnaṁ rakkhaṇatthañca jālakaraṇḍakaṁ parikkhipāpetvā gaṅgāya udakakīḷaṁ kīḷi. Atheko rattacandanarukkho gaṅgāya uparitīre jāto gaṅgodakena dhotamūlo patitvā tattha tattha pāsāṇesu saṁbhajjamāno vippakiri. Tato ekā ghaṭappamāṇā ghaṭikā pāsāṇehi ghaṁsiyamānā udakaūmīhi pothiyamānā maṭṭhā hutvā anupubbena vuyhamānā sevālapariyonaddhā āgantvā tassa jāle laggi. Seṭṭhi ‘‘kimeta’’nti vatvā ‘‘rukkhaghaṭikā’’ti sutvā taṁ āharāpetvā ‘‘kiṁ nāmeta’’nti upadhāraṇatthaṁ vāsikaṇṇena tacchāpesi. Tāvadeva alattakavaṇṇaṁ rattacandanaṁ paññāyi. Seṭṭhi pana neva sammādiṭṭhi na micchādiṭṭhi, majjhattadhātuko. So cintesi – ‘‘mayhaṁ gehe rattacandanaṁ bahu, kiṁ nu kho iminā karissāmī’’ti. Athassa etadahosi – ‘‘imasmiṁ loke ‘mayaṁ arahanto mayaṁ arahanto’ti vattāro bahū, ahaṁ ekaṁ arahantampi na passāmi. Gehe bhamaṁ yojetvā pattaṁ likhāpetvā sikkāya ṭhapetvā veḷuparamparāya saṭṭhihatthamatte ākāse olambāpetvā ‘sace arahā atthi, imaṁ ākāsenāgantvā gaṇhātū’ti vakkhāmi. Yo taṁ gahessati, taṁ saputtadāro saraṇaṁ gamissāmī’’ti. So cintitaniyāmeneva pattaṁ likhāpetvā veḷuparamparāya ussāpetvā ‘‘yo imasmiṁ loke arahā, so ākāsenāgantvā imaṁ pattaṁ gaṇhātū’’ti āha.",
  "atk-s0502a14:36": "Cha satthāro ‘‘amhākaṁ esa anucchaviko, amhākameva naṁ dehī’’ti vadiṁsu. So ‘‘ākāsenāgantvā gaṇhathā’’ti āha. Atha chaṭṭhe divase nigaṇṭho nāṭaputto antevāsike pesesi – ‘‘gacchatha, seṭṭhiṁ evaṁ vadetha – ‘amhākaṁ ācariyasseva anucchavikoyaṁ, mā appamattakassa kāraṇā ākāsenāgamanaṁ kari, dehi kira me taṁ patta’’’nti . Te gantvā seṭṭhiṁ tathā vadiṁsu. Seṭṭhi ‘‘ākāsenāgantvā gaṇhituṁ samatthova gaṇhātū’’ti āha. Nāṭaputto sayaṁ gantukāmo antevāsikānaṁ saññaṁ adāsi – ‘‘ahaṁ ekaṁ hatthañca pādañca ukkhipitvā uppatitukāmo viya bhavissāmi, tumhe maṁ, ‘ācariya, kiṁ karotha, dārumayapattassa kāraṇā paṭicchannaṁ arahattaguṇaṁ mahājanassa mā dassayitthā’ti vatvā maṁ hatthesu ca pādesu ca gahetvā ākaḍḍhantā bhūmiyaṁ pāteyyāthā’’ti. So tattha gantvā seṭṭhiṁ āha, ‘‘mahāseṭṭhi, mayhaṁ ayaṁ patto anucchaviko, aññesaṁ nānucchaviko, mā te appamattakassa kāraṇā mama ākāse uppatanaṁ rucci, dehi me patta’’nti. Bhante, ākāse uppatitvāva gaṇhathāti. Tato nāṭaputto ‘‘tena hi apetha apethā’’ti antevāsike apanetvā ‘‘ākāse uppatissāmī’’ti ekaṁ hatthañca pādañca ukkhipi. Atha naṁ antevāsikā, ‘‘ācariya, kiṁ nāmetaṁ karotha, chavassa lāmakassa dārumayapattassa kāraṇā paṭicchannaguṇena mahājanassa dassitena ko attho’’ti taṁ hatthapādesu gahetvā ākaḍḍhitvā bhūmiyaṁ pātesuṁ. So seṭṭhiṁ āha – ‘‘ime, mahāseṭṭhi, uppatituṁ na denti, dehi me patta’’nti. Uppatitvā gaṇhatha, bhanteti. Evaṁ titthiyā cha divasāni vāyamitvāpi taṁ pattaṁ na labhiṁsuyeva.",
  "atk-s0502a14:37": "Sattame divase āyasmato mahāmoggallānassa ca āyasmato piṇḍolabhāradvājassa ca ‘‘rājagahe piṇḍāya carissāmā’’ti gantvā ekasmiṁ piṭṭhipāsāṇe ṭhatvā cīvaraṁ pārupanakāle dhuttakā kathaṁ samuṭṭhāpesuṁ ‘‘ambho pubbe cha satthāro loke ‘mayaṁ arahantamhā’ti vicariṁsu., Rājagahaseṭṭhino pana ajja sattamo divaso pattaṁ ussāpetvā ‘sace arahā atthi, ākāsenāgantvā gaṇhātū’ti vadantassa, ekopi ‘ahaṁ arahā’ti ākāse uppatanto natthi. Ajja no loke arahantānaṁ natthibhāvo ñāto’’ti. Taṁ kathaṁ sutvā āyasmā mahāmoggallāno āyasmantaṁ piṇḍolabhāradvājaṁ āha – ‘‘sutaṁ te, āvuso bhāradvāja, imesaṁ vacanaṁ, ime buddhassa sāsanaṁ pariggaṇhantā viya vadanti. Tvañca mahiddhiko mahānubhāvo, gaccha taṁ pattaṁ ākāsena gantvā gaṇhāhī’’ti. Āvuso mahāmoggallāna, tvaṁ iddhimantānaṁ aggo, tvaṁ etaṁ gaṇhāhi, tayi pana aggaṇhante ahaṁ gaṇhissāmīti. ‘‘Gaṇhāvuso’’ti vutte āyasmā piṇḍolabhāradvājo abhiññāpādakaṁ catutthajjhānaṁ samāpajjitvā uṭṭhāya tigāvutaṁ piṭṭhipāsāṇaṁ pādantena paṭicchādento tulapicu viya ākāse uṭṭhāpetvā rājagahanagarassa upari sattakkhattuṁ anupariyāyi. So tigāvutapamāṇassa nagarassa pidhānaṁ viya paññāyi. Nagaravāsino ‘‘pāsāṇo no avattharitvā gaṇhātī’’ti bhītā suppādīni matthake katvā tattha tattha nilīyiṁsu . Sattame vāre thero piṭṭhipāsāṇaṁ bhinditvā attānaṁ dassesi. Mahājano theraṁ disvā, ‘‘bhante piṇḍolabhāradvāja, tava pāsāṇaṁ daḷhaṁ katvā gaṇha, mā no sabbe nāsayī’’ti. Thero pāsāṇaṁ pādantena khipitvā vissajjesi. So gantvā yathāṭhāneyeva patiṭṭhāsi. Thero seṭṭhissa gehamatthake aṭṭhāsi. Taṁ disvā seṭṭhi urena nipajjitvā ‘‘otaratha sāmī’’ti vatvā ākāsato otiṇṇaṁ theraṁ nisīdāpetvā pattaṁ otārāpetvā catumadhurapuṇṇaṁ katvā therassa adāsi. Thero pattaṁ gahetvā vihārābhimukho pāyāsi. Athassa ye araññagatā vā suññāgāragatā vā taṁ pāṭihāriyaṁ nāddasaṁsu. Te sannipatitvā, ‘‘bhante, amhākampi pāṭihāriyaṁ dassehī’’ti theraṁ anubandhiṁsu. So tesaṁ tesaṁ pāṭihāriyaṁ dassetvā vihāraṁ agamāsi.",
  "atk-s0502a14:38": "Satthā taṁ anubandhitvā unnādentassa mahājanassa saddaṁ sutvā, ‘‘ānanda, kasseso saddo’’ti pucchitvā, ‘‘bhante, piṇḍolabhāradvājena ākāse uppatitvā candanapatto gahito, tassa santike eso saddo’’ti sutvā bhāradvājaṁ pakkosāpetvā ‘‘saccaṁ kira tayā evaṁ kata’’nti pucchitvā ‘‘saccaṁ, bhante’’ti vutte, ‘‘kasmā te, bhāradvāja, evaṁ kata’’nti theraṁ garahitvā taṁ pattaṁ khaṇḍākhaṇḍaṁ bhedāpetvā bhikkhūnaṁ añjanapisanatthāya dāpetvā pāṭihāriyassa akaraṇatthāya sāvakānaṁ sikkhāpadaṁ (cūḷava. 252) paññāpesi.",
  "atk-s0502a14:39": "Titthiyā ‘‘samaṇo kira gotamo taṁ pattaṁ bhedāpetvā pāṭihāriyassa akaraṇatthāya sāvakānaṁ sikkhāpadaṁ paññāpesī’’ti sutvā ‘‘samaṇassa gotamassa sāvakā paññattaṁ sikkhāpadaṁ jīvitahetupi nātikkamanti, samaṇopi gotamo taṁ rakkhissateva. Idāni amhehi okāso laddho’’ti nagaravīthīsu ārocentā vicariṁsu ‘‘mayaṁ attano guṇaṁ rakkhantā pubbe dārumayapattassa kāraṇā attano guṇaṁ mahājanassa na dassayimhā, samaṇassa gotamassa sāvakā pattakamattassa kāraṇā attano guṇaṁ mahājanassa dassesuṁ. Samaṇo gotamo attano paṇḍitatāya pattaṁ bhedāpetvā sikkhāpadaṁ paññāpesi, idāni mayaṁ teneva saddhiṁ pāṭihāriyaṁ karissāmā’’ti.",
  "atk-s0502a14:40": "Rājā bimbisāro taṁ kathaṁ sutvā satthu santikaṁ gantvā ‘‘tumhehi kira, bhante, pāṭihāriyassa akaraṇatthāya sāvakānaṁ sikkhāpadaṁ paññatta’’nti? ‘‘Āma, mahārājā’’ti. Idāni titthiyā ‘‘tumhehi saddhiṁ pāṭihāriyaṁ karissāmā’’ti vadanti, kiṁ idāni karissathāti? ‘‘Tesu karontesu karissāmi, mahārājā’’ti. Nanu tumhehi sikkhāpadaṁ paññattanti. Nāhaṁ, mahārāja, attano sikkhāpadaṁ paññāpesiṁ, taṁ mameva sāvakānaṁ paññattanti. Tumhe ṭhapetvā aññattha sikkhāpadaṁ paññattaṁ nāma hoti, bhanteti. Tena hi, mahārāja, tamevettha paṭipucchāmi, ‘‘atthi pana te, mahārāja, vijite uyyāna’’nti. ‘‘Atthi, bhante’’ti. ‘‘Sace te, mahārāja, uyyāne mahājano ambādīni khādeyya, kimassa kattabba’’nti? ‘‘Daṇḍo, bhante’’ti. ‘‘Tvaṁ pana khādituṁ labhasī’’ti? ‘‘Āma, bhante, mayhaṁ daṇḍo natthi, ahaṁ attano santakaṁ khādituṁ labhāmī’’ti. ‘‘Mahārāja, yathā tava tiyojanasatike rajje āṇā pavattati, attano uyyāne ambādīni khādantassa daṇḍo natthi, aññesaṁ atthi, evaṁ mamapi cakkavāḷakoṭisatasahasse āṇā pavattati, attano sikkhāpadapaññattiyā atikkamo nāma natthi, aññesaṁ pana atthi, karissāmahaṁ pāṭihāriya’’nti. Titthiyā taṁ kathaṁ sutvā ‘‘idānamhā naṭṭhā, samaṇena kira gotamena sāvakānaṁyeva sikkhāpadaṁ paññattaṁ, na attano. Sayameva kira pāṭihāriyaṁ kattukāmo, kiṁ nu kho karomā’’ti mantayiṁsu.",
  "atk-s0502a14:41": "Rājā satthāraṁ pucchi – ‘‘bhante, kadā pāṭihāriyaṁ karissathā’’ti. ‘‘Ito catumāsaccayena āsāḷhipuṇṇamāyaṁ, mahārājā’’ti. ‘‘Kattha karissatha, bhante’’ti ? ‘‘Sāvatthiṁ nissāya, mahārājā’’ti. ‘‘Kasmā pana satthā evaṁ dūraṭṭhānaṁ apadisī’’ti? ‘‘Yasmā taṁ sabbabuddhānaṁ mahāpāṭihāriyakaraṇaṭṭhānaṁ, apica mahājanassa sannipātanatthāyapi dūraṭṭhānameva apadisī’’ti. Titthiyā taṁ kathaṁ sutvā ‘‘ito kira catunnaṁ māsānaṁ accayena samaṇo gotamo sāvatthiyaṁ pāṭihāriyaṁ karissati, idāni taṁ amuñcitvāva anubandhissāma, mahājano amhe disvā ‘kiṁ ida’nti pucchissati. Athassa vakkhāma ‘mayaṁ samaṇena gotamena saddhiṁ pāṭihāriyaṁ karissāmā’ti vadimhā. So palāyati, mayamassa palāyituṁ adatvā anubandhāmā’’ti. Satthā rājagahe piṇḍāya caritvā nikkhami. Titthiyāpissa pacchatova nikkhamitvā bhattakiccaṭṭhāne vasanti. Vasitaṭṭhāne punadivase pātarāsaṁ karonti. Te manussehi ‘‘kimida’’nti pucchitā heṭṭhā cintitaniyāmeneva ārocesuṁ . Mahājanopi ‘‘pāṭihāriyaṁ passissāmā’’ti anubandhi.",
  "atk-s0502a14:42": "Satthā anupubbena sāvatthiṁ pāpuṇi. Titthiyāpi tena saddhiṁyeva gantvā upaṭṭhāke samādapetvā satasahassaṁ labhitvā khadirathambhehi maṇḍapaṁ kāretvā nīluppalehi chādāpetvā ‘‘idha pāṭihāriyaṁ karissāmā’’ti nisīdiṁsu. Rājā pasenadi kosalo satthāraṁ upasaṅkamitvā, ‘‘bhante, titthiyehi maṇḍapo kārito, ahampi tumhākaṁ maṇḍapaṁ karissāmī’’ti. ‘‘Alaṁ, mahārāja, atthi mayhaṁ maṇḍapakārako’’ti. ‘‘Bhante, maṁ ṭhapetvā ko añño kātuṁ sakkhissatī’’ti? ‘‘Sakko, devarājā’’ti. ‘‘Kahaṁ pana, bhante, pāṭihāriyaṁ karissathā’’ti? ‘‘Kaṇḍambarukkhamūle, mahārājā’’ti. Titthiyā ‘‘ambarukkhamūle kira pāṭihāriyaṁ karissatī’’ti sutvā attano upaṭṭhākānaṁ ārocetvā yojanabbhantare ṭhāne antamaso tadahujātampi ambapotakaṁ uppāṭetvā araññe khipāpesuṁ.",
  "atk-s0502a14:43": "Satthā āsāḷhipuṇṇamadivase antonagaraṁ pāvisi. Raññopi uyyānapālo kaṇḍo nāma ekaṁ piṅgalakipillikehi katapattapuṭassa antare mahantaṁ ambapakkaṁ disvā tassa gandharasalobhena sampatante vāyase palāpetvā rañño khādanatthāya ādāya gacchanto antarāmagge satthāraṁ disvā cintesi – ‘‘rājā imaṁ ambaṁ khāditvā mayhaṁ aṭṭha vā soḷasa vā kahāpaṇe dadeyya, taṁ me ekattabhāvepi jīvitavuttiyā nālaṁ. Sace panāhaṁ satthu imaṁ dassāmi, avassaṁ taṁ me dīghakālaṁ hitāvahaṁ bhavissatī’’ti. So taṁ ambapakkaṁ satthu upanāmesi. Satthā ānandattheraṁ olokesi . Athassa thero catumahārājadattiyaṁ pattaṁ nīharitvā hatthe ṭhapesi. Satthā pattaṁ upanāmetvā ambapakkaṁ paṭiggahetvā tattheva nisīdanākāraṁ dassesi. Thero cīvaraṁ paññāpetvā adāsi. Athassa tasmiṁ nisinne thero pānīyaṁ parissāvetvā ambapakkaṁ madditvā pānakaṁ katvā adāsi. Satthā ambapānakaṁ pivitvā kaṇḍaṁ āha – ‘‘imaṁ ambaṭṭhiṁ idheva paṁsuṁ viyūhitvā ropehī’’ti. So tathā akāsi. Satthā tassa upari hatthaṁ dhovi. Hatthe dhovitamatteyeva naṅgalasīsamattakkhandho hutvā ubbedhena paṇṇāsahattho ambarukkho uṭṭhahi. Catūsu disāsu ekekā, uddhaṁ ekāti pañca mahāsākhā paṇṇāsahatthā ahesuṁ. So tāvadeva pupphaphalasañchanno hutvā ekekasmiṁ ṭhāne paripakkaambapiṇḍidharo ahosi. Pacchato āgacchantā bhikkhū ambapakkāni khādantā eva āgamiṁsu. Rājā ‘‘evarūpo kira ambarukkho uṭṭhito’’ti sutvā ‘‘mā naṁ koci chindī’’ti ārakkhaṁ ṭhapesi. So pana kaṇḍena ropitattā kaṇḍambarukkhotveva paññāyi. Dhuttakāpi ambapakkāni khāditvā ‘‘hare duṭṭhatitthiyā ‘samaṇo kira gotamo kaṇḍambarukkhamūle pāṭihāriyaṁ karissatī’ti tumhehi yojanabbhantare tadahujātāpi ambapotakā uppāṭāpitā, kaṇḍambo nāma aya’’nti vatvā te ucchiṭṭhaambaṭṭhīhi pahariṁsu.",
  "atk-s0502a14:44": "Sakko vātavalāhakaṁ devaputtaṁ āṇāpesi ‘‘titthiyānaṁ maṇḍapaṁ vātehi uppāṭetvā ukkārabhūmiyaṁ khipāpehī’’ti. So tathā akāsi. Sūriyampi devaputtaṁ āṇāpesi ‘‘sūriyamaṇḍalaṁ nikaḍḍhanto tāpehī’’ti. So tathā akāsi. Puna vātavalāhakaṁ āṇāpesi ‘‘vātamaṇḍalaṁ uṭṭhāpento yāhī’’ti. So tathā karonto titthiyānaṁ paggharitasedasarīre rajovaṭṭiyā okiri. Te tambamattikasadisā ahesuṁ. Vassavalāhakampi āṇāpesi ‘‘mahantāni bindūni pātehī’’ti. So tathā akāsi. Atha nesaṁ kāyo kabaragāvisadiso ahosi. Te nigaṇṭhā lajjamānā hutvā sammukhasammukhaṭṭhāneneva palāyiṁsu. Evaṁ palāyantesu purāṇakassapassa upaṭṭhāko eko kassako ‘‘idāni me ayyānaṁ pāṭihāriyakaraṇavelā, gantvā pāṭihāriyaṁ passissāmī’’ti goṇe vissajjetvā pātova ābhataṁ yāgukuṭañceva yottakañca gahetvā āgacchanto purāṇaṁ tathā palāyantaṁ disvā, bhante , ajja ‘ayyānaṁ pāṭihāriyaṁ passissāmī’ti āgacchāmi, tumhe kahaṁ gacchathā’’ti. Kiṁ te pāṭihāriyena, imaṁ kuṭañca yottañca dehīti. So tena dinnaṁ kuṭañca yottañca ādāya nadītīraṁ gantvā kuṭaṁ yottena attano gīvāya bandhitvā lajjanto kiñci akathetvā rahade patitvā udakapubbuḷe uṭṭhāpento kālaṁ katvā avīcimhi nibbatti.",
  "atk-s0502a14:45": "Sakko ākāse ratanacaṅkamaṁ māpesi. Tassa ekā koṭi pācīnacakkavāḷamukhavaṭṭiyaṁ ahosi, ekā pacchimacakkavāḷamukhavaṭṭiyaṁ. Satthā sannipatitāya chattiṁsayojanikāya parisāya vaḍḍhamānakacchāyāya ‘‘idāni pāṭihāriyakaraṇavelā’’ti gandhakuṭito nikkhamitvā pamukhe aṭṭhāsi. Atha naṁ gharaṇī nāma iddhimantī ekā anāgāmiupāsikā upasaṅkamitvā, ‘‘bhante, mādisāya dhītari vijjamānāya tumhākaṁ kilamanakiccaṁ natthi, ahaṁ pāṭihāriyaṁ karissāmī’’ti āha. ‘‘Kathaṁ tvaṁ karissasi, gharaṇī’’ti? ‘‘Bhante, ekasmiṁ cakkavāḷagabbhe mahāpathaviṁ udakaṁ katvā udakasakuṇikā viya nimujjitvā pācīnacakkavāḷamukhavaṭṭiyaṁ attānaṁ dassessāmi, tathā pacchimauttaradakkhiṇacakkavāḷamukhavaṭṭiyaṁ, tathā majjhe’’. Mahājano maṁ disvā ‘‘kā esā’’ti vutte vakkhati ‘‘gharaṇī nāmesā, ayaṁ tāva ekissā itthiyā ānubhāvo, buddhānubhāvo pana kīdiso bhavissatī’’ti . Evaṁ titthiyā tumhe adisvāva palāyissantīti. Atha naṁ satthā ‘‘jānāmi te gharaṇī evarūpaṁ pāṭihāriyaṁ kātuṁ samatthabhāvaṁ, na panāyaṁ tavatthāya baddho mālāpuṭo’’ti vatvā paṭikkhipi. Sā ‘‘na me satthā anujānāti, addhā mayā uttaritaraṁ pāṭihāriyaṁ kātuṁ samattho añño atthī’’ti ekamantaṁ aṭṭhāsi. Satthāpi ‘‘evameva tesaṁ guṇo pākaṭo bhavissatīti evaṁ chattiṁsayojanikāya parisāya majjhe sīhanādaṁ nadissatī’’ti maññamāno aparepi pucchi – ‘‘tumhe kathaṁ pāṭihāriyaṁ karissathā’’ti. Te ‘‘evañca evañca karissāma, bhante’’ti satthu purato ṭhitāva sīhanādaṁ nadiṁsu. Tesu kira cūḷaanāthapiṇḍiko ‘‘mādise anāgāmiupāsake putte vijjamāne satthu kilamanakiccaṁ natthī’’ti cintetvā ‘‘ahaṁ, bhante, pāṭihāriyaṁ karissāmī’’ti vatvā ‘‘kathaṁ karissasī’’ti puṭṭho ‘‘ahaṁ, bhante, dvādasayojanikaṁ brahmattabhāvaṁ nimminitvā imissā parisāya majjhe mahāmeghagajjitasadisena saddena brahmaapphoṭanaṁ nāma apphoṭessāmī’’ti. Mahājano ‘‘kiṁ nāmeso saddo’’ti pucchitvā ‘‘cūḷaanāthapiṇḍikassa kira brahmaapphoṭanasaddo nāmā’’ti vakkhati. Titthiyā ‘‘gahapatikassa kira tāva eso ānubhāvo, buddhānubhāvo kīdiso bhavissatī’’ti tumhe adisvāva palāyissantīti. Satthā ‘‘jānāmi te ānubhāva’’nti tassapi tatheva vatvā pāṭihāriyakaraṇaṁ nānujāni.",
  "atk-s0502a14:46": "Athekā paṭisambhidappattā sattavassikā cīrasāmaṇerī kira nāma satthāraṁ vanditvā ‘‘ahaṁ, bhante, pāṭihāriyaṁ karissāmī’’ti āha. ‘‘Kathaṁ karissasi cīre’’ti? ‘‘Bhante, sineruñca cakkavāḷapabbatañca himavantañca āharitvā imasmiṁ ṭhāne paṭipāṭiyā ṭhapetvā ahaṁ haṁsasakuṇī viya tato tato nikkhamitvā asajjamānā gamissāmi, mahājano maṁ disvā ‘kā esā’ti pucchitvā ‘cīrasāmaṇerī’ti vakkhati. Titthiyā ‘sattavassikāya tāva sāmaṇeriyā ayamānubhāvo, buddhānubhāvo kīdiso bhavissatī’ti tumhe adisvāva palāyissantī’’ti. Ito paraṁ evarūpāni vacanāni vuttānusāreneva veditabbāni. Tassāpi bhagavā ‘‘jānāmi te ānubhāva’’nti vatvā pāṭihāriyakaraṇaṁ nānujāni. Atheko paṭisambhidappatto khīṇāsavo cundasāmaṇero nāma jātiyā sattavassiko satthāraṁ vanditvā ‘‘ahaṁ bhagavā pāṭihāriyaṁ karissāmī’’ti vatvā ‘‘kathaṁ karissasī’’ti puṭṭho āha – ‘‘ahaṁ, bhante, jambudīpassa dhajabhūtaṁ mahājamburukkhaṁ khandhe gahetvā cāletvā mahājambupesiyo āharitvā imaṁ parisaṁ khādāpessāmi, pāricchattakakusumāni ca āharitvā tumhe vandissāmī’’ti. Satthā ‘‘jānāmi te ānubhāva’’nti tassa pāṭihāriyakaraṇaṁ paṭikkhipi.",
  "atk-s0502a14:47": "Atha uppalavaṇṇā therī satthāraṁ vanditvā ‘‘ahaṁ, bhante, pāṭihāriyaṁ karissāmī’’ti vatvā ‘‘kathaṁ karissasī’’ti puṭṭhā āha – ‘‘ahaṁ, bhante, samantā dvādasayojanikaṁ parisaṁ dassetvā āvaṭṭato chattiṁsayojanāya parisāya parivuto cakkavattirājā hutvā āgantvā tumhe vandissāmī’’ti . Satthā ‘‘jānāmi te ānubhāva’’nti tassāpi pāṭihāriyakaraṇaṁ paṭikkhipi. Atha mahāmoggallānatthero bhagavantaṁ vanditvā ‘‘ahaṁ, bhante, pāṭihāriyaṁ karissāmī’’ti vatvā ‘‘kathaṁ karissasī’’ti puṭṭho āha – ‘‘ahaṁ, bhante, sinerupabbatarājānaṁ dantantare ṭhapetvā māsasāsapabījaṁ viya khādissāmī’’ti. ‘‘Aññaṁ kiṁ karissasī’’ti? ‘‘Imaṁ mahāpathaviṁ kaṭasārakaṁ viya saṁvellitvā aṅgulantare nikkhipissāmī’’ti. ‘‘Aññaṁ kiṁ karissasī’’ti? ‘‘Mahāpathaviṁ kulālacakkaṁ viya parivattetvā mahājanaṁ pathavojaṁ khādāpessāmī’’ti. ‘‘Aññaṁ kiṁ karissasī’’ti? ‘‘Vāmahatthe pathaviṁ katvā ime satte dakkhiṇahatthena aññasmiṁ dīpe ṭhapessāmī’’ti. ‘‘Aññaṁ kiṁ karissasī’’ti? ‘‘Sineruṁ chattadaṇḍaṁ viya katvā mahāpathaviṁ ukkhipitvā tassupari ṭhapetvā chattahattho bhikkhu viya ekahatthenādāya ākāse caṅkamissāmī’’ti. Satthā ‘‘jānāmi te ānubhāva’’nti tassapi pāṭihāriyakaraṇaṁ nānujāni. So ‘‘jānāti maññe satthā mayā uttaritaraṁ pāṭihāriyaṁ kātuṁ samattha’’nti ekamantaṁ aṭṭhāsi.",
  "atk-s0502a14:48": "Atha naṁ satthā ‘‘nāyaṁ moggallānaṁ tavatthāya baddho bālāpuṭo. Ahañhi asamadhuro, mama dhuraṁ añño vahituṁ samattho nāma natthi. Anacchariyametaṁ, yaṁ idāni mama dhuraṁ vahituṁ samattho nāma bhaveyya. Ahetukatiracchānayoniyaṁ nibbattakālepi mama dhuraṁ añño vahituṁ samattho nāma nāhosiyevā’’ti vatvā ‘‘kadā pana, bhante’’ti therena puṭṭho atītaṁ āharitvā –",
  "atk-s0502a14:49": "‘‘Yato yato garu dhuraṁ, yato gambhīravattanī;",
  "atk-s0502a14:50": "Tadāssu kaṇhaṁ yuñjanti, svāssu taṁ vahate dhura’’nti. –",
  "atk-s0502a14:51": "Idaṁ kaṇhausabhajātakaṁ (jā. 1.1.29) vitthāretvā puna tameva vatthuṁ visesetvā dassento –",
  "atk-s0502a14:52": "‘‘Manuññameva bhāseyya, nāmanuññaṁ kudācanaṁ;",
  "atk-s0502a14:53": "Manuññaṁ bhāsamānassa, garuṁ bhāraṁ udaddhari;",
  "atk-s0502a14:54": "Dhanañca naṁ alābhesi, tena cattamano ahū’’ti. –",
  "atk-s0502a14:55": "Idaṁ nandivisālajātakaṁ vitthāretvā kathesi. Kathetvā ca pana satthā ratanacaṅkamaṁ abhiruhi, purato dvādasayojanikā parisā ahosi tathā pacchato ca uttarato ca dakkhiṇato ca. Ujukaṁ pana catuvīsatiyojanikāya parisāya majjhe bhagavā yamakapāṭihāriyaṁ akāsi.",
  "atk-s0502a14:56": "Taṁ pāḷito tāva evaṁ veditabbaṁ (paṭi. ma. 1.116) – katamaṁ tathāgatassa yamakapāṭihāriye ñāṇaṁ? Idhaṁ tathāgato yamakapāṭihāriyaṁ karoti asādhāraṇaṁ sāvakehi, uparimakāyato aggikkhandho pavattati, heṭṭhimakāyato udakadhārā pavattati . Heṭṭhimakāyato aggikkhandho pavattati, uparimakāyato udakadhārā pavattati. Puratthimakāyato, pacchimakāyato; pacchimakāyato, puratthimakāyato; dakkhiṇaakkhito, vāmaakkhito; vāmaakkhito, dakkhiṇaakkhito; dakkhiṇakaṇṇasotato, vāmakaṇṇasotato; vāmakaṇṇasotato, dakkhiṇakaṇṇasotato; dakkhiṇanāsikāsotato, vāmanāsikāsotato; vāmanāsikāsotato, dakkhiṇanāsikāsotato; dakkhiṇaaṁsakūṭato, vāmaaṁsakūṭato; vāmaaṁsakūṭato, dakkhiṇaaṁsakūṭato; dakkhiṇahatthato, vāmahatthato; vāmahatthato, dakkhiṇahatthato; dakkhiṇapassato, vāmapassato; vāmapassato, dakkhiṇapassato; dakkhiṇapādato, vāmapādato; vāmapādato, dakkhiṇapādato; aṅgulaṅgulehi, aṅgulantarikāhi; aṅgulantarikāhi, aṅgulaṅgulehi; ekekalomakūpato aggikkhandho pavattati, ekekalomato udakadhārā pavattati. Ekekalomato aggikkhandho pavattati, ekekalomakūpato udakadhārā pavattati channaṁ vaṇṇānaṁ nīlānaṁ pītakānaṁ lohitakānaṁ odātānaṁ mañjeṭṭhānaṁ pabhassarānaṁ. Bhagavā caṅkamati, buddhanimmito tiṭṭhati vā nisīdati vā seyyaṁ vā kappeti…pe… nimmito seyyaṁ kappeti, bhagavā caṅkamati vā tiṭṭhati vā nisīdati vā. Idaṁ tathāgatassa yamakapāṭihāriye ñāṇanti.",
  "atk-s0502a14:57": "Idaṁ pana pāṭihāriyaṁ bhagavā tasmiṁ caṅkame caṅkamitvā akāsi. Tassa tejokasiṇasamāpattivasena uparimakāyato aggikkhandho pavattati, āpokasiṇasamāpattivasena heṭṭhimakāyato udakadhārā pavattati. Na pana udakadhārāya pavattanaṭṭhānato aggikkhandho pavattati, aggikkhandhassa pavattanaṭṭhānato udakadhārā pavattatīti dassetuṁ ‘‘heṭṭhimakāyato uparimakāyato’’ti vuttaṁ. Eseva nayo sabbapadesu. Aggikkhandho panettha udakadhārāya asammisso ahosi, tathā udakadhārā aggikkhandhena. Ubhayampi kira cetaṁ yāva brahmalokā uggantvā cakkavāḷamukhavaṭṭiyaṁ patati. ‘‘Channaṁ vaṇṇāna’’nti vuttā panassa chabbaṇṇaraṁsiyo ghaṭehi āsiñcamānaṁ vilīnasuvaṇṇaṁ viya yantanālikato nikkhantasuvaṇṇarasadhārā viya ca ekacakkavāḷagabbhato uggantvā brahmalokaṁ āhacca paṭinivattitvā cakkavāḷamukhavaṭṭimeva gaṇhiṁsu. Ekacakkavāḷagabbhaṁ vaṅkagopānasikaṁ viya bodhigharaṁ ahosi ekālokaṁ.",
  "atk-s0502a14:58": "Taṁdivasaṁ satthā caṅkamitvā pāṭihāriyaṁ karonto antarantarā mahājanassa dhammaṁ kathesi. Kathento ca janaṁ nirassāsaṁ akatvā tassa assāsavāraṁ deti. Tasmiṁ khaṇe mahājano sādhukāraṁ pavattesi. Tassa sādhukārapavattanakāle satthā tāvamahatiyā parisāya cittaṁ olokento ekekassa soḷasannaṁ ākārānaṁ vasena cittācāraṁ aññāsi. Evaṁ lahukaparivattaṁ buddhānaṁ cittaṁ . Yo yo yasmiñca dhamme yasmiñca pāṭihīre pasanno, tassa tassa ajjhāsayavaseneva dhammañca kathesi, pāṭihīrañca akāsi. Evaṁ dhamme desiyamāne pāṭihīre ca kariyamāne mahājanassa dhammābhisamayo ahosi. Satthā pana tasmiṁ samāgame attano manaṁ gahetvā aññaṁ pañhaṁ pucchituṁ samatthaṁ adisvā nimmitabuddhaṁ māpesi. Tena pucchitaṁ pañhaṁ satthā vissajjesi, satthārā pucchitaṁ so vissajjesi. Bhagavato caṅkamanakāle nimmito ṭhānādīsu aññataraṁ kappesi, nimmitassa caṅkamanakāle bhagavā ṭhānādīsu aññataraṁ kappesi. Tamatthaṁ dassetuṁ ‘‘nimmito caṅkamati vā’’tiādi vuttaṁ. Evaṁ karontassa satthu pāṭihāriyaṁ disvā dhammakathaṁ sutvā tasmiṁ samāgame vīsatiyā pāṇakoṭīnaṁ dhammābhisamayo ahosi.",
  "atk-s0502a14:59": "Satthā pāṭihīraṁ karontova ‘‘kattha nu kho atītabuddhā idaṁ pāṭihīraṁ katvā vassaṁ upentī’’ti āvajjetvā ‘‘tāvatiṁsabhavane vassaṁ upagantvā mātu abhidhammapiṭakaṁ desentī’’ti disvā dakkhiṇapādaṁ ukkhipitvā yugandharamatthake ṭhapetvā itaraṁ pādaṁ ukkhipitvā sinerumatthake ṭhapesi. Evaṁ aṭṭhasaṭṭhiyojanasatasahassaṭṭhāne tayo padavārā ahesuṁ, dve pādachiddāni. Satthā pādaṁ pasāretvā akkamīti na sallakkhetabbaṁ. Tassa hi pādukkhipanakāleyeva pabbatā pādamūlaṁ āgantvā sampaṭicchiṁsu, satthārā akkamanakāle te pabbatā uṭṭhāya sakaṭṭhāneyeva aṭṭhaṁsu. Sakko satthāraṁ disvā cintesi – ‘‘paṇḍukambalasilāya maññe satthā imaṁ vassāvāsaṁ upessati, bahūnañca devatānaṁ upakāro bhavissati, satthari panettha vassāvāsaṁ upagate aññā devatā hatthampi ṭhapetuṁ na sakkhissanti. Ayaṁ kho pana paṇḍukambalasilā dīghato saṭṭhiyojanā, vitthārato paṇṇāsayojanā, puthulato pannarasayojanā, satthari nisinnepi tucchaṁ bhavissatī’’ti. Satthā tassa ajjhāsayaṁ viditvā attano saṅghāṭiṁ silāsanaṁ paṭicchādayamānaṁ khipi. Sakko cintesi – ‘‘cīvaraṁ tāva paṭicchādayamānaṁ khipi, sayaṁ pana parittake ṭhāne nisīdissatī’’ti. Satthā tassa ajjhāsayaṁ viditvā nīcapīṭhakaṁ mahāpaṁsukūliko viya paṇḍukambalasilaṁ antocīvarabhogeyeva katvā nisīdi. Mahājanopi taṁkhaṇaññeva satthāraṁ olokento nāddasa, candassa atthaṅgamitakālo viya sūriyassa ca atthaṅgamitakālo viya ahosi. Mahājano –",
  "atk-s0502a14:60": "‘‘Gato nu cittakūṭaṁ vā, kelāsaṁ vā yugandharaṁ;",
  "atk-s0502a14:61": "Na no dakkhemu sambuddhaṁ, lokajeṭṭhaṁ narāsabha’’nti. –",
  "atk-s0502a14:62": "Imaṁ gāthaṁ vadanto paridevi. Apare ‘‘satthā nāma pavivekarato, so ‘evarūpāya me parisāya evarūpaṁ pāṭihīraṁ kata’nti lajjāya aññaṁ raṭṭhaṁ vā janapadaṁ vā gato bhavissati, na dāni taṁ dakkhissāmā’’ti paridevantā imaṁ gāthamāhaṁsu –",
  "atk-s0502a14:63": "‘‘Pavivekarato dhīro, nimaṁ lokaṁ punehiti;",
  "atk-s0502a14:64": "Na no dakkhemu sambuddhaṁ, lokajeṭṭhaṁ narāsabha’’nti.",
  "atk-s0502a14:65": "Te mahāmoggallānaṁ pucchiṁsu – ‘‘kahaṁ, bhante, satthā’’ti? So sayaṁ jānantopi ‘‘paresampi guṇā pākaṭā hontū’’ti ajjhāsayena ‘‘anuruddhaṁ pucchathā’’ti āha. Te theraṁ tathā pucchiṁsu – ‘‘kahaṁ, bhante, satthā’’ti? Tāvatiṁsabhavane paṇḍukambalasilāyaṁ vassaṁ upagantvā mātu abhidhammapiṭakaṁ desetuṁ gatoti. ‘‘Kadā āgamissati, bhante’’ti? ‘‘Tayo māse abhidhammapiṭakaṁ desetvā mahāpavāraṇadivase’’ti. Te ‘‘satthāraṁ adisvā na gamissāmā’’ti tattheva khandhāvāraṁ bandhiṁsu. Ākāsameva kira nesaṁ chadanaṁ ahosi. Tāya ca mahatiyā parisāya sarīranighaṁso nāma na paññāyi, pathavī vivaraṁ adāsi, sabbattha parisuddhameva bhūmitalaṁ ahosi.",
  "atk-s0502a14:66": "Satthā paṭhamameva moggallānattheraṁ avoca – ‘‘moggallāna, tvaṁ etissāya parisāya dhammaṁ deseyyāsi, cūḷaanāthapiṇḍiko āhāraṁ dassatī’’ti. Tasmā taṁ temāsaṁ cūḷaanāthapiṇḍikova tassā parisāya yāpanaṁ yāgubhattaṁ khādanīyaṁ tambulatelagandhamālāpilandhanāni ca adāsi. Mahāmoggallāno dhammaṁ desesi, pāṭihāriyadassanatthaṁ āgatāgatehi puṭṭhapañhe ca vissajjesi. Satthārampi mātu abhidhammadesanatthaṁ paṇḍukambalasilāyaṁ vassaṁ upagataṁ dasasahassacakkavāḷadevatā parivārayiṁsu. Tena vuttaṁ –",
  "atk-s0502a14:67": "‘‘Tāvatiṁse yadā buddho, silāyaṁ paṇḍukambale;",
  "atk-s0502a14:68": "Pāricchattakamūlamhi, vihāsi purisuttamo.",
  "atk-s0502a14:69": "‘‘Dasasu lokadhātūsu, sannipatitvāna devatā;",
  "atk-s0502a14:70": "Payirupāsanti sambuddhaṁ, vasantaṁ nāgamuddhani.",
  "atk-s0502a14:71": "‘‘Na koci devo vaṇṇena, sambuddhassa virocati;",
  "atk-s0502a14:72": "Sabbe deve atikkamma, sambuddhova virocatī’’ti. (pe. va. 317-319);",
  "atk-s0502a14:73": "Evaṁ sabbā devatā attano sarīrappabhāya abhibhavitvā nisinnassa panassa mātā tusitavimānato āgantvā dakkhiṇapasse nisīdi. Indakopi devaputto āgantvā dakkhiṇapasseyeva nisīdi, aṅkuro vāmapasse nisīdi. So mahesakkhāsu devatāsu sannipatantīsu apagantvā dvādasayojanike ṭhāne okāsaṁ labhi, indako tattheva nisīdi. Satthā te ubhopi oloketvā attano sāsane dakkhiṇeyyapuggalānaṁ dinnadānassa mahapphalabhāvaṁ ñāpetukāmo evamāha – ‘‘aṅkura, tayā dīghamantare dasavassasahassaparimāṇakāle dvādasayojanikaṁ uddhanapantiṁ katvā mahādānaṁ dinnaṁ, idāni mama samāgamaṁ āgantvā dvādasayojanike ṭhāne okāsaṁ labhi, kiṁ nu kho ettha kāraṇa’’nti? Vuttampi cetaṁ –",
  "atk-s0502a14:74": "‘‘Oloketvāna sambuddho, aṅkurañcāpi indakaṁ;",
  "atk-s0502a14:75": "Dakkhiṇeyyaṁ sambhāvento, idaṁ vacanamabravi.",
  "atk-s0502a14:76": "‘‘Mahādānaṁ tayā dinnaṁ, aṅkura dīghamantare;",
  "atk-s0502a14:77": "Atidūre nisinnosi, āgaccha mama santike’’ti. (pe. va. 321-322);",
  "atk-s0502a14:78": "So saddho pathavītalaṁ pāpuṇi. Sabbāpi naṁ sā parisā assosi. Evaṁ vutte –",
  "atk-s0502a14:79": "‘‘Codito bhāvitattena, aṅkuro etamabravi;",
  "atk-s0502a14:80": "Kiṁ mayhaṁ tena dānena, dakkhiṇeyyena suññataṁ.",
  "atk-s0502a14:81": "‘‘Ayaṁ so indako yakkho, dajjā dānaṁ parittakaṁ;",
  "atk-s0502a14:82": "Atirocati amhehi, cando tārāgaṇe yathā’’ti. (pe. va. 323-324);",
  "atk-s0502a14:83": "Tattha dajjāti datvā. Evaṁ vutte satthā indakaṁ āha – ‘‘indaka, tvaṁ mama dakkhiṇapasse nisinno, kasmā anapagantvāva nisīdasī’’ti? So ‘‘ahaṁ, bhante, sukhette appakabījaṁ vapanakassako viya dakkhiṇeyyasampadaṁ alattha’’nti dakkhiṇeyyaṁ pabhāvento āha –",
  "atk-s0502a14:84": "‘‘Ujjaṅgale yathā khette, bījaṁ bahumpi ropitaṁ;",
  "atk-s0502a14:85": "Na phalaṁ vipulaṁ hoti, napi toseti kassakaṁ.",
  "atk-s0502a14:86": "‘‘Tatheva dānaṁ bahukaṁ, dussīlesu patiṭṭhitaṁ;",
  "atk-s0502a14:87": "Na phalaṁ vipulaṁ hoti, napi toseti dāyakaṁ.",
  "atk-s0502a14:88": "‘‘Yathāpi bhaddake khette, bījaṁ appampi ropitaṁ;",
  "atk-s0502a14:89": "Sammā dhāraṁ pavecchante, phalaṁ toseti kassakaṁ.",
  "atk-s0502a14:90": "‘‘Tatheva sīlavantesu, guṇavantesu tādisu;",
  "atk-s0502a14:91": "Appakampi kataṁ kāraṁ, puññaṁ hoti mahapphala’’nti. (pe. va. 325-328);",
  "atk-s0502a14:92": "Kiṁ panetassa pubbakammanti? So kira anuruddhattherassa antogāmaṁ piṇḍāya paviṭṭhassa attano ābhataṁ kaṭacchubhikkhaṁ dāpesi. Tadā tassa puññaṁ aṅkurena dasavassasahassāni dvādasayojanikaṁ uddhanapantiṁ katvā dinnadānato mahapphalataraṁ jātaṁ. Tasmā evamāha.",
  "atk-s0502a14:93": "Evaṁ vutte satthā, ‘‘aṅkura, dānaṁ nāma viceyya dātuṁ vaṭṭati, evaṁ taṁ sukhettesu vuttabījaṁ viya mahapphalaṁ hoti. Tvaṁ pana na tathā akāsi, tena te dānaṁ mahapphalaṁ na jāta’’nti imamatthaṁ vibhāvento –",
  "atk-s0502a14:94": "‘‘Viceyya dānaṁ dātabbaṁ, yattha dinnaṁ mahapphalaṁ…pe….",
  "atk-s0502a14:95": "‘‘Viceyya dānaṁ sugatappasatthaṁ,",
  "atk-s0502a14:96": "Ye dakkhiṇeyyā idha jīvaloke;",
  "atk-s0502a14:97": "Etesu dinnāni mahapphalāni,",
  "atk-s0502a14:98": "Bījāni vuttāni yathā sukhette’’ti. (pe. va. 329-330) –",
  "atk-s0502a14:99": "Vatvā uttarimpi dhammaṁ desento imā gāthā abhāsi –",
  "atk-s0502a14:100": "‘‘Tiṇadosāni khettāni, rāgadosā ayaṁ pajā;",
  "atk-s0502a14:101": "Tasmā hi vītarāgesu, dinnaṁ hoti mahapphalaṁ.",
  "atk-s0502a14:102": "‘‘Tiṇadosāni khettāni, dosadosā ayaṁ pajā;",
  "atk-s0502a14:103": "Tasmā hi vītadosesu, dinnaṁ hoti mahapphalaṁ.",
  "atk-s0502a14:104": "‘‘Tiṇadosāni khettāni, mohadosā ayaṁ pajā;",
  "atk-s0502a14:105": "Tasmā hi vītamohesu, dinnaṁ hoti mahapphalaṁ.",
  "atk-s0502a14:106": "‘‘Tiṇadosāni khettāni, icchādosā ayaṁ pajā;",
  "atk-s0502a14:107": "Tasmā hi vigaticchesu, dinnaṁ hoti mahapphala’’nti.",
  "atk-s0502a14:108": "Desanāvasāne aṅkuro ca indako ca sotāpattiphale patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a14:109": "Atha satthā devaparisāya majjhe nisinno mātaraṁ ārabbha ‘‘kusalā dhammā, akusalā dhammā, abyākatā dhammā’’ti abhidhammapiṭakaṁ paṭṭhapesi. Evaṁ tayo māse nirantaraṁ abhidhammapiṭakaṁ kathesi. Kathento pana bhikkhācāravelāya ‘‘yāva mamāgamanā ettakaṁ nāma dhammaṁ desetū’’ti nimmitabuddhaṁ māpetvā himavantaṁ gantvā nāgalatādantakaṭṭhaṁ khāditvā anotattadahe mukhaṁ dhovitvā uttarakuruto piṇḍapātaṁ āharitvā mahāsālamāḷake nisinno bhattakiccaṁ akāsi. Sāriputtatthero tattha gantvā satthu vattaṁ karoti. Satthā bhattakiccapariyosāne, ‘‘sāriputta , ajja mayā ettako nāma dhammo bhāsito, tvaṁ attano antevāsikānaṁ bhikkhūnaṁ vācehī’’ti therassa kathesi. Yamakapāṭihīre kira pasīditvā pañcasatā kulaputtā therassa santike pabbajiṁsu. Te sandhāya theraṁ evamāha. Vatvā ca pana devalokaṁ gantvā nimmitabuddhena desitaṭṭhānato paṭṭhāya sayaṁ dhammaṁ desesi. Theropi gantvā tesaṁ bhikkhūnaṁ dhammaṁ desesi. Te satthari devaloke viharanteyeva sattapakaraṇikā ahesuṁ.",
  "atk-s0502a14:110": "Te kira kassapabuddhakāle khuddakavagguliyo hutvā ekasmiṁ pabbhāre olambantā dvinnaṁ therānaṁ caṅkamitvā abhidhammaṁ sajjhāyantānaṁ saddaṁ sutvā sare nimittaṁ aggahesuṁ. Te ‘‘ime khandhā nāma, imā dhātuyo nāmā’’ti ajānitvā sare nimittagahaṇamatteneva tato cutā devaloke nibbattā, ekaṁ buddhantaraṁ dibbasampattiṁ anubhavitvā tato cavitvā sāvatthiyaṁ kulagharesu nibbattā. Yamakapāṭihīre uppannapasādā therassa santike pabbajitvā sabbapaṭhamaṁ sattapakaraṇikā ahesuṁ. Satthāpi teneva nīhārena taṁ temāsaṁ abhidhammaṁ desesi. Desanāvasāne asītikoṭisahassānaṁ devatānaṁ dhammābhisamayo ahosi, mahāmāyāpi sotāpattiphale patiṭṭhahi.",
  "atk-s0502a14:111": "Sāpi kho chattiṁsayojanaparimaṇḍalā parisā ‘‘idāni sattame divase mahāpavāraṇā bhavissatī’’ti mahāmoggallānattheraṁ upasaṅkamitvā āha – ‘‘bhante satthu, orohaṇadivasaṁ saññātuṁ vaṭṭati, na hi mayaṁ satthāraṁ adisvā gamissāmā’’ti. Āyasmā mahāmoggallāno taṁ kathaṁ sutvā ‘‘sādhāvuso’’ti vatvā tattheva pathaviyaṁ nimuggo sinerupādaṁ gantvā ‘‘maṁ abhiruhantaṁ parisā passatū’’ti adhiṭṭhāya maṇiratanena āvutaṁ paṇḍukambalasuttaṁ viya paññāyamānarūpova sinerumajjhena abhiruhi. Manussāpi naṁ ‘‘ekayojanaṁ abhiruḷho, dviyojanaṁ abhiruḷho’’ti olokayiṁsu. Theropi satthu pāde sīsena ukkhipanto viya abhiruhitvā vanditvā evamāha – ‘‘bhante, parisā tumhe disvāva gantukāmā, kadā orohissathā’’ti. ‘‘Kahaṁ pana te, moggallāna, jeṭṭhabhātiko sāriputto’’ti. ‘‘Bhante, saṅkassanagare vassaṁ upagato’’ti. Moggallāna, ahaṁ ito sattame divase mahāpavāraṇāya saṅkassanagaradvāre otarissāmi, maṁ daṭṭhukāmā tattha āgacchantu, sāvatthito saṅkassanagaradvāraṁ tiṁsayojanāni, ettake magge kassaci pātheyyakiccaṁ natthi, uposathikā hutvā dhuravihāraṁ dhammassavanatthāya gacchantā viya āgaccheyyāthāti tesaṁ āroceyyāsīti. Thero ‘‘sādhu, bhante’’ti gantvā tathā ārocesi.",
  "atk-s0502a14:112": "Satthā vuṭṭhavasso pavāretvā sakkassa ārocesi – ‘‘mahārāja, manussapathaṁ gamissāmī’’ti . Sakko suvaṇṇamayaṁ maṇimayaṁ rajatamayanti tīṇi sopānāni māpesi. Tesaṁ pādā saṅkassanagaradvāre patiṭṭhahiṁsu, sīsāni sinerumuddhani. Tesu dakkhiṇapasse suvaṇṇamayaṁ sopānaṁ devatānaṁ ahosi, vāmapasse rajatamayaṁ sopānaṁ mahābrahmānaṁ ahosi, majjhe maṇimayaṁ sopānaṁ tathāgatassa ahosi. Satthāpi sinerumuddhani ṭhatvā devorohaṇasamaye yamakapāṭihāriyaṁ katvā uddhaṁ olokesi, yāva brahmalokā ekaṅgaṇā ahesuṁ. Adho olokesi, yāva avīcito ekaṅgaṇaṁ ahosi. Disāvidisā olokesi, anekāni cakkavāḷasatasahassāni ekaṅgaṇāni ahesuṁ. Devā manusse passiṁsu, manussāpi deve passiṁsu, sabbe sammukhāva passiṁsu.",
  "atk-s0502a14:113": "Bhagavā chabbaṇṇaraṁsiyo vissajjesi. Taṁ divasaṁ buddhasiriṁ oloketvā chattiṁsayojana parimaṇḍalāya parisāya ekopi buddhabhāvaṁ apatthento nāma natthi. Suvaṇṇasopānena devā otariṁsu, rajatasopānena mahābrahmāno otariṁsu, maṇisopānena sammāsambuddho otari. Pañcasikho gandhabbadevaputto beluvapaṇḍuvīṇaṁ ādāya dakkhiṇapasse ṭhatvā satthu gandhabbamadhuradibbavīṇāya saddena pūjaṁ karonto otari, mātali, saṅgāhako vāmapasse ṭhatvā dibbagandhamālāpupphaṁ gahetvā namassamāno pūjaṁ katvā otari, mahābrahmā chattaṁ dhāresi, suyāmo vālabījaniṁ dhāresi. Satthā iminā parivārena saddhiṁ otaritvā saṅkassanagaradvāre patiṭṭhahi. Sāriputtattheropi āgantvā satthāraṁ vanditvā yasmā sāriputtattherena tathārūpāya buddhasiriyā otaranto satthā ito pubbe na diṭṭhapubbo, tasmā –",
  "atk-s0502a14:114": "‘‘Na me diṭṭho ito pubbe, na suto uda kassaci;",
  "atk-s0502a14:115": "Evaṁ vagguvado satthā, tusitā gaṇimāgato’’ti. (su. ni. 961; mahāni. 190) –",
  "atk-s0502a14:116": "Ādīhi attano tuṭṭhiṁ pakāsetvā, ‘‘bhante, ajja sabbepi devamanussā tumhākaṁ pihayanti, patthentī’’ti āha. Atha naṁ satthā, ‘‘sāriputta, evarūpehi guṇehi samannāgatā buddhā devamanussānaṁ piyā hontiyevā’’ti vatvā dhammaṁ desento imaṁ gāthamāha –",
  "atk-s0502a14:117": "181.",
  "atk-s0502a14:118": " ‘‘Ye jhānapasutā dhīrā, nekkhammūpasame ratā;",
  "atk-s0502a14:119": "Devāpi tesaṁ pihayanti, sambuddhānaṁ satīmata’’nti.",
  "atk-s0502a14:120": "Tattha ye jhānapasutāti lakkhaṇūpanijjhānaṁ ārammaṇūpanijjhānanti imesu dvīsu jhānesu āvajjanasamāpajjanaadhiṭṭhānavuṭṭhānapaccavekkhaṇehi yuttappayuttā. Nekkhammūpasame ratāti ettha pabbajjā nekkhammanti na gahetabbā, kilesavūpasamanibbānaratiṁ pana sandhāyetaṁ vuttaṁ. Devāpīti devāpi manussāpi tesaṁ pihayanti patthenti. Satīmatanti evarūpaguṇānaṁ tesaṁ satiyā samannāgatānaṁ sambuddhānaṁ. ‘‘Aho vata mayaṁ buddhā bhaveyyāmā’’ti buddhabhāvaṁ icchamānā pihayantīti attho.",
  "atk-s0502a14:121": "Desanāvasāne tiṁsamattānaṁ pāṇakoṭīnaṁ dhammābhisamayo ahosi, therassa saddhivihārikā pañcasatabhikkhū arahatte patiṭṭhahiṁsu.",
  "atk-s0502a14:122": "Sabbabuddhānaṁ kira avijahitameva yamakapāṭihīraṁ katvā devaloke vassaṁ vasitvā saṅkassanagaradvāre otaraṇaṁ. Tattha pana dakkhiṇapādassa patiṭṭhitaṭṭhānaṁ acalacetiyaṭṭhānaṁ nāma hoti. Satthā tattha ṭhatvā puthujjanādīnaṁ visaye pañhaṁ pucchi, puthujjanā attano visaye pañhe vissajjetvā sotāpannavisaye pañhaṁ vissajjetuṁ nāsakkhiṁsu. Tathā sakadāgāmiādīnaṁ visaye sotāpannādayo, mahāmoggallānavisaye sesamahāsāvakā, sāriputtattherassa visaye mahāmoggallāno, buddhavisaye ca sāriputtopi vissajjetuṁ nāsakkhiyeva. So pācīnadisaṁ ādiṁ katvā sabbadisā olokesi, sabbattha ekaṅgaṇameva ahosi. Aṭṭhasu disāsu devamanussā uddhaṁ yāva brahmalokā heṭṭhā bhūmaṭṭhā ca yakkhanāgasupaṇṇā añjaliṁ paggahetvā, ‘‘bhante, idha tassa pañhassa vissajjetā natthi, ettheva upadhārethā’’ti āhaṁsu. Satthā sāriputto kilamati. Kiñcāpi hesa –",
  "atk-s0502a14:123": "‘‘Ye ca saṅkhātadhammāse, ye ca sekhā puthū idha;",
  "atk-s0502a14:124": "Tesaṁ me nipako iriyaṁ, puṭṭho pabrūhi mārisā’’ti. (su. ni. 1044; cūḷani. ajitamāṇavapucchāniddesa 7) –",
  "atk-s0502a14:125": "Imaṁ buddhavisaye puṭṭhapañhaṁ sutvā ‘satthā maṁ sekhāsekhānaṁ āgamanapaṭipadaṁ pucchatī’ti pañhe nikkaṅkho, khandhādīsu pana katarena nu kho mukhena imaṁ paṭipadaṁ kathento ‘ahaṁ satthu ajjhāsayaṁ gaṇhituṁ na sakkhissāmī’ti mama ajjhāsaye kaṅkhati, so mayā naye adinne kathetuṁ na sakkhissati, nayamassa dassāmīti nayaṁ dassento ‘‘bhūtamidaṁ, sāriputta, samanupassasī’’ti āha. Evaṁ kirassa ahosi ‘‘sāriputto mama ajjhāsayaṁ gahetvā kathento khandhavasena kathessatī’’ti. Therassa saha nayadānena so pañho nayasatena nayasahassena nayasatasahassena upaṭṭhāsi. So satthārā dinnanaye ṭhatvā taṁ pañhaṁ kathesi. Ṭhapetvā kira sammāsambuddhaṁ añño sāriputtattherassa paññaṁ pāpuṇituṁ samattho nāma natthi. Teneva kira thero satthu purato ṭhatvā sīhanādaṁ nadi – ‘‘ahaṁ, bhante, sakalakappampi deve vuṭṭhe ‘ettakāni bindūni mahāsamudde patitāni, ettakāni bhūmiyaṁ, ettakāni pabbate’ti gaṇetvā lekhaṁ āropetuṁ samattho’’ti. Satthāpi naṁ ‘‘jānāmi, sāriputta, gaṇetuṁ samatthabhāva’’nti āha. Tassa āyasmato paññāya upamā nāma natthi. Tenevāha –",
  "atk-s0502a14:126": "‘‘Gaṅgāya vālukā khīye, udakaṁ khīye mahaṇṇave;",
  "atk-s0502a14:127": "Mahiyā mattikā khīye, na khīye mama buddhiyā’’ti.",
  "atk-s0502a14:128": "Idaṁ vuttaṁ hoti – sace hi, bhante, buddhisampannalokanātha, mayā ekasmiṁ pañhe vissajjite ekaṁ vā vālukaṁ ekaṁ vā udakabinduṁ ekaṁ vā paṁsukhaṇḍaṁ akhipitvā pañhānaṁ satena vā sahassenavā satasahassena vā vissajjite gaṅgāya vālukādīsu ekekaṁ ekamante khipeyya, khippataraṁ gaṅgādīsu vālukādayo parikkhayaṁ gaccheyyuṁ, na tveva mama pañhānaṁ vissajjananti. Evaṁ mahāpaññopi hi bhikkhu buddhavisaye pañhassa antaṁ vā koṭiṁ vā adisvā satthārā dinnanaye ṭhatvāva pañhaṁ vissajjesi. Taṁ sutvā bhikkhū kathaṁ samuṭṭhāpesuṁ – ‘‘yaṁ pañhaṁ puṭṭho sabbopi jano kathetuṁ na sakkhi, taṁ dhammasenāpati sāriputto ekakova kathesī’’ti. Satthā taṁ kathaṁ sutvā ‘‘na idāneva sāriputto yaṁ pañhaṁ mahājano vissajjetuṁ nāsakkhi , taṁ vissajjesi, pubbepi anena vissajjitoyevā’’ti vatvā atītaṁ āharituṁ –",
  "atk-s0502a14:129": "‘‘Parosahassampi samāgatānaṁ,",
  "atk-s0502a14:130": "Kandeyyuṁ te vassasataṁ apaññā;",
  "atk-s0502a14:131": "Ekova seyyo puriso sapañño,",
  "atk-s0502a14:132": "Yo bhāsitassa vijānāti attha’’nti. (jā. 1.1.99) –",
  "atk-s0502a14:133": "Imaṁ jātakaṁ vitthārena kathesīti.",
  "atk-s0502a14:134": "Devorohaṇavatthu dutiyaṁ.",
  "atk-s0502a14:135": "3. Erakapattanāgarājavatthu",
  "atk-s0502a14:136": "Kicchomanussapaṭilābhoti imaṁ dhammadesanaṁ satthā bārāṇasiyaṁ upanissāya sattasirīsakarukkhamūle viharanto erakapattaṁ nāma nāgarājaṁ ārabbha kathesi.",
  "atk-s0502a14:137": "So kira pubbe kassapabuddhasāsane daharabhikkhu hutvā gaṅgāya nāvaṁ abhiruyha gacchanto ekasmiṁ erakagumbe erakapattaṁ gahetvā nāvāya vegasā gacchamānāyapi na muñci, erakapattaṁ chijjitvā gataṁ. So ‘‘appamattakaṁ eta’’nti āpattiṁ adesetvā vīsati vassasahassāni araññe samaṇadhammaṁ katvāpi maraṇakāle erakapattena gīvāya gahito viya āpattiṁ desetukāmopi aññaṁ bhikkhuṁ apassamāno ‘‘aparisuddhaṁ me sīla’’nti uppannavippaṭisāro tato cavitvā ekarukkhadoṇikanāvappamāṇo nāgarājā hutvā nibbatti, erakapattotvevassa nāmaṁ ahosi. So nibbattakkhaṇeyeva attabhāvaṁ oloketvā ‘‘ettakaṁ nāma kālaṁ samaṇadhammaṁ katvā ahetukayoniyaṁ maṇḍūkabhakkhaṭṭhāne nibbattomhī’’ti vippaṭisārī ahosi. So aparabhāge ekaṁ dhītaraṁ labhitvā majjhe gaṅgāya udakapiṭṭhe mahantaṁ phalaṁ ukkhipitvā dhītaraṁ tasmiṁ ṭhapetvā naccāpetvā gāyāpesi. Evaṁ kirassa ahosi – ‘‘addhā ahaṁ idha iminā upāyena buddhe uppanne tassa uppannabhāvaṁ suṇissāmī’’ti. Yo me gītassa paṭigītaṁ āharati , tassa mahantena nāgabhavanena saddhiṁ dhītaraṁ dassāmīti anvaḍḍhamāsaṁ uposathadivase taṁ dhītaraṁ phaṇe ṭhapesi. Sā tattha ṭhitā naccantī –",
  "atk-s0502a14:138": "‘‘Kiṁsu adhippatī rājā, kiṁsu rājā rajjissaro;",
  "atk-s0502a14:139": "Kathaṁsu virajo hoti, kathaṁ bāloti vuccatī’’ti. –",
  "atk-s0502a14:140": "Imaṁ gītaṁ gāyati.",
  "atk-s0502a14:141": "Sakalajambudīpavāsino ‘‘nāgamāṇavikaṁ gaṇhissāmā’’ti gantvā attano attano paññābalena paṭigītaṁ katvā gāyanti. Sā taṁ paṭikkhipati. Tassā anvaḍḍhamāsaṁ phaṇe ṭhatvā evaṁ gāyantiyāva ekaṁ buddhantaraṁ vītivattaṁ. Atha amhākaṁ satthā loke uppajjitvā ekadivasaṁ paccūsakāle lokaṁ volokento erakapattaṁ ādiṁ katvā uttaramāṇavaṁ nāma attano ñāṇajālassa anto paviṭṭhaṁ disvā ‘‘kiṁ nu kho bhavissatī’’ti āvajjento ‘‘ajja erakapattassa dhītaraṁ phaṇe ṭhapetvā naccāpanadivaso, ayaṁ uttaramāṇavo mayā dinnaṁ paṭigītaṁ gaṇhantova sotāpanno hutvā taṁ ādāya nāgarājassa santikaṁ gamissati. So taṁ sutvā ‘buddho uppanno’ti ñatvā mama santikaṁ āgamissati, ahaṁ tasmiṁ āgate mahāsamāgame gāthaṁ kathessāmi, gāthāpariyosāne caturāsītiyā pāṇasahassānaṁ dhammābhisamayo bhavissatī’’ti addasa. So tattha gantvā bārāṇasito avidūre satta sirīsakarukkhā atthi, tesu ekassa mūle nisīdi. Jambudīpavāsino gītapaṭigītaṁ ādāya sannipatiṁsu. Satthā avidūre ṭhāne gacchantaṁ uttaramāṇavaṁ disvā ‘‘ehi, uttarā’’ti āha. ‘‘Kiṁ, bhante’’ti? ‘‘Ito tāva ehī’’ti. Atha naṁ āgantvā vanditvā nisinnaṁ āha ‘‘kahaṁ gacchasī’’ti? ‘‘Erakapattassa dhītu gāyanaṭṭhāna’’nti. ‘‘Jānāsi pana gītapaṭigīta’’nti? ‘‘Jānāmi, bhante’’ti. ‘‘Vadehi tāva na’’nti? Atha naṁ attano jānananiyāmeneva vadantaṁ ‘‘na uttaraṁ etaṁ paṭigītaṁ, ahaṁ te paṭigītaṁ dassāmi, ādāya naṁ gamissasī’’ti. ‘‘Sādhu, bhante’’ti. Atha naṁ satthā, uttara, tvaṁ nāgamāṇavikāya gītakāle –",
  "atk-s0502a14:142": "‘‘Chadvārādhippatī rājā, rajjamāno rajjissaro;",
  "atk-s0502a14:143": "Arajjaṁ virajo hoti, rajjaṁ bāloti vuccatī’’ti. –",
  "atk-s0502a14:144": "Imaṁ paṭigītaṁ gāyeyyāsīti āha.",
  "atk-s0502a14:145": "Māṇavikāya gītassa attho – kiṁsu adhippatī rājāti kiṁ adhippati rājā nāma hoti? Kiṁsu rājā rajjissaroti kathaṁ pana rājā rajjissaro nāma hoti? Kathaṁsu virajo hotīti kathaṁ nu kho so rājā virajo nāma hotīti?",
  "atk-s0502a14:146": "Paṭigītassa pana attho – chadvārādhippatī rājāti yo channaṁ dvārānaṁ adhippati, ekadvārepi rūpādīhi anabhibhūto, ayaṁ rājā nāma. Rajjamāno rajjissaroti yo pana tesu ārammaṇesu rajjati, so rajjamāno rajjissaro nāma. Arajjanti arajjamāno pana virajo nāma hoti. Rajjanti rajjamāno bāloti vuccatīti.",
  "atk-s0502a14:147": "Evamassa satthā paṭigītaṁ datvā, uttara, tayā imasmiṁ gīte gāyite imassa gītassa imaṁ paṭigītaṁ gāyissati –",
  "atk-s0502a14:148": "‘‘Kenassu vuyhati bālo, kathaṁ nudati paṇḍito;",
  "atk-s0502a14:149": "Yogakkhemī kathaṁ hoti, taṁ me akkhāhi pucchito’’ti.",
  "atk-s0502a14:150": "Athassa tvaṁ idaṁ paṭigītaṁ gāyeyyāsi –",
  "atk-s0502a14:151": "‘‘Oghena vuyhati bālo, yogā nudati paṇḍito;",
  "atk-s0502a14:152": "Sabbayogavisaṁyutto, yogakkhemīti vuccatī’’ti.",
  "atk-s0502a14:153": "Tassattho – ‘‘kāmoghādinā catubbidhena oghena bālo vuyhati, taṁ oghaṁ paṇḍito sammappadhānasaṅkhātena yogena nudati. So sabbehi kāmayogādīhi visaṁyutto yogakkhemī nāma vuccatī’’ti.",
  "atk-s0502a14:154": "Uttaro imaṁ paṭigītaṁ gaṇhantova sotāpattiphale patiṭṭhahi. So sotāpanno hutvā taṁ gāthaṁ ādāya gantvā, ‘‘ambho, mayā gītapaṭigītaṁ āhaṭaṁ, okāsaṁ me dethā’’ti vatvā nirantaraṁ ṭhitassa mahājanassa jaṇṇunā akkamanto agamāsi. Nāgamāṇavikā pitu phaṇe ṭhatvā naccamānā ‘‘kiṁsu adhippatī rājā’’ti gītaṁ gāyati? Uttaro ‘‘chadvārādhippatī rājā’’ti paṭigītaṁ gāyi. Puna nāgamāṇavikā ‘‘kenassu vuyhatī’’ti tassa gītaṁ gāyati? Athassā paṭigītaṁ gāyanto uttaro ‘‘oghena vuyhatī’’ti imaṁ gāthamāha. Nāgarājā taṁ sutvāva buddhassa uppannabhāvaṁ ñatvā ‘‘mayā ekaṁ buddhantaraṁ evarūpaṁ padaṁ nāma na sutapubbaṁ, uppanno vata, bho, loke buddho’’ti tuṭṭhamānaso naṅguṭṭhena udakaṁ pahari, mahāvīciyo uṭṭhahiṁsu, ubho tīrāni bhijjiṁsu. Ito cito ca usabhamatte ṭhāne manussā udake nimujjiṁsu. So ettakaṁ mahājanaṁ phaṇe ṭhapetvā ukkhipitvā thale patiṭṭhapesi. So uttaraṁ upasaṅkamitvā ‘‘kahaṁ, sāmi, satthā’’ti pucchi. ‘‘Ekasmiṁ rukkhamūle nisinno, mahārājā’’ti. So ‘‘ehi, sāmi, gacchāmā’’ti uttarena saddhiṁ agamāsi. Mahājanopi tena saddhiṁyeva gato. Nāgarājā gantvā chabbaṇṇaraṁsīnaṁ antaraṁ pavisitvā satthāraṁ vanditvā rodamāno aṭṭhāsi. Atha naṁ satthā āha – ‘‘kiṁ idaṁ, mahārājā’’ti? ‘‘Ahaṁ, bhante, tumhādisassa buddhassa sāvako hutvā vīsati vassasahassāni samaṇadhammaṁ akāsiṁ, sopi maṁ samaṇadhammo niddhāretuṁ nāsakkhi. Appamattakaṁ erakapattachindanamattaṁ nissāya ahetukapaṭisandhiṁ gahetvā urena parisakkanaṭṭhāne nibbattosmi, ekaṁ buddhantaraṁ neva manussattaṁ labhāmi, na saddhammassavanaṁ, na tumhādisassa buddhassa dassana’’nti satthā tassa kathaṁ sutvā, ‘‘mahārāja, manussattaṁ nāma dullabhameva, tathā saddhammassavanaṁ , tathā buddhuppādo, idaṁ kicchena kasirena labbhatī’’ti vatvā dhammaṁ desento imaṁ gāthamāha –",
  "atk-s0502a14:155": "182.",
  "atk-s0502a14:156": " ‘‘Kiccho manussapaṭilābho, kicchaṁ maccāna jīvitaṁ;",
  "atk-s0502a14:157": "Kicchaṁ saddhammassavanaṁ, kiccho buddhānamuppādo’’ti.",
  "atk-s0502a14:158": "Tassattho – mahantena hi vāyāmena mahantena kusalena laddhattā manussattapaṭilābho nāma kiccho dullabho. Nirantaraṁ kasikammādīni katvā jīvitavuttiṁ ghaṭanatopi parittaṭṭhāyitāyapi maccānaṁ jīvitaṁ kicchaṁ. Anekesupi kappesu dhammadesakassa puggalassa dullabhatāya saddhammassavanampi kicchaṁ. Mahantena vāyāmena abhinīhārassa samijjhanato samiddhābhinīhārassa ca anekehipi kappakoṭisahassehi dullabhuppādato buddhānaṁ uppādopi kicchoyeva, ativiya dullabhoti.",
  "atk-s0502a14:159": "Desanāvasāne caturāsītiyā pāṇasahassānaṁ dhammābhisamayo ahosi. Nāgarājāpi taṁdivasaṁ sotāpattiphalaṁ labheyya, tiracchānagatattā pana nālattha. So yesu paṭisandhigahaṇatacajahanavissaṭṭhaniddokkamanasajātiyāmethunasevanacutisaṅkhātesu pañcasu ṭhānesu nāgasarīrameva gahetvā kilamanti, tesu akilamanabhāvaṁ patvā māṇavarūpeneva vicarituṁ labhatīti.",
  "atk-s0502a14:160": "Erakapattanāgarājavatthu tatiyaṁ.",
  "atk-s0502a14:161": "4. Ānandattherapañhavatthu",
  "atk-s0502a14:162": "Sabbapāpassa akaraṇanti imaṁ dhammadesanaṁ satthā jetavane viharanto ānandattherassa pañhaṁ ārabbha kathesi.",
  "atk-s0502a14:163": "Thero kira divāṭṭhāne nisinno cintesi – ‘‘satthārā sattannaṁ buddhānaṁ mātāpitaro āyuparicchedo bodhi sāvakasannipāto aggasāvakasannipāto aggasāvakaupaṭṭhākoti idaṁ sabbaṁ kathitaṁ, uposatho pana akathito, kiṁ nu kho tesampi ayameva uposatho, añño’’ti? So satthāraṁ upasaṅkamitvā tamatthaṁ pucchi. Yasmā pana tesaṁ buddhānaṁ kālabhedova ahosi, na kathābhedo. Vipassī sammāsambuddho hi sattame sattame saṁvacchare uposathaṁ akāsi. Ekadivasaṁ dinnovādoyeva hissa sattannaṁ saṁvaccharānaṁ alaṁ hoti. Sikhī ceva vessabhū ca chaṭṭhe chaṭṭhe saṁvacchare uposathaṁ kariṁsu, kakusandho koṇāgamano ca saṁvacchare saṁvacchare. Kassapadasabalo chaṭṭhe chaṭṭhe māse uposathaṁ akāsi. Ekadivasaṁ dinnovādo eva hissa channaṁ māsānaṁ alaṁ ahosi. Tasmā satthā tesaṁ imaṁ kālabhedaṁ ārocetvā ‘‘ovādagāthā pana nesaṁ imāyevā’’ti vatvā sabbesaṁ ekameva uposathaṁ āvi karonto imā gāthā abhāsi –",
  "atk-s0502a14:164": "183.",
  "atk-s0502a14:165": " ‘‘Sabbapāpassa akaraṇaṁ, kusalassa upasampadā;",
  "atk-s0502a14:166": "Sacittapariyodapanaṁ, etaṁ buddhāna sāsanaṁ.",
  "atk-s0502a14:167": "184.",
  "atk-s0502a14:168": " ‘‘Khantī paramaṁ tapo titikkhā,",
  "atk-s0502a14:169": "Nibbānaṁ paramaṁ vadanti buddhā;",
  "atk-s0502a14:170": "Na hi pabbajito parūpaghātī,",
  "atk-s0502a14:171": "Na samaṇo hoti paraṁ viheṭhayanto.",
  "atk-s0502a14:172": "185.",
  "atk-s0502a14:173": " ‘‘Anūpavādo anūpaghāto, pātimokkhe ca saṁvaro;",
  "atk-s0502a14:174": "Mattaññutā ca bhattasmiṁ, pantañca sayanāsanaṁ;",
  "atk-s0502a14:175": "Adhicitte ca āyogo, etaṁ buddhāna sāsana’’nti.",
  "atk-s0502a14:176": "Tattha sabbapāpassāti sabbassa akusalakammassa. Upasampadāti abhinikkhamanato paṭṭhāya yāva arahattamaggā kusalassa uppādanañceva uppāditassa ca bhāvanā. Sacittapariyodapananti pañcahi nīvaraṇehi attano cittassa vodāpanaṁ. Etaṁ buddhāna sāsananti sabbabuddhānaṁ ayamanusiṭṭhi.",
  "atk-s0502a14:177": "Khantīti yā esā titikkhāsaṅkhātā khantī nāma, idaṁ imasmiṁ sāsane paramaṁ uttamaṁ tapo. Nibbānaṁ paramaṁ vadanti buddhāti buddhā ca paccekabuddhā ca anubuddhā cāti ime tayo buddhā nibbānaṁ uttamantī vadanti. Na hi pabbajitoti pāṇiādīhi paraṁ apahananto viheṭhento parūpaghātī pabbajito nāma na hoti. Na samaṇoti vuttanayeneva paraṁ viheṭhayanto samaṇopi na hotiyeva .",
  "atk-s0502a14:178": "Anūpavādoti anūpavādanañceva anūpavādāpanañca. Anūpaghātoti anūpaghātanañceva anūpaghātāpanañca . Pātimokkheti jeṭṭhakasīle. Saṁvaroti pidahanaṁ. Mattaññutāti mattaññubhāvo pamāṇajānanaṁ. Pantanti vivittaṁ. Adhicitteti aṭṭhasamāpattisaṅkhāte adhicitte. Āyogoti payogakaraṇaṁ. Etanti etaṁ sabbesaṁ buddhānaṁ sāsanaṁ. Ettha hi anūpavādena vācasikaṁ sīlaṁ kathitaṁ, anūpaghātena kāyikasīlaṁ, ‘‘pātimokkhe ca saṁvaro’’ti sīlaṁ kathitaṁ, anūpaghātena kāyikasīlaṁ, ‘‘pātimokkhe ca saṁvaro’’ti iminā pātimokkhasīlañceva indriyasaṁvarañca, mattaññutāya ājīvapārisuddhi ceva paccayasannisitasīlañca, pantasenāsanena sappāyasenāsanaṁ, adhicittena aṭṭha samāpattiyo. Evaṁ imāya gāthāya tissopi sikkhā kathitā eva hontīti.",
  "atk-s0502a14:179": "Desanāvasāne bahū sotāpattiphalādīni pāpuṇiṁsūti.",
  "atk-s0502a14:180": "Ānandattherapañhavatthu catutthaṁ.",
  "atk-s0502a14:181": "5. Anabhiratabhikkhuvatthu",
  "atk-s0502a14:182": "Nakahāpaṇavassenāti imaṁ dhammadesanaṁ satthā jetavane viharanto ekaṁ anabhiratabhikkhuṁ ārabbha kathesi.",
  "atk-s0502a14:183": "So kira sāsane pabbajitvā laddhūpasampado ‘‘asukaṭṭhānaṁ nāma gantvā uddesaṁ uggaṇhāhī’’ti upajjhāyena pesito tattha agamāsi. Athassa pituno rogo uppajji. So puttaṁ daṭṭhukāmo hutvā taṁ pakkosituṁ samatthaṁ kañci alabhitvā puttasokena vippalapantoyeva āsannamaraṇo hutvā ‘‘idaṁ me puttassa pattacīvaramūlaṁ kareyyāsī’’ti kahāpaṇasataṁ kaniṭṭhassa hatthe datvā kālamakāsi. So daharassa āgatakāle pādamūle nipatitvā pavaṭṭento roditvā, ‘‘bhante, pitā te vippalapantova kālakato, mayhaṁ pana tena kahāpaṇasataṁ hatthe ṭhapitaṁ, tena kiṁ karomī’’ti āha. Daharo ‘‘na me kahāpaṇehi attho’’ti paṭikkhipitvā aparabhāge cintesi – ‘‘kiṁ me parakulesu piṇḍāya caritvā jīvitena, sakkā taṁ kahāpaṇasataṁ nissāya jīvituṁ, vibbhamissāmī’’ti. So anabhiratiyā pīḷito vissaṭṭhasajjhāyanakammaṭṭhāno paṇḍurogī viya ahosi. Atha naṁ daharasāmaṇerā ‘‘kiṁ ida’’nti pucchitvā ‘‘ukkaṇṭhitomhī’’ti vutte ācariyupajjhāyānaṁ ācikkhiṁsu. Atha naṁ te satthu santikaṁ netvā satthu dassesuṁ. Satthā ‘‘saccaṁ kira tvaṁ ukkaṇṭhito’’ti pucchitvā, ‘‘āma, bhante’’ti vutte ‘‘kasmā evamakāsi, atthi pana te koci jīvitapaccayo’’ti āha. ‘‘Āma, bhante’’ti. ‘‘Kiṁ te atthī’’ti? ‘‘Kahāpaṇasataṁ, bhante’’ti. Tena hi katthaci tāva sakkharā āhara, gaṇetvā jānissāma ‘‘sakkā vā tāvattakena jīvituṁ, no vā’’ti. So sakkharā āhari. Atha naṁ satthā āha – ‘‘paribhogatthāya tāva paṇṇāsaṁ ṭhapehi, dvinnaṁ goṇānaṁ atthāya catuvīsati, ettakaṁ nāma bījatthāya, yuganaṅgalatthāya, kuddālavāsipharasuatthāyā’’ti evaṁ gaṇiyamāne taṁ kahāpaṇasataṁ nappahoti. Atha naṁ satthā ‘‘bhikkhu tava kahāpaṇā appakā, kathaṁ ete nissāya taṇhaṁ pūressasi, atīte kira cakkavattirajjaṁ kāretvā apphoṭitamattena dvādasayojanaṭṭhāne kaṭippamāṇena ratanavassaṁ vassāpetuṁ samattho yāva chattiṁsa sakkā cavanti, ettakaṁ kālaṁ devarajjaṁ kāretvāpi maraṇakāle taṇhaṁ apūretvāva kālamakāsī’’ti vatvā tena yācito atītaṁ āharitvā mandhātujātakaṁ (jā. 1.3.22) vitthāretvā –",
  "atk-s0502a14:184": "‘‘Yāvatā candimasūriyā pariharanti, disā bhanti virocanā;",
  "atk-s0502a14:185": "Sabbeva dāsā mandhātu, ye pāṇā pathavissitā’’ti. –",
  "atk-s0502a14:186": "Imissā gāthāya anantarā imā dve gāthā abhāsi –",
  "atk-s0502a14:187": "186.",
  "atk-s0502a14:188": " ‘‘Na kahāpaṇavassena, titti kāmesu vijjati;",
  "atk-s0502a14:189": "Appassādā dukhā kāmā, iti viññāya paṇḍito.",
  "atk-s0502a14:190": "187.",
  "atk-s0502a14:191": " ‘‘Api dibbesu kāmesu, ratiṁ so nādhigacchati;",
  "atk-s0502a14:192": "Taṇhakkhayarato hoti, sammāsambuddhasāvako’’ti.",
  "atk-s0502a14:193": "Tattha kahāpaṇavassenāti yaṁ so apphoṭetvā sattaratanavassaṁ vassāpesi, taṁ idha kahāpaṇavassanti vuttaṁ. Tenapi hi vatthukāmakilesakāmesu titti nāma natthi. Evaṁ duppūrā esā taṇhā. Appassādāti supinasadisatāya parittasukhā. Dukhāti dukkhakkhandhādīsu āgatadukkhavasena pana bahudukkhāva. Iti viññāyāti evamete kāme jānitvā. Api dibbesūti sace hi devānaṁ upakappanakakāmehi nimanteyyāpi āyasmā samiddhi viya evampi tesu kāmesu ratiṁ na vindatiyeva. Taṇhakkhayaratoti arahatte ceva nibbāne ca abhirato hoti, taṁ patthayamāno viharati. Sammāsambuddhasāvakoti sammāsambuddhena desitassa dhammassa savanena jāto yogāvacarabhikkhūti.",
  "atk-s0502a14:194": "Desanāvasāne so bhikkhu sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a14:195": "Anabhiratabhikkhuvatthu pañcamaṁ.",
  "atk-s0502a14:196": "6. Aggidattabrāhmaṇavatthu",
  "atk-s0502a14:197": "Bahuṁ ve saraṇaṁ yantīti imaṁ dhammadesanaṁ satthā jetavane viharanto vālikarāsimhi nisinnaṁ aggidattaṁ nāma kosalarañño purohitaṁ ārabbha kathesi.",
  "atk-s0502a14:198": "So kira mahākosalassa purohito ahosi. Atha naṁ pitari kālakate rājā pasenadi kosalo ‘‘pitu me purohito’’ti gāravena tasmiṁyeva ṭhāne ṭhapetvā tassa attano upaṭṭhānaṁ āgatakāle paccuggamanaṁ karoti, ‘‘ācariya, idha nisīdathā’’ti samānāsanaṁ dāpesi. So cintesi – ‘‘ayaṁ rājā mayi ativiya gāravaṁ karoti, na kho pana rājūnaṁ niccakālameva sakkā cittaṁ gahetuṁ. Samānavayeneva hi saddhiṁ rajjasukhaṁ nāma sukhaṁ hoti, ahañcamhi mahallako, pabbajituṁ me yutta’’nti. So rājānaṁ pabbajjaṁ anujānāpetvā nagare bheriṁ carāpetvā sattāhena sabbaṁ attano dhanaṁ dānamukhe vissajjetvā bāhirakapabbajjaṁ pabbaji. Taṁ nissāya dasa purisasahassāni anupabbajiṁsu. So tehi saddhiṁ aṅgamagadhānañca kururaṭṭhassa ca antare vāsaṁ kappetvā imaṁ ovādaṁ deti, ‘‘tātā, yassa kāmavitakkādayo uppajjanti, so nadito ekekaṁ vālukapuṭaṁ uddharitvā imasmiṁ okiratū’’ti. Te ‘‘sādhū’’ti paṭissuṇitvā kāmavitakkādīnaṁ uppannakāle tathā kariṁsu. Aparena samayena mahāvālukarāsi ahosi, taṁ ahichatto nāma nāgarājā paṭiggahesi. Aṅgamagadhavāsino ceva kururaṭṭhavāsino ca māse māse tesaṁ mahantaṁ sakkāraṁ abhiharitvā dānaṁ denti. Atha nesaṁ aggidatto imaṁ ovādaṁ adāsi – ‘‘pabbataṁ saraṇaṁ yātha, vanaṁ saraṇaṁ yātha, ārāmaṁ saraṇaṁ yātha, rukkhaṁ saraṇaṁ yātha, evaṁ sabbadukkhato muccissathā’’ti. Attano antevāsikepi iminā ovādena ovadi.",
  "atk-s0502a14:199": "Bodhisattopi katābhinikkhamano sammāsambodhiṁ patvā tasmiṁ samaye sāvatthiṁ nissāya jetavane viharanto paccūsakāle lokaṁ volokento aggidattabrāhmaṇaṁ saddhiṁ antevāsikehi attano ñāṇajālassa anto paviṭṭhaṁ disvā ‘‘sabbepi ime arahattassa upanissayasampannā’’ti ñatvā sāyanhasamaye mahāmoggallānattheraṁ āha – ‘‘moggallāna, kiṁ passasi aggidattabrāhmaṇaṁ mahājanaṁ atitthe pakkhandāpentaṁ, gaccha tesaṁ ovādaṁ dehī’’ti. Bhante, bahū ete, ekakassa mayhaṁ avisayhā. Sace tumhepi āgamissatha, visayhā bhavissantīti. Moggallāna, ahampi āgamissāmi, tvaṁ purato yāhīti. Thero purato gacchantova cintesi – ‘‘ete balavanto ceva bahū ca. Sace sabbesaṁ samāgamaṭṭhāne kiñci kathessāmi, sabbepi vaggavaggena uṭṭhaheyyu’’nti attano ānubhāvena thūlaphusitakaṁ devaṁ vuṭṭhāpesi. Te thūlaphusitakesu patantesu uṭṭhāyuṭṭhāya attano attano paṇṇasālaṁ pavisiṁsu. Thero aggidattassa brāhmaṇassa paṇṇasāladvāre ṭhatvā ‘‘aggidattā’’ti āha. So therassa saddaṁ sutvā ‘‘maṁ imasmiṁ loke nāmena ālapituṁ samattho nāma natthi, ko nu kho maṁ nāmena ālapatī’’ti mānathaddhatāya ‘‘ko eso’’ti āha. ‘‘Ahaṁ, brāhmaṇā’’ti. ‘‘Kiṁ vadesī’’ti? ‘‘Ajja me ekarattiṁ idha vasanaṭṭhānaṁ tvaṁ ācikkhāhī’’ti. ‘‘Idha vasanaṭṭhānaṁ natthi, ekassa ekāva paṇṇasālā’’ti. ‘‘Aggidatta, manussā nāma manussānaṁ, gāvo gunnaṁ, pabbajitā pabbajitānaṁ santikaṁ gacchanti, mā evaṁ kari, dehi me vasanaṭṭhāna’’nti. ‘‘Kiṁ pana tvaṁ pabbajito’’ti? ‘‘Āma, pabbajitomhī’’ti. ‘‘Sace pabbajito, kahaṁ te khāribhaṇḍaṁ, ko pabbajitaparikkhāro’’ti. ‘‘Atthi me parikkhāro, visuṁ pana naṁ gahetvā vicarituṁ dukkhanti abbhantareneva naṁ gahetvā vicarāmi, brāhmaṇā’’ti. So ‘‘taṁ gahetvā vicarissasī’’ti therassa kujjhi. Atha naṁ so āha – ‘‘amhe, aggidatta, mā kujjhi, vasanaṭṭhānaṁ me ācikkhāhī’’ti. Natthi ettha vasanaṭṭhānanti. Etasmiṁ pana vālukarāsimhi ko vasatīti. Eko, nāgarājāti. Etaṁ me dehīti. Na sakkā dātuṁ, bhāriyaṁ etassa kammanti. Hotu, dehi meti. Tena hi tvaṁ eva jānāhīti.",
  "atk-s0502a14:200": "Thero vālukarāsiabhimukho pāyāsi. Nāgarājā taṁ āgacchantaṁ disvā ‘‘ayaṁ samaṇo ito āgacchati, na jānāti maññe mama atthibhāvaṁ, dhūmāyitvā naṁ māressāmī’’ti dhūmāyi. Thero ‘‘ayaṁ nāgarājā ‘ahameva dhūmāyituṁ sakkomi, aññe na sakkontī’ti maññe sallakkhetī’’ti sayampi dhūmāyi. Dvinnampi sarīrato uggatā dhūmā yāva brahmalokā uṭṭhahiṁsu. Ubhopi dhūmā theraṁ abādhetvā nāgarājānameva bādhenti. Nāgarājā dhūmavegaṁ sahituṁ asakkonto pajjali. Theropi tejodhātuṁ samāpajjitvā tena saddhiṁyeva pajjali. Aggijālā yāva brahmalokā uṭṭhahiṁsu. Ubhopi theraṁ abādhetvā nāgarājānameva bādhayiṁsu. Athassa sakalasarīraṁ ukkāhi padittaṁ viya ahosi. Isigaṇo oloketvā cintesi – ‘‘nāgarājā, samaṇaṁ jhāpeti, bhaddako vata samaṇo amhākaṁ vacanaṁ asutvā naṭṭho’’ti. Thero nāgarājānaṁ dametvā nibbisevanaṁ katvā vālukarāsimhi nisīdi. Nāgarājā vālukarāsiṁ bhogehi parikkhipitvā kūṭāgārakucchipamāṇaṁ phaṇaṁ māpetvā therassa upari dhāresi.",
  "atk-s0502a14:201": "Isigaṇā pātova ‘‘samaṇassa matabhāvaṁ vā amatabhāvaṁ vā jānissāmā’’ti therassa santikaṁ gantvā taṁ vālukarāsimatthake nisinnaṁ disvā añjaliṁ paggayha abhitthavantā āhaṁsu – ‘‘samaṇa, kacci nāgarājena na bādhito’’ti. ‘‘Kiṁ na passatha mama upariphaṇaṁ dhāretvā ṭhita’’nti? Te ‘‘acchariyaṁ vata bho, samaṇassa evarūpo nāma nāgarājā damito’’ti theraṁ parivāretvā aṭṭhaṁsu. Tasmiṁ khaṇe satthā āgato. Thero satthāraṁ disvā uṭṭhāya vandi. Atha naṁ isayo āhaṁsu – ‘‘ayampi tayā mahantataro’’ti. Eso bhagavā satthā, ahaṁ imassa sāvakoti. Satthā vālukarāsimatthake nisīdi, isigaṇo ‘‘ayaṁ tāva sāvakassa ānubhāvo, imassa pana ānubhāvo kīdiso bhavissatī’’ti añjaliṁ paggayha satthāraṁ abhitthavi. Satthā aggidattaṁ āmantetvā āha – ‘‘aggidatta, tvaṁ tava sāvakānañca upaṭṭhākānañca ovādaṁ dadamāno kinti vatvā desī’’ti. ‘‘Etaṁ pabbataṁ saraṇaṁ gacchatha, vanaṁ ārāmaṁ rukkhaṁ saraṇaṁ gacchatha. Etāni hi saraṇaṁ gato sabbadukkhā pamuccatī’’ti evaṁ tesaṁ ovādaṁ dammīti. Satthā ‘‘na kho, aggidatta, etāni saraṇaṁ gato sabbadukkhā pamuccati, buddhaṁ dhammaṁ saṅghaṁ pana saraṇaṁ gantvā sakalavaṭṭadukkhā pamuccatī’’ti vatvā imā gāthā abhāsi –",
  "atk-s0502a14:202": "188.",
  "atk-s0502a14:203": " ‘‘Bahuṁ ve saraṇaṁ yanti, pabbatāni vanāni ca;",
  "atk-s0502a14:204": "Ārāmarukkhacetyāni, manussā bhayatajjitā.",
  "atk-s0502a14:205": "189.",
  "atk-s0502a14:206": " ‘‘Netaṁ kho saraṇaṁ khemaṁ, netaṁ saraṇamuttamaṁ;",
  "atk-s0502a14:207": "Netaṁ saraṇamāgamma, sabbadukkhā pamuccati.",
  "atk-s0502a14:208": "190.",
  "atk-s0502a14:209": " ‘‘Yo ca buddhañca dhammañca, saṅghañca saraṇaṁ gato;",
  "atk-s0502a14:210": "Cattāri ariyasaccāni, sammappaññāya passati.",
  "atk-s0502a14:211": "191.",
  "atk-s0502a14:212": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0502a14:213": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0502a14:214": "192.",
  "atk-s0502a14:215": " ‘‘Etaṁ kho saraṇaṁ khemaṁ, etaṁ saraṇamuttamaṁ;",
  "atk-s0502a14:216": "Etaṁ saraṇamāgamma, sabbadukkhā pamuccatī’’ti.",
  "atk-s0502a14:217": "Tattha bahunti bahu. Pabbatānīti tattha tattha isigilivepullavebhārādike pabbate ca mahāvanagosiṅgasālavanādīni vanāni ca veḷuvanajīvakambavanādayo ārāme ca udenacetiyagotamacetiyādīni rukkhacetyāni ca te te manussā tena tena bhayena tajjitā bhayato muccitukāmā puttalābhādīni vā patthayamānā saraṇaṁ yantīti attho. Netaṁ saraṇanti etaṁ sabbampi saraṇaṁ neva khemaṁ na uttamaṁ, na ca etaṁ paṭicca jātiādidhammesu sattesu ekopi jātiādito sabbadukkhā pamuccatīti attho.",
  "atk-s0502a14:218": "Yo cāti idaṁ akhemaṁ anuttamaṁ saraṇaṁ dassetvā khemaṁ uttamaṁ saraṇaṁ dassanatthaṁ āraddhaṁ. Tassattho – yo ca gahaṭṭho vā pabbajito vā ‘‘itipi so bhagavā arahaṁ sammāsambuddho’’tiādikaṁ buddhadhammasaṅghānussatikammaṭṭhānaṁ nissāya seṭṭhavasena buddhañca dhammañca saṅghañca saraṇaṁ gato, tassapi taṁ saraṇagamanaṁ aññatitthiyavandanādīhi kuppati calati. Tassa pana acalabhāvaṁ dassetuṁ maggena āgatasaraṇameva pakāsanto cattāri ariyasaccāni sammappaññāya passatīti āha. Yo hi etesaṁ saccānaṁ dassanavasena etāni saraṇaṁ gato, etassa etaṁ saraṇaṁ khemañca uttamañca, so ca puggalo etaṁ saraṇaṁ paṭicca sakalasmāpi vaṭṭadukkhā pamuccati, tasmā etaṁ kho saraṇaṁ khemantiādi vuttaṁ.",
  "atk-s0502a14:219": "Desanāvasāne sabbepi te isayo saha paṭisambhidāhi arahattaṁ patvā satthāraṁ vanditvā pabbajjaṁ yāciṁsu. Satthāpi cīvaragabbhato hatthaṁ pasāretvā ‘‘etha bhikkhavo, caratha brahmacariya’’nti āha. Te taṅkhaṇeyeva aṭṭhaparikkhāradharā vassasaṭṭhikatherā viya ahesuṁ. So ca sabbesampi aṅgamagadhakururaṭṭhavāsīnaṁ sakkāraṁ ādāya āgamanadivaso ahosi. Te sakkāraṁ ādāya āgatā sabbepi te isayo pabbajite disvā ‘‘kiṁ nu kho amhākaṁ aggidattabrāhmaṇo mahā, udāhu samaṇo gotamo’’ti cintetvā samaṇassa gotamassa āgatattā ‘‘aggidattova mahā’’ti maññiṁsu. Satthā tesaṁ ajjhāsayaṁ oloketvā, ‘‘aggidatta, parisāya kaṅkhaṁ chindā’’ti āha. So ‘‘ahampi ettakameva paccāsīsāmī’’ti iddhibalena sattakkhattuṁ vehāsaṁ abbhuggantvā punappunaṁ oruyha satthāraṁ vanditvā ‘‘satthā me, bhante, bhagavā, sāvakohamasmī’’ti vatvā sāvakattaṁ pakāsesīti.",
  "atk-s0502a14:220": "Aggidattabrāhmaṇavatthu chaṭṭhaṁ.",
  "atk-s0502a14:221": "7. Ānandattherapañhavatthu",
  "atk-s0502a14:222": "Dullabhoti imaṁ dhammadesanaṁ satthā jetavane viharanto ānandattherassa pañhaṁ ārabbha kathesi.",
  "atk-s0502a14:223": "Thero hi ekadivasaṁ divāṭṭhāne nisinno cintesi – ‘‘hatthājānīyo chaddantakule vā uposathakule vā uppajjati, assājānīyo sindhavakule vā valāhakassarājakule vā, usabho goājanīyo dakkhiṇapathetiādīni vadantena satthārā hatthiājānīyādīnaṁ uppattiṭṭhānādīni kathitāni, purisājānīyo pana kahaṁ nu kho uppajjatī’’ti. So satthāraṁ upasaṅkamitvā vanditvā ekamantaṁ nisīditvā etamatthaṁ pucchi. Satthā, ‘‘ānanda, purisājānīyo nāma sabbattha nuppajjati, ujukato pana tiyojanasatāyāme vitthārato aḍḍhateyyasate āvaṭṭato navayojanasatappamāṇe majjhimapadesaṭṭhāne uppajjati. Uppajjanto ca pana na yasmiṁ vā tasmiṁ vā kule uppajjati, khattiyamahāsālabrāhmaṇamahāsālakulānaṁ pana aññatarasmiṁyeva uppajjatī’’ti vatvā imaṁ gāthamāha –",
  "atk-s0502a14:224": "193.",
  "atk-s0502a14:225": " ‘‘Dullabho purisājañño, na so sabbattha jāyati;",
  "atk-s0502a14:226": "Yattha so jāyatī dhīro, taṁ kulaṁ sukhamedhatī’’ti.",
  "atk-s0502a14:227": "Tattha dullabhoti purisājañño hi dullabho, na hatthiājānīyādayo viya sulabho, so sabbattha paccantadese vā nīcakule vā na jāyati, majjhimadesepi mahājanassa abhivādanādisakkārakaraṇaṭṭhāne khattiyabrāhmaṇakulānaṁ aññatarasmiṁ kule jāyati. Evaṁ jāyamāno yattha so jāyati dhīro uttamapañño sammāsambuddho , taṁ kulaṁ sukhamedhatīti sukhappattameva hotīti attho.",
  "atk-s0502a14:228": "Desanāvasāne bahū sotāpattiphalādīni pāpuṇiṁsūti.",
  "atk-s0502a14:229": "Ānandattherapañhavatthu sattamaṁ.",
  "atk-s0502a14:230": "8. Sambahulabhikkhuvatthu",
  "atk-s0502a14:231": "Sukhobuddhānanti imaṁ dhammadesanaṁ satthā jetavane viharanto sambahulānaṁ bhikkhūnaṁ kathaṁ ārabbha kathesi.",
  "atk-s0502a14:232": "Ekadivasañhi pañcasatabhikkhū upaṭṭhānasālāyaṁ nisinnā, ‘‘āvuso, kiṁ nu kho imasmiṁ loke sukha’’nti kathaṁ samuṭṭhāpesuṁ? Tattha keci ‘‘rajjasukhasadisaṁ sukhaṁ nāma natthī’’ti āhaṁsu. Keci kāmasukhasadisaṁ, keci ‘‘sālimaṁsabhojanādisadisaṁ sukhaṁ nāma natthī’’ti āhaṁsu. Satthā tesaṁ nisinnaṭṭhānaṁ gantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, kiṁ kathetha? Idañhi sabbampi sukhaṁ vaṭṭadukkhapariyāpannameva, imasmiṁ loke buddhuppādo dhammassavanaṁ, saṅghasāmaggī, sammodamānabhāvoti idameva sukha’’nti vatvā imaṁ gāthamāha –",
  "atk-s0502a14:233": "194.",
  "atk-s0502a14:234": " ‘‘Sukho buddhānamuppādo, sukhā saddhammadesanā;",
  "atk-s0502a14:235": "Sukhā saṅghassa sāmaggī, samaggānaṁ tapo sukho’’ti.",
  "atk-s0502a14:236": "Tattha buddhānamuppādoti yasmā buddhā uppajjamānā mahājanaṁ rāgakantārādīhi tārenti, tasmā buddhānaṁ uppādo sukho uttamo. Yasmā saddhammadesanaṁ āgamma jātiādidhammā sattā jātiādīhi muccanti, tasmā saddhammadesanā sukhā. Sāmaggīti samacittatā, sāpi sukhā eva. Samaggānaṁ pana ekacittānaṁ yasmā buddhavacanaṁ vā uggaṇhituṁ dhutaṅgāni vā pariharituṁ samaṇadhammaṁ vā kātuṁ sakkā, tasmā samaggānaṁ tapo sukhoti vuttaṁ. Tenevāha – ‘‘yāvakīvañca, bhikkhave, bhikkhū samaggā sannipatissanti, sammaggā vuṭṭhahissanti, samaggā saṅghakaraṇīyāni karissanti, vuddhiyeva, bhikkhave, bhikkhūnaṁ pāṭikaṅkhā, no parihānī’’ti (dī. ni. 2.136).",
  "atk-s0502a14:237": "Desanāvasāne te bhikkhū arahatte patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a14:238": "Sambahulabhikkhuvatthu aṭṭhamaṁ.",
  "atk-s0502a14:239": "9. Kassapadasabalassa suvaṇṇacetiyavatthu",
  "atk-s0502a14:240": "Pūjāraheti imaṁ dhammadesanaṁ satthā cārikaṁ caramāno kassapadasabalassa suvaṇṇacetiyaṁ ārabbha kathesi.",
  "atk-s0502a14:241": "Tathāgato sāvatthito nikkhamitvā anupubbena bārāṇasiṁ gacchanto antarāmagge todeyyagāmassa samīpe mahābhikkhusaṅghaparivāro aññataraṁ devaṭṭhānaṁ sampāpuṇi. Tatra nisinno sugato dhammabhaṇḍāgārikaṁ pesetvā avidūre kasikammaṁ karontaṁ brāhmaṇaṁ pakkosāpesi . So brāhmaṇo āgantvā tathāgataṁ anabhivanditvā tameva devaṭṭhānaṁ vanditvā aṭṭhāsi. Sugatopi ‘‘imaṁ padesaṁ kinti maññasi brāhmaṇā’’ti āha. Amhākaṁ paveṇiyā āgatacetiyaṭṭhānanti vandāmi, bho gotamāti. ‘‘Imaṁ ṭhānaṁ vandantena tayā sādhu kataṁ brāhmaṇā’’ti sugato taṁ sampahaṁsesi. Taṁ sutvā bhikkhū ‘‘kena nu kho kāraṇena bhagavā evaṁ sampahaṁsesī’’ti saṁsayaṁ sañjanesuṁ. Tato tathāgato tesaṁ saṁsayamapanetuṁ majjhimanikāye ghaṭikārasuttantaṁ (ma. ni. 2.282 ādayo) vatvā iddhānubhāvena kassapadasabalassa yojanubbedhaṁ kanakacetiyaṁ aparañca kanakacetiyaṁ ākāse nimminitvā mahājanaṁ dassetvā, ‘‘brāhmaṇa, evaṁvidhānaṁ pūjārahānaṁ pūjā yuttatarāvā’’ti vatvā mahāparinibbānasutte (dī. ni. 2.206) dassitanayeneva buddhādike cattāro thūpārahe pakāsetvā sarīracetiyaṁ uddissacetiyaṁ paribhogacetiyanti tīṇi cetiyāni visesato paridīpetvā imā gāthā abhāsi –",
  "atk-s0502a14:242": "195.",
  "atk-s0502a14:243": " ‘‘Pūjārahe pūjayato, buddhe yadi ca sāvake;",
  "atk-s0502a14:244": "Papañcasamatikkante, tiṇṇasokapariddave.",
  "atk-s0502a14:245": "196.",
  "atk-s0502a14:246": " ‘‘Te tādise pūjayato, nibbute akutobhaye;",
  "atk-s0502a14:247": "Na sakkā puññaṁ saṅkhātuṁ, imettamapi kenacī’’ti. (apa. thera 1.10.1-2);",
  "atk-s0502a14:248": "Tattha pūjituṁ arahā pūjārahā, pūjituṁ yuttāti attho. Pūjārahe pūjayatoti abhivādanādīhi ca catūhi ca paccayehi pūjentassa. Pūjārahe dasseti buddhetiādinā. Buddheti sammāsambuddhe. Yadīti yadi vā, atha vāti attho. Tattha paccekabuddheti kathitaṁ hoti, sāvake ca. Papañcasamatikkanteti samatikkantataṇhādiṭṭhimānapapañce. Tiṇṇasokapariddaveti atikkantasokapariddave , ime dve atikkanteti attho. Etehi pūjārahattaṁ dassitaṁ.",
  "atk-s0502a14:249": "Teti buddhādayo. Tādiseti vuttagahaṇavasena. Nibbuteti rāgādinibbutiyā. Natthi kutoci bhavato vā ārammaṇato vā etesaṁ bhayanti akutobhayā, te akutobhaye. Na sakkā puññaṁ saṅkhātunti puññaṁ gaṇetuṁ na sakkā. Kathanti ce? Imettamapi kenacīti imaṁ ettakaṁ, imaṁ ettakanti kenacīti apisaddo idha sambandhitabbo, kenaci puggalena mānena vā. Tattha puggalenāti tena brahmādinā. Mānenāti tividhena mānena tīraṇena dhāraṇena pūraṇena vā. Tīraṇaṁ nāma idaṁ ettakanti nayato tīraṇaṁ. Dhāraṇanti tulāya dhāraṇaṁ. Pūraṇaṁ nāma aḍḍhapasatapatthanāḷikādivasena pūraṇaṁ. Kenaci puggalena imehi tīhi mānehi buddhādike pūjayato puññaṁ vipākavasena gaṇetuṁ na sakkā pariyantarahitatoti dvīsu ṭhānesu pūjayato kiṁ dānaṁ paṭhamaṁ dharamāne buddhādī pūjayato na sakkā puññaṁ saṅkhātuṁ, puna te tādise kilesaparinibbānanimittena khandhaparinibbānena nibbutepi pūjayato na sakkā saṅkhātunti bhedā yujjanti. Tena hi vimānavatthumhi –",
  "atk-s0502a14:250": "‘‘Tiṭṭhante nibbute cāpi, same citte samaṁ phalaṁ;",
  "atk-s0502a14:251": "Cetopaṇidhihetu hi, sattā gacchanti suggati’’nti. (vi. va. 806);",
  "atk-s0502a14:252": "Desanāvasāne so brāhmaṇo sotāpanno ahosīti. Yojanikaṁ kanakacetiyaṁ sattāhamākāseva aṭṭhāsi, mahantena samāgamo cāhosi, sattāhaṁ cetiyaṁ nānappakārena pūjesuṁ. Tato bhinnaladdhikānaṁ laddhibhedo jāto, buddhānubhāvena taṁ cetiyaṁ sakaṭṭhānameva gataṁ, tattheva taṁkhaṇe mahantaṁ pāsāṇacetiyaṁ ahosi. Tasmiṁ samāgame caturāsītiyā pāṇasahassānaṁ dhammābhisamayo ahosīti.",
  "atk-s0502a14:253": "Kassapadasabalassa suvaṇṇacetiyavatthu navamaṁ.",
  "atk-s0502a14:254": "Buddhavaggavaṇṇanā niṭṭhitā.",
  "atk-s0502a14:255": "Cuddasamo vaggo.",
  "atk-s0502a14:256": "Paṭhamabhāṇavāraṁ niṭṭhitaṁ."
}