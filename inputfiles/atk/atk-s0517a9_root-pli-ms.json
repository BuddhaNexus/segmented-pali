{
  "atk-s0517a9:0": "8. Vipallāsakathā",
  "atk-s0517a9:1": "Vipallāsakathāvaṇṇanā",
  "atk-s0517a9:2": "236. Idāni tassa kammassa paccayabhūte vipallāse dassentena kathitāya suttantapubbaṅgamāya vipallāsakathāya apubbatthānuvaṇṇanā. Suttante tāva saññāvipallāsāti saññāya vipallatthabhāvā viparītabhāvā, viparītasaññāti attho. Sesadvayesupi eseva nayo. Cittakiccassa dubbalaṭṭhāne diṭṭhivirahitāya akusalasaññāya sakakiccassa balavakāle saññāvipallāso. Diṭṭhivirahitasseva akusalacittassa sakakiccassa balavakāle cittavipallāso. Diṭṭhisampayutte citte diṭṭhivipallāso. Tasmā sabbadubbalo saññāvipallāso, tato balavataro cittavipallāso, sabbabalavataro diṭṭhivipallāso. Ajātabuddhidārakassa kahāpaṇadassanaṁ viya hi saññā ārammaṇassa upaṭṭhānākāramattaggahaṇato. Gāmikapurisassa kahāpaṇadassanaṁ viya cittaṁ lakkhaṇapaṭivedhassāpi sampāpanato. Kammārassa mahāsaṇḍāsena ayogahaṇaṁ viya diṭṭhi abhinivissa parāmasanato. Anicce niccanti saññāvipallāsoti anicce vatthusmiṁ ‘‘niccaṁ ida’’nti evaṁ gahetvā uppajjanakasaññā saññāvipallāso. Iminā nayena sabbapadesu attho veditabbo. Na saññāvipallāso na cittavipallāso na diṭṭhivipallāsoti catūsu vatthūsu dvādasannaṁ vipallāsaggāhānaṁ abhāvā yāthāvaggahaṇaṁ vuttaṁ.",
  "atk-s0517a9:3": "Gāthāsu anattani ca attāti anattani attāti evaṁsaññinoti attho. Micchādiṭṭhihatāti na kevalaṁ saññinova, saññāya viya uppajjamānāya micchādiṭṭhiyāpi hatā. Khittacittāti saññādiṭṭhīhi viya uppajjamānena khittena vibbhantena cittena samannāgatā. Visaññinoti desanāmattametaṁ, viparītasaññācittadiṭṭhinoti attho. Atha vā saññāpubbaṅgamattā diṭṭhiyā paṭhamaṁ catūhi padehi saññāvipallāso vutto, tato micchādiṭṭhihatāti diṭṭhivipallāso, khittacittāti cittavipallāso. Visaññinoti tīhi vipallāsaggāhehi pakatisaññāvirahitā mohaṁ gatā ‘‘mucchito visavegena, visaññī samapajjathā’’tiettha (jā. 2.22.328) viya. Te yogayuttā mārassāti te janā sattā mārassa yoge yuttā nāma honti. Ayogakkheminoti catūhi yogehi ītīhi khemaṁ nibbānaṁ appattā. Sattā gacchanti saṁsāranti teyeva puggalā saṁsāraṁ saṁsaranti. Kasmā? Jātimaraṇagāmino hi te, tasmā saṁsarantīti attho. Buddhāti catusaccabuddhā sabbaññuno. Kālattayasādhāraṇavasena bahuvacanaṁ. Lokasminti okāsaloke. Pabhaṅkarāti lokassa paññālokaṁ karā. Imaṁ dhammaṁ pakāsentīti vipallāsappahānaṁ dhammaṁ jotenti. Dukkhūpasamagāminanti dukkhavūpasamaṁ nibbānaṁ gacchantaṁ. Tesaṁ sutvānāti tesaṁ buddhānaṁ dhammaṁ sutvāna. Sappaññāti bhabbabhūtā paññavanto. Sacittaṁ paccaladdhūti vipallāsavajjitaṁ sakacittaṁ paṭilabhitvā. Paṭialaddhūti padacchedo. Atha vā paṭilabhiṁsu paṭialaddhunti padacchedo. Aniccato dakkhunti aniccavaseneva addasaṁsu. Anattani anattāti anattānaṁ anattāti addakkhuṁ. Atha vā anattani vatthusmiṁ attā natthīti addakkhuṁ. Sammādiṭṭhisamādānāti gahitasammādassanā. Sabbaṁ dukkhaṁ upaccagunti sakalaṁ vaṭṭadukkhaṁ samatikkantā.",
  "atk-s0517a9:4": "Pahīnāpahīnapucchāya diṭṭhisampannassāti sotāpannassa. Dukkhe sukhanti saññā uppajjati. Cittaṁ uppajjatīti mohakālussiyassa appahīnattā saññāmattaṁ vā cittamattaṁ vā uppajjati, anāgāmissapi uppajjati, kiṁ pana sotāpannassa. Ime dve arahatoyeva pahīnā. Asubhe subhanti saññā uppajjati. Cittaṁ uppajjatīti sakadāgāmissapi uppajjati, kiṁ pana sotāpannassa. Ime dve anāgāmissa pahīnāti aṭṭhakathāyaṁ vuttaṁ. Tasmā idaṁ dvayaṁ sotāpannasakadāgāmino sandhāya vuttanti veditabbaṁ. Anāgāmino kāmarāgassa pahīnattā ‘‘asubhe subha’’nti saññācittavipallāsānañca pahānaṁ vuttanti veditabbaṁ. Dvīsuvatthūsūtiādīhi padehi pahīnāpahīne nigametvā dasseti. Tattha ‘‘anicce nicca’’nti, ‘‘anattani attā’’ti imesu dvīsu vatthūsu cha vipallāsā pahīnā. ‘‘Dukkhe sukha’’nti, ‘‘asubhe subha’’nti imesu dvīsu vatthūsu dve diṭṭhivipallāsā pahīnā. Kesuci potthakesu dveti paṭhamaṁ likhitaṁ, pacchā chāti. Catūsu vatthūsūti cattāri ekato katvā vuttaṁ. Aṭṭhāti dvīsu cha, dvīsu dveti aṭṭha. Cattāroti dukkhāsubhavatthūsu ekekasmiṁ dve dve saññācittavipallāsāti cattāro. Kesuci potthakesu ‘‘cha dvīsū’’ti vuttaṭṭhānesupi evameva likhitanti.",
  "atk-s0517a9:5": "Vipallāsakathāvaṇṇanā niṭṭhitā."
}