{
  "atk-s0403a10:0": "(11) 1. Phāsuvihāravaggo",
  "atk-s0403a10:1": "1. Sārajjasuttavaṇṇanā",
  "atk-s0403a10:2": "101. Tatiyassa paṭhame vesārajjakaraṇāti visāradabhāvāvahā. Sārajjaṁ hotīti domanassaṁ hoti.",
  "atk-s0403a10:3": "2. Ussaṅkitasuttavaṇṇanā",
  "atk-s0403a10:4": "102. Dutiye ussaṅkitaparisaṅkitoti ussaṅkito ca parisaṅkito ca. Api akuppadhammopīti api akuppadhammo khīṇāsavo samānopi parehi pāpabhikkhūhi ussaṅkitaparisaṅkito hotīti attho. Vesiyāgocarotiādīsu vesiyā vuccanti rūpūpajīviniyo, tā gocaro assāti vesiyāgocaro, tāsaṁ gehaṁ abhiṇhagamanoti attho. Sesapadesupi eseva nayo. Tattha pana vidhavāti matapatikā. Thullakumārikāti mahallikakumārikāyo.",
  "atk-s0403a10:5": "3. Mahācorasuttavaṇṇanā",
  "atk-s0403a10:6": "103. Tatiye ito bhogena paṭisantharissāmīti ito mama sāpateyyato bhogaṁ gahetvā tena paṭisanthāraṁ karissāmi, tassa ca mama ca antaraṁ pidahissāmīti attho. Gahaṇānīti parasantakānaṁ bhaṇḍānaṁ gahaṇāni. Guyhamantāti guhitabbamantā. Antaggāhikāyāti sassataṁ vā ucchedaṁ vā gahetvā ṭhitāya. Sesamettha uttānatthameva. Catutthe sabbaṁ heṭṭhā vuttanayameva.",
  "atk-s0403a10:7": "5. Phāsuvihārasuttavaṇṇanā",
  "atk-s0403a10:8": "105. Pañcame mettaṁ kāyakammanti mettacittena pavattitaṁ kāyakammaṁ. Āvi ceva raho cāti sammukhe ceva parammukhe ca. Itaresupi eseva nayo. Yāni tāni sīlānītiādi catupārisuddhisīlavasena vuttaṁ. Samādhisaṁvattanikānīti maggasamādhiphalasamādhinibbattakāni. Sīlasāmaññagatoti samānasīlataṁ gato, ekasadisasīlo hutvāti attho. Takkarassāti yo naṁ karoti, tassa. Iti imasmiṁ sutte sīlaṁ missakaṁ kathitaṁ, diṭṭhi vipassanāsammādiṭṭhīti.",
  "atk-s0403a10:9": "6. Ānandasuttavaṇṇanā",
  "atk-s0403a10:10": "106. Chaṭṭhe no ca paraṁ adhisīle sampavattā hotīti paraṁ sīlabhāvena na garahati na upavadati. Attānupekkhīti attanova katākataṁ jānanavasena attānaṁ anupekkhitā. No parānupekkhīti parassa katākatesu abyāvaṭo. Apaññātoti apākaṭo appapuñño. Apaññātakenāti apaññātabhāvena apākaṭatāya mandapuññatāya. No paritassatīti paritāsaṁ nāpajjati. Iti imasmiṁ sutte khīṇāsavova kathito.",
  "atk-s0403a10:11": "7-8. Sīlasuttādivaṇṇanā",
  "atk-s0403a10:12": "107-108. Sattame sīlasamādhipaññā missikā kathitā, vimutti arahattaphalaṁ , vimuttiñāṇadassanaṁ paccavekkhaṇañāṇaṁ lokiyameva. Aṭṭhamepi eseva nayo. Paccavekkhaṇañāṇaṁ panettha asekhassa pavattattā asekhanti vuttaṁ.",
  "atk-s0403a10:13": "9-10. Cātuddisasuttādivaṇṇanā",
  "atk-s0403a10:14": "109-110. Navame cātuddisoti catūsu disāsu appaṭihatacāro. Imasmimpi sutte khīṇāsavova kathito. Dasame alanti yutto. Idhāpi khīṇāsavova kathito.",
  "atk-s0403a10:15": "Phāsuvihāravaggo paṭhamo."
}