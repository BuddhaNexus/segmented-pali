{
  "atk-abh03a14:0": "7. Ekaccaṁatthītikathā",
  "atk-abh03a14:1": "1. Atītādiekaccakathāvaṇṇanā",
  "atk-abh03a14:2": "299. Idāni ekaccaṁ atthīti kathā hoti. Tattha ye ‘‘ekaccaṁ atītaṁ atthī’’ti maññanti, seyyathāpi kassapikā; tesaṁ laddhibhindanatthaṁ atītaṁ atthīti pucchā sakavādissa, ekaccaṁ atthīti vissajjanaṁ paravādissa. Ayañhi adhippāyo – avipakkavipākaṁ atthi, vipakkavipākaṁ natthīti. Ekaccaṁ niruddhanti anuyogo sakavādissa. Tassattho – yadi te atītaṁ ekaccaṁ atthi ekaccaṁ natthi, evaṁ sante ekaccaṁ atītaṁ niruddhaṁ, ekaccaṁ atītaṁ aniruddhaṁ, tatheva ṭhitanti āpajjati. Vigatantiādīsupi eseva nayo.",
  "atk-abh03a14:3": "Avipakkavipākadhammā ekacceti idaṁ yasmā yesaṁ so avipakkavipākānaṁ atthitaṁ icchati, tepi atītāyeva. Tasmā yathā te atītaṁ ekaccaṁ atthi, kiṁ tathā avipakkavipākāpi dhammā ekacce atthī ekacce natthīti codetuṁ vuttaṁ. Vipakkavipākāti idaṁ yesaṁ so natthitaṁ icchati, tesaṁ vasena codetuṁ vuttaṁ. Avipākāti idaṁ abyākatānaṁ vasena codetuṁ vuttaṁ. Iti imesaṁ tiṇṇaṁ rāsīnaṁ vasena sabbesu anulomapaṭilomesu paṭiññā ca paṭikkhepo ca veditabbā. Atītā ekadesaṁ vipakkavipākā, ekadesaṁ avipakkavipākāti vippakatavipākā vuccanti. Yena hi kammena paṭisandhi nibbattitā, bhavaṅgampi cutipi tasseva vipāko. Tasmā paṭisandhito yāva cuti, tāva taṁ vippakatavipākaṁ nāma hoti. Tathārūpe dhamme sandhāyetaṁ vuttaṁ.",
  "atk-abh03a14:4": "Vipaccissantīti katvā te atthīti pucchā sakavādissa. Yathā dhammadharassa puggalassa niddāyantassāpi bahupavattino dhammā atthīti vuccanti, evaṁ lokavohāravasena atthitaṁ sandhāya paṭiññā paravādissa. Vipaccissantīti katvā paccupannāti dutiyapañhe ‘‘kammānaṁ avināsasaṅkhāto kammūpacayo nāmeko atthī’’ti laddhiyaṁ ṭhatvā paṭiññā paravādissa.",
  "atk-abh03a14:5": "2. Anāgatādiekaccakathāvaṇṇanā",
  "atk-abh03a14:6": "300.Anāgataṁatthītiādīsupi ekaccaṁ atthīti uppādino dhamme sandhāya vadati. Sesaṁ sabbattha heṭṭhā vuttanayattā uttānatthamevāti.",
  "atk-abh03a14:7": "Ekaccaṁatthītikathāvaṇṇanā."
}