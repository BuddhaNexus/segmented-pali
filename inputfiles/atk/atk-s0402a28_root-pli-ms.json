{
  "atk-s0402a28:0": "(10) 5. Loṇakapallavaggo",
  "atk-s0402a28:1": "1. Accāyikasuttavaṇṇanā",
  "atk-s0402a28:2": "93. Pañcamassa paṭhame accāyikānīti atipātikāni. Karaṇīyānīti avassakiccāni. Yañhi na avassaṁ kātabbaṁ, taṁ kiccanti vuccati. Avassaṁ kātabbaṁ karaṇīyaṁ nāma. Sīghaṁ sīghanti vegena vegena. Tassa kho tanti ettha tanti nipātamattaṁ. Natthi sā iddhi vā ānubhāvo vāti sā vā iddhi so vā ānubhāvo natthi. Uttarasveti tatiyadivase. Utupariṇāminīti laddhautupariṇāmāni hutvā. Jāyantipīti tatiyadivase nikkhantasetaṅkurāni honti, sattāhe patte nīlaṅkurāni honti. Gabbhīnipi hontīti diyaḍḍhamāsaṁ patvā gahitagabbhāni honti. Paccantipīti tayo māse patvā paccanti. Idāni yasmā buddhānaṁ gahapatikena vā sassehi vā attho natthi, sāsane pana tappaṭirūpakaṁ puggalaṁ vā atthaṁ vā dassetuṁ taṁ taṁ opammaṁ āharanti. Tasmā yamatthaṁ dassetukāmena etaṁ ābhataṁ, taṁ dassento evameva khotiādimāha. Taṁ atthato uttānameva. Sikkhā pana idhāpi missikā eva kathitā.",
  "atk-s0402a28:3": "2. Pavivekasuttavaṇṇanā",
  "atk-s0402a28:4": "94. Dutiye cīvarapavivekanti cīvaraṁ nissāya uppajjanakakilesehi vivittabhāvaṁ. Sesadvayepi eseva nayo. Sāṇānīti sāṇavākacelāni. Masāṇānīti missakacelāni. Chavadussānīti matasarīrato chaḍḍitavatthāni, erakatiṇādīni vā ganthetvā katanivāsanāni. Paṁsukūlānīti pathaviyaṁ chaḍḍitanantakāni. Tirīṭānīti rukkhatacavatthāni. Ajinānīti ajinamigacammāni. Ajinakkhipanti tadeva majjhe phālitaṁ, sahakhurakantipi vadanti. Kusacīranti kusatiṇāni ganthetvā katacīraṁ. Vākacīraphalakacīresupi eseva nayo. Kesakambalanti manussakesehi katakambalaṁ. Vālakambalanti assavālādīhi katakambalaṁ. Ulūkapakkhikanti ulūkapattāni ganthetvā katanivāsanaṁ.",
  "atk-s0402a28:5": "Sākabhakkhāti allasākabhakkhā. Sāmākabhakkhāti sāmākataṇḍulabhakkhā. Nīvārādīsu nīvārā nāma araññe sayaṁ jātavīhijāti. Daddulanti cammakārehi cammaṁ likhitvā chaḍḍitakasaṭaṁ. Haṭaṁ vuccati silesopi sevālopi kaṇikārādirukkhaniyyāsopi. Kaṇanti kuṇḍakaṁ. Ācāmoti bhattaukkhalikāya laggo jhāmaodano. Taṁ chaḍḍitaṭṭhāne gahetvā khādanti, odanakañjiyantipi vadanti. Piññākādayo pākaṭāva. Pavattaphalabhojīti patitaphalabhojī. Bhusāgāranti khalasālaṁ.",
  "atk-s0402a28:6": "Sīlavāti catupārisuddhisīlena samannāgato. Dussīlyañcassa pahīnaṁ hotīti pañca dussīlyāni pahīnāni honti. Sammādiṭṭhikoti yāthāvadiṭṭhiko. Micchādiṭṭhīti ayāthāvadiṭṭhi. Āsavāti cattāro āsavā. Aggappattoti sīlaggappatto. Sārappattoti sīlasāraṁ patto. Suddhoti parisuddho. Sāre patiṭṭhitoti sīlasamādhipaññāsāre patiṭṭhito.",
  "atk-s0402a28:7": "Seyyathāpīti yathā nāma. Sampannanti paripuṇṇaṁ paripakkasālibharitaṁ. Saṅgharāpeyyāti saṅkaḍḍhāpeyya. Ubbahāpeyyāti khalaṭṭhānaṁ āharāpeyya. Bhusikanti bhusaṁ. Koṭṭāpeyyāti udukkhale pakkhipāpetvā musalehi paharāpeyya. Aggappattānīti taṇḍulaggaṁ pattāni. Sārappattādīsupi eseva nayo. Sesaṁ uttānameva. Yaṁ panettha ‘‘dussīlyañcassa pahīnaṁ micchādiṭṭhi cassa pahīnā’’ti vuttaṁ, taṁ sotāpattimaggena pahīnabhāvaṁ sandhāya vuttanti veditabbaṁ.",
  "atk-s0402a28:8": "3. Saradasuttavaṇṇanā",
  "atk-s0402a28:9": "95. Tatiye viddheti valāhakavigamena dūrībhūte. Deveti ākāse. Abhivihaccāti abhivihanitvā. Yatoti yasmiṁ kāle. Virajanti rāgarajādirahitaṁ. Tesaṁyeva malānaṁ vigatattā vītamalaṁ. Dhammacakkhunti catusaccadhammapariggāhakaṁ sotāpattimaggacakkhuṁ. Natthi taṁ saṁyojananti duvidhamevassa saṁyojanaṁ natthi, itarampi pana puna imaṁ lokaṁ ānetuṁ asamatthatāya natthīti vuttaṁ. Imasmiṁ sutte jhānānāgāmī nāma kathitoti.",
  "atk-s0402a28:10": "4. Parisāsuttavaṇṇanā",
  "atk-s0402a28:11": "96. Catutthe na bāhulikā hontīti paccayabāhullikā na honti. Na sāthalikāti tisso sikkhā sithilaṁ katvā na gaṇhanti. Okkamane nikkhittadhurāti okkamanaṁ vuccati avagamanaṭṭhena pañca nīvaraṇāni, tesu nikkhittadhurā. Paviveke pubbaṅgamāti kāyacittaupadhivivekasaṅkhāte tividhepi viveke pubbaṅgamā. Vīriyaṁ ārabhantīti duvidhampi vīriyaṁ paggaṇhanti. Appattassāti jhānavipassanāmaggaphalasaṅkhātassa appattavisesassa. Sesapadadvayepi eseva nayo. Pacchimājanatāti saddhivihārikaantevāsikādayo. Diṭṭhānugatiṁ āpajjatīti ācariyupajjhāyehi kataṁ anukaroti. Yaṁ tāya janatāya ācariyupajjhāyesu diṭṭhaṁ, tassa anugatiṁ āpajjati nāma. Ayaṁ vuccati, bhikkhave, aggavatī parisāti, bhikkhave, ayaṁ parisā aggapuggalavatī nāma vuccati.",
  "atk-s0402a28:12": "Bhaṇḍanajātāti jātabhaṇḍanā. Kalahajātāti jātakalahā. Bhaṇḍananti cettha kalahassa pubbabhāgo, hatthaparāmāsādivasena vītikkamo kalaho nāma. Vivādāpannāti viruddhavādaṁ āpannā. Mukhasattīhīti guṇavijjhanaṭṭhena pharusā vācā ‘‘mukhasattiyo’’ti vuccanti, tāhi mukhasattīhi. Vitudantā viharantīti vijjhantā vicaranti.",
  "atk-s0402a28:13": "Samaggāti sahitā. Sammodamānāti samappavattamodā. Khīrodakībhūtāti khīrodakaṁ viya bhūtā. Piyacakkhūhīti upasantehi mettacakkhūhi. Pīti jāyatīti pañcavaṇṇā pīti uppajjati. Kāyo passambhatīti nāmakāyopi rūpakāyopi vigatadaratho hoti. Passaddhakāyoti asāraddhakāyo. Sukhaṁ vediyatīti kāyikacetasikasukhaṁ vediyati. Samādhiyatīti ārammaṇe sammā ṭhapīyati.",
  "atk-s0402a28:14": "Thullaphusitaketi mahāphusitake. Pabbatakandarapadarasākhāti ettha kandaro nāma ‘‘ka’’nti laddhanāmena udakena dārito udakabhinno pabbatappadeso, yo ‘‘nitambho’’tipi ‘‘nadikuñjo’’tipi vuccati. Padaraṁ nāma aṭṭha māse deve avassante phalito bhūmippadeso. Sākhāti kusobbhagāminiyo khuddakamātikāyo. Kusobbhāti khuddakaāvāṭā. Mahāsobbhāti mahāāvāṭā. Kunnadiyoti khuddakanadiyo. Mahānadiyoti gaṅgāyamunādikā mahāsaritā.",
  "atk-s0402a28:15": "5-7. Paṭhamaājānīyasuttādivaṇṇanā",
  "atk-s0402a28:16": "97-99. Pañcame aṅgehīti guṇaṅgehi. Rājārahoti rañño araho anucchaviko. Rājabhoggoti rañño upabhogabhūto. Rañño aṅganti rañño hatthapādādiaṅgasamatāya aṅganteva saṅkhaṁ gacchati. Vaṇṇasampannoti sarīravaṇṇena sampanno. Balasampannoti kāyabalena sampanno. Āhuneyyoti āhutisaṅkhātaṁ piṇḍapātaṁ paṭiggahetuṁ yutto. Pāhuneyyoti pāhunakabhattassa anucchaviko. Dakkhiṇeyyoti dasavidhadānavatthupariccāgavasena saddhādānasaṅkhātāya dakkhiṇāya anucchaviko. Añjalikaraṇīyoti añjalipaggahaṇassa anucchaviko. Anuttaraṁ puññakkhettaṁ lokassāti sabbalokassa asadisaṁ puññaviruhanaṭṭhānaṁ.",
  "atk-s0402a28:17": "Vaṇṇasampannoti guṇavaṇṇena sampanno. Balasampannoti vīriyabalena sampanno. Javasampannoti ñāṇajavena sampanno. Thāmavāti ñāṇathāmena samannāgato. Daḷhaparakkamoti thiraparakkamo. Anikkhittadhuroti aṭṭhapitadhuro paggahitadhuro, aggaphalaṁ arahattaṁ appatvā vīriyadhuraṁ na nikkhipissāmīti evaṁ paṭipanno. Imasmiṁ sutte catusaccavasena sotāpattimaggo, sotāpattimaggena ca ñāṇajavasampannatā kathitāti. Chaṭṭhe tīṇi ca maggāni tīṇi ca phalāni, tīhi maggaphalehi ca ñāṇajavasampannatā kathitā. Sattame arahattaphalaṁ, arahattaphaleneva ca maggakiccaṁ kathitaṁ. Phalaṁ pana javitajavena uppajjanato javoti ca vattuṁ vaṭṭati.",
  "atk-s0402a28:18": "8. Potthakasuttavaṇṇanā",
  "atk-s0402a28:19": "100. Aṭṭhame navoti karaṇaṁ upādāya vuccati. Potthakoti vākamayavatthaṁ. Majjhimoti paribhogamajjhimo. Jiṇṇoti paribhogajiṇṇo. Ukkhaliparimajjananti ukkhaliparipuñchanaṁ dussīloti nissīlo. Dubbaṇṇatāyāti guṇavaṇṇābhāvena dubbaṇṇatāya. Diṭṭhānugatiṁ āpajjantīti tena kataṁ anukaronti. Na mahapphalaṁ hotīti vipākaphalena mahapphalaṁ na hoti. Na mahānisaṁsanti vipākānisaṁseneva na mahānisaṁsaṁ. Appagghatāyāti vipākagghena appagghatāya. Kāsikaṁ vatthanti tīhi kappāsaaṁsūhi suttaṁ kantitvā katavatthaṁ, tañca kho kāsiraṭṭheyeva uṭṭhitaṁ. Sesaṁ uttānameva. Sīlaṁ panettha missakaṁ kathitanti.",
  "atk-s0402a28:20": "9. Loṇakapallasuttavaṇṇanā",
  "atk-s0402a28:21": "101. Navame yathā yathāyanti yathā yathā ayaṁ. Tathā tathā tanti tathā tathā taṁ kammaṁ. Idaṁ vuttaṁ hoti – yo evaṁ vadeyya – ‘‘yathā yathā kammaṁ karoti, tathā tathāssa vipākaṁ paṭisaṁvediyateva. Na hi sakkā katassa kammassa vipākaṁ paṭisedhetuṁ. Tasmā yattakaṁ kammaṁ karoti, tattakassa vipākaṁ paṭisaṁvediyatevā’’ti. Evaṁ santanti evaṁ sante. Brahmacariyavāso na hotīti yaṁ maggabhāvanato pubbe upapajjavedanīyaṁ kammaṁ kataṁ, tassa avassaṁ paṭisaṁvedanīyattā brahmacariyaṁ vutthampi avutthameva hoti. Okāso na paññāyati sammā dukkhassa antakiriyāyāti yasmā ca evaṁ sante tena kammāyūhanañceva vipākānubhavanā ca hoti, tasmā hetunā nayena vaṭṭadukkhassa antakiriyāya okāso na paññāyati nāma.",
  "atk-s0402a28:22": "Yathā yathā vedanīyanti yena yenākārena veditabbaṁ. Tathātathāssa vipākaṁ paṭisaṁvediyatīti tena tenākārena assa vipākaṁ paccanubhoti. Idaṁ vuttaṁ hoti – yadetaṁ sattasu javanesu paṭhamajavanakammaṁ sati paccaye vipākavāraṁ labhantameva diṭṭhadhammavedanīyaṁ hoti, asati ahosikammaṁ nāma. Yañca sattamajavanakammaṁ sati paccaye upapajjavedanīyaṁ hoti, asati ahosikammaṁ nāma. Yañca majjhe pañcajavanakammaṁ yāva saṁsārappavatti, tāva aparapariyāyavedanīyaṁ nāma hoti. Etesu ākāresu yena yenākārena veditabbaṁ kammaṁ ayaṁ puriso karoti, tena tenevassa vipākaṁ paṭisaṁvediyati nāma. Aṭṭhakathāyañhi laddhavipākavārameva kammaṁ yathāvedanīyaṁ kammaṁ nāmāti vuttaṁ. Evaṁ santaṁ, bhikkhave, brahmacariyavāso hotīti kammakkhayakarassa brahmacariyassa khepetabbakammasambhavato vāso nāma hoti, vutthaṁ suvutthameva hotīti attho. Okāso paññāyati sammā dukkhassa antakiriyāyāti yasmā evaṁ sante tena tena maggena abhisaṅkhāraviññāṇassa nirodhena tesu tesu bhavesu āyatiṁ vaṭṭadukkhaṁ na uppajjati, tasmā okāso paññāyati sammā dukkhassa antakiriyāya.",
  "atk-s0402a28:23": "Idāni taṁ yathāvedanīyakammasabhāvaṁ dassento idha, bhikkhave, ekaccassātiādimāha. Tattha appamattakanti parittaṁ thokaṁ mandaṁ lāmakaṁ. Tādisaṁyevāti taṁsarikkhakameva. Diṭṭhadhammavedanīyanti tasmiṁ kammeyeva diṭṭhadhamme vipaccitabbaṁ vipākavāraṁ labhantaṁ diṭṭhadhammavedanīyaṁ hoti. Nāṇupi khāyatīti dutiye attabhāve aṇupi na khāyati, aṇumattampi dutiye attabhāve vipākaṁ na detīti attho. Bahudevāti bahukaṁ pana vipākaṁ kimeva dassatīti adhippāyo. Abhāvitakāyotiādīhi kāyabhāvanārahito vaṭṭagāmī puthujjano dassito. Parittoti parittaguṇo. Appātumoti ātumā vuccati attabhāvo, tasmiṁ mahantepi guṇaparittatāya appātumoyeva. Appadukkhavihārīti appakenapi pāpena dukkhavihārī. Bhāvitakāyotiādīhi khīṇāsavo dassito. So hi kāyānupassanāsaṅkhātāya kāyabhāvanāya bhāvitakāyo nāma. Kāyassa vā vaḍḍhitattā bhāvitakāyo. Bhāvitasīloti vaḍḍhitasīlo. Sesapadadvayepi eseva nayo. Pañcadvārabhāvanāya vā bhāvitakāyo. Etena indriyasaṁvarasīlaṁ vuttaṁ, bhāvitasīloti iminā sesāni tīṇi sīlāni. Aparittoti na parittaguṇo. Mahattoti attabhāve parittepi guṇamahantatāya mahatto. Appamāṇavihārīti khīṇāsavassetaṁ nāmameva. So hi pamāṇakarānaṁ rāgādīnaṁ abhāvena appamāṇavihārī nāma.",
  "atk-s0402a28:24": "Paritteti khuddake. Udakamallaketi udakasarāve. Orabbhikoti urabbhasāmiko. Urabbhaghātakoti sūnakāro. Jāpetuṁ vāti dhanajāniyā jāpetuṁ. Jhāpetuntipi pāṭho, ayamevattho. Yathāpaccayaṁ vā kātunti yathā icchati, tathā kātuṁ. Urabbhadhananti eḷakaagghanakamūlaṁ. So panassa sace icchati, deti. No ce icchati, gīvāyaṁ gahetvā nikkaḍḍhāpeti. Sesaṁ vuttanayeneva veditabbaṁ. Imasmiṁ pana sutte vaṭṭavivaṭṭaṁ kathitanti.",
  "atk-s0402a28:25": "10. Paṁsudhovakasuttavaṇṇanā",
  "atk-s0402a28:26": "102. Dasame dhovatīti vikkhāleti. Sandhovatīti suṭṭhu dhovati, punappunaṁ dhovati. Niddhovatīti niggaṇhitvā dhovati. Aniddhantakasāvanti anīhatadosaṁ anapanītakasāvaṁ. Pabhaṅgūti pabhijjanasabhāvaṁ, adhikaraṇīyaṁ ṭhapetvā muṭṭhikāya pahaṭamattaṁ bhijjati. Paṭṭikāyāti suvaṇṇapaṭṭakāya. Gīveyyaketi gīvālaṅkāre.",
  "atk-s0402a28:27": "Adhicittanti samathavipassanācittaṁ. Anuyuttassāti bhāventassa. Sacetasoti cittasampanno. Dabbajātikoti paṇḍitajātiko. Kāmavitakkādīsu kāme ārabbha uppanno vitakko kāmavitakko. Byāpādavihiṁsasampayuttā vitakkā byāpādavihiṁsavitakkā nāma. Ñātivitakkādīsu ‘‘amhākaṁ ñātakā bahū puññavantā’’tiādinā nayena ñātake ārabbha uppanno vitakko ñātivitakko. ‘‘Asuko janapado khemo subhikkho’’tiādinā nayena janapadamārabbha uppanno vitakko janapadavitakko. ‘‘Aho vata maṁ pare na avajāneyyu’’nti evaṁ uppanno vitakko anavaññattipaṭisaṁyutto vitakko nāma. Dhammavitakkāvasissantīti dhammavitakkā nāma dasavipassanupakkilesavitakkā. So hoti samādhi na ceva santoti so avasiṭṭhadhammavitakko vipassanāsamādhi avūpasantakilesattā santo na hoti. Na paṇītoti na atappako. Nappaṭippassaddhiladdhoti na kilesapaṭippassaddhiyā laddho. Na ekodibhāvādhigatoti na ekaggabhāvappatto. Sasaṅkhāraniggayhavāritagatoti sasaṅkhārena sappayogena kilese niggaṇhitvā vāretvā vārito, na kilesānaṁ chinnante uppanno, kilese pana vāretvā uppanno.",
  "atk-s0402a28:28": "Hotiso, bhikkhave, samayoti ettha samayo nāma utusappāyaṁ āhārasappāyaṁ senāsanasappāyaṁ puggalasappāyaṁ dhammassavanasappāyanti imesaṁ pañcannaṁ sappāyānaṁ paṭilābhakālo. Yaṁ taṁ cittanti yasmiṁ samaye taṁ vipassanācittaṁ. Ajjhattaṁyeva santiṭṭhatīti attaniyeva tiṭṭhati. Niyakajjhattañhi idha ajjhattaṁ nāma. Gocarajjhattampi vaṭṭati. Puthuttārammaṇaṁ pahāya ekasmiṁ nibbānagocareyeva tiṭṭhatīti vuttaṁ hoti. Sannisīdatīti suṭṭhu nisīdati. Ekodi hotīti ekaggaṁ hoti. Samādhiyatīti sammā ādhiyati. Santotiādīsu paccanīkakilesavūpasamena santo. Atappakaṭṭhena paṇīto. Kilesapaṭippassaddhiyā laddhattā paṭippassaddhaladdho. Ekaggabhāvaṁ gatattā ekodibhāvādhigato. Kilesānaṁ chinnante uppannattā na sappayogena kilese niggaṇhitvā vāretvā vāritoti na sasaṅkhāraniggayhavāritagato. Ettāvatā ayaṁ bhikkhu vivaṭṭetvā arahattaṁ patto nāma hoti.",
  "atk-s0402a28:29": "Idāni khīṇāsavassa sato abhiññāpaṭipadaṁ dassento yassa yassa cātiādimāha. Tattha abhiññā sacchikaraṇīyassāti abhijānitvā paccakkhaṁ kātabbassa. Sati satiāyataneti pubbahetusaṅkhāte ceva idāni ca paṭiladdhabbe abhiññāpādakajjhānādibhede ca sati satikāraṇe. Vitthārato pana ayaṁ abhiññākathā visuddhimagge (visuddhi. 2.365 ādayo) vuttanayeneva veditabbā. Āsavānaṁ khayātiādi cettha phalasamāpattivasena vuttanti veditabbaṁ.",
  "atk-s0402a28:30": "11. Nimittasuttavaṇṇanā",
  "atk-s0402a28:31": "103. Ekādasamepi adhicittaṁ samathavipassanācittameva. Tīṇi nimittānīti tīṇi kāraṇāni. Kālena kālanti kāle kāle, yuttakāleti attho. Kālena kālaṁ samādhinimittaṁ manasikātabbantiādīsu taṁ taṁ kālaṁ sallakkhetvā ekaggatāya yuttakāle ekaggatā manasikātabbā. Ekaggatā hi idha samādhinimittanti vuttā. Tatra vacanattho – samādhiyeva nimittaṁ samādhinimittaṁ. Sesapadadvayepi eseva nayo. Paggahoti pana vīriyassa nāmaṁ, upekkhāti majjhattabhāvassa. Tasmā vīriyassa yuttakāle vīriyaṁ manasikātabbaṁ, majjhattabhāvassa yuttakāle majjhattabhāve ṭhātabbanti. Ṭhānaṁ taṁ cittaṁ kosajjāya saṁvatteyyāti kāraṇaṁ vijjati yena taṁ cittaṁ kosajjabhāve tiṭṭheyya. Itaresupi eseva nayo. Upekkhānimittaṁyeva manasi kareyyāti ettha ca ñāṇajavaṁ upekkheyyāti ayamattho. Āsavānaṁ khayāyāti arahattaphalatthāya.",
  "atk-s0402a28:32": "Ukkaṁ bandheyyāti aṅgārakapallaṁ sajjeyya. Ālimpeyyāti tattha aṅgāre pakkhipitvā aggiṁ datvā nāḷikāya dhamanto aggiṁ gāhāpeyya. Ukkāmukhe pakkhipeyyāti aṅgāre viyūhitvā aṅgāramatthake vā ṭhapeyya, mūsāya vā pakkhipeyya. Ajjhupekkhatīti pakkāpakkabhāvaṁ upadhāreti.",
  "atk-s0402a28:33": "Sammā samādhiyati āsavānaṁ khayāyāti arahattaphalatthāya sammā ṭhapīyati. Ettāvatā hi vipassanaṁ vaḍḍhetvā arahattappatto bhikkhu dassito. Idāni tassa khīṇāsavassa abhiññāya paṭipadaṁ dassento yassa yassa cātiādimāha. Taṁ heṭṭhā vuttanayeneva veditabbaṁ.",
  "atk-s0402a28:34": "Loṇakapallavaggo pañcamo.",
  "atk-s0402a28:35": "Dutiyapaṇṇāsakaṁ niṭṭhitaṁ.",
  "atk-s0402a28:36": "3. Tatiyapaṇṇāsakaṁ"
}