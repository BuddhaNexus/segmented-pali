{
  "atk-s0508a28:0": "12. Dvādasakanipāto",
  "atk-s0508a28:1": "1. Sīlavattheragāthāvaṇṇanā",
  "atk-s0508a28:2": "Dvādasakanipāte sīlamevātiādikā āyasmato sīlavattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde rājagahe bimbisārarañño putto hutvā nibbatti, sīlavātissa nāmaṁ ahosi. Taṁ vayappattaṁ rājā ajātasattu māretukāmo caṇḍaṁ mattahatthiṁ āropetvā nānāvidhehi upāyehi upakkamantopi māretuṁ nāsakkhi pacchimabhavikassa arahattaṁ appatvā antarā jīvitantarāyābhāvato. Tassa pavattiṁ disvā bhagavā mahāmoggallānattheraṁ āṇāpesi – ‘‘sīlavakumāraṁ ānehī’’ti. Thero iddhibalena saddhiṁ hatthinā taṁ ānesi. Kumāro hatthito oruyha bhagavantaṁ abhivādetvā ekamantaṁ nisīdi. Bhagavā tassa ajjhāsayānurūpaṁ dhammaṁ desesi. So dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva arahattaṁ patvā kosalaraṭṭhe vasati. Atha naṁ ajātasattu ‘‘mārethā’’ti purise āṇāpesi. Te therassa santikaṁ gantvā ṭhitā therena kathitaṁ dhammakathaṁ sutvā sañjātasaṁvegā pasannacittā hutvā pabbajiṁsu. Thero tesaṁ –",
  "atk-s0508a28:3": "608.",
  "atk-s0508a28:4": " ‘‘Sīlamevidha sikkhetha, asmiṁ loke susikkhitaṁ.",
  "atk-s0508a28:5": "Sīlañhi sabbasampattiṁ, upanāmeti sevitaṁ.",
  "atk-s0508a28:6": "609.",
  "atk-s0508a28:7": " ‘‘Sīlaṁ rakkheyya medhāvī, patthayāno tayo sukhe;",
  "atk-s0508a28:8": "Pasaṁsaṁ vittilābhañca, pecca sagge pamodanaṁ.",
  "atk-s0508a28:9": "610.",
  "atk-s0508a28:10": " ‘‘Sīlavā hi bahū mitte, saññamenādhigacchati;",
  "atk-s0508a28:11": "Dussīlo pana mittehi, dhaṁsate pāpamācaraṁ.",
  "atk-s0508a28:12": "611.",
  "atk-s0508a28:13": " ‘‘Avaṇṇañca akittiñca, dussīlo labhate naro;",
  "atk-s0508a28:14": "Vaṇṇaṁ kittiṁ pasaṁsañca, sadā labhati sīlavā.",
  "atk-s0508a28:15": "612.",
  "atk-s0508a28:16": " ‘‘Ādi sīlaṁ patiṭṭhā ca, kalyāṇānañca mātukaṁ;",
  "atk-s0508a28:17": "Pamukhaṁ sabbadhammānaṁ, tasmā sīlaṁ visodhaye.",
  "atk-s0508a28:18": "613.",
  "atk-s0508a28:19": " ‘‘Velā ca saṁvaraṁ sīlaṁ, cittassa abhihāsanaṁ;",
  "atk-s0508a28:20": "Titthañca sabbabuddhānaṁ, tasmā sīlaṁ visodhaye.",
  "atk-s0508a28:21": "614.",
  "atk-s0508a28:22": " ‘‘Sīlaṁ balaṁ appaṭimaṁ, sīlaṁ āvudhamuttamaṁ;",
  "atk-s0508a28:23": "Sīlamābharaṇaṁ seṭṭhaṁ, sīlaṁ kavacamabbhutaṁ.",
  "atk-s0508a28:24": "615.",
  "atk-s0508a28:25": " ‘‘Sīlaṁ setu mahesakkho, sīlaṁ gandho anuttaro;",
  "atk-s0508a28:26": "Sīlaṁ vilepanaṁ seṭṭhaṁ, yena vāti disodisaṁ.",
  "atk-s0508a28:27": "616.",
  "atk-s0508a28:28": " ‘‘Sīlaṁ sambalamevaggaṁ, sīlaṁ pātheyyamuttamaṁ;",
  "atk-s0508a28:29": "Sīlaṁ seṭṭho ativāho, yena yāti disodisaṁ.",
  "atk-s0508a28:30": "617.",
  "atk-s0508a28:31": " ‘‘Idheva nindaṁ labhati, peccāpāye ca dummano;",
  "atk-s0508a28:32": "Sabbattha dummano bālo, sīlesu asamāhito.",
  "atk-s0508a28:33": "618.",
  "atk-s0508a28:34": " ‘‘Idheva kittiṁ labhati, pecca sagge ca summano;",
  "atk-s0508a28:35": "Sabbattha sumano dhīro, sīlesu susamāhito.",
  "atk-s0508a28:36": "619.",
  "atk-s0508a28:37": " ‘‘Sīlameva idha aggaṁ, paññavā pana uttamo;",
  "atk-s0508a28:38": "Manussesu ca devesu, sīlapaññāṇato jaya’’nti. –",
  "atk-s0508a28:39": "Imāhi gāthāhi dhammaṁ desesi.",
  "atk-s0508a28:40": "Tattha sīlamevidha sikkhetha, asmiṁ loketi idhāti, nipātamattaṁ, imasmiṁ sattaloke atthakāmo kulaputto cārittavārittādibhedaṁ ādito sīlameva sikkheyya, sikkhanto ca naṁ susikkhitaṁ akhaṇḍādibhāvāpādanena suṭṭhu sikkhitaṁ suparisuddhaṁ paripuṇṇañca katvā sikkheyya. Asmiṁloketi vā imasmiṁ saṅkhāraloke sikkhitabbadhammesu sīlaṁ ādito sikkheyya. Diṭṭhisampattiyāpi sīlassa patiṭṭhābhāvato āha ‘‘sīlaṁ hī’’tiādi. Tattha hīti kāraṇavacanaṁ. Yasmā sīlaṁ sevitaṁ paricitaṁ rakkhitaṁ manussasampatti, dibbasampatti, nibbānasampattīti etaṁ sabbasampattiṁ taṁsamaṅgino sattassa upanāmeti āvahati.",
  "atk-s0508a28:41": "Sīlaṁ sabbasampattiṁ upanāmetīti saṅkhepato vuttamatthaṁ vitthārato dassento ‘‘sīlaṁ rakkheyyā’’tiādimāha. Tattha rakkheyyāti gopeyya. Pāṇātipātādito hi viramanto vattapaṭivattañca pūrento paṭipakkhābhibhavanato taṁ rakkhati nāma. Medhāvīti paññavā, idaṁ tassa rakkhanupāyadassanaṁ ñāṇabalena hissa samādānaṁ avikopanañca hoti. Patthayānoti icchanto. Tayo sukheti tīṇi sukhāni. Sukhanimittaṁ vā ‘‘sukha’’nti adhippetaṁ. Pasaṁsanti kittiṁ, viññūhi vā pasaṁsanaṁ. Vittilābhanti tuṭṭhilābhaṁ. ‘‘Vittalābha’’nti ca paṭhanti, dhanalābhanti attho. Sīlavā hi appamattatāya mahantaṁ bhogakkhandhaṁ adhigacchati. Peccāti kālaṅkatvā. Sagge pamodananti devaloke iṭṭhehi kāmaguṇehi, modanañca patthayamānoti sambandho. Idhaloke pasaṁsaṁ vittilābhaṁ paraloke dibbasampattiyā modanañca icchanto sīlaṁ rakkheyyāti yojanā.",
  "atk-s0508a28:42": "Saññamenāti kāyādīnaṁ saṁyamena. Saṁyato hi kāyaduccaritādīhi kañci aviheṭhento abhayadānaṁ dadanto piyamanāpatāya mittāni ganthati. Dhaṁsateti apeti. Pāpamācaranti pāṇātipātādipāpakammaṁ karonto. Dussīlañhi puggalaṁ atthakāmā sattā na bhajanti, aññadatthu parivajjenti.",
  "atk-s0508a28:43": "Avaṇṇanti aguṇaṁ, sammukhā garahaṁ vā. Akittinti, ayasaṁ asilokaṁ. Vaṇṇanti guṇaṁ. Kittinti silokaṁ patthaṭayasataṁ. Pasaṁsanti sammukhā thomanaṁ.",
  "atk-s0508a28:44": "Ādīti mūlaṁ. Sīlañhi kusalānaṁ dhammānaṁ ādi. Yathāha – ‘‘tasmātiha tvaṁ, bhikkhu, ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddha’’nti (saṁ. ni. 5.369). Patiṭṭhāti adhiṭṭhānaṁ. Sīlañhi sabbesaṁ uttarimanussadhammānaṁ patiṭṭhā. Tenāha – ‘‘sīle patiṭṭhāyā’’tiādi (saṁ. ni. 1.23; 192; peṭako. 22; mi. pa. 2.1.9). Kalyāṇānañca mātukanti samathavipassanādīnaṁ kalyāṇadhammānaṁ mātubhūtaṁ , janakanti, attho. Pamukhaṁ sabbadhammānanti, sabbesaṁ pāmojjādīnaṁ anavajjadhammānaṁ pamukhaṁ mukhabhūtaṁ, pavattidvāranti attho. Tasmāti ādibhāvādito. Visodhayeti akkhaṇḍādibhāvena sampādeyya.",
  "atk-s0508a28:45": "Velāti duccaritehi anatikkamanīyaṭṭhena velā, sīmāti attho . Velāyati vā dussilyaṁ calayati viddhaṁsetīti velā. Saṁvaraṁ sīlaṁ kāyaduccaritādīnaṁ uppattidvārassa pidahanato. Abhihāsananti tosanaṁ avippaṭisārahetutāya cittassābhippamodanato. Titthañca sabbabuddhānanti sāvakabuddhā, paccekabuddhā, sammāsambuddhāti sabbesaṁ buddhānaṁ kilesamalappavāhane nibbānamahāsamuddāvagāhaṇe ca titthabhūtañca.",
  "atk-s0508a28:46": "Sīlaṁ balaṁ appaṭimanti mārasenappamaddane asadisaṁ balaṁ senāthāmo ca. Āvudhamuttamanti saṁkilesadhammānaṁ chedane uttamaṁ paharaṇaṁ. Guṇasarīropasobhanaṭṭhena ābharaṇaṁ. Seṭṭhanti sabbakālaṁ uttamaṁ dabbañca. Sapāṇaparittānato kavacamabbhutaṁ. ‘‘Abbhida’’nti ca paṭhanti, abhejjanti attho.",
  "atk-s0508a28:47": "Apāyamahoghātikkamane saṁsāramahoghātikkamane ca kilesehi asaṁsīdanaṭṭhena setu. Mahesakkhoti mahabbalo. Gandho anuttaroti paṭivātaṁ sabbadisāsu vāyanato anuttaro gandho sabbajanamanoharattā. Tenāha ‘‘yena vāti disodisa’’nti yena sīlagandhena taṁsamaṅgī disodisaṁ sabbā disā vāyati. ‘‘Disodisā’’tipi pāḷi, dasa disāti attho.",
  "atk-s0508a28:48": "Sambalamevagganti sambalaṁ nāma puṭabhattaṁ. Yathā puṭabhattaṁ gahetvā maggaṁ gacchanto puriso antarāmagge jighacchādukkhena na kilamati, evaṁ sīlasampannopi suddhaṁ sīlasambalaṁ gahetvā saṁsārakantāraṁ paṭipanno gatagataṭṭhāne na kilamatīti sīlaṁ aggaṁ sambalaṁ nāma. Tathā sīlaṁ pātheyyamuttamaṁ corādīhi asādhāraṇattā tattha tattha icchitabbasampattinipphādanato ca. Atikkāmento taṁ taṁ ṭhānaṁ yathicchitaṭṭhānaṁ vā vāheti sampāpetīti ativāho, yānaṁ. Kenaci anupaddutaṁ hutvā icchitaṭṭhānappattihetutāya sīlaṁ seṭṭhaṁ ativāho. Yenāti yena ativāhena yāti disodisanti agatiṁ gatiñcāpi taṁ taṁ disaṁ sukheneva gacchati.",
  "atk-s0508a28:49": "Idheva nindaṁ labhatīti idhalokepi dummano rāgādīhi dūsitacitto ‘‘dussīlo pāpadhammo’’ti nindaṁ garahaṁ labhati. Pecca paralokepi apāye ‘‘purisattakali avajātā’’tiādinā yamapurisādīhi ca nindaṁ labhati. Na kevalaṁ nindameva labhati, atha kho sabbattha dummano bālo idhaloke duccaritacaraṇena dūsitacitto paraloke kammakāraṇādivasena dukkhuppattiyāti sabbattha bālo dummano hoti. Kathaṁ? Sīlesu asamāhito sammā sīlesu na ṭhapitacitto appatiṭṭhitacitto.",
  "atk-s0508a28:50": "Idheva kittiṁ labhatīti idhalokepi sumano ‘‘sappuriso sīlavā kalyāṇadhammo’’ti kittiṁ labhati. Pecca paralokepi sagge ‘‘ayaṁ sappuriso sīlavā kalyāṇadhammo. Tathā hi devānaṁ sahabyataṁ upapanno’’tiādinā kittiṁ labhati. Na kevalaṁ kittimeva labhati, atha kho dhīro dhitisampanno sīlesu suṭṭhu samāhito appitacitto supatiṭṭhitacitto sabbattha idhaloke sucaritacaraṇena, paraloke sampattipaṭilābhena sumano somanassappatto hoti. Sīlameva idha agganti duvidhaṁ sīlaṁ lokiyaṁ lokuttaranti. Tattha lokiyaṁ tāva kāmaloke khattiyamahāsālādīsu, devaloke brahmaloke ca upapattivisesaṁ āvahati, lābhībhāvādikassa ca kāraṇaṁ hoti. Lokuttaraṁ pana sakalampi vaṭṭadukkhaṁ atikkāmetīti sīlaṁ aggameva. Tathā hi vuttaṁ –",
  "atk-s0508a28:51": "‘‘Hīnena brahmacariyena, khattiye upapajjati;",
  "atk-s0508a28:52": "Majjhimena ca devattaṁ, uttamena visujjhatī’’ti. (jā. 1.8.75);",
  "atk-s0508a28:53": "Ākaṅkheyya ce, bhikkhave, bhikkhu – ‘‘lābhī assaṁ cīvarapiṇḍapātasenāsanagilānapaccayabhesajjaparikkhārāna’’nti (ma. ni. 1.65), ‘‘sīlesvevassa paripūrakārī’’ti (ma. ni. 1.65), ‘‘ijjhati, bhikkhave, sīlavato cetopaṇidhi visuddhattā’’ti (a. ni. 8.35; dī. ni. 3.337) ca.",
  "atk-s0508a28:54": "Lokuttarasīlassa pana sabbaso pahīnapaṭipakkhassa sattamabhavato paṭṭhāya saṁsāradukkhaṁ vinivattentassa aggabhāve vattabbameva natthi. Paññavā pana uttamoti ‘‘paññavā pana puggalo uttamo paramo seṭṭhoyevā’’ti puggalādhiṭṭhānena paññāya eva seṭṭhabhāvaṁ vadati. Idāni sīlapaññānaṁ seṭṭhabhāvaṁ kiccato dassento ‘‘sīlapaññāṇato jaya’’nti āha. Jayanti ca liṅgavipallāso daṭṭhabbo, ahūti vā vacanaseso. Tattha pajānanaṭṭhena paññāṇaṁ, sīlato paññāṇato ca paṭipakkhajayo. Na hi sīlena vinā paññā sambhavati, paññāya ca vinā sīlaṁ kiccakaraṁ, aññamaññopakārakañcetaṁ. Vuttañhi ‘‘sīlaparidhotā paññā, paññāparidhotaṁ sīla’’nti (dī. ni. 1.317) manussesu ca devesūti idaṁ nesaṁ ṭhānavisesadassanaṁ. Tattha hi tāni savisesāni vattanti, samādhi panettha sīlapakkhiko paññāya adhiṭṭhānabhāvato, paññāpakkhiko vā bhāvetabbato sīlādhiṭṭhānato ca.",
  "atk-s0508a28:55": "Evaṁ thero tesaṁ bhikkhūnaṁ sīlamukhena dhammaṁ desento attano suvisuddhasīlādiguṇatādīpanena aññaṁ byākāsi.",
  "atk-s0508a28:56": "Sīlavattheragāthāvaṇṇanā niṭṭhitā.",
  "atk-s0508a28:57": "2. Sunītattheragāthāvaṇṇanā",
  "atk-s0508a28:58": "Nīcekulamhītiādikā āyasmato sunītattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā devamanussesu saṁsaranto buddhassa suññakāle kulagehe nibbattitvā vayappatto bālajanehi saddhiṁ kīḷāpasuto hutvā vicaranto ekaṁ paccekabuddhaṁ gāme piṇḍāya carantaṁ disvā, ‘‘kiṁ tuyhaṁ sabbaso vaṇitasarīrassa viya sakalaṁ kāyaṁ paṭicchādetvā bhikkhācaraṇena, nanu nāma kasivāṇijjādīhi jīvikā kappetabbā? Tāni ce kātuṁ na sakkosi, ghare ghare muttakarīsādīni nīharanto pacchā vatthusodhanena jīvāhī’’ti akkosi. So tena kammena niraye paccitvā tasseva kammassa vipākāvasesena manussalokepi bahūni jātisatāni pupphachaḍḍakakule nibbattitvā tathā jīvikaṁ kappesi. Imasmiñca buddhuppāde pupphachaḍḍakakule eva nibbatto ukkārasodhanakammena jīvikaṁ kappeti ghāsacchādanamattampi alabhanto.",
  "atk-s0508a28:59": "Atha bhagavā pacchimayāme buddhāciṇṇaṁ mahākaruṇāsamāpattiṁ samāpajjitvā tato vuṭṭhāya buddhacakkhunā lokaṁ volokento sunītassa hadayabbhantare ghaṭe padīpaṁ viya pajjalantaṁ arahattūpanissayaṁ disvā vibhātāya rattiyā pubbaṇhasamayaṁ nivāsetvā pattacīvaramādāya bhikkhusaṅghaparivuto rājagahaṁ piṇḍāya paviṭṭho. Yassaṁ vīthiyaṁ sunīto ukkārasodhanakammaṁ karoti, taṁ vīthiṁ paṭipajji. Sunītopi tattha tattha vighāsuccārasaṅkārādikaṁ rāsiṁ katvā piṭakesu pakkhipitvā kājenādāya pariharanto bhikkhusaṅghaparivutaṁ satthāraṁ āgacchantaṁ disvā sārajjamāno sambhamākulahadayo gamanamaggaṁ nilīyanokāsañca alabhanto kājaṁ bhittipasse ṭhapetvā ekena passena anupavisanto viya bhittiṁ allīno pañjaliko aṭṭhāsi. ‘‘Bhittichiddena apakkamitukāmo ahosī’’tipi vadanti.",
  "atk-s0508a28:60": "Satthā tassa samīpaṁ patvā ‘‘ayaṁ attano kusalamūlasañcoditaṁ upagataṁ maṁ sārajjamāno jātiyā kammassa ca nihīnatāya sammukhībhāvampi lajjati, handassa vesārajjaṁ uppādessāmī’’ti karavīkarutamañjunā sakalanagaraninnādavara-gambhīrena brahmassarena ‘‘sunītā’’ti ālapitvā ‘‘kiṁ imāya dukkhajīvikāya pabbajituṁ sakkhissatī’’ti āha. Sunīto tena satthu vacanena amatena viya abhisitto uḷāraṁ pītisomanassaṁ paṭisaṁvedento ‘‘bhagavā, sace mādisāpi idha pabbajjaṁ labhanti, kasmāhaṁ na pabbajissāmi, pabbājetha maṁ bhagavā’’ti āha . Satthā ‘‘ehi, bhikkhū’’ti āha. So tāvadeva ehibhikkhubhāvena pabbajjaṁ upasampadañca labhitvā iddhimayapattacīvaradharo vassasaṭṭhikatthero viya hutvā satthu santike aṭṭhāsi. Bhagavā taṁ vihāraṁ netvā kammaṭṭhānaṁ ācikkhi. So paṭhamaṁ aṭṭha samāpattiyo, pañca ca abhiññāyo nibbattetvā vipassanaṁ vaḍḍhetvā chaḷabhiñño ahosi. Taṁ sakkādayo devā brahmāno ca upasaṅkamitvā namassiṁsu. Tena vuttaṁ –",
  "atk-s0508a28:61": "‘‘Tā devatā sattasatā uḷārā, brahmā ca indo upasaṅkamitvā;",
  "atk-s0508a28:62": "Ājānīyaṁ jātijarābhibhūtaṁ, sunītaṁ namassanti pasannacittā’’tiādi.",
  "atk-s0508a28:63": "Bhagavā taṁyeva devasaṅghapurakkhataṁ disvā sitaṁ katvā pasaṁsanto ‘‘tapena brahmacariyenā’’ti gāthāya dhammaṁ desesi. Atha naṁ sambahulā bhikkhū sīhanādaṁ nadāpetukāmā, ‘‘āvuso sunīta, kasmā kulā tvaṁ pabbajito, kathaṁ vā pabbajito, kathañca saccāni paṭivijjhī’’ti pucchiṁsu. So taṁ sabbaṁ pakāsento –",
  "atk-s0508a28:64": "620.",
  "atk-s0508a28:65": " ‘‘Nīce kulamhi jātohaṁ, daliddo appabhojano;",
  "atk-s0508a28:66": "Hīnakammaṁ mamaṁ āsi, ahosiṁ pupphachaḍḍako.",
  "atk-s0508a28:67": "621.",
  "atk-s0508a28:68": " ‘‘Jigucchito manussānaṁ, paribhūto ca vambhito;",
  "atk-s0508a28:69": "Nīcaṁ manaṁ karitvāna, vandissaṁ bahukaṁ janaṁ.",
  "atk-s0508a28:70": "622.",
  "atk-s0508a28:71": " ‘‘Athaddasāsiṁ sambuddhaṁ, bhikkhusaṅghapurakkhataṁ;",
  "atk-s0508a28:72": "Pavisantaṁ mahāvīraṁ, magadhānaṁ puruttamaṁ.",
  "atk-s0508a28:73": "623.",
  "atk-s0508a28:74": " ‘‘Nikkhipitvāna byābhaṅgiṁ, vandituṁ upasaṅkamiṁ;",
  "atk-s0508a28:75": "Mameva anukampāya, aṭṭhāsi purisuttamo.",
  "atk-s0508a28:76": "624.",
  "atk-s0508a28:77": " ‘‘Vanditvā satthuno pāde, ekamantaṁ ṭhito tadā;",
  "atk-s0508a28:78": "Pabbajjaṁ ahamāyāciṁ, sabbasattānamuttamaṁ.",
  "atk-s0508a28:79": "625.",
  "atk-s0508a28:80": " ‘‘Tato kāruṇiko satthā, sabbalokānukampako;",
  "atk-s0508a28:81": "‘Ehi bhikkhū’ti maṁ āha, sā me āsūpasampadā.",
  "atk-s0508a28:82": "626. ‘‘Sohaṁ eko araññasmiṁ, viharanto atandito.",
  "atk-s0508a28:83": "Akāsiṁ satthu vacanaṁ, yathā maṁ ovadī jino.",
  "atk-s0508a28:84": "627.",
  "atk-s0508a28:85": " ‘‘Rattiyā paṭhamaṁ yāmaṁ, pubbajātimanussariṁ;",
  "atk-s0508a28:86": "Rattiyā majjhimaṁ yāmaṁ, dibbacakkhuṁ visodhayiṁ;",
  "atk-s0508a28:87": "Rattiyā pacchime yāme, tamokhandhaṁ padālayiṁ.",
  "atk-s0508a28:88": "628.",
  "atk-s0508a28:89": " ‘‘Tato ratyāvivasāne, sūriyuggamanaṁ pati; (Jā. 1.11.79);",
  "atk-s0508a28:90": "Indo brahmā ca āgantvā, maṁ namassiṁsu pañjalī.",
  "atk-s0508a28:91": "629.",
  "atk-s0508a28:92": " ‘‘Namo te purisājañña, namo te purisuttama;",
  "atk-s0508a28:93": "Yassa te āsavā khīṇā, dakkhiṇeyyosi mārisa.",
  "atk-s0508a28:94": "630.",
  "atk-s0508a28:95": " ‘‘Tato disvāna maṁ satthā, devasaṅghapurakkhataṁ;",
  "atk-s0508a28:96": "Sitaṁ pātukaritvāna, imamatthaṁ abhāsatha.",
  "atk-s0508a28:97": "631.",
  "atk-s0508a28:98": " ‘‘Tapena brahmacariyena, saṁyamena damena ca;",
  "atk-s0508a28:99": "Etena brāhmaṇo hoti, etaṁ brāhmaṇamuttama’’nti. –",
  "atk-s0508a28:100": "Imāhi gāthāhi sīhanādaṁ nadi.",
  "atk-s0508a28:101": "Tattha nīceti lāmake sabbanihīne. Uccanīcabhāvo hi nāma sattānaṁ upādāyupādāya, ayaṁ pana sabbanihīne pukkusakule uppannataṁ dassento ‘‘nīce kulamhi jāto’’ti āha. Tena vuttaṁ – ‘‘nīceti lāmake sabbanihīne’’ti. Daliddoti duggato, daliddāpi keci kadāci ghāsacchādanassa lābhino, akasiravuttino honti, ahaṁ pana sabbakālaṁ kasiravuttitāya hīno uddhanaṁ upaṭṭhapitaukkhaliko dassanayuttaṁ thevakampi apassiṁ yevāti dassento ‘‘appabhojano’’ti āha. Nīcakulikā daliddāpi keci anīcakammājīvā honti, mayhaṁ pana na tathāti dassento āha ‘‘hīnakammaṁ mamaṁ āsī’’ti. Kīdisanti ce? Ahosiṁ pupphachaḍḍako, hatthavikalassa hatthavāti viya upacāravasenāyaṁ imassa samaññā ahosi yadidaṁ ‘‘pupphachaḍḍako’’ti. Milātapupphasantharavaṇṇatāya vā ukkārabhūmiyā evaṁ vutto.",
  "atk-s0508a28:102": "Jigucchitoti jātiyā ceva kammunā ca hīḷito. Manussānanti manussehi. Paribhūtoti avaññāto. Vambhitoti khuṁsito. Nīcaṁ manaṁ karitvānāti aññe manusse sineruṁ viya ukkhipitvā tesaṁ pādapaṁsutopi attānaṁ nihīnaṁ katvā pavattiyā nīcaṁ nihīnaṁ manaṁ katvā. Vandissaṁbahukaṁ jananti puthumahājanaṁ diṭṭhadiṭṭhakāle vandiṁ sirasi añjaliṁ karonto paṇāmiṁ.",
  "atk-s0508a28:103": "Athāti adhikārantaradīpane nipāto. Addasāsinti addakkhiṁ. Magadhānanti magadhā nāma jānapadino rājakumārā, tesaṁ nivāso ekopi janapado ruḷhiyā ‘‘magadhāna’’nti vutto, magadhajanapadassāti attho. Puruttamanti uttamaṁ nagaraṁ.",
  "atk-s0508a28:104": "Byābhaṅginti kājaṁ. Pabbajjaṁ ahamāyācinti, ‘‘sunīta, pabbajituṁ sakkhissasī’’ti satthārā okāse kate ahaṁ pabbajjaṁ ayāciṁ. Āsūpasampadāti ‘‘ehi, bhikkhū’’ti satthu vacanamattena āsi upasampadā. Yathā maṁ ovadīti ‘‘evaṁ samathapubbaṅgamaṁ vipassanaṁ bhāvehī’’ti yathā maṁ ovadi, tathā satthuno vacanaṁ akāsiṁ paṭipajjiṁ. Rattiyātiādi tassā paṭipattiyā rasadassanaṁ. Tattha pubbenivāsañāṇaṁ anāgataṁsañāṇañca bahukiccanti ‘‘paṭhamaṁ yāmaṁmajjhimaṁ yāma’’nti accantasaṁyogavasena upayogavacanaṁ vuttaṁ. Na tathā āsavakkhayañāṇaṁ ekābhisamayavasena pavattanatoti ‘‘pacchime yāme’’ti bhummavasena vuttanti daṭṭhabbaṁ. Indoti sakko devarājā. Brahmāti mahābrahmā. Indabrahmaggahaṇena aññesaṁ kāmadevānaṁ brahmūnañca āgamanaṁ vuttamevāti daṭṭhabbaṁ. Ukkaṭṭhaniddeso hesa yathā ‘‘rājā āgato’’ti. Namassiṁsūti kāyena vācāya ca namakkāraṁ akaṁsu.",
  "atk-s0508a28:105": "Tattha kāyena kataṁ namakkāraṁ dassento ‘‘pañjalī’’ti vatvā vācāya kataṁ dassetuṁ ‘‘namo te’’tiādi vuttaṁ. Devasaṅghapurakkhatanti devaggahaṇena upapattidevabhāvato brahmānopi gahitā. Sitaṁ pātukaritvānāti attano ovādassa mahapphalataṁ devabrahmūnañca guṇasampattiṁ nissāya satthā sitaṁ pātvākāsi. Pātukaronto ca na aññe viya dante vidaṁseti, mukhādhānaṁ pana thokaṁ vivarati, tattakena ca abhibhūtadibbaphalikamuttarasmiyo avahasitatārakāsasimarīciyo susukkadāṭhasambhavā ghanarasmiyo nikkhamitvā tikkhattuṁ satthu mukhaṁ padakkhiṇaṁ karonti, taṁ disvā pacchato gacchantāpi satthā sitaṁ pātvākāsīti sañjānanti.",
  "atk-s0508a28:106": "Tapenāti indriyasaṁvarena, ‘‘dhutadhammasamādānenā’’ti keci. Saṁyamenāti sīlena. Damenāti paññāya. Brahmacariyenāti avasiṭṭhaseṭṭhacariyāya. Etenāti yathāvuttena tapādinā. Brāhmaṇo hoti bāhitapāpabhāvato. Etanti tapādi yathāvuttaṁ. Brāhmaṇamuttamanti uttamaṁ brāhmaṇaṁ, brāhmaṇesu vā uttamaṁ sabbaseṭṭhaṁ, ahūti vacanaseso. Brāhmaṇanti vā brahmaññamāha, evaṁ uttamaṁ brahmaññaṁ, na jaccādīti adhippāyo. Na hi jātikulapadesagottasampattiādayo ariyabhāvassa kāraṇaṁ, adhisīlasikkhādayo eva pana kāraṇaṁ. Tenāha –",
  "atk-s0508a28:107": "‘‘Yathā saṅkāraṭhānasmiṁ, ujjhitasmiṁ mahāpathe;",
  "atk-s0508a28:108": "Padumaṁ tattha jāyetha, sucigandhaṁ manoramaṁ.",
  "atk-s0508a28:109": "‘‘Evaṁ saṅkārabhūtesu, andhabhūte puthujjane;",
  "atk-s0508a28:110": "Atirocati paññāya, sammāsambuddhasāvako’’ti. (dha. pa. 58-59);",
  "atk-s0508a28:111": "Evaṁ thero tehi bhikkhūhi pucchitamatthaṁ imāhi gāthāhi vissajjento sīhanādaṁ nadīti.",
  "atk-s0508a28:112": "Sunītattheragāthāvaṇṇanā niṭṭhitā.",
  "atk-s0508a28:113": "Dvādasakanipātavaṇṇanā niṭṭhitā."
}