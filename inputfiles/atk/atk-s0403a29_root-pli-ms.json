{
  "atk-s0403a29:0": "4. Devatāvaggo",
  "atk-s0403a29:1": "1. Sekhasuttavaṇṇanā",
  "atk-s0403a29:2": "31. Catutthassa paṭhame sekhassāti sattavidhassa sekhassa. Puthujjane pana vattabbameva natthi. Parihānāyāti uparūpariguṇaparihānāya.",
  "atk-s0403a29:3": "2-3. Aparihānasuttadvayavaṇṇanā",
  "atk-s0403a29:4": "32-33. Dutiye satthugāravatāti satthari garubhāvo. Dhammagāravatāti navavidhe lokuttaradhamme garubhāvo. Saṅghagāravatāti saṅghe garubhāvo. Sikkhāgāravatāti tīsu sikkhāsu garubhāvo. Appamādagāravatāti appamāde garubhāvo. Paṭisanthāragāravatāti dhammāmisavasena duvidhe paṭisanthāre garubhāvo. Satthā garu assāti satthugaru. Dhammo garu assāti dhammagaru. Tibbagāravoti bahalagāravo. Paṭisanthāre gāravo assāti paṭisanthāragāravo. Tatiye sappatissoti sajeṭṭhako sagāravo. Hirottappaṁ panettha missakaṁ kathitaṁ.",
  "atk-s0403a29:5": "4. Mahāmoggallānasuttavaṇṇanā",
  "atk-s0403a29:6": "34. Catutthe tisso nāma bhikkhūti therasseva saddhivihāriko. Mahiddhiko mahānubhāvoti ijjhanaṭṭhena mahatī iddhi assāti mahiddhiko. Anupharaṇaṭṭhena mahā ānubhāvo assāti mahānubhāvo. Cirassaṁ kho, mārisa moggallāna, imaṁ pariyāyamakāsīti evarūpaṁ loke pakatiyā piyasamudāhāravacanaṁ hoti. Lokiyā hi cirassaṁ āgatampi anāgatapubbampi manāpajātiyaṁ āgataṁ disvā ‘‘kuto bhavaṁ āgato, cirassaṁ bhavaṁ āgato, kathaṁ te idhāgamanamaggo ñāto, kiṁ maggamūḷhosī’’tiādīni vadanti. Ayaṁ pana āgatapubbattāyeva evamāha. Thero hi kālena kālaṁ brahmalokaṁ gacchatiyeva. Tattha pariyāyamakāsīti vāraṁ akāsi. Yadidaṁ idhāgamanāyāti yo ayaṁ idhāgamanāya vāro, taṁ cirassaṁ akāsīti vuttaṁ hoti. Idamāsanaṁ paññattanti mahārahaṁ brahmapallaṅkaṁ paññāpetvā evamāha. Aveccappasādenāti adhigatena acalena maggappasādena. Imasmiṁ sutte sotāpattimaggañāṇaṁ kathitaṁ.",
  "atk-s0403a29:7": "5. Vijjābhāgiyasuttavaṇṇanā",
  "atk-s0403a29:8": "35. Pañcame vijjābhāgiyāti vijjākoṭṭhāsikā. Aniccasaññāti aniccānupassanāñāṇe uppannasaññā. Anicce dukkhasaññāti dukkhānupassanāñāṇe uppannasaññā. Dukkhe anattasaññāti anattānupassanāñāṇe uppannasaññā. Pahānasaññāti pahānānupassanāñāṇe uppannasaññā. Virāgasaññāti virāgānupassanāñāṇe uppannasaññā. Nirodhasaññāti nirodhānupassanāñāṇe uppannasaññā.",
  "atk-s0403a29:9": "6. Vivādamūlasuttavaṇṇanā",
  "atk-s0403a29:10": "36. Chaṭṭhe vivādamūlānīti vivādassa mūlāni. Kodhanoti kujjhanalakkhaṇena kodhena samannāgato. Upanāhīti veraappaṭinissaggalakkhaṇena upanāhena samannāgato. Ahitāya dukkhāya devamanussānanti dvinnaṁ bhikkhūnaṁ vivādo kathaṁ devamanussānaṁ ahitāya dukkhāya saṁvattati? Kosambakakkhandhake viya dvīsu bhikkhūsu vivādaṁ āpannesu tasmiṁ vihāre tesaṁ antevāsikā vivadanti, tesaṁ ovādaṁ gaṇhanto bhikkhunisaṅgho vivadati. Tato tesaṁ upaṭṭhākā vivadanti, atha manussānaṁ ārakkhadevatā dve koṭṭhāsā honti. Tathā dhammavādīnaṁ ārakkhadevatā dhammavādiniyo honti, adhammavādīnaṁ adhammavādiniyo. Tato ārakkhadevatānaṁ mittā bhummadevatā bhijjanti. Evaṁ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova bahutarā honti. Tato yaṁ bahukehi gahitaṁ, taṁ gacchanti. Dhammaṁ vissajjetvā bahutarāva adhammaṁ gaṇhanti. Te adhammaṁ purakkhatvā viharantā apāye nibbattanti. Evaṁ dvinnaṁ bhikkhūnaṁ vivādo devamanussānaṁ ahitāya dukkhāya hoti. Ajjhattaṁ vāti tumhākaṁ abbhantaraparisāya. Bahiddhāti paresaṁ parisāya.",
  "atk-s0403a29:11": "Makkhīti paresaṁ guṇamakkhanalakkhaṇena makkhena samannāgato. Paḷāsīti yugaggāhalakkhaṇena paḷāsena samannāgato. Issukīti parassa sakkārādīni issāyanalakkhaṇāya issāya samannāgato. Maccharīti āvāsamacchariyādīhi samannāgato. Saṭhoti kerāṭiko. Māyāvīti katapaṭicchādako. Pāpicchoti asantasambhāvanicchako dussīlo. Micchādiṭṭhīti natthikavādī, ahetuvādī, akiriyavādī. Sandiṭṭhiparāmāsīti sayaṁ diṭṭhameva parāmasati. Ādhānaggāhīti daḷhaggāhī. Duppaṭinissaggīti na sakkā hoti gahitaṁ vissajjāpetuṁ. Imasmiṁ sutte vaṭṭameva kathitaṁ.",
  "atk-s0403a29:12": "7. Dānasuttavaṇṇanā",
  "atk-s0403a29:13": "37. Sattame veḷukaṇḍakīti veḷukaṇḍakanagaravāsinī. Chaḷaṅgasamannāgatanti chahi guṇaṅgehi samannāgataṁ. Dakkhiṇaṁ patiṭṭhāpetīti dānaṁ deti. Pubbeva dānā sumanoti dānaṁ dassāmīti māsaḍḍhamāsato paṭṭhāya somanassappatto hoti. Ettha hi pubbecetanā dassāmīti cittuppādakālato paṭṭhāya ‘‘ito uṭṭhitena dānaṁ dassāmī’’ti khettaggahaṇaṁ ādiṁ katvā cintentassa labbhati. Dadaṁ cittaṁ pasādetīti evaṁ vuttā muñcacetanā pana dānakāleyeva labbhati. Datvā attamano hotīti ayaṁ pana aparacetanā aparāparaṁ anussarantassa labbhati. Vītarāgāti vigatarāgā khīṇāsavā. Rāgavinayāya vā paṭipannāti rāgavinayapaṭipadaṁ paṭipannā. Ukkaṭṭhadesanā cesā, na kevalaṁ pana khīṇāsavānaṁ, anāgāmi-sakadāgāmi-sotāpannānampi antamaso tadahupabbajitassa bhaṇḍagāhakasāmaṇerassāpi dinnā dakkhiṇā chaḷaṅgasamannāgatāva hoti. Sopi hi sotāpattimaggatthameva pabbajito.",
  "atk-s0403a29:14": "Yaññassa sampadāti dānassa paripuṇṇatā. Saññatāti sīlasaññamena saññatā. Sayaṁ ācamayitvānāti attanāva hatthapāde dhovitvā mukhaṁ vikkhāletvā. Sakehi pāṇibhīti attano hatthehi. Sayehītipi pāṭho. Saddhoti ratanattayaguṇe saddahanto. Muttena cetasāti lābhamacchariyādīhi vimuttena cittena. Abyāpajjhaṁsukhaṁ lokanti niddukkhaṁ uḷārasukhasomanassaṁ devalokaṁ.",
  "atk-s0403a29:15": "8. Attakārīsuttavaṇṇanā",
  "atk-s0403a29:16": "38. Aṭṭhame addasaṁ vā assosiṁ vāti akkhīni ummīletvā mā addasaṁ, asukasmiṁ nāma ṭhāne vasatīti mā assosiṁ, kathentassa vā vacanaṁ mā assosiṁ. Kathañhi nāmāti kena nāma kāraṇena. Ārambhadhātūti ārabhanavasena pavattavīriyaṁ. Nikkamadhātūti kosajjato nikkhamanasabhāvaṁ vīriyaṁ. Parakkamadhātūti parakkamasabhāvo. Thāmadhātūti thāmasabhāvo. Ṭhitidhātūti ṭhitisabhāvo. Upakkamadhātūti upakkamasabhāvo. Sabbaṁ cetaṁ tena tenākārena pavattassa vīriyasseva nāmaṁ.",
  "atk-s0403a29:17": "9-10. Nidānasuttādivaṇṇanā",
  "atk-s0403a29:18": "39-40. Navame kammānanti vaṭṭagāmikammānaṁ. Samudayāyāti piṇḍakaraṇatthāya. Nidānanti paccayo. Lobhajenāti lobhato jātena. Napaññāyantīti ‘‘evarūpena kammena nibbattā’’ti na dissanti. Sukkapakkhe kammānanti vivaṭṭagāmikammānaṁ. Iti imasmiṁ sutte vaṭṭavivaṭṭaṁ kathitaṁ. Dasame niculavaneti mahāmucalindavane. Saddhammoti sāsanasaddhammo.",
  "atk-s0403a29:19": "11. Dārukkhandhasuttavaṇṇanā",
  "atk-s0403a29:20": "41. Ekādasame cetovasippattoti cittavasibhāvaṁ patto. Pathavītveva adhimucceyyāti thaddhākāraṁ pathavīdhātūti sallakkheyya. Yaṁnissāyāti yaṁ vijjamānaṁ thaddhākāraṁ pathavīdhātuṁ nissāya amuṁ dārukkhandhaṁ pathavītveva adhimucceyya, sā ettha pathavīdhātu atthīti. Iminā nayena sesapadānipi veditabbāni. Yatheva hi tasmiṁ thaddhākārā pathavīdhātu atthi, evaṁ yūsākārā āpodhātu, uṇhākārā tejodhātu, vitthambhanākārā vāyodhātu, rattavaṇṇamhi sāre padumapupphavaṇṇā subhadhātu, pūtibhūte cuṇṇe ceva pheggupapaṭikāsu ca amanuññavaṇṇā asubhadhātu, taṁ nissāya amuṁ dārukkhandhaṁ asubhantveva adhimucceyya sallakkheyyāti. Imasmiṁ sutte missakavihāro nāma kathito.",
  "atk-s0403a29:21": "12. Nāgitasuttavaṇṇanā",
  "atk-s0403a29:22": "42. Dvādasame gāmantavihārinti gāmantasenāsanavāsiṁ. Samāhitaṁ nisinnanti tasmiṁ gāmantasenāsane samādhiṁ appetvā nisinnaṁ. Idānimanti idāni imaṁ. Samādhimhā cāvessatīti samādhito uṭṭhāpessati. Na attamano homīti na sakamano homi. Pacalāyamānanti niddāyamānaṁ. Ekattanti ekasabhāvaṁ, ekaggatābhūtaṁ araññasaññaṁyeva citte karissatīti attho. Anurakkhissatīti anuggaṇhissati. Avimuttaṁ vā cittaṁ vimocessatīti aññasmiṁ kāle avimuttaṁ cittaṁ idāni pañcahi vimuttīhi vimocayissati. Riñcatīti vajjeti vissajjeti. Paṭipaṇāmetvāti panuditvā vissajjetvā. Uccārapassāvakammāyāti uccārapassāvakaraṇatthāya. Iminā ettakena ṭhānena satthārā araññasenāsanassa vaṇṇo kathito. Suttassa pana paṭhamakoṭṭhāse yaṁ vattabbaṁ, taṁ heṭṭhā vuttamevāti.",
  "atk-s0403a29:23": "Devatāvaggo catuttho."
}