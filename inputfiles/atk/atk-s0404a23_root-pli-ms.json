{
  "atk-s0404a23:0": "(9) 4. Theravaggo",
  "atk-s0404a23:1": "1-3. Vāhanasuttādivaṇṇanā",
  "atk-s0404a23:2": "81-83. Catutthassa paṭhame vimariyādīkatenāti kilesamariyādaṁ bhinditvā vimariyādaṁ katena. Dutiyaṁ uttānatthameva. Tatiye no ca payirupāsitāti na upaṭṭhāti.",
  "atk-s0404a23:3": "4. Byākaraṇasuttavaṇṇanā",
  "atk-s0404a23:4": "84. Catutthe jhāyī samāpattikusaloti jhānehi ca sampanno samāpattiyañca cheko. Irīṇanti tucchabhāvaṁ. Vicinanti guṇavicinataṁ nigguṇabhāvaṁ. Atha vā irīṇasaṅkhātaṁ araññaṁ vicinasaṅkhātaṁ mahāgahanañca āpanno viya hoti. Anayanti avaḍḍhiṁ. Byasananti vināsaṁ. Anayabyasananti avaḍḍhivināsaṁ. Kiṁ nu khoti kena kāraṇena.",
  "atk-s0404a23:5": "5-6. Katthīsuttādivaṇṇanā",
  "atk-s0404a23:6": "85-86. Pañcame katthī hoti vikatthīti katthanasīlo hoti vikatthanasīlo, vivaṭaṁ katvā katheti. Na santatakārīti na satatakārī. Chaṭṭhe adhimānikoti anadhigate adhigatamānena samannāgato. Adhimānasaccoti adhigatamānameva saccato vadati.",
  "atk-s0404a23:7": "7. Nappiyasuttavaṇṇanā",
  "atk-s0404a23:8": "87. Sattame adhikaraṇiko hotīti adhikaraṇakārako hoti. Na piyatāyāti na piyabhāvāya. Na garutāyāti na garubhāvāya. Nasāmaññāyāti na samaṇadhammabhāvāya. Na ekībhāvāyāti na nirantarabhāvāya. Dhammānaṁ na nisāmakajātikoti navannaṁ lokuttaradhammānaṁ na nisāmanasabhāvo na upadhāraṇasabhāvo. Na paṭisallānoti na paṭisallīno. Sāṭheyyānīti saṭhabhāvo. Kūṭeyyānīti kūṭabhāvo. Jimheyyānīti na ujubhāvā. Vaṅkeyyānīti vaṅkabhāvā.",
  "atk-s0404a23:9": "8. Akkosakasuttavaṇṇanā",
  "atk-s0404a23:10": "88. Aṭṭhame akkosakaparibhāsako ariyūpavādī sabrahmacārinanti ettha sabrahmacāripadaṁ akkosakaparibhāsakapadehi yojetabbaṁ ‘‘akkosako sabrahmacārīnaṁ, paribhāsako sabrahmacārīna’’nti. Ariyānaṁ pana guṇe chindissāmīti antimavatthunā upavadanto ariyūpavādī nāma hoti. Saddhammassa na vodāyantīti sikkhāttayasaṅkhātā sāsanasaddhammā assa vodānaṁ na gacchanti. Rogātaṅkanti ettha rogova kicchājīvitabhāvakaraṇena ātaṅkoti veditabbo.",
  "atk-s0404a23:11": "9. Kokālikasuttavaṇṇanā",
  "atk-s0404a23:12": "89. Navame kokāliko bhikkhu yena bhagavā tenupasaṅkamīti koyaṁ kokāliko, kasmā ca upasaṅkami? Ayaṁ kira kokālikaraṭṭhe kokālikanagare kokālikaseṭṭhissa putto pabbajitvā pitarā kārite vihāre vasati cūḷakokālikoti nāmena, na pana devadattassa sisso. So hi brāhmaṇaputto mahākokāliko nāma. Bhagavati pana sāvatthiyaṁ viharante dve aggasāvakā pañcamattehi bhikkhusatehi saddhiṁ janapadacārikaṁ caramānā upakaṭṭhāya vassūpanāyikāya vivekavāsaṁ vasitukāmā te bhikkhū uyyojetvā attano pattacīvaramādāya tasmiṁ janapade taṁ nagaraṁ patvā vihāraṁ agamiṁsu. Tattha nesaṁ kokāliko vattaṁ akāsi. Tepi tena saddhiṁ sammoditvā, ‘‘āvuso, mayaṁ idha temāsaṁ vasissāma, mā no kassaci ārocesī’’ti paṭiññaṁ gahetvā vasiṁsu. Vasitvā pavāraṇādivase pavāretvā ‘‘gacchāma mayaṁ, āvuso’’ti kokālikaṁ āpucchiṁsu. Kokāliko ‘‘ajja, āvuso, ekadivasaṁ vasitvā sve gamissathā’’ti vatvā dutiyadivase nagaraṁ pavisitvā manusse āmantesi – ‘‘āvuso, tumhe dve aggasāvake idha āgantvā vasamānepi na jānātha, na te koci paccayenapi nimantetī’’ti. Nagaravāsino ‘‘kahaṁ, bhante, therā, kasmā no nārocayitthā’’ti? Kiṁ, āvuso, ārocitena, kiṁ na passatha dve bhikkhū therāsane nisīdante, ete aggasāvakāti. Te khippaṁ sannipatitvā sappiphāṇitādīni ceva cīvaradussāni ca saṁhariṁsu.",
  "atk-s0404a23:13": "Kokāliko cintesi – ‘‘paramappicchā aggasāvakā payuttavācāya uppannalābhaṁ na sādiyissanti, asādiyantā ‘āvāsikassa dethā’ti vakkhantī’’ti taṁ lābhaṁ gāhāpetvā therānaṁ santikaṁ agamāsi. Therā disvāva ‘‘ime paccayā neva amhākaṁ, na kokālikassa kappantī’’ti paṭikkhipitvā pakkamiṁsu. Kokāliko ‘‘kathañhi nāma sayaṁ aggaṇhantā mayhampi adāpetvā pakkamissantī’’ti āghātaṁ uppādesi . Tepi bhagavato santikaṁ gantvā bhagavantaṁ vanditvā puna attano parisaṁ ādāya janapadacārikaṁ carantā anupubbena tasmiṁ raṭṭhe tameva nagaraṁ paccāgamiṁsu. Nāgarā there sañjānitvā saha parikkhārehi dānaṁ sajjetvā nagaramajjhe maṇḍapaṁ katvā dānaṁ adaṁsu, therānañca parikkhāre upanāmesuṁ. Therā bhikkhusaṅghassa niyyādayiṁsu. Taṁ disvā kokāliko cintesi – ‘‘ime pubbe appicchā ahesuṁ, idāni pāpicchā jātā, pubbepi appicchasantuṭṭhapavivittasadisāva maññe’’ti there upasaṅkamitvā, ‘‘āvuso, tumhe pubbe appicchā viya, idāni pana pāpabhikkhū jātatthā’’ti vatvā ‘‘mūlaṭṭhāneyeva nesaṁ patiṭṭhaṁ bhindissāmī’’ti taramānarūpo nikkhamitvā yena bhagavā tenupasaṅkami. Ayamesa kokāliko, iminā ca kāraṇena upasaṅkamīti veditabbo.",
  "atk-s0404a23:14": "Bhagavā taṁ turitaturitaṁ āgacchantaṁ disvāva āvajjento aññāsi ‘‘ayaṁ aggasāvake akkositukāmo āgato, sakkā nu kho paṭisedhetu’’nti. Tato ‘‘na sakkā paṭisedhetuṁ, theresu aparajjhitvā āgato, ekaṁsena pana padumaniraye nibbattissatī’’ti disvā ‘‘sāriputtamoggallānepi nāma garahantaṁ sutvā na nisedhetī’’ti vādamocanatthaṁ ariyūpavādassa ca mahāsāvajjabhāvadassanatthaṁ mā hevanti tikkhattuṁ paṭisedhesi. Tattha mā hevanti mā evaṁ abhaṇi. Saddhāyikoti saddhāya āgamakaro pasādāvaho, saddhātabbavacano vā. Paccayikoti pattiyāyitabbavacano.",
  "atk-s0404a23:15": "Pakkāmīti kammānubhāvena codiyamāno pakkāmi. Okāsakatañhi kammaṁ na sakkā paṭibāhituṁ. Acirapakkantassāti pakkantassa sato nacireneva. Sabbo kāyo phuṭo ahosīti kesaggamattampi okāsaṁ avajjetvā sakalasarīraṁ aṭṭhīni bhinditvā uggatāhi pīḷakāhi ajjhotthaṭaṁ ahosi. Yasmā pana buddhānubhāvena tathārūpaṁ kammaṁ buddhānaṁ sammukhībhāve vipākaṁ dātuṁ na sakkoti, dassanūpacāre vijahitamatte deti, tasmā tassa acirapakkantassa pīḷakā uṭṭhahiṁsu. Kalāyamattiyoti caṇakamattiyo. Beluvasalāṭukamattiyoti taruṇabeluvamattiyo. Pabhijjiṁsūti bhijjiṁsu. Tāsu bhinnāsu sakalasarīraṁ panasapakkaṁ viya ahosi. So pakkena gattena jetavanadvārakoṭṭhake visagilito maccho viya kadalipattesu nipajji. Atha dhammassavanatthaṁ āgatāgatā manussā ‘‘dhi kokālika, dhi kokālika, ayuttamakāsi, attanoyeva mukhaṁ nissāya anayabyasanaṁ pattosī’’ti āhaṁsu. Tesaṁ saddaṁ sutvā ārakkhadevatā dhikkāramakaṁsu, ārakkhadevatānaṁ ākāsadevatāti iminā upāyena yāva akaniṭṭhabhavanā ekadhikkāro udapādi.",
  "atk-s0404a23:16": "Turūti kokālikassa upajjhāyo turutthero nāma anāgāmiphalaṁ vatvā brahmaloke nibbatto. So bhummaṭṭhadevatā ādiṁ katvā ‘‘ayuttaṁ kokālikena kataṁ aggasāvake antimavatthunā abbhācikkhantenā’’ti paramparāya brahmalokasampattaṁ taṁ saddaṁ sutvā ‘‘mā mayhaṁ passantasseva varāko nassi, ovadissāmi naṁ theresu cittappasādatthāyā’’ti āgantvā tassa purato aṭṭhāsi. Taṁ sandhāyetaṁ vuttaṁ – ‘‘turū paccekabrahmā’’ti. Pesalāti piyasīlā. Kosi tvaṁ, āvusoti nisinnakova kabarakkhīni ummīletvā evamāha. Passa yāvañca te idaṁ aparaddhati yattakaṁ tayā aparaddhaṁ, attano nalāṭe mahāgaṇḍaṁ apassanto sāsapamattāya pīḷakāya maṁ codetabbaṁ maññasīti āha.",
  "atk-s0404a23:17": "Atha naṁ ‘‘adiṭṭhippatto ayaṁ kokāliko, gilitaviso viya na kassaci vacanaṁ na karissatī’’ti ñatvā purisassa hītiādimāha. Tattha kuṭhārīti kuṭhārisadisā pharusavācā. Chindatīti kusalamūlasaṅkhāte mūleyeva nikantati. Nindiyanti ninditabbaṁ dussīlapuggalaṁ. Pasaṁsatīti uttamatthe sambhāvetvā khīṇāsavoti vadati. Taṁ vā nindati yo pasaṁsiyoti yo vā pasaṁsitabbo khīṇāsavo, taṁ antimavatthunā codento ‘‘dussīlo aya’’nti vadati. Vicināti mukhena so kalinti so taṁ aparādhaṁ mukhena vicināti nāma. Kalinātenāti tena aparādhena sukhaṁ na vindati. Nindiyapasaṁsāya hi pasaṁsiyanindāya ca samakova vipāko.",
  "atk-s0404a23:18": "Sabbassāpi sahāpi attanāti sabbena sakena dhanenapi attanāpi saddhiṁ yo akkhesu dhanaparājayo nāma, ayaṁ appamattako aparādho. Yo sugatesūti yo pana sammaggatesu puggalesu cittaṁ dūseyya, ayaṁ cittapadosova tato kalito mahantataro kali.",
  "atk-s0404a23:19": "Idāni tassa mahantatarabhāvaṁ dassento sataṁ sahassānantiādimāha. Tattha sataṁ sahassānanti nirabbudagaṇanāya satasahassañca. Chattiṁsatīti aparāni chattiṁsati nirabbudāni. Pañca cāti abbudagaṇanāya pañca abbudāni. Yamariyagarahīti yaṁ ariye garahanto nirayaṁ upapajjati, tattha ettakaṁ āyuppamāṇanti attho.",
  "atk-s0404a23:20": "Kālamakāsīti upajjhāye pakkante kālaṁ akāsi. Padumanirayanti pāṭiyekko padumanirayo nāma natthi, avīcimahānirayasmiṁyeva pana padumagaṇanāya paccitabbe ekasmiṁ ṭhāne nibbatti.",
  "atk-s0404a23:21": "Vīsatikhārikoti māgadhakena patthena cattāro patthā, kosalaraṭṭhe eko pattho hoti. Tena patthena cattāro patthā āḷhakaṁ , cattāri āḷhakāni doṇaṁ, catudoṇā mānikā, catumānikā khārī, tāya khāriyā vīsatikhāriko. Tilavāhoti māgadhakānaṁ sukhumatilānaṁ tilasakaṭaṁ. Abbudo nirayoti abbudo nāma pāṭiyekko nirayo natthi, avīcimhiyeva pana abbudagaṇanāya paccitabbaṭṭhānassetaṁ nāmaṁ. Nirabbudādīsupi eseva nayo.",
  "atk-s0404a23:22": "Vassagaṇanāpi panettha evaṁ veditabbā – yatheva hi sataṁ satasahassāni koṭi hoti, evaṁ sataṁ satasahassakoṭiyo pakoṭi nāma hoti, sataṁ satasahassapakoṭiyo koṭipakoṭi nāma, sataṁ satasahassakoṭipakoṭiyo nahutaṁ, sataṁ satasahassanahutāni ninnahutaṁ, sataṁ satasahassaninnahutāni ekaṁ abbudaṁ, tato vīsatiguṇaṁ nirabbudaṁ, esa nayo sabbatthāti. Dasamaṁ heṭṭhā vuttanayeneva veditabbaṁ. Sesaṁ sabbattha uttānatthamevāti.",
  "atk-s0404a23:23": "Theravaggo catuttho."
}