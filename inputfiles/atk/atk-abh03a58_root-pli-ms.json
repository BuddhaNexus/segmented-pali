{
  "atk-abh03a58:0": "2. Dukapaṭṭhānavaṇṇanā",
  "atk-abh03a58:1": "Dukapaṭṭhānepi sabbadukesu pañhāvissajjanāni ceva gaṇanā ca pāḷiyaṁ āgatanayeneva veditabbā. Apicettha sahetukahetusampayuttadukānaṁ vissajjanaṁ hetudukavissajjanasadisaṁ; tathā hetūcevasahetukahetūcevahetusampayuttadukānaṁ, tathā sappaccayasaṅkhatadukānaṁ. Idaṁ dukaṁ yathā sappaccayadukaṁ, evaṁ kātabbanti idaṁ yasmā sappaccayo viya appaccayena saṅkhatopi, asaṅkhatena saddhiṁ yojanaṁ na labbhati, tasmā vuttaṁ. Sārammaṇacittasampayuttasaṁsaṭṭhadukāpi sadisavissajjanāyeva; tathā āsavaoghayogagocchakā. Ete hi tayo aññamaññaṁ sadisavissajjanāyeva. Apica lokiyasāsavasaṁyojaniyaganthaniyanīvaraṇiyaparāmaṭṭhasaṅkilesikadukā āsavavippayuttasāsavasaṁyojanavippayuttasaṁyojaniyaganthavippayuttaganthaniyanīvaraṇavippayuttanīvaraṇiyaparāmāsavippayuttaparāmaṭṭhakilesavippayuttasaṅkilesikapariyāpannasauttaradukāta imepi dukā samānā.",
  "atk-abh03a58:2": "Kilesadukaṁ saṁyojanadukasadisaṁ. Saṅkiliṭṭhakilesasampayuttanīvaraṇasampayuttadassanenapahātabbasaraṇadukāpi samānā. Tathākilesā ceva saṅkiliṭṭhanīvaraṇā ceva nīvaraṇasampayuttakilesā ceva kilesasampayuttadukā. Iminā nayena sabbesaṁ atthato sadisānaṁ dukānaṁ vissajjanāni sadisāneva hontīti veditabbāni. Sabbasmimpi pana paṭṭhāne kenaciviññeyyadukaṁ na labbhati. Āsavā ceva āsavasampayuttā ca, saṁyojanā ceva saṁyojanasampayuttā ca, ganthā ceva ganthasampayuttā ca, nīvaraṇā ceva nīvaraṇasampayuttā ca, kilesā ceva saṅkiliṭṭhā cāti evarūpesu dukesu vipākapaccayo ceva nānākkhaṇikakammapaccayo ca na labbhati. Nahetusahetukanahetuahetukesu hetupaccayo natthi. Hetū ceva hetusampayuttā ca, āsavā ceva āsavasampayuttā ca, ganthā ceva ganthasampayuttā cāti imesu dukesu nahetunajhānanamaggā na labbhanti. Saṁyojanā ceva saṁyojanasampayuttā ca, nīvaraṇā ceva nīvaraṇasampayuttā ca, kilesā ceva kilesasampayuttā ca, kilesā ceva saṅkiliṭṭhā cāti imesu pana vicikicchuddhaccasahagatassa mohassa vasena nahetupaccayo labbhati; najhānanamaggapaccayā na labbhantīti evaṁ sabbadukesu labbhamānālabbhamānaṁ upaparikkhitvā pāḷivaseneva vāragaṇanā veditabbāti.",
  "atk-abh03a58:3": "Dukapaṭṭhānavaṇṇanā."
}