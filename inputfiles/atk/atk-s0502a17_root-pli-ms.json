{
  "atk-s0502a17:0": "17. Kodhavaggo",
  "atk-s0502a17:1": "1. Rohinīkhattiyakaññāvatthu",
  "atk-s0502a17:2": "Kodhaṁjaheti imaṁ dhammadesanaṁ satthā nigrodhārāme viharanto rohiniṁ nāma khattiyakaññaṁ ārabbha kathesi.",
  "atk-s0502a17:3": "Ekasmiṁ kira samaye āyasmā anuruddho pañcasatehi bhikkhūhi saddhiṁ kapilavatthuṁ agamāsi. Athassa ñātakā ‘‘thero āgato’’ti sutvā therassa santikaṁ agamaṁsu ṭhapetvā rohiniṁ nāma therassa bhaginiṁ. Thero ñātake pucchi ‘‘kahaṁ, rohinī’’ti? ‘‘Gehe, bhante’’ti. ‘‘Kasmā idha nāgatā’’ti? ‘‘Sarīre tassā chavirogo uppannoti lajjāya nāgatā, bhante’’ti. Thero ‘‘pakkosatha na’’nti pakkosāpetvā paṭakañcukaṁ paṭimuñcitvā āgataṁ evamāha – ‘‘rohini, kasmā nāgatāsī’’ti? ‘‘Sarīre me, bhante, chavirogo uppanno, tasmā lajjāya nāgatāmhī’’ti. ‘‘Kiṁ pana te puññaṁ kātuṁ na vaṭṭatī’’ti? ‘‘Kiṁ karomi, bhante’’ti? ‘‘Āsanasālaṁ kārehī’’ti. ‘‘Kiṁ gahetvā’’ti? ‘‘Kiṁ te pasādhanabhaṇḍakaṁ natthī’’ti? ‘‘Atthi, bhante’’ti. ‘‘Kiṁ mūla’’nti? ‘‘Dasasahassamūlaṁ bhavissatī’’ti. ‘‘Tena hi taṁ vissajjetvā āsanasālaṁ kārehī’’ti. ‘‘Ko me, bhante, kāressatī’’ti? Thero samīpe ṭhitañātake oloketvā ‘‘tumhākaṁ bhāro hotū’’ti āha. ‘‘Tumhe pana, bhante, kiṁ karissathā’’ti? ‘‘Ahampi idheva bhavissāmī’’ti. ‘‘Tena hi etissā dabbasambhāre āharathā’’ti. Te ‘‘sādhu, bhante’’ti āhariṁsu.",
  "atk-s0502a17:4": "Thero āsanasālaṁ saṁvidahanto rohiniṁ āha – ‘‘dvibhūmikaṁ āsanasālaṁ kāretvā upari padarānaṁ dinnakālato paṭṭhāya heṭṭhāsālaṁ nibaddhaṁ sammajjitvā āsanāni paññāpehi, nibaddhaṁ pānīyaghaṭe upaṭṭhāpehī’’ti. Sā ‘‘sādhu, bhante’’ti pasādhanabhaṇḍakaṁ vissajjetvā dvibhūmikaāsanasālaṁ kāretvā upari padarānaṁ dinnakālato paṭṭhāya heṭṭhāsālaṁ sammajjanādīni akāsi. Nibaddhaṁ bhikkhū nisīdanti. Athassā āsanasālaṁ sammajjantiyāva chavirogo milāyi. Sā āsanasālāya niṭṭhitāya buddhappamukhaṁ bhikkhusaṅghaṁ nimantetvā āsanasālaṁ pūretvā nisinnassa buddhappamukhassa bhikkhusaṅghassa paṇītaṁ khādanīyaṁ bhojanīyaṁ adāsi. Satthā katabhattakicco ‘‘kassetaṁ dāna’’nti pucchi. ‘‘Bhaginiyā me, bhante, rohiniyā’’ti. ‘‘Sā pana kaha’’nti? ‘‘Gehe, bhante’’ti. ‘‘Pakkosatha na’’nti? Sā āgantuṁ na icchi. Atha naṁ satthā anicchamānampi pakkosāpesiyeva. Āgantvā ca pana vanditvā nisinnaṁ āha – ‘‘rohini, kasmā nāgamitthā’’ti? ‘‘Sarīre me, bhante, chavirogo atthi, tena lajjamānā nāgatāmhī’’ti. ‘‘Jānāsi pana kiṁ te nissāya esa uppanno’’ti? ‘‘Na jānāmi, bhante’’ti. ‘‘Tava kodhaṁ nissāya uppanno eso’’ti. ‘‘Kiṁ pana me, bhante, kata’’nti? ‘‘Tena hi suṇāhī’’ti. Athassā satthā atītaṁ āhari.",
  "atk-s0502a17:5": "Atīte bārāṇasirañño aggamahesī ekissā rañño nāṭakitthiyā āghātaṁ bandhitvā ‘‘dukkhamassā uppādessāmī’’ti cintetvā mahākacchuphalāni āharāpetvā taṁ nāṭakitthiṁ attano santikaṁ pakkosāpetvā yathā sā na jānāti, evamassā sayane ceva pāvārakojavādīnañca antaresu kacchucuṇṇāni ṭhapāpesi, keḷiṁ kurumānā viya tassā sarīrepi okiri. Taṁ khaṇaṁyeva tassā sarīraṁ uppakkuppakkaṁ gaṇḍāgaṇḍajātaṁ ahosi. Sā kaṇḍuvantī gantvā sayane nipajji, tatrāpissā kacchucuṇṇehi khādiyamānāya kharatarā vedanā uppajji. Tadā aggamahesī rohinī ahosīti.",
  "atk-s0502a17:6": "Satthā imaṁ atītaṁ āharitvā, ‘‘rohini, tadā tayāvetaṁ kammaṁ kataṁ. Appamattakopi hi kodho vā issā vā kātuṁ na yuttarūpo evā’’ti vatvā imaṁ gāthamāha –",
  "atk-s0502a17:7": "221.",
  "atk-s0502a17:8": " ‘‘Kodhaṁ jahe vippajaheyya mānaṁ,",
  "atk-s0502a17:9": "Saṁyojanaṁ sabbamatikkameyya;",
  "atk-s0502a17:10": "Taṁ nāmarūpasmimasajjamānaṁ,",
  "atk-s0502a17:11": "Akiñcanaṁ nānupatanti dukkhā’’ti.",
  "atk-s0502a17:12": "Tattha kodhanti sabbākārampi kodhaṁ navavidhampi mānaṁ jaheyya. Saṁyojananti kāmarāgasaṁyojanādikaṁ dasavidhampi sabbasaṁyojanaṁ atikkameyya. Asajjamānanti alaggamānaṁ. Yo hi ‘‘mama rūpaṁ mama vedanā’’tiādinā nayena nāmarūpaṁ paṭiggaṇhāti, tasmiñca bhijjamāne socati vihaññati , ayaṁ nāmarūpasmiṁ sajjati nāma. Evaṁ aggaṇhanto avihaññanto na sajjati nāma. Taṁ puggalaṁ evaṁ asajjamānaṁ rāgādīnaṁ abhāvena akiñcanaṁ dukkhā nāma nānupatantīti attho. Desanāvasāne bahū sotāpattiphalādīni pāpuṇiṁsūti. Rohinīpi sotāpattiphale patiṭṭhitā, taṅkhaṇaññevassā sarīraṁ suvaṇṇavaṇṇaṁ ahosi.",
  "atk-s0502a17:13": "Sā tato cutā tāvatiṁsabhavane catunnaṁ devaputtānaṁ sīmantare nibbattitvā pāsādikā rūpasobhaggappattā ahosi. Cattāropi devaputtā taṁ disvā uppannasinehā hutvā ‘‘mama sīmāya anto nibbattā, mama sīmāya anto nibbattā’’ti vivadantā sakkassa devarañño santikaṁ gantvā, ‘‘deva, imaṁ no nissāya aḍḍo uppanno, taṁ vinicchināthā’’ti āhaṁsu. Sakkopi taṁ oloketvāva uppannasineho hutvā evamāha – ‘‘imāya vo diṭṭhakālato paṭṭhāya kathaṁ cittāni uppannānī’’ti. Atheko āha – ‘‘mama tāva uppannacittaṁ saṅgāmabheri viya sannisīdituṁ nāsakkhī’’ti. Dutiyo ‘‘mama cittaṁ pabbatanadī viya sīghaṁ pavattatiyevā’’ti . Tatiyo ‘‘mama imissā diṭṭhakālato paṭṭhāya kakkaṭassa viya akkhīni nikkhamiṁsū’’ti. Catuttho ‘‘mama cittaṁ cetiye ussāpitadhajo viya niccalaṁ ṭhātuṁ nāsakkhī’’ti. Atha ne sakko āha – ‘‘tātā, tumhākaṁ tāva cittāni pasayharūpāni, ahaṁ pana imaṁ labhanto jīvissāmi, alabhantassa me maraṇaṁ bhavissatī’’ti. Devaputtā, ‘‘mahārāja, tumhākaṁ maraṇena attho natthī’’ti taṁ sakkassa vissajjetvā pakkamiṁsu. Sā sakkassa piyā ahosi manāpā. ‘‘Asukakīḷaṁ nāma gacchāmā’’ti vutte sakko tassā vacanaṁ paṭikkhipituṁ nāsakkhīti.",
  "atk-s0502a17:14": "Rohinīkhattiyakaññāvatthu paṭhamaṁ.",
  "atk-s0502a17:15": "2. Aññatarabhikkhuvatthu",
  "atk-s0502a17:16": "Yo ve uppatitanti imaṁ dhammadesanaṁ satthā aggāḷave cetiye viharanto aññataraṁ bhikkhuṁ ārabbha kathesi.",
  "atk-s0502a17:17": "Satthārā hi bhikkhusaṅghassa senāsane anuññāte rājagahaseṭṭhiādīhi senāsanesu kariyamānesu eko āḷaviko bhikkhu attano senāsanaṁ karonto ekaṁ manāparukkhaṁ disvā chindituṁ ārabhi. Tattha pana nibbattā ekā taruṇaputtā devatā puttaṁ aṅkenādāya ṭhitā yāci ‘‘mā me, sāmi, vimānaṁ chindi, na sakkhissāmi puttaṁ ādāya anāvāsā vicaritu’’nti. So ‘‘ahaṁ aññatra īdisaṁ rukkhaṁ na labhissāmī’’ti tassā vacanaṁ nādiyi. Sā ‘‘imampi tāva dārakaṁ oloketvā oramissatī’’ti puttaṁ rukkhasākhāya ṭhapesi. Sopi bhikkhu ukkhipitaṁ pharasuṁ sandhāretuṁ asakkonto dārakassa bāhuṁ chindi, devatā uppannabalavakodhā ‘‘paharitvā naṁ māressāmī’’ti ubho hatthe ukkhipitvā evaṁ tāva cintesi – ‘‘ayaṁ bhikkhu sīlavā. Sacāhaṁ imaṁ māressāmi, nirayagāminī bhavissāmi. Sesadevatāpi attano rukkhaṁ chindante bhikkhū disvā ‘asukadevatāya evaṁ nāma mārito bhikkhū’ti maṁ pamāṇaṁ katvā bhikkhū māressanti. Ayañca sasāmiko bhikkhu, sāmikasseva naṁ kathessāmī’’ti ukkhittahatthe apanetvā rodamānā satthu santikaṁ gantvā vanditvā ekamantaṁ aṭṭhāsi. Atha naṁ satthā ‘‘kiṁ devate’’ti āha. Sā, ‘‘bhante, tumhākaṁ me sāvakena idaṁ nāma kataṁ, ahampi naṁ māretukāmā hutvā idaṁ nāma cintetvā amāretvāva idhāgatā’’ti sabbaṁ taṁ pavattiṁ vitthārato ārocesi.",
  "atk-s0502a17:18": "Satthā taṁ sutvā ‘‘sādhu, sādhu devate, sādhu te kataṁ evaṁ uggataṁ kopaṁ bhantaṁ rathaṁ viya niggaṇhamānāyā’’ti vatvā imaṁ gāthamāha –",
  "atk-s0502a17:19": "222.",
  "atk-s0502a17:20": " ‘‘Yo ve uppatitaṁ kodhaṁ, rathaṁ bhantaṁva vāraye;",
  "atk-s0502a17:21": "Tamahaṁ sārathiṁ brūmi, rasmiggāho itaro jano’’ti.",
  "atk-s0502a17:22": "Tattha uppatitanti uppannaṁ. Rathaṁ bhantaṁ vāti yathā nāma cheko sārathi ativegena dhāvantaṁ rathaṁ niggaṇhitvā yathicchakaṁ ṭhapeti, evaṁ yo puggalo uppannaṁ kodhaṁ vāraye niggaṇhituṁ sakkoti. Tamahanti taṁ ahaṁ sārathiṁ brūmi. Itaro janoti itaro pana rājauparājādīnaṁ rathasārathijano rasmiggāho nāma hoti, na uttamasārathīti.",
  "atk-s0502a17:23": "Desanāvasāne devatā sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a17:24": "Devatā pana sotāpannā hutvāpi rodamānā aṭṭhāsi. Atha naṁ satthā ‘‘kiṁ devate’’ti pucchitvā, ‘‘bhante, vimānaṁ me naṭṭhaṁ, idāni kiṁ karissāmī’’ti vutte, ‘‘alaṁ devate, mā cintayi, ahaṁ te vimānaṁ dassāmī’’ti jetavane gandhakuṭisamīpe purimadivase cutadevataṁ ekaṁ rukkhaṁ apadisanto ‘‘amukasmiṁ okāse rukkho vivitto, tattha upagacchā’’ti āha. Sā tattha upagañchi. Tato paṭṭhāya ‘‘buddhadattiyaṁ imissā vimāna’’nti mahesakkhadevatāpi āgantvā taṁ cāletuṁ nāsakkhiṁsu. Satthā taṁ atthuppattiṁ katvā bhikkhūnaṁ bhūtagāmasikkhāpadaṁ paññāpesīti.",
  "atk-s0502a17:25": "Aññatarabhikkhuvatthu dutiyaṁ.",
  "atk-s0502a17:26": "3. Uttarāupāsikāvatthu",
  "atk-s0502a17:27": "Akkodhena jine kodhanti imaṁ dhammadesanaṁ satthā veḷuvane viharanto uttarāya gehe katabhattakicco uttaraṁ upāsikaṁ ārabbha kathesi.",
  "atk-s0502a17:28": "Tatrāyamanupubbī kathā – rājagahe kira sumanaseṭṭhiṁ nissāya puṇṇo nāma daliddo bhatiṁ katvā jīvati. Tassa bhariyā ca uttarā nāma dhītā cāti dveyeva gehamānusakā. Athekadivasaṁ ‘‘sattāhaṁ nakkhattaṁ kīḷitabba’’nti rājagahe ghosanaṁ kariṁsu. Taṁ sutvā sumanaseṭṭhi pātova āgataṁ puṇṇaṁ āmantetvā, ‘‘tāta, amhākaṁ parijano nakkhattaṁ kīḷitukāmo, tvaṁ kiṁ nakkhattaṁ kīḷissasi, udāhu bhatiṁ karissasī’’ti āha. ‘‘Sāmi, nakkhattaṁ nāma sadhanānaṁ hoti, mama pana gehe svātanāya yāgutaṇḍulampi natthi, kiṁ me nakkhattena, goṇe labhanto kasituṁ gamissāmī’’ti. ‘‘Tena hi goṇe gaṇhāhī’’ti. So balavagoṇe ca naṅgalañca gahetvā, ‘‘bhadde, nāgarā nakkhattaṁ kīḷanti, ahaṁ daliddatāya bhatiṁ kātuṁ gamissāmi, mayhampi tāva ajja dviguṇaṁ nivāpaṁ pacitvā bhattaṁ āhareyyāsī’’ti bhariyaṁ vatvā khettaṁ agamāsi.",
  "atk-s0502a17:29": "Sāriputtattheropi sattāhaṁ nirodhasamāpanno taṁ divasaṁ vuṭṭhāya ‘‘kassa nu kho ajja mayā saṅgahaṁ kātuṁ vaṭṭatī’’ti olokento puṇṇaṁ attano ñāṇajālassa anto paviṭṭhaṁ disvā ‘‘saddho nu kho esa, sakkhissati vā me saṅgahaṁ kātu’’nti olokento tassa saddhabhāvañca saṅgahaṁ kātuṁ samatthabhāvañca tappaccayā cassa mahāsampattipaṭilābhañca ñatvā pattacīvaramādāya tassa kasanaṭṭhānaṁ gantvā āvāṭatīre ekaṁ gumbaṁ olokento aṭṭhāsi.",
  "atk-s0502a17:30": "Puṇṇo theraṁ disvāva kasiṁ ṭhapetvā pañcapatiṭṭhitena theraṁ vanditvā ‘‘dantakaṭṭhena attho bhavissatī’’ti dantakaṭṭhaṁ kappiyaṁ katvā adāsi. Athassa thero pattañca parissāvanañca nīharitvā adāsi. So ‘‘pānīyena attho bhavissatī’’ti taṁ ādāya pānīyaṁ parissāvetvā adāsi. Thero cintesi – ‘‘ayaṁ paresaṁ pacchimagehe vasati. Sacassa gehadvāraṁ gamissāmi, imassa bhariyā maṁ daṭṭhuṁ na labhissati. Yāvassā bhattaṁ ādāya maggaṁ paṭipajjati, tāva idheva bhavissāmī’’ti. So tattheva thokaṁ vītināmetvā tassa maggāruḷhabhāvaṁ ñatvā antonagarābhimukho pāyāsi.",
  "atk-s0502a17:31": "Sā antarāmagge theraṁ disvā cintesi – ‘‘appekadāhaṁ deyyadhamme sati ayyaṁ na passāmi, appekadā me ayyaṁ passantiyā deyyadhammo na hoti. Ajja pana me ayyo ca diṭṭho, deyyadhammo cāyaṁ atthi, karissati nu kho me saṅgaha’’nti. Sā bhattabhājanaṁ oropetvā theraṁ pañcapatiṭṭhitena vanditvā, ‘‘bhante, idaṁ lūkhaṁ vā paṇītaṁ vāti acintetvā dāsassa vo saṅgahaṁ karothā’’ti āha. Thero pattaṁ upanāmetvā tāya ekena hatthena bhājanaṁ dhāretvā ekena hatthena tato bhattaṁ dadamānāya upaḍḍhabhatte dinne ‘‘ala’’nti hatthena pattaṁ pidahi. Sā, ‘‘bhante, ekova paṭiviso, na sakkā dvidhā kātuṁ. Tumhākaṁ dāsassa idhalokasaṅgahaṁ akatvā paralokasaṅgahaṁ karotha, niravasesameva dātukāmamhī’’ti vatvā sabbameva therassa patte patiṭṭhapetvā ‘‘tumhehi diṭṭhadhammasseva bhāgī assa’’nti patthanaṁ akāsi. Thero ‘‘evaṁ hotū’’ti vatvā ṭhitakova anumodanaṁ karitvā ekasmiṁ udakaphāsukaṭṭhāne nisīditvā bhattakiccamakāsi. Sāpi nivattitvā taṇḍule pariyesitvā bhattaṁ paci. Puṇṇopi aḍḍhakarīsamattaṭṭhānaṁ kasitvā jighacchaṁ sahituṁ asakkonto goṇe vissajjetvā ekarukkhacchāyaṁ pavisitvā maggaṁ olokento nisīdi.",
  "atk-s0502a17:32": "Athassa bhariyā bhattaṁ ādāya gacchamānā taṁ disvāva ‘‘esa jighacchāya pīḷito maṁ olokento nisinno. Sace maṁ ‘ativiya je cirāyī’ti tajjetvā patodalaṭṭhiyā maṁ paharissati, mayā katakammaṁ niratthakaṁ bhavissati. Paṭikaccevassa ārocessāmī’’ti cintetvā evamāha – ‘‘sāmi, ajjekadivasaṁ cittaṁ pasādehi, mā mayā katakammaṁ niratthakaṁ kari. Ahañhi pātova te bhattaṁ āharantī antarāmagge dhammasenāpatiṁ disvā tava bhattaṁ tassa datvā puna gantvā bhattaṁ pacitvā āgatā, pasādehi, sāmi, citta’’nti. So ‘‘kiṁ vadesi, bhadde’’ti pucchitvā puna tamatthaṁ sutvā, ‘‘bhadde, sādhu vata te kataṁ mama bhattaṁ ayyassa dadamānāya, mayāpissa ajja pātova dantakaṭṭhañca mukhodakañca dinna’’nti pasannamānaso taṁ vacanaṁ abhinanditvā ussure laddhabhattatāya kilantakāyo tassā aṅke sīsaṁ katvā niddaṁ okkami.",
  "atk-s0502a17:33": "Athassa pātova kasitaṭṭhānaṁ paṁsucuṇṇaṁ upādāya sabbaṁ rattasuvaṇṇaṁ kaṇikārapuppharāsi viya sobhamānaṁ aṭṭhāsi. So pabuddho oloketvā bhariyaṁ āha – ‘‘bhadde, etaṁ kasitaṭṭhānaṁ sabbaṁ mama suvaṇṇaṁ hutvā paññāyati, kiṁ nu kho me atiussure laddhabhattatāya akkhīni bhamantī’’ti. ‘‘Sāmi, mayhampi evameva paññāyatī’’ti. So uṭṭhāya tattha gantvā ekapiṇḍaṁ gahetvā naṅgalasīse paharitvā suvaṇṇabhāvaṁ ñatvā ‘‘aho ayyassa dhammasenāpatissa me dinnadānena ajjeva vipāko dassito, na kho pana sakkā ettakaṁ dhanaṁ paṭicchādetvā paribhuñjitu’’nti bhariyāya ābhataṁ bhattapātiṁ suvaṇṇassa pūretvā rājakulaṁ gantvā raññā katokāso pavisitvā rājānaṁ abhivādetvā ‘‘kiṁ, tātā’’ti vutte, ‘‘deva, ajja mayā kasitaṭṭhānaṁ sabbaṁ suvaṇṇabharitameva hutvā ṭhitaṁ, idaṁ suvaṇṇaṁ āharāpetuṁ vaṭṭatī’’ti. ‘‘Kosi tva’’nti? ‘‘Puṇṇo nāma aha’’nti. ‘‘Kiṁ pana te ajja kata’’nti? ‘‘Dhammasenāpatissa me ajja pātova dantakaṭṭhañca mukhodakañca dinnaṁ, bhariyāyapi me mayhaṁ āharaṇabhattaṁ tasseva dinna’’nti.",
  "atk-s0502a17:34": "Taṁ sutvā rājā ‘‘ajjeva kira, bho, dhammasenāpatissa dinnadānena vipāko dassito’’ti vatvā, ‘‘tāta, kiṁ karomī’’ti pucchi. ‘‘Bahūni sakaṭasahassāni pahiṇitvā suvaṇṇaṁ āharāpethā’’ti. Rājā sakaṭāni pahiṇi. Rājapurisesu ‘‘rañño santaka’’nti gaṇhantesu gahitagahitaṁ mattikāva hoti. Te gantvā rañño ārocetvā ‘‘tumhehi kinti vatvā gahita’’nti. Puṭṭhā ‘‘tumhākaṁ santaka’’nti āhaṁsu. Na mayhaṁ, tātā, santakaṁ, gacchatha ‘‘puṇṇassa santaka’’nti vatvā gaṇhathāti. Te tathā kariṁsu, gahitagahitaṁ suvaṇṇameva ahosi. Sabbampi āharitvā rājaṅgaṇe rāsimakaṁsu, asītihatthubbedho rāsi ahosi. Rājā nāgare sannipātetvā ‘‘imasmiṁ nagare atthi kassaci ettakaṁ suvaṇṇa’’nti? ‘‘Natthi, devā’’ti. ‘‘Kiṁ panassa dātuṁ vaṭṭatī’’ti? ‘‘Seṭṭhichattaṁ, devā’’ti. Rājā ‘‘bāhudhanaseṭṭhi nāma hotū’’ti mahantena bhogena saddhiṁ tassa seṭṭhichattamadāsi. Atha naṁ so āha – ‘‘mayaṁ, deva, ettakaṁ kālaṁ parakule vasimhā, vasanaṭṭhānaṁ no dethā’’ti. ‘‘Tena hi passa, esa gumbo paññāyati, etaṁ harāpetvā gehaṁ kārehī’’ti purāṇaseṭṭhissa gehaṭṭhānaṁ ācikkhi. So tasmiṁ ṭhāne katipāheneva gehaṁ kārāpetvā gehappavesanamaṅgalañca chattamaṅgalañca ekatova karonto sattāhaṁ buddhappamukhassa bhikkhusaṅghassa dānaṁ adāsi. Athassa satthā anumodanaṁ karonto anupubbiṁ kathaṁ kathesi. Dhammakathāvasāne puṇṇaseṭṭhi ca bhariyā cassa dhītā ca uttarāti tayo janā sotāpannā ahesuṁ.",
  "atk-s0502a17:35": "Aparabhāge rājagahaseṭṭhi puṇṇaseṭṭhino dhītaraṁ attano puttassa vāresi. So ‘‘nāhaṁ dassāmī’’ti vatvā ‘‘mā evaṁ karotu, ettakaṁ kālaṁ amhe nissāya vasanteneva te sampatti laddhā, detu me puttassa dhītara’’nti vutte ‘‘so micchādiṭṭhiko, mama dhītā tīhi ratanehi vinā vattituṁ na sakkoti, nevassa dhītaraṁ dassāmī’’ti āha. Atha naṁ bahū seṭṭhigaṇādayo kulaputtā ‘‘mā tena saddhiṁ vissāsaṁ bhindi, dehissa dhītara’’nti yāciṁsu. So tesaṁ vacanaṁ sampaṭicchitvā āsāḷhipuṇṇamāyaṁ dhītaraṁ adāsi. Sā patikulaṁ gatakālato paṭṭhāya bhikkhuṁ vā bhikkhuniṁ vā upasaṅkamituṁ dānaṁ vā dātuṁ dhammaṁ vā sotuṁ nālattha. Evaṁ aḍḍhatiyesu māsesu vītivattesu santike ṭhitaṁ paricārikaṁ pucchi – ‘‘idāni kittakaṁ antovassassa avasiṭṭha’’nti? ‘‘Aḍḍhamāso, ayye’’ti. Sā pitu sāsanaṁ pahiṇi ‘‘kasmā maṁ evarūpe bandhanāgāre pakkhipiṁsu, varaṁ me lakkhaṇāhataṁ katvā paresaṁ dāsiṁ sāvetuṁ. Evarūpassa micchādiṭṭhikulassa dātuṁ na vaṭṭati. Āgatakālato paṭṭhāya bhikkhudassanādīsu ekampi puññaṁ kātuṁ na labhāmī’’ti.",
  "atk-s0502a17:36": "Athassā pitā ‘‘dukkhitā vata me dhītā’’ti anattamanataṁ pavedetvā pañcadasa kahāpaṇasahassāni pesesi ‘‘imasmiṁ nagare sirimā nāma gaṇikā atthi, devasikaṁ sahassaṁ gaṇhāti. Imehi kahāpaṇehi taṁ ānetvā sāmikassa pādaparicārikaṁ katvā sayaṁ puññāni karotū’’ti . Sā sirimaṁ pakkosāpetvā ‘‘sahāyike ime kahāpaṇe gahetvā imaṁ aḍḍhamāsaṁ tava sahāyakaṁ paricarāhī’’ti āha. Sā ‘‘sādhū’’ti paṭissuṇi. Sā taṁ ādāya sāmikassa santikaṁ gantvā tena sirimaṁ disvā ‘‘kiṁ ida’’nti vutte, ‘‘sāmi, imaṁ aḍḍhamāsaṁ mama sahāyikā tumhe paricaratu, ahaṁ pana imaṁ aḍḍhamāsaṁ dānañceva dātukāmā dhammañca sotukāmā’’ti āha. So taṁ abhirūpaṁ itthiṁ disvā uppannasineho ‘‘sādhū’’ti sampaṭicchi.",
  "atk-s0502a17:37": "Uttarāpi kho buddhappamukhaṁ bhikkhusaṅghaṁ nimantetvā, ‘‘bhante, imaṁ aḍḍhamāsaṁ aññattha agantvā idheva bhikkhā gahetabbā’’ti satthu paṭiññaṁ gahetvā ‘‘ito dāni paṭṭhāya yāva mahāpavāraṇā, tāva satthāraṁ upaṭṭhātuṁ dhammañca sotuṁ labhissāmī’’ti tuṭṭhamānasā ‘‘evaṁ yāguṁ pacatha, evaṁ pūve pacathā’’ti mahānase sabbakiccāni saṁvidahantī vicarati. Athassā sāmiko ‘‘sve pavāraṇā bhavissatī’’ti mahānasābhimukho vātapāne ṭhatvā ‘‘kiṁ nu kho karontī sā andhabālā vicaratī’’ti olokento taṁ seṭṭhīdhītaraṁ sedakilinnaṁ chārikāya okiṇṇaṁ aṅgāramasimakkhitaṁ tathā saṁvidahitvā vicaramānaṁ disvā ‘‘aho andhabālā evarūpe ṭhāne imaṁ sirisampattiṁ nānubhavati, ‘muṇḍakasamaṇe upaṭṭhahissāmī’ti tuṭṭhacittā vicaratī’’ti hasitvā apagañchi.",
  "atk-s0502a17:38": "Tasmiṁ apagate tassa santike ṭhitā sirimā ‘‘kiṁ nu kho oloketvā esa hasī’’ti teneva vātapānena olokentī uttaraṁ disvā ‘‘imaṁ oloketvā iminā hasitaṁ, addhā imassa etāya saddhiṁ santhavo atthī’’ti cintesi. Sā kira aḍḍhamāsaṁ tasmiṁ gehe bāhirakaitthī hutvā vasamānāpi taṁ sampattiṁ anubhavamānā attano bāhirakaitthibhāvaṁ ajānitvā ‘‘ahaṁ gharasāminī’’ti saññamakāsi. Sā uttarāya āghātaṁ bandhitvā ‘‘dukkhamassā uppādessāmī’’ti pāsādā oruyha mahānasaṁ pavisitvā pūvapacanaṭṭhāne pakkuthitaṁ sappiṁ kaṭacchunā ādāya uttarābhimukhaṁ pāyāsi. Uttarā taṁ āgacchantiṁ disvā ‘‘mama sahāyikāya mayhaṁ upakāro kato, cakkavāḷaṁ atisambādhaṁ, brahmaloko atinīcako, mama sahāyikāya guṇova mahanto. Ahañhi etaṁ nissāya dānañca dātuṁ dhammañca sotuṁ labhiṁ. Sace mama etissā upari kopo atthi, idaṁ sappi maṁ dahatu. Sace natthi, mā dahatū’’ti taṁ mettāya phari. Tāya tassā matthake āsittaṁ pakkuthitasappi sītudakaṁ viya ahosi.",
  "atk-s0502a17:39": "Atha naṁ ‘‘idaṁ sītalaṁ bhavissatī’’ti kaṭacchuṁ pūretvā ādāya āgacchantiṁ uttarāya dāsiyo disvā ‘‘apehi dubbinīte, na tvaṁ amhākaṁ ayyāya pakkuthitaṁ sappiṁ āsiñcituṁ anucchavikā’’ti santajjentiyo ito cito ca uṭṭhāya hatthehi ca pādehi ca pothetvā bhūmiyaṁ pātesuṁ. Uttarā vārentīpi vāretuṁ nāsakkhi. Athassā upari ṭhitā sabbā dāsiyo paṭibāhitvā ‘‘kissa te evarūpaṁ bhāriyaṁ kata’’nti sirimaṁ ovaditvā uṇhodakena nhāpetvā satapākatelena abbhañji. Tasmiṁ khaṇe sā attano bāhirakitthibhāvaṁ ñatvā cintesi – ‘‘mayā bhāriyaṁ kammaṁ kataṁ sāmikassa hasanamattakāraṇā imissā upari pakkuthitaṁ sappiṁ āsiñcantiyā, ayaṁ ‘gaṇhatha na’nti dāsiyo na āṇāpesi. Maṁ viheṭhanakālepi sabbadāsiyo paṭibāhitvā mayhaṁ kattabbameva akāsi. Sacāhaṁ imaṁ na khamāpessāmi, muddhā me sattadhā phaleyyā’’ti tassā pādamūle nipajjitvā, ‘‘ayye, khamāhi me’’ti āha. Ahaṁ sapitikā dhītā, pitari khamante khamāmīti. Hotu, ayye, pitaraṁ te puṇṇaseṭṭhiṁ khamāpessāmīti. Puṇṇo mama vaṭṭajanakapitā, vivaṭṭajanake pitari khamante panāhaṁ khamissāmīti. Ko pana te vivaṭṭajanakapitāti? Sammāsambuddhoti. Mayhaṁ tena saddhiṁ vissāso natthīti. Ahaṁ karissāmi, satthā sve bhikkhusaṅghaṁ ādāya idhāgamissati, tvaṁ yathāladdhaṁ sakkāraṁ gahetvā idheva āgantvā taṁ khamāpehīti. Sā ‘‘sādhu, ayye’’ti uṭṭhāya attano gehaṁ gantvā pañcasatā parivāritthiyo āṇāpetvā nānāvidhāni khādanīyāni ceva sūpeyyāni ca sampādetvā punadivase taṁ sakkāraṁ ādāya uttarāya gehaṁ āgantvā buddhappamukhassa bhikkhusaṅghassa patte patiṭṭhāpetuṁ avisahantī aṭṭhāsi. Taṁ sabbaṁ gahetvā uttarāva saṁvidahi. Sirimāpi bhattakiccāvasāne saddhiṁ parivārena satthu pādamūle nipajji.",
  "atk-s0502a17:40": "Atha naṁ satthā pucchi – ‘‘ko te aparādho’’ti? Bhante, mayā hiyyo idaṁ nāma kataṁ, atha me sahāyikā maṁ viheṭhayamānā dāsiyo nivāretvā mayhaṁ upakārameva akāsi. Sāhaṁ imissā guṇaṁ jānitvā imaṁ khamāpesiṁ, atha maṁ esā ‘‘tumhesu khamantesu khamissāmī’’ti āha. ‘‘Evaṁ kira uttare’’ti? ‘‘Āma, bhante, sīse me sahāyikāya pakkuthitasappi āsitta’’nti. Atha ‘‘tayā kiṁ cintita’’nti? ‘‘Cakkavāḷaṁ atisambādhaṁ, brahmaloko atinīcako, mama sahāyikāya guṇova mahanto. Ahañhi etaṁ nissāya dānañca dātuṁ dhammañca sotuṁ alatthaṁ, sace me imissā upari kopo atthi, idaṁ maṁ dahatu. No ce, mā dahatū’’ti evaṁ cintetvā imaṁ mettāya phariṁ, bhanteti. Satthā ‘‘sādhu sādhu, uttare, evaṁ kodhaṁ jinituṁ vaṭṭati. Kodho hi nāma akkodhena, akkosakaparibhāsako anakkosantena aparibhāsantena, thaddhamaccharī attano santakassa dānena, musāvādī saccavacanena jinitabbo’’ti vatvā imaṁ gāthamāha –",
  "atk-s0502a17:41": "223.",
  "atk-s0502a17:42": " ‘‘Akkodhena jine kodhaṁ, asādhuṁ sādhunā jine;",
  "atk-s0502a17:43": "Jine kadariyaṁ dānena, saccenālikavādina’’nti.",
  "atk-s0502a17:44": "Tattha akkodhenāti kodhano hi puggalo akkodhena hutvā jinitabbo. Asādhunti abhaddako bhaddakena hutvā jinitabbo. Kadariyanti thaddhamaccharī attano santakassa cāgacittena jinitabbo. Alikavādī saccavacanena jinitabbo. Tasmā evamāha – ‘‘akkodhena jine kodhaṁ…pe… saccenālikavādina’’nti.",
  "atk-s0502a17:45": "Desanāvasāne sirimā saddhiṁ pañcasatāhi itthīhi sotāpattiphale patiṭṭhahīti.",
  "atk-s0502a17:46": "Uttarāupāsikāvatthu tatiyaṁ.",
  "atk-s0502a17:47": "4. Mahāmoggallānattherapañhavatthu",
  "atk-s0502a17:48": "Saccaṁbhaṇeti imaṁ dhammadesanaṁ satthā jetavane viharanto mahāmoggallānattherassa pañhaṁ ārabbha kathesi.",
  "atk-s0502a17:49": "Ekasmiñhi samaye thero devacārikaṁ gantvā mahesakkhāya devatāya vimānadvāre ṭhatvā taṁ attano santikaṁ āgantvā vanditvā ṭhitaṁ evamāha – ‘‘devate mahatī te sampatti, kiṁ kammaṁ katvā imaṁ alatthā’’ti? ‘‘Mā maṁ, bhante, pucchathā’’ti. Devatā kira attano parittakammena lajjamānā evaṁ vadati. Sā pana therena ‘‘kathehiyevā’’ti vuccamānā āha – ‘‘bhante, mayā neva dānaṁ dinnaṁ, na pūjā katā, na dhammo suto, kevalaṁ saccamattaṁ rakkhita’’nti. Thero aññāni vimānadvārāni gantvā āgatāgatā aparāpi devadhītaro pucchi. Tāsupi tatheva niguhitvā theraṁ paṭibāhituṁ asakkontīsu ekā tāva āha – ‘‘bhante, mayā neva dānādīsu kataṁ nāma atthi, ahaṁ pana kassapabuddhakāle parassa dāsī ahosiṁ, tassā me sāmiko ativiya caṇḍo pharuso, gahitaggahiteneva kaṭṭhena vā kaliṅgarena vā sīsaṁ bhindati. Sāhaṁ uppanne kope ‘esa tava sāmiko lakkhaṇāhataṁ vā kātuṁ nāsādīni vā chindituṁ issaro, mā kujjhī’ti attānameva paribhāsetvā kopaṁ nāma na akāsiṁ, tena me ayaṁ sampatti laddhā’’ti. Aparā āha – ‘‘ahaṁ, bhante, ucchukhettaṁ rakkhamānā ekassa bhikkhuno ucchuyaṭṭhiṁ adāsiṁ’’. Aparā ekaṁ timbarusakaṁ adāsiṁ. Aparā ekaṁ eḷālukaṁ adāsiṁ. Aparā ekaṁ phārusakaṁ adāsiṁ. Aparā ekaṁ mūlamuṭṭhiṁ. Aparā ‘‘nimbamuṭṭhi’’ntiādinā nayena attanā attanā kataṁ parittadānaṁ ārocetvā ‘‘iminā iminā kāraṇena amhehi ayaṁ sampatti laddhā’’ti āhaṁsu.",
  "atk-s0502a17:50": "Thero tāhi katakammaṁ sutvā satthāraṁ upasaṅkamitvā pucchi – ‘‘sakkā nu kho, bhante, saccakathanamattena, kopanibbāpanamattena, atiparittakena timbarusakādidānamattena dibbasampattiṁ laddhu’’nti. ‘‘Kasmā maṁ, moggallāna, pucchasi, nanu te devatāhi ayaṁ attho kathito’’ti? ‘‘Āma, bhante, labbhati maññe ettakena dibbasampattī’’ti. Atha naṁ satthā ‘‘moggallāna, saccamattaṁ kathetvāpi kopamattaṁ jahitvāpi parittakaṁ dānaṁ datvāpi devalokaṁ gacchatiyevā’’ti vatvā imaṁ gāthamāha –",
  "atk-s0502a17:51": "224.",
  "atk-s0502a17:52": " ‘‘Saccaṁ bhaṇe na kujjheyya, dajjā appampi yācito;",
  "atk-s0502a17:53": "Etehi tīhi ṭhānehi, gacche devāna santike’’ti.",
  "atk-s0502a17:54": "Tattha saccaṁ bhaṇeti saccaṁ dīpeyya vohareyya, sacce patiṭṭhaheyyāti attho. Na kujjheyyāti parassa na kujjheyya . Yācitoti yācakā nāma sīlavanto pabbajitā. Te hi kiñcāpi ‘‘dethā’’ti ayācitvāva gharadvāre tiṭṭhanti, atthato pana yācantiyeva nāma. Evaṁ sīlavantehi yācito appasmiṁ deyyadhamme vijjamāne appamattakampi dadeyya. Etehi tīhīti etesu tīsu ekenāpi kāraṇena devalokaṁ gaccheyyāti attho.",
  "atk-s0502a17:55": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:56": "Mahāmoggallānattherapañhavatthu catutthaṁ.",
  "atk-s0502a17:57": "5. Buddhapitubrāhmaṇavatthu",
  "atk-s0502a17:58": "Ahiṁsakā yeti imaṁ dhammadesanaṁ satthā sāketaṁ nissāya añjanavane viharanto bhikkhūhi paṭṭhapañhaṁ ārabbha kathesi.",
  "atk-s0502a17:59": "Bhagavato kira bhikkhusaṅghaparivutassa sāketaṁ piṇḍāya pavisanakāle eko sāketavāsī mahallakabrāhmaṇo nagarato nikkhamanto antaragharadvāre dasabalaṁ disvā pādesu nipatitvā gopphakesu daḷhaṁ gahetvā, ‘‘tāta, nanu nāma puttehi jiṇṇakāle mātāpitaro paṭijaggitabbā, kasmā ettakaṁ kālaṁ amhākaṁ attānaṁ na dassesi. Mayā tāva diṭṭhosi, mātarampi passituṁ ehī’’ti satthāraṁ gahetvā attano gehaṁ agamāsi. Satthā tattha gantvā paññatte āsane nisīdi saddhiṁ bhikkhusaṅghena. Brāhmaṇīpi āgantvā satthu pādesu nipatitvā, ‘‘tāta, ettakaṁ kālaṁ kuhiṁ gatosi, nanu nāma mātāpitaro mahallakakāle upaṭṭhātabbā’’ti vatvā puttadhītaro ‘‘etha bhātaraṁ vandathā’’ti vandāpesi. Te ubhopi tuṭṭhamānasā buddhappamukhaṁ bhikkhusaṅghaṁ parivisitvā, ‘‘bhante, idheva nibaddhaṁ bhikkhaṁ gaṇhathā’’ti vatvā ‘‘buddhā nāma ekaṭṭhāneyeva nibaddhaṁ bhikkhaṁ na gaṇhantī’’ti vutte, ‘‘tena hi, bhante, ye vo nimantetuṁ āgacchanti, te amhākaṁ santikaṁ pahiṇeyyāthā’’ti āhaṁsu. Satthā tato paṭṭhāya nimantetuṁ āgate ‘‘gantvā brāhmaṇassa āroceyyāthā’’ti pesesi. Te gantvā ‘‘mayaṁ svātanāya satthāraṁ nimantemā’’ti brāhmaṇaṁ vadanti. Brāhmaṇo punadivase attano gehato bhattabhājanasūpeyyabhājanāni ādāya satthu nisīdanaṭṭhānaṁ gacchati. Aññatra pana nimantane asati satthā brāhmaṇasseva gehe bhattakiccaṁ karoti. Te ubhopi attano deyyadhammaṁ niccakālaṁ tathāgatassa dentā dhammakathaṁ suṇantā anāgāmiphalaṁ pāpuṇiṁsu.",
  "atk-s0502a17:60": "Bhikkhū dhammasabhāyaṁ kathaṁ samuṭṭhāpesuṁ, ‘‘āvuso, brāhmaṇo ‘tathāgatassa suddhodano pitā, mahāmāyā mātā’ti jānāti, jānantova saddhiṁ brāhmaṇiyā tathāgataṁ ‘amhākaṁ putto’ti vadati, satthāpi tatheva adhivāseti. Kiṁ nu kho kāraṇa’’nti? Satthā tesaṁ kathaṁ sutvā, ‘‘bhikkhave, ubhopi te attano puttameva puttoti vadantī’’ti vatvā atītaṁ āhari.",
  "atk-s0502a17:61": "Atīte, bhikkhave, ayaṁ brāhmaṇo nirantaraṁ pañca jātisatāni mayhaṁ pitā ahosi, pañca jātisatāni cūḷapitā, pañca jātisatāni mahāpitā. Sāpi me brāhmaṇī nirantarameva pañca jātisatāni mātā ahosi, pañca jātisatāni cūḷamātā, pañca jātisatāni mahāmātā. Evāhaṁ diyaḍḍhajātisahassaṁ brāhmaṇassa hatthe saṁvaḍḍho, diyaḍḍhajātisahassaṁ brāhmaṇiyā hattheti tīṇi jātisahassāni tesaṁ puttabhāvaṁ dassetvā imā gāthā abhāsi –",
  "atk-s0502a17:62": "‘‘Yasmiṁ mano nivisati, cittañcāpi pasīdati;",
  "atk-s0502a17:63": "Adiṭṭhapubbake pose, kāmaṁ tasmimpi vissase. (jā. 1.1.68);",
  "atk-s0502a17:64": "‘‘Pubbeva sannivāsena, paccuppannahitena vā;",
  "atk-s0502a17:65": "Evaṁ taṁ jāyate pemaṁ, uppalaṁva yathodake’’ti. (jā. 1.2.174);",
  "atk-s0502a17:66": "Satthā temāsameva taṁ kulaṁ nissāya vihāsi. Te ubhopi arahattaṁ sacchikatvā parinibbāyiṁsu. Atha nesaṁ mahāsakkāraṁ katvā ubhopi ekakūṭāgārameva āropetvā nīhariṁsu. Satthāpi pañcasatabhikkhuparivāro tehi saddhiṁyeva āḷāhanaṁ agamāsi. ‘‘Buddhānaṁ kira mātāpitaro’’ti mahājano nikkhami. Satthāpi āḷāhanasamīpe ekaṁ sālaṁ pavisitvā aṭṭhāsi. Manussā satthāraṁ vanditvā ekamante ṭhatvā, ‘‘bhante, ‘mātāpitaro vo kālakatā’ti mā cintayitthā’’ti satthārā saddhiṁ paṭisanthāraṁ karonti. Satthā te ‘‘mā evaṁ avacutthā’’ti appaṭikkhipitvā parisāya āsayaṁ oloketvā taṅkhaṇānurūpaṁ dhammaṁ desento –",
  "atk-s0502a17:67": "‘‘Appaṁ vata jīvitaṁ idaṁ,",
  "atk-s0502a17:68": "Oraṁ vassasatāpi miyyati;",
  "atk-s0502a17:69": "Yo cepi aticca jīvati,",
  "atk-s0502a17:70": "Atha so jarasāpi miyyatī’’ti. (su. ni. 810; mahāni. 39) –",
  "atk-s0502a17:71": "Idaṁ jarāsuttaṁ kathesi. Desanāvasāne caturāsītiyā pāṇasahassānaṁ dhammābhisamayo ahosi. Bhikkhū brāhmaṇassa ca brāhmaṇiyā ca parinibbutabhāvaṁ ajānantā, ‘‘bhante, tesaṁ ko abhisamparāyo’’ti pucchiṁsu. Satthā, ‘‘bhikkhave, evarūpānaṁ asekhamunīnaṁ abhisamparāyo nāma natthi. Evarūpā hi accutaṁ amataṁ mahānibbānameva pāpuṇantī’’ti vatvā imaṁ gāthamāha –",
  "atk-s0502a17:72": "225.",
  "atk-s0502a17:73": " ‘‘Ahiṁsakā ye munayo, niccaṁ kāyena saṁvutā;",
  "atk-s0502a17:74": "Te yanti accutaṁ ṭhānaṁ, yattha gantvā na socare’’ti.",
  "atk-s0502a17:75": "Tattha munayoti moneyyapaṭipadāya maggaphalapattā asekhamunayo. Kāyenāti desanāmattamevetaṁ, tīhipi dvārehi susaṁvutāti attho. Accutanti sassataṁ. Ṭhānanti akuppaṭṭhānaṁ dhuvaṭṭhānaṁ. Yatthāti yasmiṁ nibbāne gantvā na socare na socanti na vihaññanti, taṁ ṭhānaṁ gacchantīti attho.",
  "atk-s0502a17:76": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:77": "Buddhapitubrāhmaṇavatthu pañcamaṁ.",
  "atk-s0502a17:78": "6. Puṇṇadāsīvatthu",
  "atk-s0502a17:79": "Sadā jāgaramānānanti imaṁ dhammadesanaṁ satthā gijjhakūṭe viharanto puṇṇaṁ nāma rājagahaseṭṭhino dāsiṁ ārabbha kathesi.",
  "atk-s0502a17:80": "Tassā kira ekadivasaṁ koṭṭanatthāya bahuvīhiṁ adaṁsu. Sā rattimpi dīpaṁ jāletvā vīhiṁ koṭṭentī vissamanatthāya sedatintena gattena bahivāte aṭṭhāsi. Tasmiṁ samaye dabbo mallaputto bhikkhūnaṁ senāsanapaññāpako ahosi. So dhammassavanaṁ sutvā attano attano senāsanaṁ gacchantānaṁ bhikkhūnaṁ aṅguliṁ jāletvā purato purato maggadesanatthāya gacchanto bhikkhūnaṁ ālokaṁ nimmini. Puṇṇā tenālokena pabbate vicarante bhikkhū disvā ‘‘ahaṁ tāva attano dukkhena upaddutā imāyapi velāya niddaṁ na upemi, bhaddantā kiṁ kāraṇā na niddāyantī’’ti cintetvā ‘‘addhā kassaci bhikkhuno aphāsukaṁ vā bhavissati, dīghajātikena vā upaddavo bhavissatī’’ti saññaṁ katvā pātova kuṇḍakaṁ ādāya udakena temetvā hatthatale pūvaṁ katvā aṅgāresu pacitvā ucchaṅge katvā titthamagge khādissāmīti ghaṭaṁ ādāya titthābhimukhī pāyāsi. Satthāpi gāmaṁ piṇḍāya pavisituṁ tameva maggaṁ paṭipajji.",
  "atk-s0502a17:81": "Sā satthāraṁ disvā cintesi – ‘‘aññesu divasesu satthari diṭṭhepi mama deyyadhammo na hoti, deyyadhamme sati satthāraṁ na passāmi, idāni me deyyadhammo ca atthi, satthā ca sammukhībhūto. Sace lūkhaṁ vā paṇītaṁ vāti acintetvā gaṇheyya, dadeyyāhaṁ imaṁ pūva’’nti ghaṭaṁ ekamante nikkhipitvā satthāraṁ vanditvā, ‘‘bhante , imaṁ lūkhaṁ dānaṁ paṭiggaṇhantā mama saṅgahaṁ karothā’’ti āha. Satthā ānandattheraṁ oloketvā tena nīharitvā dinnaṁ mahārājadattiyaṁ pattaṁ upanāmetvā pūvaṁ gaṇhi. Puṇṇāpi taṁ satthu patte patiṭṭhapetvāva pañcapatiṭṭhitena vanditvā, ‘‘bhante, tumhehi diṭṭhadhammoyeva me samijjhatū’’ti āha. Satthā ‘‘evaṁ hotū’’ti ṭhitakova anumodanaṁ akāsi.",
  "atk-s0502a17:82": "Puṇṇāpi cintesi – ‘‘kiñcāpi me satthā saṅgahaṁ karonto pūvaṁ gaṇhi, na panidaṁ khādissati. Addhā purato kākassa vā sunakhassa vā datvā rañño vā rājaputtassa vā gehaṁ gantvā paṇītabhojanaṁ bhuñjissatī’’ti. Satthāpi ‘‘kiṁ nu kho esā cintesī’’ti tassā cittācāraṁ ñatvā ānandattheraṁ oloketvā nisīdanākāraṁ dassesi. Thero cīvaraṁ paññāpetvā adāsi. Satthā bahinagareyeva nisīditvā bhattakiccaṁ akāsi. Devatā sakalacakkavāḷagabbhe devamanussānaṁ upakappanakaṁ ojaṁ madhupaṭalaṁ viya pīḷetvā tattha pakkhipiṁsu. Puṇṇā ca olokentī aṭṭhāsi. Bhattakiccāvasāne thero udakaṁ adāsi. Satthā katabhattakicco puṇṇaṁ āmantetvā ‘‘kasmā tvaṁ puṇṇe mama sāvake paribhavasī’’ti āha. Na paribhavāmi, bhanteti. Atha tayā mama sāvake oloketvā kiṁ kathitanti? ‘‘Ahaṁ tāva iminā dukkhupaddavena niddaṁ na upemi, bhaddantā kimatthaṁ niddaṁ na upenti, addhā kassaci aphāsukaṁ vā bhavissati, dīghajātikena vā upaddavo bhavissatī’’ti ettakaṁ mayā, bhante, cintitanti. Satthā tassā vacanaṁ sutvā ‘‘puṇṇe tvaṁ na tāva dukkhupaddavena niddāyasi, mama sāvakā sadā jāgariyamanuyuttatāya na niddāyantī’’ti vatvā imaṁ gāthamāha –",
  "atk-s0502a17:83": "226.",
  "atk-s0502a17:84": " ‘‘Sadā jāgaramānānaṁ, ahorattānusikkhinaṁ;",
  "atk-s0502a17:85": "Nibbānaṁ adhimuttānaṁ, atthaṁ gacchanti āsavā’’ti.",
  "atk-s0502a17:86": "Tattha ahorattānusikkhinanti divā ca rattiñca tisso sikkhā sikkhamānānaṁ. Nibbānaṁ adhimuttānanti nibbānajjhāsayānaṁ. Atthaṁ gacchantīti evarūpānaṁ sabbepi āsavā atthaṁ vināsaṁ natthibhāvaṁ gacchantīti attho.",
  "atk-s0502a17:87": "Desanāvasāne yathāṭhitā puṇṇā sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a17:88": "Satthā kuṇḍakaaṅgārapūvena bhattakiccaṁ katvā vihāraṁ agamāsi. Bhikkhū dhammasabhāyaṁ kathaṁ samuṭṭhāpesuṁ ‘‘dukkaraṁ , āvuso, sammāsambuddhena kataṁ puṇṇāya dinnena kuṇḍakaaṅgārapūvena bhattakiccaṁ karontenā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi mayā imāya dinnakuṇḍakaṁ paribhuttamevā’’ti vatvā atītaṁ āharitvā –",
  "atk-s0502a17:89": "‘‘Bhutvā tiṇaparighāsaṁ, bhutvā ācāmakuṇḍakaṁ;",
  "atk-s0502a17:90": "Etaṁ te bhojanaṁ āsi, kasmā dāni na bhuñjasi.",
  "atk-s0502a17:91": "‘‘Yattha posaṁ na jānanti, jātiyā vinayena vā;",
  "atk-s0502a17:92": "Bahuṁ tattha mahābrahme, api ācāmakuṇḍakaṁ.",
  "atk-s0502a17:93": "‘‘Tvañca kho maṁ pajānāsi, yādisāyaṁ hayuttamo;",
  "atk-s0502a17:94": "Jānanto jānamāgamma, na te bhakkhāmi kuṇḍaka’’nti. (jā. 1.3.10-12) –",
  "atk-s0502a17:95": "Imaṁ kuṇḍakasindhavapotakajātakaṁ vitthāretvā kathesi.",
  "atk-s0502a17:96": "Puṇṇadāsīvatthu chaṭṭhaṁ.",
  "atk-s0502a17:97": "7. Atulaupāsakavatthu",
  "atk-s0502a17:98": "Porāṇametanti imaṁ dhammadesanaṁ satthā jetavane viharanto atulaṁ nāma upāsakaṁ ārabbha kathesi.",
  "atk-s0502a17:99": "So hi sāvatthivāsī upāsako pañcasataupāsakaparivāro ekadivasaṁ te upāsake ādāya dhammassavanatthāya vihāraṁ gantvā revatattherassa santike dhammaṁ sotukāmo hutvā revatattheraṁ vanditvā nisīdi. So panāyasmā paṭisallānārāmo sīho viya ekacāro, tasmā tena saddhiṁ na kiñci kathesi. So ‘‘ayaṁ thero na kiñci kathesī’’ti kuddho uṭṭhāya sāriputtattherassa santikaṁ gantvā ekamantaṁ ṭhito therena ‘‘kenatthena āgatatthā’’ti vutte ‘‘ahaṁ, bhante, ime upāsake ādāya dhammassavanatthāya revatattheraṁ upasaṅkamiṁ, tassa me thero na kiñci kathesi, svāhaṁ tassa kujjhitvā idhāgato, dhammaṁ me kathethā’’ti āha. Atha thero ‘‘tena hi upāsakā nisīdathā’’ti vatvā bahukaṁ katvā abhidhammakathaṁ kathesi. Upāsakopi ‘‘abhidhammakathā nāma atisaṇhā, thero bahuṁ abhidhammameva kathesi, amhākaṁ iminā ko attho’’ti kujjhitvā parisaṁ ādāya ānandattherassa santikaṁ agamāsi.",
  "atk-s0502a17:100": "Therenāpi ‘‘kiṁ upāsakā’’ti vutte, ‘‘bhante, mayaṁ dhammassavanatthāya revatattheraṁ upasaṅkamimhā, tassa santike ālāpasallāpamattampi alabhitvā kuddhā sāriputtattherassa santikaṁ agamimhā, sopi no atisaṇhaṁ bahuṁ abhidhammameva kathesi, ‘iminā amhākaṁ ko attho’ti etassāpi kujjhitvā idhāgamimhā, kathehi no, bhante, dhammakatha’’nti. Tena hi nisīditvā suṇāthāti thero tesaṁ suviññeyyaṁ katvā appakameva dhammaṁ kathesi. Te therassapi kujjhitvā satthu santikaṁ gantvā vanditvā ekamantaṁ nisīdiṁsu, atha ne satthā āha – ‘‘kasmā upāsakā āgatatthā’’ti? ‘‘Dhammassavanāya, bhante’’ti. ‘‘Suto pana vo dhammo’’ti? ‘‘Bhante, mayaṁ ādito revatattheraṁ upasaṅkamimhā, so amhehi saddhiṁ na kiñci kathesi, tassa kujjhitvā sāriputtattheraṁ upasaṅkamimhā, tena no bahu abhidhammo kathito, taṁ asallakkhetvā kujjhitvā ānandattheraṁ upasaṅkamimhā, tena no appamattakova dhammo kathito, tassapi kujjhitvā idhāgatamhā’’ti.",
  "atk-s0502a17:101": "Satthā tassa kathaṁ sutvā, ‘‘atula, porāṇato paṭṭhāya āciṇṇamevetaṁ, tuṇhībhūtampi bahukathampi mandakathampi garahantiyeva. Ekantaṁ garahitabboyeva vā hi pasaṁsitabboyeva vā natthi . Rājānopi ekacce nindanti, ekacce pasaṁsanti. Mahāpathavimpi candimasūriyepi ākāsādayopi catuparisamajjhe nisīditvā dhammaṁ kathentampi sammāsambuddhaṁ ekacce garahanti, ekacce pasaṁsanti. Andhabālānañhi nindā vā pasaṁsā vā appamāṇā, paṇḍitena pana medhāvinā nindito nindito nāma, pasaṁsito ca pasaṁsito nāma hotī’’ti vatvā imā gāthā abhāsi –",
  "atk-s0502a17:102": "227.",
  "atk-s0502a17:103": " ‘‘Porāṇametaṁ atula, netaṁ ajjatanāmiva;",
  "atk-s0502a17:104": "Nindanti tuṇhimāsīnaṁ, nindanti bahubhāṇinaṁ;",
  "atk-s0502a17:105": "Mitabhāṇimpi nindanti, natthi loke anindito.",
  "atk-s0502a17:106": "228.",
  "atk-s0502a17:107": " ‘‘Na cāhu na ca bhavissati, na cetarahi vijjati;",
  "atk-s0502a17:108": "Ekantaṁ nindito poso, ekantaṁ vā pasaṁsito.",
  "atk-s0502a17:109": "229.",
  "atk-s0502a17:110": " ‘‘Yaṁ ce viññū pasaṁsanti, anuvicca suve suve;",
  "atk-s0502a17:111": "Acchiddavuttiṁ medhāviṁ, paññāsīlasamāhitaṁ.",
  "atk-s0502a17:112": "230.",
  "atk-s0502a17:113": " ‘‘Nikkhaṁ jambonadasseva, ko taṁ ninditumarahati;",
  "atk-s0502a17:114": "Devāpi naṁ pasaṁsanti, brahmunāpi pasaṁsito’’ti.",
  "atk-s0502a17:115": "Tattha porāṇametanti purāṇakaṁ etaṁ. Atulāti taṁ upāsakaṁ nāmena ālapati. Netaṁ ajjatanāmivāti idaṁ nindanaṁ vā pasaṁsanaṁ vā ajjatanaṁ adhunā uppannaṁ viya na hoti. Tuṇhimāsīnanti kiṁ eso mūgo viya badhiro viya kiñci ajānanto viya tuṇhī hutvā nisinnoti nindanti. Bahubhāṇinanti kiṁ esa vātāhatatālapaṇṇaṁ viya taṭataṭāyati, imassa kathāpariyantoyeva natthīti nindanti. Mitabhāṇimpīti kiṁ esa suvaṇṇahiraññaṁ viya attano vacanaṁ maññamāno ekaṁ vā dve vā vatvā tuṇhī ahosīti nindanti. Evaṁ sabbathāpi imasmiṁ loke anindito nāma natthīti attho. Na cāhūti atītepi nāhosi, anāgatepi na bhavissati.",
  "atk-s0502a17:116": "Yaṁ ce viññūti bālānaṁ nindā vā pasaṁsā vā appamāṇā, yaṁ pana paṇḍitā divase divase anuvicca nindakāraṇaṁ vā pasaṁsakāraṇaṁ vā jānitvā pasaṁsanti, acchiddāya vā sikkhāya acchiddāya vā jīvitavuttiyā samannāgatattā acchiddavuttiṁ dhammojapaññāya samannāgatattā medhāviṁ lokiyalokuttarapaññāya ceva catupārisuddhisīlena ca samannāgatattā paññāsīlasamāhitaṁ pasaṁsanti, taṁ suvaṇṇadosavirahitaṁ ghaṭṭanamajjanakkhamaṁ jambonadanikkhaṁ viya ko ninditumarahatīti attho. Devāpīti devatāpi paṇḍitamanussāpi taṁ bhikkhuṁ upaṭṭhāya thomenti pasaṁsanti. Brahmunāpīti na kevalaṁ devamanussehi, dasasahassacakkavāḷe mahābrahmunāpi esa pasaṁsitoyevāti attho.",
  "atk-s0502a17:117": "Desanāvasāne pañcasatāpi upāsakā sotāpattiphale patiṭṭhahiṁsūti.",
  "atk-s0502a17:118": "Atulaupāsakavatthu sattamaṁ.",
  "atk-s0502a17:119": "8. Chabbaggiyavatthu",
  "atk-s0502a17:120": "Kāyappakopanti imaṁ dhammadesanaṁ satthā veḷuvane viharanto chabbaggiye bhikkhū ārabbha kathesi.",
  "atk-s0502a17:121": "Ekadivasañhi satthā veḷuvane viharanto tesaṁ chabbaggiyānaṁ ubhohi hatthehi yaṭṭhiyo gahetvā kaṭṭhapādukā āruyha piṭṭhipāsāṇe caṅkamantānaṁ khaṭakhaṭātisaddaṁ sutvā, ‘‘ānanda, kiṁ saddo nāmeso’’ti pucchitvā ‘‘chabbaggiyānaṁ pādukā āruyha caṅkamantānaṁ khaṭakhaṭasaddo’’ti sutvā sikkhāpadaṁ paññāpetvā ‘‘bhikkhunā nāma kāyādīni rakkhituṁ vaṭṭatī’’ti vatvā dhammaṁ desento imā gāthā abhāsi –",
  "atk-s0502a17:122": "231.",
  "atk-s0502a17:123": " ‘‘Kāyappakopaṁ rakkheyya, kāyena saṁvuto siyā;",
  "atk-s0502a17:124": "Kāyaduccaritaṁ hitvā, kāyena sucaritaṁ care.",
  "atk-s0502a17:125": "232.",
  "atk-s0502a17:126": " ‘‘Vacīpakopaṁ rakkheyya, vācāya saṁvuto siyā;",
  "atk-s0502a17:127": "Vacīduccaritaṁ hitvā, vācāya sucaritaṁ care.",
  "atk-s0502a17:128": "233.",
  "atk-s0502a17:129": " ‘‘Manopakopaṁ rakkheyya, manasā saṁvuto siyā;",
  "atk-s0502a17:130": "Manoduccaritaṁ hitvā, manasā sucaritaṁ care.",
  "atk-s0502a17:131": "234.",
  "atk-s0502a17:132": " ‘‘Kāyena saṁvutā dhīrā, atho vācāya saṁvutā;",
  "atk-s0502a17:133": "Manasā saṁvutā dhīrā, te ve suparisaṁvutā’’ti.",
  "atk-s0502a17:134": "Tattha kāyappakopanti tividhaṁ kāyaduccaritaṁ rakkheyya. Kāyena saṁvutoti kāyadvāre duccaritapavesanaṁ nivāretvā saṁvuto pihitadvāro siyā. Yasmā pana kāyaduccaritaṁ hitvā kāyasucaritaṁ caranto ubhayampetaṁ karoti, tasmā kāyaduccaritaṁ hitvā, kāyena sucaritaṁ careti vuttaṁ. Anantaragāthāsupi eseva nayo. Kāyena saṁvutā dhīrāti ye paṇḍitā pāṇātipātādīni akarontā kāyena, musāvādādīni akarontā vācāya, abhijjhādīni asamuṭṭhapentā manasā saṁvutā, te idha lokasmiṁ susaṁvutā surakkhitā sugopitā supihitadvārāti attho.",
  "atk-s0502a17:135": "Desanāvasāne bahū sotāpattiphalādīni pāpuṇiṁsūti.",
  "atk-s0502a17:136": "Chabbaggiyavatthu aṭṭhamaṁ.",
  "atk-s0502a17:137": "Kodhavaggavaṇṇanā niṭṭhitā.",
  "atk-s0502a17:138": "Sattarasamo vaggo."
}