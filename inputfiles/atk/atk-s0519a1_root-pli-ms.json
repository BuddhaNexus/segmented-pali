{
  "atk-s0519a1:0": "1. Saṅgahavāravaṇṇanā",
  "atk-s0519a1:1": "Evaṁ anekabhedavibhatte nettippakaraṇe yadidaṁ vuttaṁ ‘‘saṅgahavibhāgavāravasena duvidha’’nti, tattha saṅgahavāro ādi. Tassāpi ‘‘yaṁ loko pūjayate’’ti ayaṁ gāthā ādi. Tattha yanti aniyamato upayoganiddeso, tassa ‘‘tassā’’ti iminā niyamanaṁ veditabbaṁ. Lokoti kattuniddeso. Pūjayateti kiriyāniddeso. Salokapāloti kattuvisesanaṁ. Sadāti kālaniddeso. Namassati cāti upacayena kiriyāniddeso . Tassāti sāminiddeso. Etanti paccattaniddeso. Sāsanavaranti paccattaniddesena niddiṭṭhadhammanidassanaṁ. Vidūhīti karaṇavacanena kattuniddeso. Ñeyyanti kammavācakakiriyāniddeso. Naravarassāti ‘‘tassā’’ti niyametvā dassitassa sarūpato dassanaṁ.",
  "atk-s0519a1:2": "Tattha lokiyanti ettha puññāpuññāni tabbipāko cāti loko, pajā, sattanikāyoti attho. Loka-saddo hi jātisaddatāya sāmaññavasena niravasesato satte saṅgaṇhāti. Kiñcāpi hi lokasaddo saṅkhārabhājanesupi diṭṭhappayogo, pūjanakiriyāyogyabhūtatāvasena pana sattalokavacano eva idha gahitoti daṭṭhabbaṁ. Pūjayateti mānayati, apacāyatīti attho.",
  "atk-s0519a1:3": "Lokaṁ pālentīti lokapālā, cattāro mahārājāno. Lokiyā pana indayamavaruṇakuverā lokapālāti vadanti. Saha lokapālehīti salokapālo, ‘‘loko’’ti iminā tulyādhikaraṇaṁ. Atha vā issariyādhipaccena taṁtaṁsattalokassa pālanato rakkhaṇato khattiyacatumahārājasakkasuyāmasantusitasunimmitaparanimmitavasavattimahābrahmādayo lokapālā. Tehi saha taṁtaṁsattanikāyo salokapālo lokoti vutto. Atha vā ‘‘dveme, bhikkhave, sukkā dhammā lokaṁ pālentī’’ti (a. ni. 2.9; itivu. 42) vacanato hirottappadhammā lokapālā. Tehi samannāgato loko salokapālo. Hirottappasampannā hi pāpagarahino sappurisā dhammacchandavantatāya bhagavati pūjānamakkāraparā hontīti.",
  "atk-s0519a1:4": "Sadāti sabbakālaṁ rattiñceva divā ca, sadāti vā bhagavato dharamānakāle tato parañca. Atha vā sadāti abhinīhārato paṭṭhāya yāva sāsanantaradhānā, tato parampi vā. Mahābhinīhārato paṭṭhāya hi mahābodhisattā bodhiyā niyatatāya buddhaṅkurabhūtā sadevakassa lokassa pūjanīyā ceva vandanīyā ca honti. Yathāha bhagavā sumedhabhūto –",
  "atk-s0519a1:5": "‘‘Dīpaṅkaro lokavidū, āhutīnaṁ paṭiggaho;",
  "atk-s0519a1:6": "Mama kammaṁ pakittetvā, dakkhiṇaṁ pādamuddhari.",
  "atk-s0519a1:7": "‘‘Ye tatthāsuṁ jinaputtā, padakkhiṇamakaṁsu maṁ;",
  "atk-s0519a1:8": "Devā manussā asurā ca, abhivādetvāna pakkamu’’nti. (bu. vaṁ. 2.75-76);",
  "atk-s0519a1:9": "Namassati cāti keci kesañci pūjāsakkārādīni karontāpi tesaṁ apākaṭaguṇatāya namakkāraṁ na karonti, na evaṁ bhagavato, yathābhūtaabbhuggatakittisaddatāya pana bhagavantaṁ sadevako loko pūjayati ceva namassati cāti attho. ‘‘Sadā naramanusso’’ti keci paṭhanti, taṁ na sundaraṁ. Tassāti yaṁ sadevako loko pūjayati ceva namassati ca, tassa. Etanti idāni vattabbaṁ buddhiyaṁ viparivattamānaṁ sāmaññena dasseti. Sāsanavaranti taṁ sarūpato dasseti. Tattha diṭṭhadhammikasamparāyikaparamatthehi yathārahaṁ satte sāsati vineti etenāti sāsanaṁ, tadeva ekantaniyyānaṭṭhena anaññasādhāraṇaguṇatāya ca uttamaṭṭhena taṁtaṁabhipatthitasamiddhihetutāya paṇḍitehi varitabbato vā varaṁ, sāsanameva varanti sāsanavaraṁ. Vidūhīti yathāsabhāvato kammakammaphalāni kusalādibhede ca dhamme vidantīti vidū, paṇḍitamanussā, tehi. Ñātabbaṁ, ñāṇamarahatīti vā ñeyyaṁ. Naravarassāti purisavarassa, aggapuggalassāti attho.",
  "atk-s0519a1:10": "Idaṁ vuttaṁ hoti – yo anaññasādhāraṇamahākaruṇāsabbaññutaññāṇādiguṇavisesayogena sadevakena lokena pūjanīyo namassanīyo ca bhagavā arahaṁ sammāsambuddho, tassa loke uttamapuggalassa etaṁ idāni amhehi vibhajitabbahāranayapaṭṭhānavicāraṇavisayabhūtaṁ sāsanaṁ ādikalyāṇatādiguṇasampattiyā varaṁ aggaṁ uttamaṁ nipuṇañāṇagocaratāya paṇḍitavedanīyamevāti. Bhagavato hi vacanaṁ ekagāthāmattampi saccapaṭiccasamuppādakhandhāyatanadhātindriyasatipaṭṭhānādisabhāvadhammaniddhāraṇakkhamatāya soḷasahārapañcanayasoḷasaaṭṭhavīsatividhapaṭṭhānavicārayogyabhāvena ca paramagambhīraṁ atthato agādhapāraṁ saṇhasukhumañāṇavisayamevāti. Tenevāha – ‘‘paññavantassāyaṁ dhammo, nāyaṁ dhammo duppaññassā’’ti (dī. ni. 3.358; a. ni. 8.30). Atha vā bhagavato sāsanaṁ pariññākkamena lakkhaṇāvabodhappaṭipattiyā suññatamukhādīhi ogāhitabbattā aviññūnaṁ supinantenapi na visayo hotīti āha – ‘‘vidūhi ñeyya’’nti. Tathā ca vuttaṁ – ‘‘etu viññū puriso’’tiādi.",
  "atk-s0519a1:11": "Apare pana ‘‘taṁ tassa sāsanavara’’nti paṭhanti, tesaṁ matena yaṁ-saddo sāsana-saddena samānādhikaraṇoti daṭṭhabbo. Idaṁ vuttaṁ hoti yaṁ sāsanavaraṁ salokapālo loko pūjayati namassati ca, taṁ sāsanavaraṁ vidūhi ñātabbanti. Imasmiñca naye lokapāla-saddena bhagavāpi vuccati. Bhagavā hi lokaggatāyakattā nippariyāyena lokapālo, tasmā ‘‘tassā’’ti lokapālassa satthunoti attho. Salokapāloti cettha lokapāla-saddo guṇībhūtopi satthuvisayattā sāsana-saddāpekkhatāya sāmibhāvena sambandhīvisesabhūto padhānabhūto viya paṭiniddesaṁ arahatīti.",
  "atk-s0519a1:12": "Kathaṁ pana sayaṁ dhammassāmī bhagavā dhammaṁ pūjayatīti? Nāyaṁ virodho. Dhammagaruno hi buddhā bhagavanto, te sabbakālaṁ dhammaṁ apacāyamānāva viharantīti. Vuttañhetaṁ – ‘‘yaṁnūnāhaṁ yvāyaṁ dhammo mayā abhisambuddho, tameva dhammaṁ sakkatvā garuṁ katvā upanissāya vihareyya’’nti (saṁ. ni. 1.173; a. ni. 4.21).",
  "atk-s0519a1:13": "Api ca bhagavato dhammapūjanā sattasattāhappaṭipattiādīhi dīpetabbā. Dhammassāmīti ca dhammena sadevakassa lokassa sāmīti attho, na dhammassa sāmīti. Evampi namassatīti vacanaṁ na yujjati. Na hi bhagavā kañci namassatīti, esopi niddoso. Na hi namassatīti padassa namakkāraṁ karotīti ayameva attho, atha kho garukaraṇena tanninno tappoṇo tappabbhāroti ayampi attho labbhati. Bhagavā ca dhammagarutāya sabbakālaṁ dhammaninnapoṇapabbhārabhāvena viharatīti. Ayañca attho ‘‘yena sudaṁ svāhaṁ niccakappaṁ viharāmī’’ti (ma. ni. 1.387) evamādīhi suttapadehi dīpetabbo. ‘‘Vidūhi neyya’’ntipi pāṭho, tassa paṇḍitehi saparasantānesu netabbaṁ pāpetabbanti attho. Tattha attasantāne pāpanaṁ bujjhanaṁ, parasantāne bodhananti daṭṭhabbaṁ.",
  "atk-s0519a1:14": "Evaṁ bhagavato sadevakassa lokassa pūjanīyavandanīyabhāvo aggapuggalabhāvo ca vuccamāno guṇavisiṭṭhataṁ dīpeti, sā ca guṇavisiṭṭhatā mahābodhiyā veditabbā. Āsavakkhayañāṇapadaṭṭhānañhi sabbaññutaññāṇaṁ sabbaññutaññāṇapadaṭṭhānañca āsavakkhayañāṇaṁ ‘‘mahābodhī’’ti vuccati. Sā aviparītadhammadesanato tathāgate suppatiṭṭhitāti viññāyati . Na hi savāsananiravasesakilesappahānaṁ anāvaraṇañāṇañca vinā tādisī dhammadesanā sambhavati. Iccassa catuvesārajjayogo. Tena dasabalachaasādhāraṇañāṇaaṭṭhārasāveṇikabuddhadhammādisakalasabbaññuguṇapāripūrī pakāsitā hoti. Etādisī ca guṇavibhūti mahākaruṇāpubbaṅgamaṁ abhinīhārasampattiṁ purassaraṁ katvā sampāditaṁ samattiṁsapāramisaṅkhātaṁ puññañāṇasambhāramantarena na upalabbhatīti hetusampadāpi atthato vibhāvitā hotīti evaṁ bhagavato tīsupi avatthāsu sabbasattānaṁ ekantahitappaṭilābhahetubhūtā ādimajjhapariyosānakalyāṇā niravasesā buddhaguṇā imāya gāthāya pakāsitāti veditabbaṁ.",
  "atk-s0519a1:15": "Dutiyanaye pana yasmā sikkhattayasaṅgahaṁ saphalaṁ ariyamaggasāsanaṁ tassa ārammaṇabhūtañca amatadhātuṁ tadadhigamūpāyañca pubbabhāgapaṭipattisāsanaṁ tadatthaparidīpanañca pariyattisāsanaṁ yathārahaṁ saccābhisamayavasena abhisamento svākkhātatādiguṇavisesayuttataṁ manasikaronto sakkaccaṁ savanadhāraṇaparipucchādīhi paricayaṁ karonto ca sadevako loko pūjayati nāma. Lokanātho ca sammāsambodhippattiyā veneyyānaṁ sakkaccaṁ dhammadesanena ‘‘ariyaṁ vo, bhikkhave, sammāsamādhiṁ desessāmi’’ (ma. ni. 3.136; saṁ. ni. 5.28; peṭako. 24), ‘‘maggānaṭṭhaṅgiko seṭṭho’’ (dha. pa. 273; kathā. 872; netti. 125; peṭako. 30), ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyati’’ (itivu. 90; a. ni. 4.34), ‘‘khayaṁ virāgaṁ amataṁ paṇītaṁ’’ (khu. pā. 6.4; su. ni. 227), ‘‘ekāyano ayaṁ, bhikkhave, maggo sattānaṁ visuddhiyā’’ (dī. ni. 2.373; ma. ni. 1.106; saṁ. ni. 5.367), ‘‘dhammaṁ vo, bhikkhave, desessāmi ādikalyāṇa’’ntiādīhi (ma. ni. 3.420; netti. 5) vacanehi thomanena ca pūjayati nāma. Tasmā sāsanavarassa pūjanīyabhāvo idha vuccamāno anavasesato dhammaguṇe dīpetīti ye ariyabhāvādayo niyyānādayo khayavirāgādayo madanimmadanādayo asaṅkhatādayo svākkhātatādayo ādikalyāṇatādayo ca anekehi suttapadehi paveditā aneke dhammaguṇā, te niravasesato imāya gāthāya pakāsitāti veditabbā.",
  "atk-s0519a1:16": "Yasmā pana ariyasaccappaṭivedhena samugghāṭitasammohāyeva paramatthato paṇḍitā bālyādisamatikkamanato, tasmā bhāvitalokuttaramaggā sacchikatasāmaññaphalā ca ariyapuggalā visesato vidūti vuccanti. Te hi yathāvuttasāsanavaraṁ aviparītato ñātuṁ netuñca saparasantāne sakkuṇantīti aṭṭhaariyapuggalasamūhassa paramatthasaṅghassāpi idha gahitattā ye suppaṭipannatādayo anekehi suttapadehi saṁvaṇṇitā ariyasaṅghaguṇā, tepi niravasesato idha pakāsitāti veditabbā.",
  "atk-s0519a1:17": "Evaṁ paṭhamagāthāya sātisayaṁ ratanattayaguṇaparidīpanaṁ katvā idāni –",
  "atk-s0519a1:18": "‘‘Sabbapāpassa akaraṇaṁ, kusalassa upasampadā;",
  "atk-s0519a1:19": "Sacittapariyodapanaṁ, etaṁ buddhāna sāsana’’nti. (dī. ni. 2.90; dha. pa. 183; netti. 30, 50, 116, 124) –",
  "atk-s0519a1:20": "Vacanato saṅkhepato sikkhattayasaṅgahaṁ sāsanaṁ, taṁ pana sikkhattayaṁ ñāṇavisesavisayabhāvabhedato avatthābhedato ca tividhaṁ hoti. Kathaṁ? Sutamayañāṇagocaro ca yo ‘‘pariyattisaddhammo’’ti vuccati. Cintāmayañāṇagocaro ca yo ākāraparivitakkadiṭṭhinijjhānakkhantīhi gahetabbākāro vimuttāyatanaviseso ‘‘paṭipattisaddhammo’’ti vuccati. Vipassanāñāṇādisahagato bhāvanāmayañāṇagocaro ca yo ‘‘paṭivedhasaddhammo’’ti vuccati. Evaṁ tividhampi sāsanaṁ sāsanavaranti padena saṅgaṇhitvā tattha yaṁ paṭhamaṁ, taṁ itaresaṁ adhigamūpāyoti sabbasāsanamūlabhūtaṁ attano pakaraṇassa ca visayabhūtaṁ pariyattisāsanameva tāva saṅkhepato vibhajanto ‘‘dvādasa padānī’’ti gāthamāha.",
  "atk-s0519a1:21": "Tattha dvādasāti gaṇanaparicchedo. Padānīti paricchinnadhammanidassanaṁ. Tesu byañjanapadāni pajjati attho etehīti padāni. Atthapadāni pana pajjanti ñāyantīti padāni. Ubhayampi vā ubhayathā yojetabbaṁ byañjanapadānampi aviparītaṁ paṭipajjitabbattā, atthapadānaṁ uttarivisesādhigamassa kāraṇabhāvato, tāni padāni parato pāḷiyaññeva āvi bhavissantīti tattheva vaṇṇayissāma. Atthasūcanādiatthato suttaṁ. Vuttañhetaṁ saṅgahesu –",
  "atk-s0519a1:22": "‘‘Atthānaṁ sūcanato, suvuttato savanatotha sūdanato;",
  "atk-s0519a1:23": "Suttāṇā suttasabhāgato ca, ‘sutta’nti akkhāta’’nti. (pārā. aṭṭha. 1.paṭhamamahāsaṅgītikathā; dī. ni. aṭṭha. 1.paṭhamamahāsaṅgītikathā; dha. sa. aṭṭha. nidānakathā);",
  "atk-s0519a1:24": "Tadetaṁ tattha suttapiṭakavasena āgataṁ, idha pana piṭakattayavasena yojetabbaṁ. ‘‘Dvādasa padāni sutta’’nti vuttaṁ, yaṁ pariyattisāsananti attho. Taṁ sabbanti taṁ ‘‘sutta’’nti vuttaṁ sakalaṁ buddhavacanaṁ. Byañjanañca attho cāti byañjanañceva tadattho ca. Yato ‘‘dvādasa padāni sutta’’nti vuttaṁ. Idaṁ vuttaṁ hoti – atthasūcanādito suttaṁ pariyattidhammo, tañca sabbaṁ atthato dvādasa padāni cha byañjanapadāni ceva cha atthapadāni cāti. Atha vā yadetaṁ ‘‘sāsanavara’’nti vuttaṁ, taṁ sabbaṁ suttaṁ, pariyattisāsanassa adhippetattā. Atthato pana dvādasa padāni, byañjanatthapadasamudāyabhāvato. Yathāha – ‘‘byañjanañca attho cā’’ti. Taṁ viññeyyaṁ ubhayanti yasmiṁ byañjane atthe ca vacanavacanīyabhāvena sambandhe suttavohāro, tadubhayaṁ sarūpato viññātabbaṁ tattha katamaṁ byañjanaṁ katamo atthoti? Tenevāha – ‘‘ko attho byañjanaṁ katama’’nti.",
  "atk-s0519a1:25": "Evaṁ ‘‘sāsanavara’’nti vuttassa suttassa pariyattibhāvaṁ tassa ca atthabyañjanapadabhāvena veditabbataṁ dassetvā idāni tassa pavicayupāyaṁ nettippakaraṇaṁ padatthavibhāgena dassetuṁ ‘‘soḷasahārā’’ti gāthamāha.",
  "atk-s0519a1:26": "Tattha soḷasa hārā etissāti soḷasahārā. Pañcanayā aṭṭhārasamūlapadāti etthāpi eseva nayo. Atha vā soḷasa hārā soḷasahārā. Evaṁ itaratthāpi. Hāranayamūlapadāni eva hi saṅkhepato vitthārato ca bhāsitāni nettīti. Sāsanassa pariyeṭṭhīti sāsanassa atthapariyesanā, pariyattisāsanassa atthasaṁvaṇṇanāti attho, sakalasseva vā sāsanassa atthavicāraṇāti attho. Paṭipattipaṭivedhepi hi nettinayānusārena adhigacchantīti. Mahakaccānenāti kaccoti purātano isi, tassa vaṁsālaṅkārabhūtoyaṁ mahāthero ‘‘kaccāno’’ti vuccati. Mahakaccānoti pana pūjāvacanaṁ, yathā mahāmoggallānoti, ‘‘kaccāyanagottaniddiṭṭhā’’tipi pāṭho. Ayañca gāthā nettiṁ saṅgāyantehi pakaraṇatthasaṅgaṇhanavasena ṭhapitāti daṭṭhabbā. Yathā cāyaṁ, evaṁ hāravibhaṅgavāre taṁtaṁhāraniddesanigamane ‘‘tenāha āyasmā’’tiādivacanaṁ, hārādisamudāyabhūtāyaṁ nettiyaṁ byañjanatthasamudāye ca sutte kiṁ kena viciyatīti vicāraṇāyaṁ āha – ‘‘hārā byañjanavicayo’’tiādi.",
  "atk-s0519a1:27": "Tattha soḷasapi hārā mūlapadaniddhāraṇamantarena byañjanamukheneva suttassa saṁvaṇṇanā honti, na nayā viya mūlapadasaṅkhātasabhāvadhammaniddhāraṇamukhenāti te ‘‘byañjanavicayo suttassā’’ti vuttā. Atthanayā pana yathāvuttaatthamukheneva suttassa atthasampaṭipattiyā hontīti āha – ‘‘nayā tayo ca suttattho’’ti. Ayañca vicāraṇā paratopi āgamissati. Keci ‘‘nayo cā’’ti paṭhanti, taṁ na sundaraṁ. Ubhayaṁ pariggahītanti hārā nayā cāti etaṁ ubhayaṁ suttassa atthaniddhāraṇavasena parisamantato gahitaṁ sabbathā sutte yojitaṁ. Vuccati suttaṁ vadati saṁvaṇṇeti. Kathaṁ? Yathāsuttaṁ suttānurūpaṁ, yaṁ suttaṁ yathā saṁvaṇṇetabbaṁ, tathā saṁvaṇṇetīti attho. Yaṁ yaṁ suttanti vā yathāsuttaṁ, sabbaṁ suttanti attho. Nettinayena hi saṁvaṇṇetuṁ asakkuṇeyyaṁ nāma suttaṁ natthīti.",
  "atk-s0519a1:28": "Idāni yaṁ vuttaṁ – ‘‘sāsanavaraṁ vidūhi ñeyya’’nti, tattha nettisaṁvaṇṇanāya visayabhūtaṁ pariyattidhammameva pakārantarena niyametvā dassetuṁ ‘‘yā cevā’’tiādi vuttaṁ.",
  "atk-s0519a1:29": "Tattha atthesu kataparicchedo byañjanappabandho desanā, yo pāṭhoti vuccati. Tadattho desitaṁ tāya desanāya pabodhitattā. Tadubhayañca vimuttāyatanasīsena paricayaṁ karontānaṁ anupādāparinibbānapariyosānānaṁ sampattīnaṁ hetubhāvato ekantena viññeyyaṁ, tadubhayavinimuttassa vā ñeyyassa abhāvato tadeva dvayaṁ viññeyyanti imamatthaṁ dasseti yā ceva…pe… viññeyyanti. Tatrāti tasmiṁ vijānane sādhetabbe, nipphādetabbe cetaṁ bhummaṁ. Ayamānupubbīti ayaṁ vakkhamānā anupubbi hāranayānaṁ anukkamo, anukkamena vakkhamānā hāranayāti attho. Navavidhasuttantapariyeṭṭhīti suttādivasena navaṅgassa sāsanassa pariyesanā, atthavicāraṇāti attho. Sāmiatthe vā etaṁ paccattaṁ navavidhasuttantapariyeṭṭhiyā anupubbīti. Atha vā anupubbīti karaṇatthe paccattaṁ. Idaṁ vuttaṁ hoti – yathāvuttavijānane sādhetabbe vakkhamānāya hāranayānupubbiyā ayaṁ navavidhasuttantassa atthapariyesanāti.",
  "atk-s0519a1:30": "Etthāha – kathaṁ panettha geyyaṅgādīnaṁ suttabhāvo, suttabhāve ca tesaṁ kathaṁ sāsanassa navaṅgabhāvo. Yañca saṅgahesu vuccati ‘‘sagāthakaṁ suttaṁ geyyaṁ, niggāthakaṁ suttaṁ veyyākaraṇa’’nti, tathā ca sati suttaṅgameva na siyā. Athāpi visuṁ suttaṅgaṁ siyā, maṅgalasuttādīnaṁ (khu. pā. 5.1 ādayo; su. ni. 261 ādayo) suttaṅgasaṅgaho na siyā, gāthābhāvato dhammapadādīnaṁ viya, geyyaṅgasaṅgaho vā siyā, sagāthakattā sagāthāvaggassa viya, tathā ubhatovibhaṅgādīsu sagāthakappadesānanti. Vuccate –",
  "atk-s0519a1:31": "Suttanti sāmaññavidhi, visesavidhayo pare;",
  "atk-s0519a1:32": "Sanimittā niruḷhattā, sahatāññena nāññato.",
  "atk-s0519a1:33": "Sabbassāpi hi buddhavacanassa suttanti ayaṁ sāmaññavidhi. Tathā hi ‘‘ettakaṁ tassa bhagavato suttāgataṁ suttapariyāpannaṁ (pāci. 1242), sāvatthiyā suttavibhaṅge, sakavāde pañca suttasatānī’’tiādivacanato vinayābhidhammapariyattivisesepi suttavohāro dissati. Tadekadesesu pana geyyādayo visesavidhayo tena tena nimittena patiṭṭhitā. Tathā hi geyyassa sagāthakattaṁ tabbhāvanimittaṁ. Lokepi hi sasilokaṁ sagāthakaṁ cuṇṇiyaganthaṁ geyya’’nti vadanti. Gāthāvirahe pana sati pucchitvā vissajjanabhāvo veyyākaraṇassa. Pucchāvissajjanañhi ‘‘byākaraṇa’’nti vuccati. Byākaraṇameva veyyākaraṇanti. Evaṁ sante sagāthakādīnampi pañhāvissajjanavasena pavattānaṁ veyyākaraṇabhāvo āpajjatīti? Nāpajjati, geyyādisaññānaṁ anokāsabhāvato ‘‘gāthāvirahe satī’’ti visesitattā ca. Tathā hi dhammapadādīsu kevalaṁ gāthābandhesu sagāthakattepi somanassañāṇamayikagāthāyuttesu ‘‘vuttañheta’’ntiādivacanasambandhesu abbhutadhammapaṭisaṁyuttesu ca suttavisesesu yathākkamaṁ gāthāudānaitivuttakaabbhutadhammasaññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā. Satipi pañhāvissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṁ tena tena sagāthakattādinā nimittena tesu tesu suttavisesesu geyyaṅgādisaññā patiṭṭhitāti visesavidhayo suttaṅgato pare geyyādayo.",
  "atk-s0519a1:34": "Yaṁ panettha geyyaṅgādinimittarahitaṁ suttaṁ, taṁ suttaṅgaṁ visesasaññāparihārena sāmaññasaññāya pavattanatoti. Nanu ca sagāthakaṁ suttaṁ geyyaṁ, niggāthakaṁ suttaṁ veyyākaraṇanti suttaṅgaṁ na sambhavatīti codanā tadavatthā evāti? Na tadavatthā, sodhitattā. Sodhitañhi pubbe gāthāvirahe sati pucchāvissajjanabhāvo veyyākaraṇassa tabbhāvanimittanti. Yañca vuttaṁ – ‘‘gāthābhāvato maṅgalasuttādīnaṁ suttaṅgasaṅgaho na siyā’’ti, tampi na, niruḷhattā. Niruḷho hi maṅgalasuttādīsu suttabhāvo, na hi tāni dhammapadabuddhavaṁsādayo viya gāthābhāvena paññātāni, kintu suttabhāveneva. Teneva hi aṭṭhakathāyaṁ ‘‘suttanāmaka’’nti nāmaggahaṇaṁ kataṁ.",
  "atk-s0519a1:35": "Yaṁ pana vuttaṁ ‘‘sagāthakattā geyyaṅgasaṅgaho vā siyā’’ti, tadapi natthi, yasmā sahatāññena. Saha gāthāhīti hi sagāthakaṁ. Sahabhāvo ca nāma atthato aññena hoti, na ca maṅgalasuttādīsu gāthāvinimutto koci suttappadeso atthi. Yo saha gāthāhīti vucceyya, na ca samudāyo nāma koci atthi. Yadapi vuttaṁ – ‘‘ubhatovibhaṅgādīsu sagāthakappadesānaṁ geyyaṅgasaṅgaho siyā’’ti, tadapi na aññato. Aññā eva hi tā gāthā, jātakādipariyāpannattā. Ato na tāhi ubhatovibhaṅgādīnaṁ geyyaṅgabhāvoti evaṁ suttādīnaṁ aṅgānaṁ aññamaññasaṅkarābhāvo veditabbo. Yasmā pana sabbampi buddhavacanaṁ yathāvuttanayena atthānaṁ sūcanādiatthena suttantveva vuccati, tasmā vuttaṁ – ‘‘navavidhasuttantapariyeṭṭhī’’ti.",
  "atk-s0519a1:36": "Saṅgahavāravaṇṇanā niṭṭhitā."
}