{
  "atk-s0517a19:0": "6. Pāṭihāriyakathā",
  "atk-s0517a19:1": "Pāṭihāriyakathāvaṇṇanā",
  "atk-s0517a19:2": "30. Idāni lokatthacariyāpariyosānāya cariyākathāya anantaraṁ lokatthānusāsanapariyosānaṁ pāṭihāriyaṁ dassentena kathitāya suttantapubbaṅgamāya pāṭihāriyakathāya apubbatthānuvaṇṇanā. Tattha suttante tāva pāṭihāriyānīti paccanīkapaṭiharaṇavasena pāṭihāriyāni. Iddhipāṭihāriyanti ijjhanavasena iddhi, paṭiharaṇavasena pāṭihāriyaṁ, iddhiyeva pāṭihāriyaṁ iddhipāṭihāriyaṁ. Itaresu pana ādissanavasena ādesanaṁ, anusāsanavasena anusāsanī. Sesaṁ vuttanayameva.",
  "atk-s0517a19:3": "Idhāti imasmiṁ loke. Ekaccoti eko poso. Iddhipāṭihāriyaniddeso heṭṭhā vuttatthoyeva. Nimittena ādisatīti āgatanimittena vā gatanimittena vā ṭhitanimittena vā katheti. Evampi te manoti evampi tava mano somanassito vā domanassito vā kāmavitakkādisampayutto vā. Api-saddo sampiṇḍanattho. Itthampi te manoti somanassitādito ekekavidhepi citte nānappakāraparidīpanaṁ. Itipi te cittanti itipi tava cittaṁ, imañca imañca atthaṁ cintayamānaṁ pavattatīti attho. Bahuṁ cepi ādisatīti cittato aññaṁ vā idañca idañca nāma ahosi bhavati bhavissatīti bahukampi katheti. Tatheva taṁ hoti, no aññathāti taṁ sabbampi yathā yathā kathitaṁ, tatheva hoti, aññathā na hoti.",
  "atk-s0517a19:4": "Na heva kho nimittena ādisatīti nimittaṁ jānantopi kevalaṁ nimitteneva na katheti. Apicāti aparapariyāyadassanaṁ. Manussānanti cittaṁ jānanakamanussānaṁ. Amanussānanti sāvitānaṁ vā assāvitānaṁ vā yakkhapisācādīnaṁ. Devatānanti cātumahārājikādīnaṁ . Saddaṁ sutvāti aññassa cittaṁ ñatvā kathentānaṁ saddaṁ suṇitvā. Panāti nipāto puna ārambhe. Vitakkayatoti yaṁ vā taṁ vā vitakkena vitakkentassa. Vicārayatoti vitakkasampayutteneva vicārena vicārentassa. Vitakkavipphārasaddaṁ sutvāti vitakkavegavasena uppannaṁ vippalapantānaṁ suttappamattādīnaṁ kūjanasaddaṁ sutvā. Yaṁ vitakkayato so saddo uppanno, tassa vasena ‘‘evampi te mano’’tiādīni ādisati.",
  "atk-s0517a19:5": "Avitakkaṁ avicāraṁ samādhinti vitakkavicārakkhobhavirahitasantacittassāpi jānanasamatthataṁ dassentena vuttaṁ, sesacittajānane pana vattabbameva natthi. Cetasā ceto paricca pajānātīti cetopariyañāṇalābhī. Bhototi bhavantassa. Manosaṅkhārā paṇihitāti cittasaṅkhārā ṭhapitā. Amukaṁ nāma vitakkaṁ vitakkayissatīti kusalādivitakkaṁ vitakkayissati pavattayissatīti pajānāti. Pajānanto ca āgamanena jānāti, pubbabhāgena jānāti, antosamāpattiyaṁ cittaṁ oloketvā jānāti. Āgamanena jānāti nāma kasiṇaparikammakāleyeva ‘‘yenākārenesa kasiṇabhāvanaṁ āraddho paṭhamajjhānaṁ vā dutiyādijjhānaṁ vā aṭṭha samāpattiyo vā uppādessatī’’ti jānāti. Pubbabhāgena jānāti nāma paṭhamavipassanāya āraddhāya evaṁ jānāti, ‘‘yenākārenesa vipassanaṁ āraddho sotāpattimaggaṁ vā uppādessati…pe… arahattamaggaṁ vā uppādessatī’’ti jānāti. Antosamāpattiyaṁ cittaṁ oloketvā jānāti nāma ‘‘yenākārena imassa manosaṅkhārā ṭhapitā, imassa nāma cittassa anantarā imaṁ nāma vitakkaṁ vitakkessati, ito vuṭṭhitassa etassa hānabhāgiyo vā samādhi bhavissati, ṭhitibhāgiyo vā visesabhāgiyo vā nibbedhabhāgiyo vā, abhiññāyo vā uppādessatī’’ti jānāti. Bahuṁ cepi ādisatīti cetopariyañāṇassa cittacetasikānaṁyeva ārammaṇakaraṇato sarāgādisoḷasapabhedavaseneva bahuṁ cepi katheti, na aññavasenāti veditabbaṁ. Tatheva taṁ hotīti idaṁ ekaṁsena tatheva hoti. Cetopariyañāṇavasena ñātañhi aññathābhāvī nāma natthi.",
  "atk-s0517a19:6": "Evaṁ vitakkethāti evaṁ nekkhammavitakkādayo pavattentā vitakketha. Mā evaṁ vitakkayitthāti evaṁ kāmavitakkādayo pavattentā mā vitakkayittha . Evaṁ manasi karothāti evaṁ aniccasaññameva, dukkhasaññādīsu vā aññataraṁ manasi karotha. Mā evaṁ manasākatthāti evaṁ niccantiādinā nayena mā manasi akattha. Idaṁpajahathāti idaṁ pañcakāmaguṇarāgādiṁ pajahatha. Idaṁ upasampajja viharathāti idaṁ catumaggaphalappabhedaṁ lokuttaradhammameva pāpuṇitvā nipphādetvā viharatha.",
  "atk-s0517a19:7": "31. Idāni iddhipāṭihāriye aparaṁ pariyāyaṁ visesena dassento nekkhammaṁ ijjhatīti iddhītiādimāha. Tattha kāmacchandaṁ paṭiharatīti attano paṭipakkhabhūtaṁ kāmacchandaṁ paṭibalaṁ hutvā harati pajahatīti tadeva nekkhammaṁ pāṭihāriyaṁ nāmāti attho. Ye tena nekkhammena samannāgatāti evaṁ kāmacchandapaṭihārakena tena nekkhammena ye puggalā paṭilābhavasena samannāgatā. Visuddhacittāti kāmacchandābhāvato visuddhacittā. Anāvilasaṅkappāti kāmasaṅkappena anālulitanekkhammasaṅkappā. Iti ādesanāpāṭihāriyanti paracittakusalena vā aññena vā sammāsambuddhena vā buddhasāvakehi vā evaṁ ādesanā pāṭihāriyanti attho. Atha vā iti evaṁ ādisanaṁ ādesanāpāṭihāriyanti ādesanasaddo pāṭhasesaṁ katvā payujjitabbo. Evaṁ āsevitabbanti iminā ca pakārena iminā ca pakārena ādito sevitabbaṁ. Sesattayepi eseva nayo. Tadanudhammatā sati upaṭṭhapetabbāti tassa nekkhammassa anukūlabhūtā sati bhusaṁ ṭhapetabbā. Iti anusāsanīpāṭihāriyanti ettha ādesanāpāṭihāriyayojanāya viya yojanā kātabbā. Abyāpādādīsupi eseva nayo. Pāṭho pana jhānādīni saṅkhipitvā ante arahattamaggameva dassetvā likhito. Tattha catūsupi maggesu ‘‘evaṁ āsevitabbo’’tiādi ekacittakkhaṇikattā maggassa pubbabhāgavasena vuttanti veditabbaṁ. Maggassa hi pubbabhāgabhūtāya lokiyamaggasaṅkhātāya vuṭṭhānagāminiyā vipassanāya magguppādanatthaṁ āsevanādīsu katesu tāya uppanno maggopi āsevito bhāvito bahulīkato nāma hotīti veditabbaṁ. Sabbatthikavādācariyā pana ‘‘ekekamaggo soḷasakkhaṇiko’’ti vadanti. Tadanudhammatāsatiupaṭṭhāpanaṁ pana pubbabhāge yujjatiyevāti.",
  "atk-s0517a19:8": "32. Puna nekkhammaṁ ijjhatīti iddhītiādīni ‘‘iddhipāṭihāriya’’ntipadassa kammadhārayasamāsattadīpanatthaṁ vuttāni. Suttante vuttesu tīsu iddhipāṭihāriyasseva samāsatte vutte sesānaṁ dvinnampi vuttova hotīti imasmiṁ pariyāye mūlabhūtassa iddhipāṭihāriyasseva samāsattho vuttoti veditabbanti.",
  "atk-s0517a19:9": "Pāṭihāriyakathāvaṇṇanā niṭṭhitā."
}