{
  "atk-s0402a48:0": "(13) 3. Bhayavaggo",
  "atk-s0402a48:1": "1. Attānuvādasuttavaṇṇanā",
  "atk-s0402a48:2": "121. Tatiyassa paṭhame attānuvādabhayanti attānaṁ anuvadantassa uppajjanakabhayaṁ. Parānuvādabhayanti parassa anuvādato uppajjanakabhayaṁ. Daṇḍabhayanti dvattiṁsa kammakāraṇā paṭicca uppajjanakabhayaṁ. Duggatibhayanti cattāro apāye paṭicca uppajjanakabhayaṁ. Idaṁ vuccati, bhikkhave, attānuvādabhayantiādīsu attānuvādabhayaṁ tāva paccavekkhantassa ajjhattaṁ hirī samuṭṭhāti, sāssa tīsu dvāresu saṁvaraṁ janeti, tīsu dvāresu saṁvaro catupārisuddhisīlaṁ hoti. So tasmiṁ sīle patiṭṭhāya vipassanaṁ vaḍḍhetvā aggaphale patiṭṭhāti. Parānuvādabhayaṁ pana paccavekkhantassa bahiddhā ottappaṁ samuṭṭhāti, tadassa tīsu dvāresu saṁvaraṁ janeti, tīsu dvāresu saṁvaro catupārisuddhisīlaṁ hoti. So tasmiṁ sīle patiṭṭhāya vipassanaṁ vaḍḍhetvā aggaphale patiṭṭhāti. Duggatibhayaṁ paccavekkhantassa ajjhattaṁ hirī samuṭṭhāti, sāssa tīsu dvāresu saṁvaraṁ janeti, tīsu dvāresu saṁvaro catupārisuddhisīlaṁ hoti. So tasmiṁ sīle patiṭṭhāya vipassanaṁ vaḍḍhetvā aggaphale patiṭṭhāti.",
  "atk-s0402a48:3": "2. Ūmibhayasuttavaṇṇanā",
  "atk-s0402a48:4": "122. Dutiye udakorohantassāti udakaṁ otarantassa. Pāṭikaṅkhitabbānīti icchitabbāni. Susukābhayanti caṇḍamacchabhayaṁ. Mukhāvaraṇaṁ maññe karontīti mukhapidahanaṁ viya karonti. Odarikattassāti mahodaratāya mahagghasabhāvassa. Arakkhiteneva kāyenātiādīsu kāyadvāre tividhassa saṁvarassa abhāvato arakkhitena kāyena. Vacīdvāre catubbidhassa saṁvarassa abhāvato arakkhitāya vācāya.",
  "atk-s0402a48:5": "3. Paṭhamanānākaraṇasuttavaṇṇanā",
  "atk-s0402a48:6": "123. Tatiye tadassādetīti taṁ jhānaṁ sukhassādena assādeti. Nikāmetīti pattheti. Vittiṁāpajjatīti tuṭṭhiṁ āpajjati. Tadadhimuttoti tasmiṁ adhimutto, taṁ vā adhimutto. Tabbahulavihārīti tena jhānena bahulaṁ viharanto. Sahabyataṁ upapajjatīti sahabhāvaṁ gacchati, tattha nibbattatīti attho. Kappo āyuppamāṇanti ettha paṭhamajjhānaṁ atthi hīnaṁ, atthi majjhimaṁ, atthi paṇītaṁ. Tattha hīnena uppannānaṁ kappassa tatiyo koṭṭhāso āyuppamāṇaṁ, majjhimena upaḍḍhakappo, paṇītena kappo. Taṁ sandhāyetaṁ vuttaṁ. Nirayampi gacchatīti nirayagamanīyassa kammassa appahīnattā aparāparaṁ gacchati, na anantarameva. Tasmiṁyeva bhave parinibbāyatīti tasmiṁyeva rūpabhave ṭhatvā parinibbāyati, na heṭṭhā otarati. Yadidaṁ gatiyā upapattiyā satīti yaṁ idaṁ gatiyā ca upapattiyā ca sati sekhassa ariyasāvakassa paṭisandhivasena heṭṭhā anotaritvā tasmiṁyeva rūpabhave upari dutiyatatiyādīsu aññatarasmiṁ brahmaloke parinibbānaṁ, puthujjanassa pana nirayādigamanaṁ, idaṁ nānākaraṇanti attho.",
  "atk-s0402a48:7": "Dve kappāti etthāpi dutiyajjhānaṁ vuttanayeneva tividhaṁ hoti. Tattha paṇītabhāvanena nibbattānaṁ aṭṭhakappā āyuppamāṇaṁ, majjhimena cattāro, hīnena dve. Taṁ sandhāyetaṁ vuttaṁ. Cattārokappāti ettha yaṁ heṭṭhā vuttaṁ ‘‘kappo, dve kappā’’ti, tampi āharitvā attho veditabbo. Kappoti ca guṇassapi nāmaṁ, tasmā kappo dve kappā cattāro kappāti ayamettha attho daṭṭhabbo. Idaṁ vuttaṁ hoti – yo paṭhamaṁ vutto kappo, so dve vāre gaṇetvā ekena guṇena dve kappā honti, dutiyena cattāro, puna te cattāro kappāti imehi catūhi guṇehi guṇitā ekena guṇena aṭṭha honti, dutiyena soḷasa, tatiyena dvattiṁsa, catutthena catusaṭṭhīti. Evamidha paṇītajjhānavasena catusaṭṭhi kappā gahitāti veditabbā. Pañca kappasatānīti idaṁ paṇītasseva upapattijjhānassa vasena vuttaṁ. Vehapphalesu vā paṭhamajjhānabhūmiādīsu viya tiṇṇaṁ brahmalokānaṁ abhāvato ettakameva āyuppamāṇaṁ. Tasmā evaṁ vuttaṁ.",
  "atk-s0402a48:8": "4. Dutiyanānākaraṇasuttavaṇṇanā",
  "atk-s0402a48:9": "124. Catutthe rūpameva rūpagataṁ. Sesapadesupi eseva nayo. Aniccatotiādīsu hutvā abhāvaṭṭhena aniccato, ābādhaṭṭhena rogato, anto padussanaṭṭhena gaṇḍato, anupaviṭṭhaṭṭhena sallato, sadukkhaṭṭhena aghato, sampīḷanaṭṭhena ābādhato, avidheyyaṭṭhena parato, palujjanaṭṭhena palokato, nissattaṭṭhena suññato, avasavattanaṭṭhena anattato. Ettha ca ‘‘aniccato palokato’’ti dvīhi padehi aniccalakkhaṇaṁ kathitaṁ, ‘‘suññato anattato’’ti dvīhi anattalakkhaṇaṁ, sesehi dukkhalakkhaṇaṁ kathitanti veditabbaṁ. Samanupassatīti ñāṇena passati. Evaṁ pañcakkhandhe tilakkhaṇaṁ āropetvā passanto tayo magge tīṇi phalāni sacchikaroti. Suddhāvāsānaṁdevānaṁ sahabyataṁ upapajjatīti tattha ṭhito catutthajjhānaṁ bhāvetvā upapajjati.",
  "atk-s0402a48:10": "5-6. Mettāsuttadvayavaṇṇanā",
  "atk-s0402a48:11": "125-126. Pañcame paṭhamajjhānavasena mettā, dutiyādivasena karuṇādayo dassitā. Chaṭṭhaṁ catutthe vuttanayeneva veditabbaṁ.",
  "atk-s0402a48:12": "7. Paṭhamatathāgataacchariyasuttavaṇṇanā",
  "atk-s0402a48:13": "127. Sattame pātubhāvāti pātubhāvena. Kucchiṁ okkamatīti ettha kucchiṁ okkanto hotīti attho. Okkante hi tasmiṁ evaṁ hoti, na okkamamāne. Appamāṇoti vuḍḍhippamāṇo, vipuloti attho. Uḷāroti tasseva vevacanaṁ. Devānaṁ devānubhāvanti ettha devānaṁ ayamānubhāvo – nivatthavatthassa pabhā dvādasa yojanāni pharati, tathā sarīrassa, tathā vimānassa, taṁ atikkamitvāti attho. Lokantarikāti tiṇṇaṁ tiṇṇaṁ cakkavāḷānaṁ antarā ekeko lokantariko hoti, tiṇṇaṁ sakaṭacakkānaṁ pattānaṁ vā aññamaññaṁ āhacca ṭhapitānaṁ majjhe okāso viya. So pana lokantarikanirayo parimāṇato aṭṭhayojanasahassappamāṇo hoti. Aghāti niccavivaṭā. Asaṁvutāti heṭṭhāpi appatiṭṭhā. Andhakārāti tamabhūtā. Andhakāratimisāti cakkhuviññāṇuppattinivāraṇato andhabhāvakaraṇatimisāya samannāgatā. Tattha kira cakkhuviññāṇaṁ na jāyati. Evaṁmahiddhikānanti candimasūriyā kira ekappahāreneva tīsu dīpesu paññāyanti, evaṁmahiddhikā. Ekekāya disāya nava nava yojanasatasahassāni andhakāraṁ vidhamitvā ālokaṁ dassenti, evaṁmahānubhāvā. Ābhā nānubhontīti pabhā nappahonti. Te kira cakkavāḷapabbatassa vemajjhena caranti cakkavāḷapabbatañca atikkamitvā lokantaranirayā. Tasmā tesaṁ tattha ābhā nappahonti.",
  "atk-s0402a48:14": "Yepi tattha sattāti yepi tasmiṁ lokantaramahāniraye sattā upapannā. Kiṁ pana kammaṁ katvā tattha uppajjantīti? Bhāriyaṁ dāruṇaṁ mātāpitūnaṁ dhammikasamaṇabrāhmaṇānañca upari aparādhaṁ, aññañca divase divase pāṇavadhādisāhasikakammaṁ katvā uppajjanti tambapaṇṇidīpe abhayacoranāgacorādayo viya. Tesaṁ attabhāvo tigāvutiko hoti, vaggulīnaṁ viya dīghanakhā honti. Te rukkhe vagguliyo viya nakhehi cakkavāḷapabbatapāde lagganti. Yadā saṁsappantā aññamaññassa hatthapāsagatā honti, atha ‘‘bhakkho no laddho’’ti maññamānā tattha byāvaṭā viparivattitvā lokasandhārakaudake patanti, vāte paharantepi madhukaphalāni viya chijjitvā udake patanti, patitamattāva accantakhāre udake piṭṭhapiṇḍi viya vilīyanti. Aññepi kira bho santi sattāti bho yathā mayaṁ mahādukkhaṁ anubhavāma, evaṁ aññepi kira sattā idaṁ dukkhaṁ anubhavanatthāya idhūpapannāti taṁdivasaṁ passanti. Ayaṁ pana obhāso ekayāgupānamattampi na tiṭṭhati. Yāvatā niddāyitvā pabuddho ārammaṇaṁ vibhāveti , tattakaṁ kālaṁ hoti. Dīghabhāṇakā pana ‘‘accharāsaṅghātamattameva vijjuobhāso viya niccharitvā kiṁ idanti bhaṇantānaṁyeva antaradhāyatī’’ti vadanti.",
  "atk-s0402a48:15": "8. Dutiyatathāgataacchariyasuttavaṇṇanā",
  "atk-s0402a48:16": "128. Aṭṭhame taṇhādiṭṭhīhi allīyitabbaṭṭhena ālayoti pañca kāmaguṇā, sakalameva vā vaṭṭaṁ. Āramanti etthāti ārāmo, ālayo ārāmo etissāti ālayārāmā. Ālaye ratāti ālayaratā. Ālaye sammuditāti ālayasammuditā. Anālaye dhammeti ālayapaṭipakkhe vivaṭṭūpanissite ariyadhamme. Sussūsatīti sotukāmo hoti. Sotaṁ odahatīti sotaṁ ṭhapeti. Aññā cittaṁ upaṭṭhapetīti ājānanatthāya cittaṁ paccupaṭṭhapeti. Mānoti maññanā, maññitabbaṭṭhena vā sakalaṁ vaṭṭameva. Mānavinaye dhammeti mānavinayadhamme. Upasamapaṭipakkho anupasamo, anupasantaṭṭhena vā vaṭṭameva anupasamo nāma. Opasamiketi upasamakare vivaṭṭūpanissite. Avijjāya gatā samannāgatāti avijjāgatā. Avijjaṇḍakosena pariyonaddhattā aṇḍaṁ viya bhūtāti aṇḍabhūtā. Samantato onaddhāti pariyonaddhā. Avijjāvinayeti avijjāvinayo vuccati arahattaṁ, taṁnissite dhamme desiyamāneti attho. Iti imasmiṁ sutte catūsu ṭhānesu vaṭṭaṁ, catūsu vivaṭṭaṁ kathitaṁ.",
  "atk-s0402a48:17": "9. Ānandaacchariyasuttavaṇṇanā",
  "atk-s0402a48:18": "129. Navame bhikkhuparisā ānandaṁ dassanāyāti ye bhagavantaṁ passitukāmā theraṁ upasaṅkamanti, ye vā ‘‘āyasmā kirānando samantapāsādiko abhirūpo dassanīyo bahussuto saṅghasobhano’’ti therassa guṇe sutvā āgacchanti, te sandhāya ‘‘bhikkhuparisā ānandaṁ dassanāya upasaṅkamatī’’ti vuttaṁ. Esa nayo sabbattha. Attamanāti ‘‘savanena no dassanaṁ sametī’’ti sakamanā tuṭṭhacittā. Dhammanti ‘‘kacci, āvuso, khamanīyaṁ, kacci yāpanīyaṁ, kacci yonisomanasikārakammaṁ karotha, ācariyupajjhāyavattaṁ pūrethā’’ti evarūpaṁ paṭisanthāradhammaṁ. Tattha bhikkhunīsu ‘‘kacci, bhaginiyo, aṭṭha garudhamme samādāya vattathā’’ti idampi nānākaraṇaṁ hoti. Upāsakesu ‘‘svāgataṁ, upāsaka, na te kiñci sīsaṁ vā aṅgaṁ vā rujjati, arogā te puttabhātaro’’ti na evaṁ paṭisanthāraṁ karoti, evaṁ pana karoti – ‘‘kathaṁ, upāsakā, tīṇi saraṇāni pañca sīlāni rakkhatha, māsassa aṭṭha uposathe karotha, mātāpitūnaṁ upaṭṭhānavattaṁ pūretha, dhammikasamaṇabrāhmaṇe paṭijaggathā’’ti. Upāsikāsupi eseva nayo.",
  "atk-s0402a48:19": "10. Cakkavattiacchariyasuttavaṇṇanā",
  "atk-s0402a48:20": "130. Dasame khattiyaparisāti abhisittā anabhisittā ca khattiyā . Te hi kira ‘‘rājā cakkavattī nāma abhirūpo pāsādiko hoti, ākāsena vicaranto rajjaṁ anusāsati, dhammiko dhammarājā’’ti tassa guṇakathaṁ sutvā savanena dassanamhi samente attamanā honti. Bhāsatīti ‘‘kathaṁ, tātā, rājadhammaṁ pūretha, paveṇiṁ rakkhathā’’ti paṭisanthāraṁ karoti. Brāhmaṇesu pana ‘‘kathañca, ācariyā, mante vācetha, antevāsikā mante gaṇhanti, dakkhiṇaṁ vā vatthāni vā sīlaṁ vā labhathā’’ti evaṁ paṭisanthāraṁ karoti. Gahapatīsu ‘‘kathaṁ, tātā, na vo rājakulato daṇḍena vā bandhanena vā pīḷā atthi, sammā devo dhāraṁ anuppavecchati, sassāni sampajjantī’’ti evaṁ paṭisanthāraṁ karoti. Samaṇesu ‘‘kathaṁ, bhante, kacci pabbajitaparikkhārā sulabhā, samaṇadhamme nappamajjathā’’ti evaṁ paṭisanthāraṁ karotīti.",
  "atk-s0402a48:21": "Bhayavaggo tatiyo."
}