{
  "atk-s0509a10:0": "11. Dvādasakanipāto",
  "atk-s0509a10:1": "1. Uppalavaṇṇātherīgāthāvaṇṇanā",
  "atk-s0509a10:2": "Dvādasakanipāte ubho mātā ca dhītā cātiādikā uppalavaṇṇāya theriyā gāthā. Ayampi padumuttarassa bhagavato kāle haṁsavatīnagare kulagehe nibbattitvā viññutaṁ patvā, mahājanena saddhiṁ satthu santikaṁ gantvā, dhammaṁ suṇantī satthāraṁ ekaṁ bhikkhuniṁ iddhimantānaṁ aggaṭṭhāne ṭhapentaṁ disvā sattāhaṁ buddhappamukhassa bhikkhusaṅghassa mahādānaṁ datvā taṁ ṭhānantaraṁ patthesi. Sā yāvajīvaṁ kusalaṁ katvā devamanussesuṁ saṁsarantī kassapabuddhakāle bārāṇasinagare kikissa kāsirañño gehe paṭisandhiṁ gahetvā sattannaṁ bhaginīnaṁ abbhantarā hutvā vīsativassasahassāni brahmacariyaṁ caritvā bhikkhusaṅghassa pariveṇaṁ katvā devaloke nibbattā.",
  "atk-s0509a10:3": "Tato cavitvā puna manussalokaṁ āgacchantī ekasmiṁ gāmake sahatthā kammaṁ katvā jīvanakaṭṭhāne nibbattā. Sā ekadivasaṁ khettakuṭiṁ gacchantī antarāmagge ekasmiṁ sare pātova pupphitaṁ padumapupphaṁ disvā taṁ saraṁ oruyha tañceva pupphaṁ lājapakkhipanatthāya paduminipattañca gahetvā kedāre sālisīsāni chinditvā kuṭikāya nisinnā lāje bhajjitvā pañca lājasatāni katvā ṭhapesi. Tasmiṁ khaṇe gandhamādanapabbate nirodhasamāpattito vuṭṭhito eko paccekabuddho āgantvā tassā avidūre ṭhāne aṭṭhāsi. Sā paccekabuddhaṁ disvā lājehi saddhiṁ padumapupphaṁ gahetvā, kuṭito oruyha lāje paccekabuddhassa patte pakkhipitvā padumapupphena pattaṁ pidhāya adāsi. Athassā paccekabuddhe thokaṁ gate etadahosi – ‘‘pabbajitā nāma pupphena anatthikā, ahaṁ pupphaṁ gahetvā piḷandhissāmī’’ti gantvā paccekabuddhassa hatthato pupphaṁ gahetvā puna cintesi – ‘‘sace, ayyo, pupphena anatthiko abhavissā, pattamatthake ṭhapetuṁ nādassa, addhā ayyassa attho bhavissatī’’ti puna gantvā pattamatthake ṭhapetvā paccekabuddhaṁ khamāpetvā, ‘‘bhante, imesaṁ me lājānaṁ nissandena lājagaṇanāya puttā assu, padumapupphassa nissandena nibbattanibbattaṭṭhāne pade pade padumapupphaṁ uṭṭhahatū’’ti patthanaṁ akāsi. Paccekubuddho tassā passantiyāva ākāsena gandhamādanapabbataṁ gantvā taṁ padumaṁ nandamūlakapabbhāre paccekabuddhānaṁ akkamanasopānasamīpe pādapuñchanaṁ katvā ṭhapesi.",
  "atk-s0509a10:4": "Sāpi tassa kammassa nissandena devaloke paṭisandhiṁ gaṇhi. Nibbattakālato paṭṭhāya cassā pade pade mahāpadumapupphaṁ uṭṭhāsi. Sā tato cavitvā pabbatapāde ekasmiṁ padumasare padumagabbhe nibbatti. Taṁ nissāya eko tāpaso vasati. So pātova mukhadhovanatthāya saraṁ gantvā taṁ pupphaṁ disvā cintesi – ‘‘idaṁ pupphaṁ sesehi mahantataraṁ, sesāni ca pupphitāni idaṁ makulitameva, bhavitabbamettha kāraṇenā’’ti udakaṁ otaritvā taṁ pupphaṁ gaṇhi. Taṁ tena gahitamattameva pupphitaṁ. Tāpaso antopadumagabbhe nipannadārikaṁ addasa. Diṭṭhakālato paṭṭhāya ca dhītusinehaṁ labhitvā padumeneva saddhiṁ paṇṇasālaṁ netvā mañcake nipajjāpesi. Athassā puññānubhāvena aṅguṭṭhake khīraṁ nibbatti. So tasmiṁ pupphe milāte aññaṁ navaṁ pupphaṁ āharitvā taṁ nipajjāpesi. Athassā ādhāvanavidhāvanena kīḷituṁ samatthakālato paṭṭhāya padavāre padavāre padumapupphaṁ uṭṭhāti, kuṅkumarāsissa viya assā sarīravaṇṇo hoti. Sā apattā devavaṇṇaṁ, atikkantā mānusavaṇṇaṁ ahosi. Sā pitari phalāphalatthāya gate paṇṇasālāyaṁ ohiyati.",
  "atk-s0509a10:5": "Athekadivasaṁ tassā vayappattakāle pitari phalāphalatthāya gate eko vanacarako taṁ disvā cintesi – ‘‘manussānaṁ nāma evaṁvidhaṁ rūpaṁ natthi, vīmaṁsissāmi na’’nti tāpasassa āgamanaṁ udikkhanto nisīdi. Sā pitari āgacchante paṭipathaṁ gantvā tassa hatthato kājakamaṇḍaluṁ aggahesi, āgantvā nisinnassa cassa attano karaṇavattaṁ dassesi. Tadā so vanacarako manussabhāvaṁ ñatvā tāpasaṁ abhivādetvā nisīdi. Tāpaso taṁ vanacarakaṁ vanamūlaphalehi ca pānīyena ca nimantetvā, ‘‘bho purisa, imasmiṁyeva ṭhāne vasissasi, udāhu gamissasī’’ti pucchi. ‘‘Gamissāmi, bhante, idha kiṁ karissāmī’’ti? ‘‘Idaṁ tayā diṭṭhakāraṇaṁ etto gantvā akathetuṁ sakkhissasī’’ti? ‘‘Sace, ayyo, na icchati, kiṁkāraṇā kathessāmī’’ti tāpasaṁ vanditvā puna āgamanakāle maggasañjānanatthaṁ sākhāsaññañca rukkhasaññañca karonto pakkāmi.",
  "atk-s0509a10:6": "So bārāṇasiṁ gantvā rājānaṁ addasa. Rājā ‘‘kasmā āgatosī’’ti pucchi. ‘‘Ahaṁ, deva, tumhākaṁ vanacarako pabbatapāde acchariyaṁ itthiratanaṁ disvā āgatomhī’’ti sabbaṁ pavattiṁ kathesi. So tassa vacanaṁ sutvā vegena pabbatapādaṁ gantvā avidūre ṭhāne khandhāvāraṁ nivāsetvā vanacarakena ceva aññehi ca purisehi saddhiṁ tāpasassa bhattakiccaṁ katvā nisinnavelāya tattha gantvā abhivādetvā paṭisanthāraṁ katvā ekamantaṁ nisīdi. Rājā tāpasassa pabbajitaparikkhārabhaṇḍaṁ pādamūle ṭhapetvā, ‘‘bhante, imasmiṁ ṭhāne kiṁ karoma, gamissāmā’’ti āha. ‘‘Gaccha, mahārājā’’ti. ‘‘Āma, gacchāmi, bhante, ayyassa pana samīpe visabhāgaparisā atthī’’ti assumhā, asāruppā esā pabbajitānaṁ, mayā saddhiṁ gacchatu, bhanteti. Manussānaṁ nāma cittaṁ duttosayaṁ, kathaṁ bahūnaṁ majjhe vasissatīti? Amhākaṁ rucitakālato paṭṭhāya sesānaṁ jeṭṭhakaṭṭhāne ṭhapetvā paṭijaggissāma, bhanteti.",
  "atk-s0509a10:7": "So rañño kathaṁ sutvā daharakāle gahitanāmavaseneva, ‘‘amma, padumavatī’’ti dhītaraṁ pakkosi. Sā ekavacaneneva paṇṇasālato nikkhamitvā pitaraṁ abhivādetvā aṭṭhāsi. Atha naṁ pitā āha – ‘‘tvaṁ, amma, vayappattā, imasmiṁ ṭhāne raññā diṭṭhakālato paṭṭhāya vasituṁ ayuttā, raññā saddhiṁ gaccha, ammā’’ti. Sā ‘‘sādhu, tātā’’ti pitu vacanaṁ sampaṭicchitvā abhivādetvā rodamānā aṭṭhāsi. Rājā ‘‘imissā pitu cittaṁ gaṇhissāmī’’ti tasmiṁyeva ṭhāne kahāpaṇarāsimhi ṭhapetvā abhisekaṁ akāsi. Atha naṁ gahetvā attano nagaraṁ ānetvā āgatakālato paṭṭhāya sesitthiyo anoloketvā tāya saddhiṁyeva ramati. Tā itthiyo issāpakatā taṁ rañño antare paribhinditukāmā evamāhaṁsu – ‘‘nāyaṁ, mahārāja, manussajātikā, kahaṁ nāma tumhehi manussānaṁ vicaraṇaṭṭhāne padumāni uṭṭhahantāni diṭṭhapubbāni, addhā ayaṁ yakkhinī, nīharatha naṁ, mahārājā’’ti. Rājā tāsaṁ kathaṁ sutvā tuṇhī ahosi.",
  "atk-s0509a10:8": "Athassāparena samayena paccanto kupito. So ‘‘garugabbhā padumavatī’’ti nagare ṭhapetvā paccantaṁ agamāsi. Atha tā itthiyo tassā upaṭṭhāyikāya lañjaṁ datvā ‘‘imissā dārakaṁ jātamattameva apanetvā ekaṁ dārughaṭikaṁ lohitena makkhitvā santike ṭhapehī’’ti āhaṁsu. Padumavatiyāpi nacirasseva gabbhavuṭṭhānaṁ ahosi. Mahāpadumakumāro ekakova kucchiyaṁ paṭisandhiṁ gaṇhi. Avasesā ekūnapañcasatā dārakā mahāpadumakumārassa mātukucchito nikkhamitvā nipannakāle saṁsedajā hutvā nibbattiṁsu. Athassā ‘‘na tāva ayaṁ satiṁ paṭilabhatī’’ti ñatvā sā upaṭṭhāyikā ekaṁ dārughaṭikaṁ lohitena makkhitvā samīpe ṭhapetvā tāsaṁ itthīnaṁ saññaṁ adāsi. Tāpi pañcasatā itthiyo ekekā ekekaṁ dārakaṁ gahetvā cundakārakānaṁ santikaṁ pesetvā karaṇḍake āharāpetvā attanā attanā gahitadārake tattha nipajjāpetvā bahi lañchanaṁ katvā ṭhapayiṁsu.",
  "atk-s0509a10:9": "Padumavatīpi kho saññaṁ labhitvā taṁ upaṭṭhāyikaṁ ‘‘kiṁ vijātamhi, ammā’’ti pucchi. Sā taṁ santajjetvā ‘‘kuto tvaṁ dārakaṁ labhissasī’’ti vatvā ‘‘ayaṁ tava kucchito nikkhantadārako’’ti lohitamakkhitaṁ dārughaṭikaṁ purato ṭhapesi. Sā taṁ disvā domanassappattā ‘‘sīghaṁ taṁ phāletvā apanehi, sace koci passeyya, lajjitabbaṁ bhaveyyā’’ti āha. Sā tassā kathaṁ sutvā atthakāmā viya dārughaṭikaṁ phāletvā uddhane pakkhipi.",
  "atk-s0509a10:10": "Rājāpi paccantato āgantvā nakkhattaṁ paṭimānento bahinagare khandhāvāraṁ bandhitvā nisīdi. Atha tā pañcasatā itthiyo rañño paccuggamanaṁ āgantvā āhaṁsu – ‘‘tvaṁ, mahārāja, na amhākaṁ saddahasi, amhehi vuttaṁ akāraṇaṁ viya hoti, tvaṁ mahesiyā upaṭṭhāyikaṁ pakkosāpetvā paṭipuccha, dārughaṭikaṁ te devī vijātā’’ti. Rājā taṁ kāraṇaṁ anupaparikkhitvāva ‘‘amanussajātikā bhavissatī’’ti taṁ gehato nikkaḍḍhi. Tassā rājagehato saha nikkhamaneneva padumapupphāni antaradhāyiṁsu, sarīracchavīpi vivaṇṇā ahosi. Sā ekikāva antaravīthiyā pāyāsi. Atha naṁ ekā vayappattā mahallikā itthī disvā dhītusinehaṁ uppādetvā ‘‘kahaṁ gacchasi, ammā’’ti āha. ‘‘Āgantukamhi, vasanaṭṭhānaṁ olokentī vicarāmī’’ti. ‘‘Idhāgaccha, ammā’’ti vasanaṭṭhānaṁ datvā bhojanaṁ paṭiyādesi.",
  "atk-s0509a10:11": "Tassā imināva niyāmena tattha vasamānāya tā pañcasatā itthiyo ekacittā hutvā rājānaṁ āhaṁsu – ‘‘mahārāja, tumhesu yuddhaṁ gatesu amhehi gaṅgādevatāya ‘amhākaṁ deve vijitasaṅgāme āgate balikammaṁ katvā udakakīḷaṁ karissāmā’ti patthitaṁ atthi, etamatthaṁ, deva, jānāpemā’’ti. Rājā tāsaṁ vacanena tuṭṭho gaṅgāya udakakīḷaṁ kātuṁ agamāsi. Tāpi attanā attanā gahitakaraṇḍakaṁ paṭicchannaṁ katvā ādāya nadiṁ gantvā tesaṁ karaṇḍakānaṁ paṭicchādanatthaṁ pārupitvā pārupitvā udake patitvā karaṇḍake vissajjesuṁ . Tepi kho karaṇḍakā sabbe saha gantvā heṭṭhāsote pasāritajālamhi laggiṁsu. Tato udakakīḷaṁ kīḷitvā rañño uttiṇṇakāle jālaṁ ukkhipantā te karaṇḍake disvā rañño santikaṁ ānayiṁsu.",
  "atk-s0509a10:12": "Rājā karaṇḍake oloketvā ‘‘kiṁ, tātā, karaṇḍakesū’’ti āha. ‘‘Na jānāma, devā’’ti. So te karaṇḍake vivarāpetvā olokento paṭhamaṁ mahāpadumakumārassa karaṇḍakaṁ vivarāpesi. Tesaṁ pana sabbesampi karaṇḍakesu nipajjāpitadivasesuyeva puññiddhiyā aṅguṭṭhato khīraṁ nibbatti. Sakko devarājā tassa rañño nikkaṅkhabhāvatthaṁ antokaraṇḍake akkharāni likhāpesi – ‘‘ime kumārā padumavatiyā kucchimhi nibbattā bārāṇasirañño puttā, atha ne padumavatiyā sapattiyo pañcasatā itthiyo karaṇḍakesu pakkhipitvā udake khipiṁsu, rājā imaṁ kāraṇaṁ jānātū’’ti. Karaṇḍake vivaṭamatte rājā akkharāni vācetvā dārake disvā mahāpadumakumāraṁ ukkhipitvā vegena rathe yojetvā ‘‘asse kappetha, ahaṁ ajja antonagaraṁ pavisitvā ekaccānaṁ mātugāmānaṁ piyaṁ karissāmī’’ti pāsādavaraṁ āruyha hatthigīvāya sahassabhaṇḍikaṁ ṭhapetvā nagare bheriṁ carāpesi – ‘‘yo padumavatiṁ passati, so imaṁ sahassaṁ gaṇhātū’’ti.",
  "atk-s0509a10:13": "Taṁ kathaṁ sutvā padumavatī mātu saññaṁ adāsi – ‘‘hatthigīvato sahassaṁ gaṇha, ammā’’ti. ‘‘Nāhaṁ evarūpaṁ gaṇhituṁ visahāmī’’ti āha. Sā dutiyampi tatiyampi vutte ‘‘kiṁ vatvā gaṇhāmi, ammā’’ti āha. ‘‘‘Mama dhītā padumavatiṁ deviṁ passatī’ti vatvā gaṇhāhī’’ti. Sā ‘‘yaṁ vā taṁ vā hotū’’ti gantvā sahassacaṅkoṭakaṁ gaṇhi. Atha naṁ manussā pucchiṁsu – ‘‘padumavatiṁ deviṁ passasi, ammā’’ti? ‘‘Ahaṁ na passāmi, dhītā kira me passatī’’ti āha. Te ‘‘kahaṁ pana sā, ammā’’ti vatvā tāya saddhiṁ gantvā padumavatiṁ sañjānitvā pādesu nipatiṁsu. Tasmiṁ kāle sā ‘‘padumavatī devī aya’’nti ñatvā ‘‘bhāriyaṁ vata itthiyā kammaṁ kataṁ, yā evaṁvidhassa rañño mahesī samānā evarūpe ṭhāne nirārakkhā vasī’’ti āha.",
  "atk-s0509a10:14": "Tepi rājapurisā padumavatiyā nivesanaṁ setasāṇīhi parikkhipāpetvā dvāre ārakkhaṁ ṭhapetvā gantvā rañño ārocesuṁ. Rājā suvaṇṇasivikaṁ pesesi. Sā ‘‘ahaṁ evaṁ na gamissāmi, mama vasanaṭṭhānato paṭṭhāya yāva rājagehaṁ etthantare varapotthakacittattharaṇe attharāpetvā upari suvaṇṇatārakavicittaṁ celavitānaṁ bandhāpetvā pasādhanatthāya sabbālaṅkāresu pahitesu padasāva gamissāmi, evaṁ me nāgarā sampattiṁ passissantī’’ti āha. Rājā ‘‘padumavatiyā yathāruciṁ karothā’’ti āha. Tato padumavatī sabbapasādhanaṁ pasādhetvā ‘‘rājagehaṁ gamissāmī’’ti maggaṁ paṭipajji. Athassā akkantaakkantaṭṭhāne varapotthakacittattharaṇāni bhinditvā padumapupphāni uṭṭhahiṁsu. Sā mahājanassa attano sampattiṁ dassetvā rājanivesanaṁ āruyha sabbepi te celacittattharaṇe tassā mahallikāya posāvanikamūlaṁ katvā dāpesi.",
  "atk-s0509a10:15": "Rājāpi kho tā pañcasatā itthiyo pakkosāpetvā ‘‘imāyo te, devi, dāsiyo katvā demī’’ti āha. ‘‘Sādhu, mahārāja, etāsaṁ mayhaṁ dinnabhāvaṁ sakalanagare jānāpehī’’ti. Rājā nagare bheriṁ carāpesi ‘‘padumavatiyā dubbhikā pañcasatā itthiyo etissāva dāsiyo katvā dinnā’’ti. Sā ‘‘tāsaṁ sakalanāgarena dāsibhāvo sallakkhito’’ti ñatvā ‘‘ahaṁ mama dāsiyo bhujissā kātuṁ labhāmi, devā’’ti rājānaṁ pucchi. ‘‘Tava icchā, devī’’ti. ‘‘Evaṁ sante tameva bhericārikaṁ pakkosāpetvā – ‘padumavatideviyā attano dāsiyo katvā dinnā pañcasatā itthiyo sabbāva bhujissā katā’ti puna bheriṁ carāpethā’’ti āha. Sā tāsaṁ bhujissabhāve kate ekūnāni pañcaputtasatāni tāsaṁyeva hatthe posanatthāya datvā sayaṁ mahāpadumakumāraṁyeva gaṇhi.",
  "atk-s0509a10:16": "Athāparabhāge tesaṁ kumārānaṁ kīḷanavaye sampatte rājā uyyāne nānāvidhaṁ kīḷanaṭṭhānaṁ kāresi. Te attano soḷasavassuddesikakāle sabbeva ekato hutvā uyyāne padumasañchannāya maṅgalapokkharaṇiyā kīḷantā navapadumāni pupphitāni purāṇapadumāni ca vaṇṭato patantāni disvā ‘‘imassa tāva anupādinnakassa evarūpā jarā pāpuṇāti, kimaṅgaṁ pana amhākaṁ sarīrassa. Idampi hi evaṁgatikameva bhavissatī’’ti ārammaṇaṁ gahetvā sabbeva paccekabodhiñāṇaṁ nibbattetvā uṭṭhāyuṭṭhāya padumakaṇṇikāsu pallaṅkena nisīdiṁsu.",
  "atk-s0509a10:17": "Atha tehi saddhiṁ gatarājapurisā bahugataṁ divasaṁ ñatvā ‘‘ayyaputtā, tumhākaṁ velaṁ jānāthā’’ti āhaṁsu. Te tuṇhī ahesuṁ. Purisā gantvā rañño ārocesuṁ – ‘‘kumārā, deva, padumakaṇṇikāsu nisinnā, amhesu kathentesupi vacībhedaṁ na karontī’’ti. ‘‘Yathāruciyā nesaṁ nisīdituṁ dethā’’ti. Te sabbarattiṁ gahitārakkhā padumakaṇṇikāsu nisinnaniyāmeneva aruṇaṁ uṭṭhāpesuṁ. Purisā punadivase upasaṅkamitvā ‘‘devā, velaṁ jānāthā’’ti āhaṁsu. ‘‘Na mayaṁ devā, paccekabuddhā nāma mayaṁ amhā’’ti. ‘‘Ayyā, tumhe bhāriyaṁ kathaṁ kathetha, paccekabuddhā nāma tumhādisā na honti, dvaṅgulakesamassudharā kāye paṭimukkaaṭṭhaparikkhārā hontī’’ti. Te dakkhiṇahatthena sīsaṁ parāmasiṁsu, tāvadeva gihiliṅgaṁ antaradhāyi. Aṭṭha parikkhārā kāye paṭimukkā ca ahesuṁ. Tato passantasseva mahājanassa ākāsena nandamūlakapabbhāraṁ agamaṁsu.",
  "atk-s0509a10:18": "Sāpi kho padumavatī devī ‘‘ahaṁ bahuputtā hutvā niputtā jātā’’ti hadayasokaṁ patvā teneva sokena kālaṅkatvā rājagahanagare dvāragāmake sahatthena kammaṁ katvā jīvanaṭṭhāne nibbatti. Athāparabhāge kulagharaṁ gatā ekadivasaṁ sāmikassa khettaṁ yāguṁ haramānā tesaṁ attano puttānaṁ antare aṭṭha paccekabuddhe bhikkhācāravelāya ākāsena gacchante disvā sīghaṁ sīghaṁ gantvā sāmikassa ārocesi – ‘‘passa, ayya, paccekabuddhe, ete nimantetvā bhojessāmā’’ti . So āha – ‘‘samaṇasakuṇā nāmete aññatthāpi evaṁ caranti, na ete paccekabuddhā’’ti te tesaṁ kathentānaṁyeva avidūre ṭhāne otariṁsu. Sā itthī taṁ divasaṁ attano bhattakhajjabhojanaṁ tesaṁ datvā ‘‘svepi aṭṭha janā mayhaṁ bhikkhaṁ gaṇhathā’’ti āha. ‘‘Sādhu, upāsike, tava sakkāro ettakova hotu, āsanāni ca aṭṭheva hontu, aññepi bahū paccekabuddhe disvā tava cittaṁ pasīdeyyāsī’’ti. Sā punadivase aṭṭha āsanāni paññāpetvā aṭṭhannaṁ sakkārasammānaṁ paṭiyādetvā nisīdi.",
  "atk-s0509a10:19": "Nimantitapaccekabuddhā sesānaṁ saññaṁ adaṁsu – ‘‘mārisā ajja aññattha agantvā sabbeva tumhākaṁ mātu saṅgahaṁ karothā’’ti. Te tesaṁ vacanaṁ sutvā sabbeva ekato ākāsena āgantvā mātugharadvāre pāturahesuṁ. Sāpi paṭhamaṁ laddhasaññatāya bahūpi disvā na kampittha. Sabbepi te gehaṁ pavesetvā āsanesu nisīdāpesi. Tesu paṭipāṭiyā nisīdantesu navamo aññāni aṭṭha āsanāni māpetvā sayaṁ dhurāsane nisīdati, yāva āsanāni vaḍḍhanti, tāva gehaṁ vaḍḍhati. Evaṁ tesu sabbesupi nisinnesu sā itthī aṭṭhannaṁ paccekabuddhānaṁ paṭiyāditaṁ sakkāraṁ pañcasatānampi yāvadatthaṁ datvā aṭṭha nīluppalahatthake āharitvā nimantitapaccekabuddhānaṁyeva pādamūle ṭhapetvā āha – ‘‘mayhaṁ, bhante, nibbattanibbattaṭṭhāne sarīravaṇṇo imesaṁ nīluppalānaṁ antogabbhavaṇṇo viya hotū’’ti patthanaṁ akāsi. Paccekabuddhā mātu anumodanaṁ katvā gandhamādanaṁyeva agamaṁsu.",
  "atk-s0509a10:20": "Sāpi yāvajīvaṁ kusalaṁ katvā tato cutā devaloke nibbattitvā imasmiṁ buddhuppāde sāvatthiyaṁ seṭṭhikule paṭisandhiṁ gaṇhi. Nīluppalagabbhasamānavaṇṇatāya cassā uppalavaṇṇātveva nāmaṁ akaṁsu. Athassā vayappattakāle sakalajambudīpe rājāno ca seṭṭhino ca seṭṭhissa santikaṁ dūtaṁ pahiṇiṁsu ‘‘dhītaraṁ amhākaṁ detū’’ti. Apahiṇanto nāma nāhosi. Tato seṭṭhi cintesi – ‘‘ahaṁ sabbesaṁ manaṁ gahetuṁ na sakkhissāmi, upāyaṁ panekaṁ karissāmī’’ti dhītaraṁ pakkosāpetvā ‘‘pabbajituṁ, amma, sakkhissasī’’ti āha. Tassā pacchimabhavikattā pitu vacanaṁ sīse āsittasatapākatelaṁ viya ahosi. Tasmā pitaraṁ ‘‘pabbajissāmi, tātā’’ti āha. So tassā sakkāraṁ katvā bhikkhunupassayaṁ netvā pabbājesi. Tassā acirapabbajitāya eva uposathāgāre kālavāro pāpuṇi. Sā padīpaṁ jāletvā uposathāgāraṁ sammajjitvā dīpasikhāya nimittaṁ gaṇhitvā ṭhitāva punappunaṁ olokayamānā tejokasiṇārammaṇaṁ jhānaṁ nibbattetvā tadeva pādakaṁ katvā arahattaṁ pāpuṇi. Arahattaphalena saddhiṁyeva ca abhiññāpaṭisambhidāpi ijjhiṁsu. Visesato pana iddhivikubbane ciṇṇavasī ahosi. Tena vuttaṁ apadāne (apa. therī 2.2.uppalavaṇṇātherīapadāna, aññamaññavisadisaṁ) –",
  "atk-s0509a10:21": "‘‘Padumuttaro nāma jino, sabbadhammāna pāragū;",
  "atk-s0509a10:22": "Ito satasahassamhi, kappe uppajji nāyako.",
  "atk-s0509a10:23": "‘‘Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a10:24": "Nānāratanapajjote, mahāsukhasamappitā.",
  "atk-s0509a10:25": "‘‘Upetvā taṁ mahāvīraṁ, assosiṁ dhammadesanaṁ;",
  "atk-s0509a10:26": "Tato jātappasādāhaṁ, upemi saraṇaṁ jinaṁ.",
  "atk-s0509a10:27": "‘‘Bhagavā iddhimantīnaṁ, aggaṁ vaṇṇesi nāyako;",
  "atk-s0509a10:28": "Bhikkhuniṁ lajjiniṁ tādiṁ, samādhijhānakovidaṁ.",
  "atk-s0509a10:29": "‘‘Tadā muditacittāhaṁ, taṁ ṭhānaṁ abhikaṅkhinī;",
  "atk-s0509a10:30": "Nimantitvā dasabalaṁ, sasaṅghaṁ lokanāyakaṁ.",
  "atk-s0509a10:31": "‘‘Bhojayitvāna sattāhaṁ, datvāna ca ticīvaraṁ;",
  "atk-s0509a10:32": "Sattamālaṁ gahetvāna, uppalādevagandhikaṁ.",
  "atk-s0509a10:33": "‘‘Satthu pāde ṭhapetvāna, ñāṇamhi abhipūjayiṁ;",
  "atk-s0509a10:34": "Nipacca sirasā pāde, idaṁ vacanamabraviṁ.",
  "atk-s0509a10:35": "‘‘Yādisā vaṇṇitā vīra, ito aṭṭhamake muni;",
  "atk-s0509a10:36": "Tādisāhaṁ bhavissāmi, yadi sijjhati nāyaka.",
  "atk-s0509a10:37": "‘‘Tadā avoca maṁ satthā, vissaṭṭhā hoti dārike;",
  "atk-s0509a10:38": "Anāgatamhi addhāne, lacchase taṁ manorathaṁ.",
  "atk-s0509a10:39": "‘‘Satasahassito kappe, okkākakulasambhavo;",
  "atk-s0509a10:40": "Gotamo nāma gottena, satthā loke bhavissati.",
  "atk-s0509a10:41": "‘‘Tassa dhammesu dāyādā, orasā dhammanimmitā;",
  "atk-s0509a10:42": "Nāmenuppalavaṇṇāti, rūpena ca yasassinī.",
  "atk-s0509a10:43": "‘‘Abhiññāsu vasippattā, satthusāsanakārikā;",
  "atk-s0509a10:44": "Sabbāsavaparikkhīṇā, hessasī satthu sāvikā.",
  "atk-s0509a10:45": "‘‘Tadāhaṁ muditā hutvā, yāvajīvaṁ tadā jinaṁ;",
  "atk-s0509a10:46": "Mettacittā paricariṁ, sasaṅghaṁ lokanāyakaṁ.",
  "atk-s0509a10:47": "‘‘Tena kammena sukatena, cetanāpaṇidhīhi ca;",
  "atk-s0509a10:48": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a10:49": "‘‘Tato cutāhaṁ manuje, upapannā sayambhuno;",
  "atk-s0509a10:50": "Uppalehi paṭicchannaṁ, piṇḍapātamadāsahaṁ.",
  "atk-s0509a10:51": "‘‘Ekanavutito kappe, vipassī nāma nāyako;",
  "atk-s0509a10:52": "Uppajji cārudassano, sabbadhammesu cakkhumā.",
  "atk-s0509a10:53": "‘‘Seṭṭhidhītā tadā hutvā, bārāṇasipuruttame;",
  "atk-s0509a10:54": "Nimantetvāna sambuddhaṁ, sasaṅghaṁ lokanāyakaṁ.",
  "atk-s0509a10:55": "‘‘Mahādānaṁ daditvāna, uppalehi vināyakaṁ;",
  "atk-s0509a10:56": "Pūjayitvā cetasāva, vaṇṇasobhaṁ apatthayiṁ.",
  "atk-s0509a10:57": "‘‘Imamhi bhaddake kappe, brahmabandhu mahāyaso;",
  "atk-s0509a10:58": "Kassapo nāma gottena, uppajji vadataṁ varo.",
  "atk-s0509a10:59": "‘‘Upaṭṭhāko mahesissa, tadā āsi narissaro;",
  "atk-s0509a10:60": "Kāsirājā kikī nāma, bārāṇasipuruttame.",
  "atk-s0509a10:61": "‘‘Tassāsiṁ dutiyā dhītā, samaṇaguttasavhayā;",
  "atk-s0509a10:62": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a10:63": "‘‘Anujāni na no tāto, agāreva tadā mayaṁ;",
  "atk-s0509a10:64": "Vīsavassasahassāni, vicarimha atanditā.",
  "atk-s0509a10:65": "‘‘Komāribrahmacariyaṁ, rājakaññā sukhedhitā;",
  "atk-s0509a10:66": "Buddhopaṭṭhānaniratā, muditā sattadhītaro.",
  "atk-s0509a10:67": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a10:68": "Dhammā ceva sudhammā ca, sattamī saṅghadāyikā.",
  "atk-s0509a10:69": "‘‘Ahaṁ khemā ca sappaññā, paṭācārā ca kuṇḍalā;",
  "atk-s0509a10:70": "Kisāgotamī dhammadinnā, visākhā hoti sattamī.",
  "atk-s0509a10:71": "‘‘Tehi kammehi sukatehi, cetanāpaṇidhīhi ca;",
  "atk-s0509a10:72": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a10:73": "‘‘Tato cutā manussesu, upapannā mahākule;",
  "atk-s0509a10:74": "Pītaṁ maṭṭhaṁ varaṁ dussaṁ, adaṁ arahato ahaṁ.",
  "atk-s0509a10:75": "‘‘Tato cutāriṭṭhapure, jātā vippakule ahaṁ;",
  "atk-s0509a10:76": "Dhītā tiriṭivacchassa, ummādantī manoharā.",
  "atk-s0509a10:77": "‘‘Tato cutā janapade, kule aññatare ahaṁ;",
  "atk-s0509a10:78": "Pasūtā nātiphītamhi, sāliṁ gopemahaṁ tadā.",
  "atk-s0509a10:79": "‘‘Disvā paccekasambuddhaṁ, pañcalājasatānihaṁ;",
  "atk-s0509a10:80": "Datvā padumacchannāni, pañca puttasatānihaṁ.",
  "atk-s0509a10:81": "‘‘Patthayiṁ tepi patthesuṁ, madhuṁ datvā sayambhuno;",
  "atk-s0509a10:82": "Tato cutā araññehaṁ, ajāyiṁ padumodare.",
  "atk-s0509a10:83": "‘‘Kāsirañño mahesīhaṁ, hutvā sakkatapūjitā;",
  "atk-s0509a10:84": "Ajaniṁ rājaputtānaṁ, anūnaṁ satapañcakaṁ.",
  "atk-s0509a10:85": "‘‘Yadā te yobbanappattā, kīḷantā jalakīḷitaṁ;",
  "atk-s0509a10:86": "Disvā opattapadumaṁ, āsuṁ paccekanāyakā.",
  "atk-s0509a10:87": "‘‘Sāhaṁ tehi vinābhūtā, sutavīrehi sokinī;",
  "atk-s0509a10:88": "Cutā isigilipasse, gāmakamhi ajāyihaṁ.",
  "atk-s0509a10:89": "‘‘Yadā buddho sutamatī, sutānaṁ bhattunopi ca;",
  "atk-s0509a10:90": "Yāguṁ ādāya gacchantī, aṭṭha paccekanāyake.",
  "atk-s0509a10:91": "‘‘Bhikkhāya gāmaṁ gacchante, disvā putte anussariṁ;",
  "atk-s0509a10:92": "Khīradhārā viniggacchi, tadā me puttapemasā.",
  "atk-s0509a10:93": "‘‘Tato tesaṁ adaṁ yāguṁ, pasannā sehi pāṇibhi;",
  "atk-s0509a10:94": "Tato cutāhaṁ tidasaṁ, nandanaṁ upapajjahaṁ.",
  "atk-s0509a10:95": "‘‘Anubhotvā sukhaṁ dukkhaṁ, saṁsaritvā bhavābhave;",
  "atk-s0509a10:96": "Tavatthāya mahāvīra, pariccattañca jīvitaṁ.",
  "atk-s0509a10:97": "‘‘Dhītā tuyhaṁ mahāvīra, paññavanta jutindhara;",
  "atk-s0509a10:98": "Bahuñca dukkaraṁ kammaṁ, kataṁ me atidukkaraṁ.",
  "atk-s0509a10:99": "‘‘Rāhulo ca ahañceva, nekajātisate bahū;",
  "atk-s0509a10:100": "Ekasmiṁ sambhave jātā, samānacchandamānasā.",
  "atk-s0509a10:101": "‘‘Nibbatti ekato hoti, jātiyāpi ca ekato;",
  "atk-s0509a10:102": "Pacchime bhave sampatte, ubhopi nānāsambhavā.",
  "atk-s0509a10:103": "‘‘Purimānaṁ jinaggānaṁ, saṅgamaṁ te nidassitaṁ;",
  "atk-s0509a10:104": "Adhikāraṁ bahuṁ mayhaṁ, tuyhatthāya mahāmuni.",
  "atk-s0509a10:105": "‘‘Yaṁ mayā pūritaṁ kammaṁ, kusalaṁ sara me muni;",
  "atk-s0509a10:106": "Tavatthāya mahāvīra, puññaṁ upacitaṁ mayā.",
  "atk-s0509a10:107": "‘‘Abhabbaṭṭhāne vajjetvā, vārayanti anācāraṁ;",
  "atk-s0509a10:108": "Tavatthāya mahāvīra, cattaṁ me jīvitaṁ bahuṁ.",
  "atk-s0509a10:109": "‘‘Evaṁ bahuvidhaṁ dukkhaṁ, sampatti ca bahubbidhā;",
  "atk-s0509a10:110": "Pacchime bhave sampatte, jātā sāvatthiyaṁ pure.",
  "atk-s0509a10:111": "‘‘Mahādhanaseṭṭhikule, sukhite sajjite tathā;",
  "atk-s0509a10:112": "Nānāratanapajjote, sabbakāmasamiddhine.",
  "atk-s0509a10:113": "‘‘Sakkatā pūjitā ceva, mānitāpacitā tathā;",
  "atk-s0509a10:114": "Rūpasīrimanuppattā, kulesu abhisakkatā.",
  "atk-s0509a10:115": "‘‘Atīva patthitā cāsiṁ, rūpasobhasirīhi ca;",
  "atk-s0509a10:116": "Patthitā seṭṭhiputtehi, anekehi satehipi.",
  "atk-s0509a10:117": "‘‘Agāraṁ pajahitvāna, pabbajiṁ anagāriyaṁ;",
  "atk-s0509a10:118": "Aḍḍhamāse asampatte, catusaccamapāpuṇiṁ.",
  "atk-s0509a10:119": "‘‘Iddhiyā abhinimmitvā, caturassaṁ rathaṁ ahaṁ;",
  "atk-s0509a10:120": "Buddhassa pāde vandissaṁ, lokanāthassa tādino.",
  "atk-s0509a10:121": "‘‘Iddhīsu ca vasī homi, dibbāya sotadhātuyā;",
  "atk-s0509a10:122": "Cetopariyañāṇassa, vasī homi mahāmune.",
  "atk-s0509a10:123": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a10:124": "Sabbāsavaparikkhīṇā, natthi dāni punabbhavo.",
  "atk-s0509a10:125": "‘‘Atthadhammaniruttīsu, paṭibhāne tatheva ca;",
  "atk-s0509a10:126": "Ñāṇaṁ me vimalaṁ suddhaṁ, pabhāvena mahesino.",
  "atk-s0509a10:127": "‘‘Cīvaraṁ piṇḍapātañca, paccayaṁ sayanāsanaṁ;",
  "atk-s0509a10:128": "Khaṇena upanāmenti, sahassāni samantato.",
  "atk-s0509a10:129": "‘‘Jino tamhi guṇe tuṭṭho, etadagge ṭhapesi maṁ;",
  "atk-s0509a10:130": "Aggā iddhimatīnanti , parisāsu vināyako.",
  "atk-s0509a10:131": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a10:132": "Ohito garuko bhāro, bhavanettisamūhatā.",
  "atk-s0509a10:133": "‘‘Yassatthāya pabbajitā, agārasmānagāriyaṁ;",
  "atk-s0509a10:134": "So me attho anuppatto, sabbasaṁyojanakkhayo.",
  "atk-s0509a10:135": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a10:136": "Ayaṁ pana therī yadā bhagavā sāvatthinagaradvāre yamakapāṭihāriyaṁ kātuṁ kaṇḍambarukkhamūlaṁ upagañchi, tadā satthāraṁ upasaṅkamitvā vanditvā evamāha – ‘‘ahaṁ, bhante, pāṭihāriyaṁ karissāmi, yadi bhagavā anujānātī’’ti sīhanādaṁ nadi. Satthā idaṁ kāraṇaṁ aṭṭhuppattiṁ katvā jetavanamahāvihāre ariyagaṇamajjhe nisinno paṭipāṭiyā bhikkhuniyo ṭhānantare ṭhapento imaṁ theriṁ iddhimantīnaṁ aggaṭṭhāne ṭhapesi. Sā jhānasukhena phalasukhena nibbānasukhena ca vītināmentī ekadivasaṁ kāmānaṁ ādīnavaṁ okāraṁ saṁkilesañca paccavekkhamānā gaṅgātīriyattherassa mātuyā dhītāya saddhiṁ sapattivāsaṁ uddissa saṁvegajātāya vuttagāthā paccanubhāsantī –",
  "atk-s0509a10:137": "224.",
  "atk-s0509a10:138": " ‘‘Ubho mātā ca dhītā ca, mayaṁ āsuṁ sapattiyo;",
  "atk-s0509a10:139": "Tassā me ahu saṁvego, abbhuto lomahaṁsano.",
  "atk-s0509a10:140": "225.",
  "atk-s0509a10:141": " ‘‘Dhiratthu kāmā asucī, duggandhā bahukaṇṭakā;",
  "atk-s0509a10:142": "Yattha mātā ca dhītā ca, sabhariyā mayaṁ ahuṁ.",
  "atk-s0509a10:143": "226.",
  "atk-s0509a10:144": " ‘‘Kāmesvādīnavaṁ disvā, nekkhammaṁ daṭṭhu khemato;",
  "atk-s0509a10:145": "Sā pabbajiṁ rājagahe, agārasmānagāriya’’nti. –",
  "atk-s0509a10:146": "Imā tisso gāthā abhāsi.",
  "atk-s0509a10:147": "Tattha ubho mātā ca dhītā ca, mayaṁ āsuṁ sapattiyoti mātā ca dhītā cāti ubho mayaṁ aññamaññaṁ sapattiyo ahumha.",
  "atk-s0509a10:148": "Sāvatthiyaṁ kira aññatarassa vāṇijassa bhariyāya paccūsavelāyaṁ kucchiyaṁ gabbho saṇṭhāsi, sā taṁ na aññāsi. Vāṇijo vibhātāya rattiyā sakaṭesu bhaṇḍaṁ āropetvā rājagahaṁ uddissa gato. Tassā gacchante kāle gabbho vaḍḍhetvā paripākaṁ agamāsi. Atha naṁ sassu evamāha – ‘‘mama putto cirappavuttho tvañca gabbhinī, pāpakaṁ tayā kata’’nti. Sā ‘‘tava puttato aññaṁ purisaṁ na jānāmī’’ti āha. Taṁ sutvāpi sassu asaddahantī taṁ gharato nikkaḍḍhi. Sā sāmikaṁ gavesantī anukkamena rājagahaṁ sampattā. Tāvadeva cassā kammajavātesu calantesu maggasamīpe aññataraṁ sālaṁ paviṭṭhāya gabbhavuṭṭhānaṁ ahosi. Sā suvaṇṇabimbasadisaṁ puttaṁ vijāyitvā anāthasālāyaṁ sayāpetvā udakakiccatthaṁ bahi nikkhantā. Athaññataro aputtako satthavāho tena maggena gacchanto ‘‘assāmikāya dārako, mama putto bhavissatī’’ti taṁ dhātiyā hatthe adāsi. Athassa mātā udakakiccaṁ katvā udakaṁ gahetvā paṭinivattitvā puttaṁ apassantī sokābhibhūtā paridevitvā rājagahaṁ appavisitvāva maggaṁ paṭipajji. Taṁ aññataro corajeṭṭhako antarāmagge disvā paṭibaddhacitto attano pajāpatiṁ akāsi. Sā tassa gehe vasantī ekaṁ dhītaraṁ vijāyi. Atha sā ekadivasaṁ dhītaraṁ gahetvā ṭhitā sāmikena bhaṇḍitvā dhītaraṁ mañcake khipi. Dārikāya sīsaṁ thokaṁ bhindi. Tato sāpi sāmikaṁ bhāyitvā rājagahameva paccāgantvā serivicārena vicarati. Tassā putto paṭhamayobbane ṭhito ‘‘mātā’’ti ajānanto attano pajāpatiṁ akāsi. Aparabhāge taṁ corajeṭṭhakadhītaraṁ bhaginibhāvaṁ ajānanto vivāhaṁ katvā attano gehaṁ ānesi. Evaṁ so attano mātaraṁ bhaginiñca pajāpatī katvā vāsesi. Tena tā ubhopi sapattivāsaṁ vasiṁsu. Athekadivasaṁ mātā dhītu kesavaṭṭiṁ mocetvā ūkaṁ olokentī sīse vaṇaṁ disvā ‘‘appevanāmāyaṁ mama dhītā bhaveyyā’’ti pucchitvā saṁvegajātā hutvā rājagahe bhikkhunupassayaṁ gantvā pabbajitvā katapubbakiccā vivekavāsaṁ vasantī attano ca pubbapaṭipattiṁ paccavekkhitvā ‘‘ubho mātā’’tiādikā gāthā abhāsi. Tā pana tāya vuttagāthāva kāmesu ādīnavadassanavasena paccanubhāsantī ayaṁ therī ‘‘ubho mātā ca dhītā cā’’tiādimāha. Tena vuttaṁ – ‘‘sā jhānasukhena phalasukhena nibbānasukhena ca vītināmentī imā tisso gāthā abhāsī’’ti.",
  "atk-s0509a10:149": "Tattha asucīti kilesāsucipaggharaṇena asucī. Duggandhāti visagandhavāyanena pūtigandhā. Bahukaṇṭakāti visūyikappavattiyā sucaritavinivijjhanaṭṭhena bahuvidhakilesakaṇṭakā. Tathā hi te sattisūlūpamā kāmāti vuttā. Yatthāti yesu kāmesu paribhuñjitabbesu. Sabhariyāti samānabhariyā, sapattiyoti attho.",
  "atk-s0509a10:150": "227.",
  "atk-s0509a10:151": " ‘‘Pubbenivāsaṁ jānāmi, dibbacakkhuṁ visodhitaṁ;",
  "atk-s0509a10:152": "Cetopariccañāṇañca, sotadhātu visodhitā.",
  "atk-s0509a10:153": "228.",
  "atk-s0509a10:154": " ‘‘Iddhīpi me sacchikatā, patto me āsavakkhayo;",
  "atk-s0509a10:155": "Chaḷabhiññā sacchikatā, kataṁ buddhassa sāsanaṁ’’.",
  "atk-s0509a10:156": "‘‘Pubbenivāsa’’ntiādikā dve gāthā attano adhigatavisesaṁ paccavekkhitvā pītisomanassajātāya theriyā vuttā. Tattha cetopariccañāṇanti cetopariyañāṇaṁ, sacchikataṁ, pattanti vā sambandho.",
  "atk-s0509a10:157": "229.",
  "atk-s0509a10:158": " ‘‘Iddhiyā abhinimmitvā, caturassaṁ rathaṁ ahaṁ;",
  "atk-s0509a10:159": "Buddhassa pāde vanditvā, lokanāthassa tādino’’ti. –",
  "atk-s0509a10:160": "Ayaṁ gāthā yadā bhagavā yamakapāṭihāriyaṁ kātuṁ kaṇḍambarukkhamūlaṁ upasaṅkami, tadā ayaṁ therī evarūpaṁ rathaṁ nimminitvā tena saddhiṁ satthu santikaṁ gantvā bhagavā ‘‘ahaṁ pāṭihāriyaṁ karissāmi titthiyamadanimmathanāya, anujānāthā’’ti vatvā satthu santike aṭṭhāsi, taṁ saddhāya vuttā. Tattha iddhiyā abhinimmitvā, caturassaṁ rathaṁ ahanti catūhi assehi yojitaṁ rathaṁ iddhiyā abhinimminitvā buddhassa bhagavato pāde vanditvā ekamantaṁ aṭṭhāsinti adhippāyo.",
  "atk-s0509a10:161": "230.",
  "atk-s0509a10:162": " ‘‘Supupphitaggaṁ upagamma pādapaṁ, ekā tuvaṁ tiṭṭhasi sālamūle;",
  "atk-s0509a10:163": "Na cāpi te dutiyo atthi koci, bāle na tvaṁ bhāyasi dhuttakānaṁ’’.",
  "atk-s0509a10:164": "Tattha supupphitagganti suṭṭhu pupphitaaggaṁ, aggato paṭṭhāya sabbaphālipullantī attho. Pādapanti rukkhaṁ, idha pana sālarukkho adhippeto. Ekā tuvanti ekikā tvaṁ idha tiṭṭhasi. Na cāpi te dutiyo atthi kocīti tava sahāyabhūto ārakkhako kocipi natthi, rūpasampattiyā vā tuyhaṁ dutiyo kocipi natthi, asadisarūpā ekikāva imasmiṁ janavivitte ṭhāne tiṭṭhasi. Bāle na tvaṁ bhāyasi dhuttakānanti taruṇike tvaṁ dhuttapurisānaṁ kathaṁ na bhāyasi, sakiñcanakārino dhuttāti adhippāyo. Imaṁ kira gāthaṁ māro ekadivasaṁ theriṁ supupphite sālavane divāvihāraṁ nisinnaṁ disvā upasaṅkamitvā vivekato vicchinditukāmo vīmaṁsanto āha. Atha naṁ therī santajjentī attano ānubhāvavasena –",
  "atk-s0509a10:165": "231.",
  "atk-s0509a10:166": " ‘‘Sataṁ sahassānipi dhuttakānaṁ, samāgatā edisakā bhaveyyuṁ;",
  "atk-s0509a10:167": "Lomaṁ na iñje napi sampavedhe, kiṁ me tuvaṁ māra karissaseko.",
  "atk-s0509a10:168": "232.",
  "atk-s0509a10:169": " ‘‘Esā antaradhāyāmi, kucchiṁ vā pavisāmi te;",
  "atk-s0509a10:170": "Bhamukantare tiṭṭhāmi, tiṭṭhantiṁ maṁ na dakkhasi.",
  "atk-s0509a10:171": "233.",
  "atk-s0509a10:172": " ‘‘Cittamhi vasībhūtāhaṁ, iddhipādā subhāvitā;",
  "atk-s0509a10:173": "Chaḷabhiññā sacchikatā, kataṁ buddhassa sāsanaṁ.",
  "atk-s0509a10:174": "234.",
  "atk-s0509a10:175": " ‘‘Sattisūlūpamā kāmā, khandhāsaṁ adhikuṭṭanā;",
  "atk-s0509a10:176": "Yaṁ tvaṁ kāmaratiṁ brūsi, aratī dāni sā mama.",
  "atk-s0509a10:177": "235.",
  "atk-s0509a10:178": " ‘‘Sabbattha vihatā nandī, tamokhandho padālito;",
  "atk-s0509a10:179": "Evaṁ jānāhi pāpima, nihato tvamasi antakā’’ti. –",
  "atk-s0509a10:180": "Imā gāthā abhāsi.",
  "atk-s0509a10:181": "Tattha sataṁ sahassānipi dhuttakānaṁ, samāgatā edisakā bhaveyyunti yādisako tvaṁ edisakā evarūpā anekasatasahassamattāpi dhuttakā samāgatā yadi bhaveyyuṁ. Lomaṁ na iñje napi sampavedheti lomamattampi na iñjeyya na sampavedheyya. Kiṁ me tuvaṁ māra karissasekoti māra, tvaṁ ekakova mayhaṁ kiṁ karissasi?",
  "atk-s0509a10:182": "Idāni mārassa attano kiñcipi kātuṁ asamatthataṁyeva vibhāventī ‘‘esā antaradhāyāmī’’ti gāthamāha. Tassattho – māra, esāhaṁ tava purato ṭhitāva antaradhāyāmi adassanaṁ gacchāmi, ajānantasseva te kucchiṁ vā pavisāmi, bhamukantare vā tiṭṭhāmi, evaṁ tiṭṭhantiñca maṁ tvaṁ na passasi.",
  "atk-s0509a10:183": "Kasmāti ce? Cittamhi vasībhūtāhaṁ, iddhipādā subhāvitā, ahaṁ camhi māra, mayhaṁ cittaṁ vasībhāvappattaṁ, cattāropi iddhipādā mayā suṭṭhu bhāvitā bahulīkatā, tasmā ahaṁ yathāvuttāya iddhivisayatāya pahomīti. Sesaṁ sabbaṁ heṭṭhā vuttanayattā uttānameva.",
  "atk-s0509a10:184": "Uppalavaṇṇātherīgāthāvaṇṇanā niṭṭhitā.",
  "atk-s0509a10:185": "Dvādasanipātavaṇṇanā niṭṭhitā."
}