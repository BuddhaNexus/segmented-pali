{
  "atk-s0402a43:0": "(8) 3. Apaṇṇakavaggo",
  "atk-s0402a43:1": "1. Padhānasuttavaṇṇanā",
  "atk-s0402a43:2": "71. Tatiyavaggassa paṭhame apaṇṇakappaṭipadanti aviraddhappaṭipadaṁ. Yoni cassa āraddhā hotīti kāraṇañcassa paripuṇṇaṁ hoti. Āsavānaṁ khayāyāti arahattatthāya. Dutiyaṁ uttānameva.",
  "atk-s0402a43:3": "3. Sappurisasuttavaṇṇanā",
  "atk-s0402a43:4": "73. Tatiye avaṇṇoti aguṇo. Pātukarotīti katheti, pākaṭaṁ karoti. Pañhābhinītoti pañhatthāya abhinīto. Ahāpetvā alambitvāti aparihīnaṁ alambitaṁ katvā. Ettha ca asappuriso pāpicchatāya attano avaṇṇaṁ chādeti, sappuriso lajjitāya attano vaṇṇaṁ. Idāni yasmā asappuriso hirottapparahito saṁvāsena avajānāti, sappuriso pana hirottappasamannāgato saṁvāsenāpi nāvajānāti. Tasmā asappurisabhāvasādhakaṁ adhunāgatavadhukopammaṁ dassetuṁ seyyathāpi, bhikkhave, vadhukātiādimāha. Tattha vadhukāti suṇisā. Tibbanti bahalaṁ. Sesamettha uttānatthamevāti.",
  "atk-s0402a43:5": "4-5. Aggasuttadvayavaṇṇanā",
  "atk-s0402a43:6": "74-75. Catutthe sīlagganti aggappattaṁ uttamasīlaṁ. Eseva nayo sabbattha. Pañcame rūpagganti yaṁ rūpaṁ sammasitvā arahattaṁ pāpuṇāti, idaṁ rūpaggaṁ nāma. Sesesupi eseva nayo. Bhavagganti ettha pana yasmiṁ attabhāve ṭhito arahattaṁ pāpuṇāti, etaṁ bhavaggaṁ nāmāti.",
  "atk-s0402a43:7": "6. Kusinārasuttavaṇṇanā",
  "atk-s0402a43:8": "76. Chaṭṭhe upavattaneti pācīnagatāya sālapantiyā uttarena nivattitvā ṭhitāya vemajjhaṭṭhāne. Antarena yamakasālānanti dvinnaṁ sālarukkhānaṁ antare. Kaṅkhāti dveḷhakaṁ. Vimatīti vinicchituṁ asamatthatā. ‘‘Buddho nu kho na buddho nu kho, dhammo nu kho na dhammo nu kho, saṅgho nu kho na saṅgho nu kho, maggo nu kho na maggo nu kho, paṭipadā nu kho na paṭipadā nu kho’’ti yassa saṁsayo uppajjeyya, taṁ vo vadāmi pucchatha, bhikkhaveti ayamettha saṅkhepattho. Satthugāravenapi na puccheyyāthāti ‘‘mayaṁ satthu santike pabbajimha, cattāro paccayāpi no satthu santakāva. Te mayaṁ ettakaṁ kālaṁ kaṅkhaṁ akatvā na arahāma ajja pacchime kāle kaṅkhaṁ kātu’’nti sace evaṁ satthari gāravena na pucchatha. Sahāyakopi, bhikkhave, sahāyakassa ārocetūti tumhākaṁ yo yassa bhikkhussa sandiṭṭho sambhatto, so tassa ārocetu, ahaṁ ekassa bhikkhussa kathessāmi, tassa kathaṁ sutvā sabbe nikkaṅkhā bhavathāti dasseti. Evaṁ pasannoti evaṁ saddahāmi ahanti attho. Ñāṇamevāti nikkaṅkhabhāvapaccakkhakaraṇañāṇaṁyeva ettha tathāgatassa, na saddhāmattanti attho. Imesañhi, ānandāti imesaṁ antosāṇiyaṁ nisinnānaṁ pañcannaṁ bhikkhusatānaṁ. Yo pacchimakoti yo guṇavasena pacchimako, ānandattheraṁyeva sandhāyāha.",
  "atk-s0402a43:9": "7. Acinteyyasuttavaṇṇanā",
  "atk-s0402a43:10": "77. Sattame acinteyyānīti cintetuṁ ayuttāni. Na cintetabbānīti acinteyyattāyeva na cintetabbāni. Yāni cintentoti yāni kāraṇāni cintento. Ummādassāti ummattakabhāvassa. Vighātassāti dukkhassa. Buddhavisayoti buddhānaṁ visayo, sabbaññutaññāṇādīnaṁ buddhaguṇānaṁ pavatti ca ānubhāvo ca. Jhānavisayoti abhiññājhānavisayo. Kammavipākoti diṭṭhadhammavedanīyādīnaṁ kammānaṁ vipāko. Lokacintāti ‘‘kena nu kho candimasūriyā katā, kena mahāpathavī, kena mahāsamuddo, kena sattā uppāditā, kena pabbatā, kena ambatālanāḷikerādayo’’ti evarūpā lokacintā.",
  "atk-s0402a43:11": "8. Dakkhiṇasuttavaṇṇanā",
  "atk-s0402a43:12": "78. Aṭṭhame dakkhiṇāvisuddhiyoti dānasaṅkhātāya dakkhiṇāya visujjhanakāraṇāni. Dāyakato visujjhatīti mahapphalabhāvena visujjhati, mahapphalā hotīti attho. Kalyāṇadhammoti sucidhammo. Pāpadhammoti lāmakadhammo. Dāyakato visujjhatīti ettha vessantaramahārājā kathetabbo. So hi jūjakabrāhmaṇassa dārake datvā mahāpathaviṁ kampesi. Paṭiggāhakato visujjhatīti ettha kalyāṇīnadīmukhadvāravāsī kevaṭṭo kathetabbo. So kira dīghasumattherassa tikkhattuṁ piṇḍapātaṁ datvā maraṇamañce nipanno ‘‘ayyassa maṁ dīghasumattherassa dinnapiṇḍapāto uddharatī’’ti āha. Neva dāyakatoti ettha vaḍḍhamānavāsī luddako kathetabbo. So kira petadakkhiṇaṁ dento ekassa dussīlasseva tayo vāre adāsi. Tatiyavāre ‘‘amanusso dussīlo maṁ vilumpatī’’ti viravi. Ekassa sīlavato bhikkhuno datvā pāpitakāleyevassa pāpuṇi. Dāyakato ceva visujjhati paṭiggāhakato cāti ettha asadisadānaṁ kathetabbanti.",
  "atk-s0402a43:13": "9. Vaṇijjasuttavaṇṇanā",
  "atk-s0402a43:14": "79. Navame tādisā vāti taṁsadisāva taṁsarikkhakāva. Chedagāminī hotīti chedaṁ gacchati. Yaṁ patthitaṁ, taṁ sabbaṁ nassatīti attho. Na yathādhippāyā hotīti yathājjhāsayā na hoti. Parādhippāyā hotīti parajjhāsayā ajjhāsayato adhikataraphalā hoti. Samaṇaṁ vā brāhmaṇaṁ vāti ettha samitapāpabāhitapāpatāhi samaṇabrāhmaṇatā veditabbā. Vadatu, bhante, paccayenāti, bhante, catubbidhena cīvarādinā paccayena vadeyyāsīti evaṁ pavāreti nimanteti. Yena pavāretīti paricchinditvā yattakena pavāreti. Taṁ na detīti taṁ sabbasova na deti. Na yathādhippāyaṁ detīti yathā tassa ajjhāsayo, evaṁ dātuṁ na sakkoti, hāpetvā appakaṁ deti. Yathādhippāyaṁ detīti yattakaṁ so icchati, tattakameva deti. Parādhippāyaṁ detīti appakaṁ pavāretvā avattharitvā bahuṁ deti.",
  "atk-s0402a43:15": "10. Kambojasuttavaṇṇanā",
  "atk-s0402a43:16": "80. Dasame neva sabhāyaṁ nisīdatīti vinicchayakaraṇatthaṁ vinicchayasabhāyaṁ neva nisīdati . Na kammantaṁ payojetīti kasivaṇijjādimahākammantaṁ nappayojeti. Na kambojaṁ gacchatīti bhoge sambharaṇatthāya kambojaraṭṭhaṁ na gacchati. Desanāmattameva cetaṁ, yaṁ kiñci tiroraṭṭhaṁ na gacchatīti attho. Kodhanotiādīsu kodhanatāya kodhapariyuṭṭhito atthānatthaṁ na jānāti, issukitāya parasampattiṁ na sahati, maccharitāya dhanaṁ datvā kiccaṁ kātuṁ na sakkoti, nippaññatāya kiccaṁ saṁvidhātuṁ na sakkoti. Tasmā etāni sabhānisīdanādīni na karotīti.",
  "atk-s0402a43:17": "Apaṇṇakavaggo tatiyo."
}