{
  "atk-s0506a2:0": "2. Purisavimānaṁ",
  "atk-s0506a2:1": "5. Mahārathavaggo",
  "atk-s0506a2:2": "1. Maṇḍūkadevaputtavimānavaṇṇanā",
  "atk-s0506a2:3": "Mahārathavagge ko me vandati pādānīti maṇḍūkadevaputtavimānaṁ. Tassa kā uppatti? Bhagavā campāyaṁ viharati gaggarāya pokkharaṇiyā tīre. So paccūsavelāyaṁ buddhāciṇṇaṁ mahākaruṇāsamāpattiṁ samāpajjitvā tato vuṭṭhāya veneyyabandhave satte volokento addasa ‘‘ajja mayi sāyanhasamaye dhammaṁ desente eko maṇḍūko mama sare nimittaṁ gaṇhanto parūpakkamena maritvā devaloke nibbattitvā mahatā devaparivārena mahājanassa passantasseva āgamissati, tattha bahūnaṁ dhammābhisamayo bhavissatī’’ti disvā pubbaṇhasamayaṁ nivāsetvā pattacīvaramādāya mahatā bhikkhusaṅghena saddhiṁ campānagaraṁ piṇḍāya pavisitvā, bhikkhūnaṁ sulabhapiṇḍapātaṁ katvā katabhattakicco vihāraṁ pavisitvā bhikkhūsu vattaṁ dassetvā, attano attano divāṭṭhānaṁ gatesu gandhakuṭiṁ pavisitvā phalasamāpattisukhena divasabhāgaṁ khepetvā, sāyanhasamaye catūsu parisāsu sannipatitāsu surabhigandhakuṭito nikkhamitvā taṅkhaṇānurūpena pāṭihāriyena pokkharaṇitīre dhammasabhāmaṇḍapaṁ pavisitvā alaṅkatavarabuddhāsane nisinno manosilātale sīhanādaṁ nadanto achambhītakesarasīho viya aṭṭhaṅgasamannāgataṁ brahmassaraṁ nicchārento acinteyyena buddhānubhāvena anupamāya buddhalīlāya dhammaṁ desetuṁ ārabhi.",
  "atk-s0506a2:4": "Tasmiñca khaṇe eko maṇḍūko pokkharaṇito āgantvā ‘‘dhammo eso vuccatī’’ti dhammasaññāya sare nimittaṁ gaṇhanto parisapariyante nipajji. Atheko vacchapālo taṁ padesaṁ āgato satthāraṁ dhammaṁ desentaṁ parisañca paramena upasamena dhammaṁ suṇantaṁ disvā taggatamānaso daṇḍamolubbha tiṭṭhanto maṇḍūkaṁ anoloketvā tassa sīse sannirumbhitvā aṭṭhāsi. So dhammasaññāya pasannacitto tāvadeva kālaṁ katvā tāvatiṁsabhavane dvādasayojanike kanakavimāne nibbattitvā suttappabuddho viya tattha accharāsaṅghaparivutaṁ attānaṁ disvā ‘‘kuto nu kho idha ahaṁ nibbatto’’ti āvajjento purimajātiṁ disvā ‘‘ahampi nāma idha uppajjiṁ, īdisañca sampattiṁ paṭilabhiṁ, kiṁ nu kho kammaṁ akāsi’’nti upadhārento aññaṁ na addasa aññatra bhagavato sare nimittaggāhā. So tāvadeva saha vimānena āgantvā vimānato otaritvā, mahājanassa passantasseva mahatā parivārena mahantena dibbānubhāvena upasaṅkamitvā, bhagavato pāde sirasā vanditvā añjaliṁ paggayha namassamāno aṭṭhāsi. Atha naṁ bhagavā jānantova mahājanassa kammaphalaṁ buddhānubhāvañca paccakkhaṁ kātuṁ –",
  "atk-s0506a2:5": "857.",
  "atk-s0506a2:6": " ‘‘Ko me vandati pādāni, iddhiyā yasasā jalaṁ;",
  "atk-s0506a2:7": "Abhikkantena vaṇṇena, sabbā obhāsayaṁ disā’’ti. –",
  "atk-s0506a2:8": "Pucchi. Tattha koti devanāgayakkhamanussādīsu ko, katamoti attho. Meti mama. Pādānīti pāde. Iddhiyāti imāya īdisāya deviddhiyā. Yasasāti iminā īdisena parivārena paricchedena ca. Jalanti vijjotamāno. Abhikkantenāti ativiya kantena kamanīyena sundarena. Vaṇṇenāti chavivaṇṇena, sarīravaṇṇanibhāyāti attho.",
  "atk-s0506a2:9": "Atha devaputto attano purimajātiādiṁ āvi karonto imāhi gāthāhi byākāsi –",
  "atk-s0506a2:10": "858.",
  "atk-s0506a2:11": " ‘‘Maṇḍūkohaṁ pure āsiṁ, udake vārigocaro;",
  "atk-s0506a2:12": "Tava dhammaṁ suṇantassa, avadhī vacchapālako.",
  "atk-s0506a2:13": "859.",
  "atk-s0506a2:14": " ‘‘Muhuttaṁ cittapasādassa, iddhiṁ passa yasañca me;",
  "atk-s0506a2:15": "Ānubhāvañca me passa, vaṇṇaṁ passa jutiñca me.",
  "atk-s0506a2:16": "860.",
  "atk-s0506a2:17": " ‘‘Ye ca te dīghamaddhānaṁ, dhammaṁ assosuṁ gotama;",
  "atk-s0506a2:18": "Pattā te acalaṭṭhānaṁ, yattha gantvā na socare’’ti.",
  "atk-s0506a2:19": "858. Tattha pureti purimajātiyaṁ. Udaketi idaṁ tadā attano uppattiṭṭhānadassanaṁ. Udake maṇḍūkoti etena uddhumāyikādikassa thale maṇḍūkassa nivattanaṁ kataṁ hoti. Gāvo caranti etthāti gocaro, gocaro viyāti gocaro, ghāsesanaṭṭhānaṁ. Vāri udakaṁ gocaro etassāti vārigocaro. Udakacārīpi hi koci kacchapādi avārigocaropi hotīti ‘‘vārigocaro’’ti visesetvā vuttaṁ. Tava dhammaṁ suṇantassāti brahmassarena karavīkarutamañjunā desentassa tava dhammaṁ ‘‘dhammo eso vuccatī’’ti sare nimittaggāhavasena suṇantassa, anādare cetaṁ sāmivacanaṁ veditabbaṁ. Avadhī vacchapālakoti vacche rakkhanto gopāladārako mama samīpaṁ āgantvā daṇḍamolubbhitvā tiṭṭhanto mama sīse daṇḍaṁ sannirumbhitvā maṁ māresi.",
  "atk-s0506a2:20": "859.Muhuttaṁ cittapasādassāti tava dhamme muhuttamattaṁ uppannassa cittapasādassa hetubhūtassa iddhinti samiddhiṁ, dibbavibhūtinti attho. Yasanti parivāraṁ. Ānubhāvanti kāmavaṇṇitādidibbānubhāvaṁ. Vaṇṇanti sarīravaṇṇasampattiṁ. Jutinti dvādasayojanāni pharaṇasamatthaṁ pabhāvisesaṁ.",
  "atk-s0506a2:21": "860.Yeti ye sattā. Ca-saddo byatireke. Teti tava. Dīghamaddhānanti bahuvelaṁ. Assosunti suṇiṁsu. Gotamāti bhagavantaṁ gottena ālapati. Acalaṭṭhānanti nibbānaṁ. Ayañhettha attho – gotama bhagavā ahaṁ viya ittarameva kālaṁ asuṇitvā ye pana katapuññā ciraṁ kālaṁ tava dhammaṁ assosuṁ sotuṁ labhiṁsu, te dīgharattaṁ saṁsārabyasanābhibhūtā ime sattā yattha gantvā na soceyyuṁ, taṁ asokaṁ sassatabhāvena acalaṁ santipadaṁ pattā eva, na tesaṁ tassa pattiyā antarāyoti.",
  "atk-s0506a2:22": "Athassa bhagavā sampattaparisāya ca upanissayasampattiṁ oloketvā vitthārena dhammaṁ desesi. Desanāpariyosāne so devaputto sotāpattiphale patiṭṭhahi, caturāsītiyā pāṇasahassānaṁ dhammābhisamayo ahosi. Devaputto bhagavantaṁ vanditvā tikkhattuṁ padakkhiṇaṁ katvā bhikkhusaṅghassa ca añjaliṁ katvā saha parivārena devalokameva gatoti.",
  "atk-s0506a2:23": "Maṇḍūkadevaputtavimānavaṇṇanā niṭṭhitā.",
  "atk-s0506a2:24": "2. Revatīvimānavaṇṇanā",
  "atk-s0506a2:25": "Uṭṭhehirevate supāpadhammeti revatīvimānaṁ. Tassa kā uppatti? Bhagavā bārāṇasiyaṁ viharati isipatane migadāye. Tena samayena bārāṇasiyaṁ saddhāsampannassa kulassa putto nandiyo nāma upāsako ahosi saddhāsampanno dāyako dānapati saṅghupaṭṭhāko. Athassa mātāpitaro sammukhagehato mātuladhītaraṁ revatiṁ nāma kaññaṁ ānetukāmā ahesuṁ. Sā pana assaddhā adānasīlā, nandiyo taṁ na icchi. Tassa mātā revatiṁ āha ‘‘amma, tvaṁ imaṁ gehaṁ āgantvā bhikkhusaṅghassa nisīdanaṭṭhānaṁ haritena gomayena upalimpitvā āsanāni paññāpehi, ādhārake ṭhapehi, bhikkhūnaṁ āgatakāle vanditvā pattaṁ gahetvā nisīdāpetvā dhamakaraṇena pānīyaṁ parissāvetvā bhuttakāle pattāni dhovāhi, evaṁ me puttassa ārādhikā bhavissasī’’ti. Sā tathā akāsi. Atha naṁ ‘‘ovādakkhamā jātā’’ti puttassa ārocetvā tena ‘‘sādhū’’ti sampaṭicchite divasaṁ ṭhapetvā āvāhaṁ kariṁsu.",
  "atk-s0506a2:26": "Atha naṁ nandiyo āha ‘‘sace bhikkhusaṅghaṁ mātāpitaro ca me upaṭṭhahissasi, evaṁ imasmiṁ gehe vasituṁ labhissasi, appamattā hohī’’ti. Sā ‘‘sādhū’’ti paṭissuṇitvā kiñci kālaṁ saddhā viya hutvā bhattāraṁ anavattentī dve putte vijāyi. Nandiyassa mātāpitaro kālamakaṁsu. Gehe sabbissariyaṁ tassā eva ahosi. Nandiyopi mahādānapati hutvā bhikkhusaṅghassa dānaṁ paṭṭhapesi, kapaṇaddhikādīnampi gehadvāre pākavattaṁ paṭṭhapesi. Isipatanamahāvihāre catūhi gabbhehi paṭimaṇḍitaṁ catusālaṁ kāretvā mañcapīṭhādīni attharāpetvā buddhappamukhassa bhikkhusaṅghassa mahādānaṁ datvā tathāgatassa hatthe dakkhiṇodakaṁ pātetvā niyyādesi, saha dakkhiṇodakadānena tāvatiṁsabhavane āyāmato ca vitthārato ca samantā dvādasayojaniko yojanasatubbedho sattaratanamayo accharāgaṇasahassasaṅghuṭṭho dibbapāsādo uggañchi.",
  "atk-s0506a2:27": "Athāyasmā mahāmoggallāno devacārikaṁ caranto taṁ pāsādaṁ disvā attānaṁ vandituṁ āgate devaputte pucchi ‘‘kassāyaṁ pāsādo’’ti? ‘‘Imassa , bhante, pāsādassa sāmiko manussaloke bārāṇasiyaṁ nandiyo nāma kuṭumbiyaputto saṅghassa isipatanamahāvihāre catusālaṁ kāresi, tassāyaṁ nibbatto pāsādo’’ti āhaṁsu. Pāsāde nibbattadevaccharāyopi theraṁ vanditvā ‘‘bhante, mayaṁ bārāṇasiyaṁ nandiyassa nāma upāsakassa paricārikā bhavituṁ idha nibbattā, tassa evaṁ vadetha ‘‘tuyhaṁ paricārikā bhavituṁ nibbattā, devatāyo tayi cirāyante ukkaṇṭhitā, devalokasampatti nāma mattikābhājanaṁ bhinditvā suvaṇṇabhājanassa gahaṇaṁ viya atimanāpa’nti vatvā idhāgamanatthāya tassa vadethā’’ti āhaṁsu. Thero ‘‘sādhū’’ti paṭissuṇitvā sahasā devalokato āgantvā catuparisamajjhe bhagavantaṁ pucchi ‘‘nibbattati nu kho, bhante, katapuññānaṁ manussaloke ṭhitānaṁyeva dibbasampattī’’ti? ‘‘Nanu te, moggallāna, nandiyassa devaloke nibbattā dibbasampatti sāmaṁ diṭṭhā, kasmā maṁ pucchasī’’ti? ‘‘Evaṁ, bhante, nibbattatī’’ti . Athassa satthā ‘‘yathā ciraṁ vippavasitvā āgataṁ purisaṁ mittabandhavā abhinandanti sampaṭicchanti, evaṁ katapuññaṁ puggalaṁ ito paralokaṁ gataṁ sakāni puññāni sampattihatthehi sampaṭicchanti paṭiggaṇhantī’’ti dassento –",
  "atk-s0506a2:28": "861.",
  "atk-s0506a2:29": " ‘‘Cirappavāsiṁ purisaṁ, dūrato sotthimāgataṁ;",
  "atk-s0506a2:30": "Ñātimittā suhajjā ca, abhinandanti āgataṁ.",
  "atk-s0506a2:31": "862.",
  "atk-s0506a2:32": " ‘‘Tatheva katapuññampi, asmā lokā paraṁ gataṁ;",
  "atk-s0506a2:33": "Puññāni paṭiggaṇhanti, piyaṁ ñātīva āgata’’nti. – gāthā abhāsi;",
  "atk-s0506a2:34": "Nandiyo taṁ sutvā bhiyyosomattāya dānāni deti, puññāni karoti, so vaṇijjāya gacchanto revatiṁ āha ‘‘bhadde, mayā paṭṭhapitaṁ saṅghassa dānaṁ anāthānaṁ pākavattañca tvaṁ appamattā pavatteyyāsī’’ti. Sā ‘‘sādhū’’ti paṭissuṇi. So pavāsagatopi yattha yattha vāsaṁ kappeti, tattha tattha bhikkhūnaṁ anāthānañca yathāvibhavaṁ dānaṁ detiyeva. Tassa anukampāya khīṇāsavā dūratopi āgantvā dānaṁ sampaṭicchanti. Revatī pana tasmiṁ gate katipāhameva dānaṁ pavattetvā anāthānaṁ bhattaṁ upacchindi, bhikkhūnampi bhattaṁ kaṇājakaṁ bilaṅgadutiyaṁ adāsi . Bhikkhūnaṁ bhuttaṭṭhāne attanā bhuttāvasesāni sitthāni macchamaṁsakhaṇḍamissakāni calakaṭṭhikāni ca pakiritvā manussānaṁ dasseti ‘‘passatha samaṇānaṁ kammaṁ, saddhādeyyaṁ nāma evaṁ chaḍḍentī’’ti.",
  "atk-s0506a2:35": "Atha nandiyo vohārakasiddhi yathālābho āgantvā taṁ pavattiṁ sutvā revatiṁ gehato nīharitvā gehaṁ pāvisi. Dutiyadivase buddhappamukhassa bhikkhusaṅghassa mahādānaṁ pavattetvā niccabhattaṁ anāthabhattañca sammadeva pavattesi, attano sahāyehi upanītaṁ revatiṁ ghāsacchādanaparamatāya ṭhapesi. So aparena samayena kālaṁ katvā tāvatiṁsabhavane attano vimāneyeva nibbatti. Revatī pana sabbaṁ dānaṁ pacchinditvā ‘‘imesaṁ vasena mayhaṁ lābhasakkāro parihāyī’’ti bhikkhusaṅghaṁ akkosantī paribhāsantī vicarati. Atha vessavaṇo dve yakkhe āṇāpesi ‘‘gacchatha, bhaṇe, bārāṇasinagare ugghosatha ‘‘ito sattame divase revatī jīvantīyeva niraye pakkhipīyatī’ti’’. Taṁ sutvā mahājano saṁvegajāto bhītatasito ahosi.",
  "atk-s0506a2:36": "Atha revatī pana pāsādaṁ abhiruhitvā dvāraṁ thaketvā nisīdi. Sattame divase tassā pāpakammasañcoditena vessavaṇena raññā āṇattā jalitakapilakesamassukā cipiṭavirūpanāsikā pariṇatadāṭhā lohitakkhā sajaladharasamānavaṇṇā ativiya bhayānakarūpā dve yakkhā upagantvā ‘‘uṭṭhehi, revate, supāpadhamme’’tiādīni vadantā nānābāhāsu gahetvā ‘‘mahājano passatū’’ti sakalanagare vīthito vīthiṁ paribbhamāpetvā ākāsaṁ abbhuggantvā tāvatiṁsabhavanaṁ netvā nandiyassa vimānaṁ sampattiñcassā dassetvā taṁ vilapantiṁyeva ussadanirayasamīpaṁ pāpesuṁ. Taṁ yamapurisā ussadaniraye khipiṁsu. Tenāha –",
  "atk-s0506a2:37": "863.",
  "atk-s0506a2:38": " ‘‘Uṭṭhehi revate supāpadhamme, apārutadvāre adānasīle;",
  "atk-s0506a2:39": "Nessāma taṁ yattha thunanti duggatā, samappitā nerayikā dukhenā’’ti.",
  "atk-s0506a2:40": "Tattha uṭṭhehīti uṭṭhaha, na dānesa pāsādo taṁ nirayabhayato rakkhituṁ sakkoti, tasmā sīghaṁ uṭṭhahitvā āgacchāhīti attho. Revateti taṁ nāmena ālapati. Supāpadhammetiādinā uṭṭhānassa kāraṇaṁ vadati. Yasmā tvaṁ ariyānaṁ akkosanaparibhāsanādinā suṭṭu lāmakapāpadhammā, yasmā ca apārutaṁ dvāraṁ nirayassa tava pavesanatthaṁ, tasmā uṭṭhehīti. Adānasīleti kassaci kiñci na dānasīle kadariye maccharinī, idampi uṭṭhānasseva kāraṇavacanaṁ. Yasmā dānasīlānaṁ amaccharīnaṁ tava sāmikasadisānaṁ sugatiyaṁ nivāso, tādisānaṁ pana adānasīlānaṁ maccharīnaṁ niraye nivāso, tasmā uṭṭhehi, muhuttamattampi tava idha ṭhātuṁ na dassāmīti adhippāyo. Yattha thunanti duggatāti dukkhagatattā duggatā. Nerayikāti nirayadukkhena samappitā samaṅgībhūtā yasmiṁ niraye thunanti, yāva pāpakammaṁ na byanti hoti, tāva nikkhamituṁ alabhantā nitthunanti, tattha taṁ nessāma nayissāma khipissāmāti yojanā.",
  "atk-s0506a2:41": "864.",
  "atk-s0506a2:42": " ‘‘Icceva vatvāna yamassa dūtā, te dve yakkhā lohitakkhā brahantā;",
  "atk-s0506a2:43": "Paccekabāhāsu gahetvā revataṁ, pakkāmayuṁ devagaṇassa santike’’ti. –",
  "atk-s0506a2:44": "Idaṁ saṅgītikāravacanaṁ.",
  "atk-s0506a2:45": "Tattha icceva vatvānāti iti eva ‘‘uṭṭhehī’’tiādinā vatvā, vacanasamanantaramevāti attho. Yamassa dūtāti appaṭisedhaniyatassa yamassa rañño dūtasadisā. Vessavaṇena hi te pesitā . Tathā hi te tāvatiṁsabhavanaṁ nayiṁsu. Keci ‘‘na yamassa dūtā’’ti na-kāraṁ ‘‘yamassā’’ti padena sambandhitvā ‘‘vessavaṇassa dūtā’’ti atthaṁ vadanti, taṁ na yujjati. Na hi na yamadūtatāya vessavaṇassa dūtāti sijjhati. Yajanti tattha baliṁ upaharantīti yakkhā. Lohitakkhāti rattanayanā. Yakkhānañhi nettāni atilohitāni honti. Brahantāti mahantā. Paccekabāhāsūti eko ekabāhāyaṁ, itaro itarabāhāyanti paccekaṁ bāhāsu. Revatanti revatiṁ. Revatātipi tassā nāmameva. Tathā hi ‘‘revate’’ti vuttaṁ. Pakkāmayunti pakkāmesuṁ, upanesunti attho. Devagaṇassāti tāvatiṁsabhavane devasaṅghassa.",
  "atk-s0506a2:46": "Evaṁ tehi yakkhehi tāvatiṁsabhavanaṁ netvā nandiyavimānassa avidūre ṭhapitā revatī taṁ sūriyamaṇḍalasadisaṁ ativiya pabhassaraṁ disvā –",
  "atk-s0506a2:47": "865.",
  "atk-s0506a2:48": " ‘‘Ādiccavaṇṇaṁ ruciraṁ pabhassaraṁ, byamhaṁ subhaṁ kañcanajālachannaṁ;",
  "atk-s0506a2:49": "Kassetamākiṇṇajanaṁ vimānaṁ, suriyassa raṁsīriva jotamānaṁ.",
  "atk-s0506a2:50": "866.",
  "atk-s0506a2:51": " ‘‘Nārīgaṇā candanasāralittā, ubhato vimānaṁ upasobhayanti;",
  "atk-s0506a2:52": "Taṁ dissati suriyasamānavaṇṇaṁ, ko modati saggapatto vimāne’’ti. –",
  "atk-s0506a2:53": "Te yakkhe pucchi. Tepi tassā –",
  "atk-s0506a2:54": "867.",
  "atk-s0506a2:55": " ‘‘Bārāṇasiyaṁ nandiyo nāmāsi, upāsako amaccharī dānapati vadaññū;",
  "atk-s0506a2:56": "Tassetamākiṇṇajanaṁ vimānaṁ, sūriyassa raṁsīriva jotamānaṁ.",
  "atk-s0506a2:57": "868.",
  "atk-s0506a2:58": " ‘‘Nārīgaṇā candanasāralittā, ubhato vimānaṁ upasobhayanti;",
  "atk-s0506a2:59": "Taṁ dissati sūriyasamānavaṇṇaṁ, so modati saggapatto vimāne’’ti. –",
  "atk-s0506a2:60": "Ācikkhiṁsu.",
  "atk-s0506a2:61": "868. Tattha candanasāralittāti sārabhūtena candanagandhena anulittasarīrā. Ubhato vimānanti vimānaṁ ubhato anto ceva bahi ca saṅgītādīhi upecca sobhayanti.",
  "atk-s0506a2:62": "Atha revatī –",
  "atk-s0506a2:63": "869.",
  "atk-s0506a2:64": " ‘‘Nandiyassāhaṁ bhariyā, agārinī sabbakulassa issarā;",
  "atk-s0506a2:65": "Bhattu vimāne ramissāmi dānahaṁ, na patthaye nirayaṁ dassanāyā’’ti. –",
  "atk-s0506a2:66": "Āha. Tattha agārinīti gehasāminī. ‘‘Bhariyā sagāminī’’tipi paṭhanti, bhariyā sahagāminīti attho. Sabbakulassa issarā bhattūti mama bhattu nandiyassa sabbakuṭumbikassa issarā sāminī ahosiṁ, tasmā idānipi vimāne issarā bhavissāmīti āha. Vimāne ramissāmidānahanti evaṁ palobhetumeva hi taṁ te tattha nesuṁ. Na patthaye nirayaṁ dassanāyāti yaṁ pana nirayaṁ maṁ tumhe netukāmā, taṁ nirayaṁ dassanāyapi na patthaye, kuto pavisitunti vadati.",
  "atk-s0506a2:67": "Evaṁ vadantimeva ‘‘tvaṁ taṁ patthehi vā mā vā, kiṁ tava patthanāyā’’ti nirayasamīpaṁ netvā –",
  "atk-s0506a2:68": "870.",
  "atk-s0506a2:69": " ‘‘Eso te nirayo supāpadhamme, puññaṁ tayā akataṁ jīvaloke;",
  "atk-s0506a2:70": "Na hi maccharī rosako pāpadhammo, saggūpagānaṁ labhati sahabyata’’nti. –",
  "atk-s0506a2:71": "Gāthamāhaṁsu. Tassattho – eso tava nirayo, tayā dīgharattaṁ mahādukkhaṁ anubhavitabbaṭṭhānabhūto. Kasmā? Puññaṁ tayā akataṁ jīvaloke, yasmā manussaloke appamattakampi tayā puññaṁ nāma na kataṁ, evaṁ akatapuñño pana tādiso satto maccharī attano sampattinigūhanalakkhaṇena maccharena samannāgato, paresaṁ rosuppādanena rosako, lobhādīhi pāpadhammehi samaṅgībhāvato pāpadhammo saggūpagānaṁ devānaṁ sahabyataṁ sahabhāvaṁ na labhatīti yojanā.",
  "atk-s0506a2:72": "Evaṁ pana vatvā te dve yakkhā tatthevantaradhāyiṁsu. Taṁsadise pana dve nirayapāle saṁsavake nāma gūthaniraye pakkhipituṁ ākaḍḍhante passitvā –",
  "atk-s0506a2:73": "871.",
  "atk-s0506a2:74": " ‘‘Kiṁ nu gūthañca muttañca, asuci paṭidissati;",
  "atk-s0506a2:75": "Duggandhaṁ kimidaṁ mīḷhaṁ, kimetaṁ upavāyatī’’ti. –",
  "atk-s0506a2:76": "Taṁ nirayaṁ pucchi.",
  "atk-s0506a2:77": "872.",
  "atk-s0506a2:78": " ‘‘Esa saṁsavako nāma, gambhīro sataporiso;",
  "atk-s0506a2:79": "Yattha vassasahassāni, tuvaṁ paccasi revate’’ti. –",
  "atk-s0506a2:80": "Tasmiṁ kathite tattha attano nibbattihetubhūtaṁ kammaṁ pucchantī –",
  "atk-s0506a2:81": "873.",
  "atk-s0506a2:82": " ‘‘Kiṁ nu kāyena vācāya, manasā dukkaṭaṁ kataṁ;",
  "atk-s0506a2:83": "Kena saṁsavako laddho, gambhīro sataporiso’’ti. – āha;",
  "atk-s0506a2:84": "874.",
  "atk-s0506a2:85": " ‘‘Samaṇe brāhmaṇe cāpi, aññe vāpi vanibbake;",
  "atk-s0506a2:86": "Musāvādena vañcesi, taṁ pāpaṁ pakataṁ tayā’’ti. –",
  "atk-s0506a2:87": "Tassā taṁ kammaṁ kathetvā puna te –",
  "atk-s0506a2:88": "875.",
  "atk-s0506a2:89": " ‘‘Tena saṁsavako laddho, gambhīro sataporiso;",
  "atk-s0506a2:90": "Tatthe vassasahassāni, tuvaṁ paccasi revate’’ti. –",
  "atk-s0506a2:91": "Āhaṁsu. Tattha saṁsavako nāmāti niccakālaṁ gūthamuttādiasucissa saṁsavanato paggharaṇato saṁsavako nāma.",
  "atk-s0506a2:92": "Na kevalaṁ tuyhaṁ idha saṁsavakalābho eva, atha kho ettha anekāni vassasahassāni paccitvā uttiṇṇāya hatthacchedādilābhopīti dassetuṁ –",
  "atk-s0506a2:93": "876.",
  "atk-s0506a2:94": " ‘‘Hatthepi chindanti athopi pāde, kaṇṇepi chindanti athopi nāsaṁ;",
  "atk-s0506a2:95": "Athopi kākoḷagaṇā samecca, saṅgamma khādanti viphandamāna’’nti. –",
  "atk-s0506a2:96": "Tattha laddhabbakāraṇaṁ āhaṁsu. Tattha kākoḷagaṇāti kākasaṅghā. Te kirassā tigāvutappamāṇe sarīre anekasatāni anekasahassāni patitvā tālakkhandhaparimāṇehi sunisitaggehi ayomayehi mukhatuṇḍehi vijjhitvā vijjhitvā khādanti, maṁsaṁ gahitagahitaṭṭhāne kammabalena pūrateva. Tenāha ‘‘kākoḷagaṇā samecca, saṅgamma khādanti viphandamāna’’nti.",
  "atk-s0506a2:97": "Puna sā manussalokaṁ paccānayanāya yācanādivasena taṁ taṁ vippalapi. Tena vuttaṁ –",
  "atk-s0506a2:98": "877.",
  "atk-s0506a2:99": " ‘‘Sādhu kho maṁ paṭinetha, kāhāmi kusalaṁ bahuṁ;",
  "atk-s0506a2:100": "Dānena samacariyāya, saṁyamena damena ca;",
  "atk-s0506a2:101": "Yaṁ katvā sukhitā honti, na ca pacchānutappare’’ti.",
  "atk-s0506a2:102": "Puna nirayapālā –",
  "atk-s0506a2:103": "878.",
  "atk-s0506a2:104": " ‘‘Pure tuvaṁ pamajjitvā, idāni paridevasi;",
  "atk-s0506a2:105": "Sayaṁ katānaṁ kammānaṁ, vipākaṁ anubhossasī’’ti. –",
  "atk-s0506a2:106": "Āhaṁsu. Puna sā āha –",
  "atk-s0506a2:107": "879.",
  "atk-s0506a2:108": " ‘‘Ko devalokato manussalokaṁ, gantvāna puṭṭho me evaṁ vadeyya;",
  "atk-s0506a2:109": "Nikkhittadaṇḍesu dadātha dānaṁ, acchādanaṁ seyyamathannapānaṁ;",
  "atk-s0506a2:110": "Na hi maccharī rosako pāpadhammo, saggūpagānaṁ labhati sahabyataṁ.",
  "atk-s0506a2:111": "880.",
  "atk-s0506a2:112": " ‘‘Sāhaṁ nūna ito gantvā, yoniṁ laddhāna mānusiṁ;",
  "atk-s0506a2:113": "Vadaññū sīlasampannā, kāhāmi kusalaṁ bahuṁ;",
  "atk-s0506a2:114": "Dānena samacariyāya, saṁyamena damena ca.",
  "atk-s0506a2:115": "881.",
  "atk-s0506a2:116": " ‘‘Ārāmāni ca ropissaṁ, dugge saṅkamāni ca;",
  "atk-s0506a2:117": "Papañca udapānañca, vippasannena cetasā.",
  "atk-s0506a2:118": "882.",
  "atk-s0506a2:119": " ‘‘Cātuddasiṁ pañcadasiṁ, yā ca pakkhassa aṭṭhamī;",
  "atk-s0506a2:120": "Pāṭihāriyapakkhañca, aṭṭhaṅgasusamāgataṁ.",
  "atk-s0506a2:121": "883.",
  "atk-s0506a2:122": " ‘‘Uposathaṁ upavasissaṁ, sadā sīlesu saṁvutā;",
  "atk-s0506a2:123": "Na ca dāne pamajjissaṁ, sāmaṁ diṭṭhamidaṁ mayā’’ti.",
  "atk-s0506a2:124": "884.",
  "atk-s0506a2:125": " ‘‘Iccevaṁ vippalapantiṁ, phandamānaṁ tato tato;",
  "atk-s0506a2:126": "Khipiṁsu niraye ghore, uddhaṁpādaṁ avaṁsira’’nti. –",
  "atk-s0506a2:127": "Idaṁ saṅgītikāravacanaṁ. Puna sā –",
  "atk-s0506a2:128": "885.",
  "atk-s0506a2:129": " ‘‘Ahaṁ pure maccharinī ahosiṁ, paribhāsikā samaṇabrāhmaṇānaṁ;",
  "atk-s0506a2:130": "Vitathena ca sāmikaṁ vañcayitvā, paccāmahaṁ niraye ghorarūpe’’ti. –",
  "atk-s0506a2:131": "Osānagāthamāha. Tattha ‘‘ahaṁ pure maccharinī’’ti gāthā niraye nibbattāya vuttā, itarā anibbattāya evāti veditabbā. Sesaṁ suviññeyyamevāti.",
  "atk-s0506a2:132": "Bhikkhū revatiyā yakkhehi gahetvā nītabhāvaṁ bhagavato ārocesuṁ. Taṁ sutvā bhagavā ādito paṭṭhāya imaṁ vatthuṁ kathetvā upari vitthārena dhammaṁ desesi, desanāpariyosāne bahū sotāpattiphalādīni pāpuṇiṁsu. Kāmañcetaṁ revatīpaṭibaddhāya kathāya yebhuyyabhāvato ‘‘revatīvimāna’’nti voharīyati, yasmā pana revatī vimānadevatā na hoti, nandiyassa pana devaputtassa vimānādisampattipaṭisaṁyuttañcetaṁ, tasmā purisavimānesveva saṅgahaṁ āropitanti daṭṭhabbaṁ.",
  "atk-s0506a2:133": "Revatīvimānavaṇṇanā niṭṭhitā.",
  "atk-s0506a2:134": "3. Chattamāṇavakavimānavaṇṇanā",
  "atk-s0506a2:135": "Yo vadataṁ pavaro manujesūti chattamāṇavakavimānaṁ. Tassa kā uppatti? Bhagavā sāvatthiyaṁ viharati jetavane. Tena samayena setabyāyaṁ aññatarassa brāhmaṇassa kicchāladdho putto chatto nāma brāhmaṇamāṇavo ahosi. So vayappatto pitarā pesito ukkaṭṭhaṁ gantvā brāhmaṇassa pokkharasātissa santike medhāvitāya analasatāya ca na cireneva mante vijjāṭṭhānāni ca uggahetvā brāhmaṇasippe nipphattiṁ patto. So ācariyaṁ abhivādetvā ‘‘mayā tumhākaṁ santike sippaṁ sikkhitaṁ, kiṁ vo garudakkhiṇaṁ demī’’ti āha. Ācariyo ‘‘garudakkhiṇā nāma antevāsikassa vibhavānurūpā, kahāpaṇasahassamānehī’’ti āha. Chattamāṇavo ācariyaṁ abhivādetvā setabyaṁ gantvā mātāpitaro vanditvā tehi abhinandiyamāno katapaṭisanthāro tamatthaṁ pitu ārocetvā ‘‘detha me dātabbayuttakaṁ, ajjeva datvā āgamissāmī’’ti āha. Taṁ mātāpitaro ‘‘tāta, ajja vikālo, sve gamissasī’’ti vatvā kahāpaṇe nīharitvā bhaṇḍikaṁ bandhāpetvā ṭhapesuṁ. Corā taṁ pavattiṁ ñatvā chattamāṇavakassa gamanamagge aññatarasmiṁ vanagahane nilīnā acchiṁsu ‘‘māṇavaṁ māretvā kahāpaṇe gaṇhissāmā’’ti.",
  "atk-s0506a2:136": "Bhagavā paccūsasamaye mahākaruṇāsamāpattito vuṭṭhāya lokaṁ volokento chattamāṇavakassa saraṇesu ca sīlesu ca patiṭṭhānaṁ, corehi māritassa devaloke nibbattiṁ, tato saha vimānena āgatassa tattha sannipatitaparisāya ca dhammābhisamayaṁ disvā paṭhamatarameva gantvā māṇavakassa gamanamagge aññatarasmiṁ rukkhamūle nisīdi. Māṇavo ācariyadhanaṁ gahetvā setabyato ukkaṭṭhābhimukho gacchanto antarāmagge bhagavantaṁ nisinnaṁ disvā upasaṅkamitvā aṭṭhāsi. ‘‘Kuhiṁ gamissasī’’ti bhagavatā vutto ‘‘ukkaṭṭhaṁ, bho gotama, gamissāmi mayhaṁ ācariyassa pokkharasātissa garudakkhiṇaṁ dātu’’nti āha. Atha bhagavā ‘‘jānāsi pana tvaṁ, māṇava, tīṇi saraṇāni, pañca sīlānī’’ti vatvā tena ‘‘nāhaṁ jānāmi, kimatthiyāni panetāni kīdisāni cā’’ti vutte ‘‘idamīdisa’’nti saraṇagamanassa sīlasamādānassa ca phalānisaṁsaṁ vibhāvetvā ‘‘uggaṇhāhi tāva, māṇavaka, saraṇagamanavidhi’’nti vatvā ‘‘sādhu uggaṇhissāmi, kathetha bhante bhagavā’’ti tena yācito tassa ruciyā anurūpaṁ gāthābandhavasena saraṇagamanavidhiṁ dassento –",
  "atk-s0506a2:137": "886.",
  "atk-s0506a2:138": " ‘‘Yo vadataṁ pavaro manujesu, sakyamunī bhagavā katakicco;",
  "atk-s0506a2:139": "Pāragato balavīriyasamaṅgī, taṁ sugataṁ saraṇatthamupehi.",
  "atk-s0506a2:140": "887.",
  "atk-s0506a2:141": " ‘‘Rāgavirāgamanejamasokaṁ , dhammamasaṅkhatamappaṭikūlaṁ;",
  "atk-s0506a2:142": "Madhuramimaṁ paguṇaṁ suvibhattaṁ, dhammamimaṁ saraṇatthamupehi.",
  "atk-s0506a2:143": "888.",
  "atk-s0506a2:144": " ‘‘Yattha ca dinna mahapphalamāhu, catūsu sucīsu purisayugesu;",
  "atk-s0506a2:145": "Aṭṭha ca puggala dhammadasā te, saṅghamimaṁ saraṇatthamupehī’’ti. –",
  "atk-s0506a2:146": "Tisso gāthāyo abhāsi.",
  "atk-s0506a2:147": "886. Tattha yoti aniyamitavacanaṁ, tassa ‘‘ta’’nti iminā niyamanaṁ veditabbaṁ. Vadatanti vadantānaṁ. Pavaroti seṭṭho, kathikānaṁ uttamo vādīvaroti attho. Manujesūti ukkaṭṭhaniddeso yathā ‘‘satthā devamanussāna’’nti. Bhagavā pana devamanussānampi brahmānampi sabbesampi sattānaṁ pavaroyeva, bhagavato ca carimabhave manussesu uppannatāya vuttaṁ ‘‘manujesū’’ti. Tenevāha ‘‘sakyamunī’’ti. Sakyakulappasutatāya sakyo, kāyamoneyyādīhi samannāgatato anavasesassa ca ñeyyassa munanato muni cāti sakyamuni. Bhāgyavantatādīhi catūhi kāraṇehi bhagavā. Catūhi maggehi kātabbassa pariññādipabhedassa soḷasavidhassa kiccassa katattā nipphāditattā katakicco. Pāraṁ sakkāyassa paratīraṁ nibbānaṁ gato sayambhuñāṇena adhigatoti pāragato. Asadisena kāyabalena, anaññasādhāraṇena ñāṇabalena, catubbidhasammappadhānavīriyena ca samannāgatattā balavīriyasamaṅgī. Sobhanagamanattā, sundaraṁ ṭhānaṁ gatattā, sammā gatattā, sammā ca gaditattā sugato. Taṁ sugataṁ sammāsambuddhaṁ saraṇatthaṁ saraṇāya parāyaṇāya apāyadukkhavaṭṭadukkhaparittāṇāya upehi upagaccha, ajja paṭṭhāya ahitanivattanena hitasaṁvaḍḍhanena ‘‘ayaṁ me bhagavā saraṇaṁ tāṇaṁ leṇaṁ parāyaṇaṁ gati paṭisaraṇa’’nti bhaja seva, evaṁ jānāhi vā bujjhassūti attho.",
  "atk-s0506a2:148": "887.Rāgavirāganti ariyamaggamāha. Tena hi ariyā anādikālabhāvitampi rāgaṁ virajjenti. Anejamasokanti ariyaphalaṁ. Tañhi ejāsaṅkhātāya taṇhāya avasiṭṭhānañca sokanimittānaṁ kilesānaṁ sabbaso paṭippassambhanato ‘‘anejaṁ asoka’’nti ca vuccati. Dhammanti sabhāvadhammaṁ. Sabhāvato gahetabbadhammo hesa yadidaṁ maggaphalanibbānāni, na pariyattidhammo viya paññattidhammavasena. Dhammanti vā paramatthadhammaṁ, nibbānanti attho. Samecca sambhuyya paccayehi kataṁ saṅkhataṁ, na saṅkhatanti asaṅkhataṁ. Tadeva nibbānaṁ. Natthi ettha kiñcipi paṭikūlanti appaṭikūlaṁ. Savanavelāyaṁ upaparikkhaṇavelāyaṁ paṭipajjanavelāyanti sabbadāpi iṭṭhamevāti madhuraṁ. Sabbaññutaññāṇasannissayāya paṭibhānasampadāya pavattitattā suppavattibhāvato nipuṇabhāvato ca paguṇaṁ. Vibhajitabbassa atthassa khandhādivasena kusalādivasena uddesādivasena ca suṭṭhu vibhajanato suvibhattaṁ. Tīhipi padehi pariyattidhammameva vadati. Teneva hissa āpāthakāle viya vimaddanakālepi kathentassa viya suṇantassāpi sammukhībhāvato ubhatopaccakkhatāya dassanatthaṁ ‘‘ima’’nti vuttaṁ. Dhammanti yathāvapaṭipajjante apāyadukkhapātato dhāraṇatthena dhammaṁ, idaṁ catubbidhassāpi dhammassa sādhāraṇavacanaṁ. Pariyattidhammopi hi saraṇesu ca sīlesu ca patiṭṭhānamattāyapi yathāvapaṭipattiyā apāyadukkhapātato dhāreti eva. Imassa ca atthassa idameva vimānaṁ sādhakanti daṭṭhabbaṁ. Sādhāraṇabhāvena yathāvuttadhammassa paccakkhaṁ katvā dassento puna ‘‘ima’’nti āha.",
  "atk-s0506a2:149": "888.Yatthāti yasmiṁ ariyasaṅghe. Dinnanti pariccattaṁ annādideyyadhammaṁ. Dinna mahapphalanti gāthāsukhatthaṁ anunāsikalopo kato. Accantameva kilesāsucito visujjhanena sucīsu ‘‘sotāpanno sotāpattiphalasacchikiriyāya paṭipanno’’tiādinā (a. ni. 8.60) vuttesu catūsu purisayugesu. Aṭṭhāti maggaṭṭhaphalaṭṭhesu yugaḷe akatvā visuṁ visuṁ gahaṇena aṭṭha puggalā. Gāthāsukhatthameva cettha ‘‘puggala dhammadasā’’ti rassaṁ katvā niddeso. Dhammadasāti catusaccadhammassa nibbānadhammassa ca paccakkhato dassanakā. Diṭṭhisīlasāmaññena saṁhatabhāvena saṅghaṁ.",
  "atk-s0506a2:150": "Evaṁ bhagavatā tīhi gāthāhi saraṇaguṇasandassanena saddhiṁ saraṇagamanavidhimhi vutte māṇavo taṁtaṁsaraṇaguṇānussaraṇamukhena saraṇagamanavidhino attano hadaye ṭhapitabhāvaṁ vibhāvento tassā tassā gāthāya anantaraṁ ‘‘yo vadataṁ pavaro’’tiādinā taṁ taṁ gāthaṁ paccanubhāsi. Evaṁ paccanubhāsitvā ṭhitassa pañca sikkhāpadāni sarūpato phalānisaṁsato ca vibhāvetvā tesaṁ samādānavidhiṁ kathesi. So tampi suṭṭhu upadhāretvā pasannamānaso ‘‘handāhaṁ bhagavā gamissāmī’’ti vatvā ratanattayaguṇaṁ anussaranto taṁyeva maggaṁ paṭipajji. Bhagavāpi ‘‘alaṁ imassa ettakaṁ kusalaṁ devalokūpapattiyā’’ti jetavanameva agamāsi.",
  "atk-s0506a2:151": "Māṇavassa pana pasannacittassa ratanattayaguṇaṁ sallakkhaṇavasena ‘‘saraṇaṁ upemī’’ti pavattacittuppādatāya saraṇesu ca, bhagavatā vuttanayena pañcannaṁ sīlānaṁ adhiṭṭhānena sīlesu ca patiṭṭhitassa teneva nayena ratanattayaguṇe anussarantasseva gacchantassa corā magge pariyuṭṭhiṁsu. So te agaṇetvā ratanattayaguṇe anussarantoyeva gacchati. Tañceko coro gumbantaraṁ upanissāya ṭhito visapītena sarena sahasāva vijjhitvā jīvitakkhayaṁ pāpetvā kahāpaṇabhaṇḍikaṁ gahetvā attano sahāyehi saddhiṁ pakkāmi. Māṇavo pana kālaṁ katvā tāvatiṁsabhavane tiṁsayojanike kanakavimāne suttappabuddho viya accharāsahassaparivuto saṭṭhisakaṭabhārālaṅkārapaṭimaṇḍitattabhāvo nibbatti, tassa vimānassa ābhā sātirekāni vīsatiyojanāni pharitvā tiṭṭhati.",
  "atk-s0506a2:152": "Atha māṇavaṁ kālakataṁ disvā setabyagāmavāsino manussā setabyaṁ gantvā tassa mātāpitūnaṁ ukkaṭṭhagāmavāsino ca ukkaṭṭhaṁ gantvā brāhmaṇassa pokkharasātissa kathesuṁ. Taṁ sutvā tassa mātāpitaro ñātimittā brāhmaṇo ca pokkharasāti saparivārā assumukhā rodamānā taṁ padesaṁ agamaṁsu, yebhuyyena setabyavāsino ca ukkaṭṭhavāsino ca icchānaṅgalavāsino ca sannipatiṁsu, mahāsamāgamo ahosi. Atha māṇavassa mātāpitaro maggassa avidūre citakaṁ sajjetvā sarīrakiccaṁ kātuṁ ārabhiṁsu.",
  "atk-s0506a2:153": "Atha bhagavā cintesi ‘‘mayi gate chattamāṇavo maṁ vandituṁ āgamissati, āgatañca taṁ katakammaṁ kathāpento kammaphalaṁ paccakkhaṁ kāretvā dhammaṁ desessāmi, evaṁ mahājanassa dhammābhisamayo bhavissatī’’ti cintetvā mahatā bhikkhusaṅghena saddhiṁ taṁ padesaṁ upagantvā aññatarasmiṁ rukkhamūle nisīdi chabbaṇṇabuddharaṁsiyo vissajjento. Atha chattamāṇavadevaputtopi attano sampattiṁ paccavekkhitvā, tassā kāraṇaṁ upadhārento saraṇagamanañca sīlasamādānañca disvā, vimhayajāto bhagavati sañjātapasādabahumāno ‘‘idānevāhaṁ gantvā bhagavantañca bhikkhusaṅghañca vandissāmi, ratanattayaguṇe ca mahājanassa pākaṭe karissāmī’’ti kataññutaṁ nissāya sakalaṁ taṁ araññapadesaṁ ekālokaṁ karonto, saha vimānena āgantvā vimānato oruyha mahatā parivārena saddhiṁ dissamānarūpo upasaṅkamitvā bhagavato pādesu sirasā nipatanto abhivādetvā añjaliṁ paggayha ekamantaṁ aṭṭhāsi. Taṁ disvā mahājano ‘‘ko nu kho ayaṁ devo vā brahmā vā’’ti acchariyabbhutajāto upasaṅkamitvā bhagavantaṁ parivāresi. Bhagavā tena katapuññakammaṁ pākaṭaṁ kātuṁ –",
  "atk-s0506a2:154": "889.",
  "atk-s0506a2:155": " ‘‘Na tathā tapati nabhe sūriyo, cando ca na bhāsati na phusso;",
  "atk-s0506a2:156": "Yathā atulamidaṁ mahappabhāsaṁ, ko nu tvaṁ tidivā mahiṁ upāgā.",
  "atk-s0506a2:157": "890.",
  "atk-s0506a2:158": " ‘‘Chindati raṁsī pabhaṅkarassa, sādhikavīsatiyojanāni ābhā;",
  "atk-s0506a2:159": "Rattimapi yathā divaṁ karoti, parisuddhaṁ vimalaṁ subhaṁ vimānaṁ.",
  "atk-s0506a2:160": "891.",
  "atk-s0506a2:161": " ‘‘Bahupadumavicitrapuṇḍarīkaṁ, vokiṇṇaṁ kusumehi nekacittaṁ;",
  "atk-s0506a2:162": "Arajavirajahemajālachannaṁ, ākāse tapati yathāpi sūriyo.",
  "atk-s0506a2:163": "892.",
  "atk-s0506a2:164": " ‘‘Rattambarapītavāsasāhi, agarupiyaṅgucandanussadāhi;",
  "atk-s0506a2:165": "Kañcanatanusannibhattacāhi, paripūraṁ gaganaṁva tārakāhi.",
  "atk-s0506a2:166": "893.",
  "atk-s0506a2:167": " ‘‘Naranāriyo bahuketthanekavaṇṇā, kusumavibhūsitābharaṇettha sumanā;",
  "atk-s0506a2:168": "Anilapamuñcitā pavanti surabhiṁ, tapaniyavitatā suvaṇṇachannā.",
  "atk-s0506a2:169": "894.",
  "atk-s0506a2:170": " ‘‘Kissa saṁyamassa ayaṁ vipāko, kenāsi kammaphalenidhūpapanno;",
  "atk-s0506a2:171": "Yathā ca te adhigatamidaṁ vimānaṁ, tadanupadaṁ avacāsi iggha puṭṭho’’ti. –",
  "atk-s0506a2:172": "Taṁ devaputtaṁ paṭipucchi.",
  "atk-s0506a2:173": "886. Tattha tapatīti dippati. Nabheti ākāse. Phussoti phussatārakā. Atulanti anupamaṁ, appamāṇaṁ vā. Idaṁ vuttaṁ hoti – yathā idaṁ tava vimānaṁ anupamaṁ appamāṇaṁ pabhassarabhāvena tato eva mahappabhāsaṁ ākāse dippati, na tathā tārakarūpāni dippanti, na cando, tāni tāva tiṭṭhantu, nāpi sūriyo dippati, evaṁbhūto ko nu tvaṁ devalokato imaṁ bhūmipadesaṁ upagato, taṁ pākaṭaṁ katvā imassa mahājanassa kathehīti.",
  "atk-s0506a2:174": "890.Chindatīti vicchindati, pavattituṁ adento paṭihanatīti attho. Raṁsīti rasmiyo. Pabhaṅkarassāti sūriyassa. Tassa ca vimānassa pabhā samantato pañcavīsati yojanāni pharitvā tiṭṭhati. Tenāha ‘‘sādhikavīsatiyojanāni ābhā’’ti. Rattimapi yathā divaṁ karotīti attano pabhāya andhakāraṁ vidhamantaṁ rattibhāgampi divasabhāgaṁ viya karoti. Parisamantato anto ceva bahi ca suddhatāya parisuddhaṁ. Sabbaso malābhāvena vimalaṁ. Sundaratāya subhaṁ.",
  "atk-s0506a2:175": "891.Bahupadumavicitrapuṇḍarīkanti bahuvidharattakamalañceva vicittavaṇṇasetakamalañca. Setakamalaṁ padumaṁ, rattakamalaṁ puṇḍarīkanti vadanti. Vokiṇṇaṁ kusumehīti aññehi ca nānāvidhehi pupphehi samokiṇṇaṁ. Nekacittanti mālākammalatākammādinānāvidhavicittaṁ. Arajavirajahemajālachannanti sayaṁ apagatarajaṁ virajena niddosena kañcanajālena chāditaṁ.",
  "atk-s0506a2:176": "892.Rattambarapītavāsasāhīti rattavatthāhi ceva pītavatthāhi ca. Ekā hi rattaṁ dibbavatthaṁ nivāsetvā pītaṁ uttariyaṁ karoti, aparā pītaṁ nivāsetvā rattaṁ uttariyaṁ karoti. Taṁ sandhāya vuttaṁ ‘‘rattambarapītavāsasāhī’’ti . Agarupiyaṅgucandanussadāhīti agarugandhena piyaṅgumālāhi candanagandhehi ca ussadāhi, ussannadibbāgarugandhādikāhīti attho. Kañcanatanusannibhattacāhīti kanakasadisasukhumacchavīhi. Paripūranti tahaṁ tahaṁ vicarantīhi saṅgītipasutāhi ca paripuṇṇaṁ.",
  "atk-s0506a2:177": "893.Bahuketthāti bahukā ettha. Anekavaṇṇāti nānārūpā. Kusamavibhūsitābharaṇāti visesato surabhivāyanatthaṁ dibbakusumehi alaṅkatadibbābharaṇā. Etthāti etasmiṁ vimāne. Sumanāti sundaramanā pamuditacittā. Anilapamuñcitā pavanti surabhinti anilena pamuñcitagandhānaṁ pupphānaṁ vāyunā vimuttapattapuṭaṁ viya vibandhatāya vikasitatāya ca sugandhaṁ pavāyanti. ‘‘Anilapadhūpitā’’tipi paṭhanti, vātena mandaṁ āvuyhamānā hemamayapupphāti attho. Kanakacīrakādīhi veṇiādīsu otatatāya tapaniyavitatā. Yebhuyyena kañcanābharaṇehi acchāditasarīratāya suvaṇṇachannā. Naranāriyoti devaputtā devadhītaro ca bahukā ettha tava vimāneti dasseti.",
  "atk-s0506a2:178": "894.Iṅghāti codanatthe nipāto puṭṭhoti pucchito imassa mahājanassa kammaphalapaccakkhabhāvāyāti adhippāyo.",
  "atk-s0506a2:179": "Tato devaputto imāhi gāthāhi byākāsi –",
  "atk-s0506a2:180": "895.",
  "atk-s0506a2:181": " ‘‘Sayamidha pathe samecca māṇavena, satthānusāsi anukampamāno;",
  "atk-s0506a2:182": "Tava ratanavarassa dhammaṁ sutvā, karissāmīti ca bravittha chatto.",
  "atk-s0506a2:183": "896.",
  "atk-s0506a2:184": " ‘‘Jinavarapavaraṁ upehi saraṇaṁ, dhammañcāpi tatheva bhikkhusaṅghaṁ;",
  "atk-s0506a2:185": "Noti paṭhamaṁ avocahaṁ bhante, pacchā te vacanaṁ tathevakāsiṁ.",
  "atk-s0506a2:186": "897.",
  "atk-s0506a2:187": " ‘‘Mā ca pāṇavadhaṁ vividhaṁ carassu asuciṁ,",
  "atk-s0506a2:188": "Na hi pāṇesu asaññataṁ avaṇṇayiṁsu sappaññā;",
  "atk-s0506a2:189": "Noti paṭhamaṁ avocahaṁ bhante, pacchā te vacanaṁ tathevakāsiṁ.",
  "atk-s0506a2:190": "898.",
  "atk-s0506a2:191": " ‘‘Mā ca parajanassa rakkhitampi, ādātabbamamaññitho adinnaṁ;",
  "atk-s0506a2:192": "Noti paṭhamaṁ avocahaṁ bhante, pacchā te vacanaṁ tathevakāsiṁ.",
  "atk-s0506a2:193": "899.",
  "atk-s0506a2:194": " ‘‘Mā ca parajanassa rakkhitāyo, parabhariyā agamā anariyametaṁ;",
  "atk-s0506a2:195": "Noti paṭhamaṁ avocahaṁ bhante, pacchā te vacanaṁ tathevakāsiṁ.",
  "atk-s0506a2:196": "900.",
  "atk-s0506a2:197": " ‘‘Mā ca vitathaṁ aññathā abhāṇi, na hi musāvādaṁ avaṇṇayiṁsu sappaññā;",
  "atk-s0506a2:198": "Noti paṭhamaṁ avocahaṁ bhante, pacchā te vacanaṁ tathevakāsiṁ.",
  "atk-s0506a2:199": "901.",
  "atk-s0506a2:200": " ‘‘Yena ca purisassa apeti saññā, taṁ majjaṁ parivajjayassu sabbaṁ;",
  "atk-s0506a2:201": "Noti paṭhamaṁ avocahaṁ bhante, pacchā te vacanaṁ tathevakāsiṁ.",
  "atk-s0506a2:202": "902.",
  "atk-s0506a2:203": " ‘‘Svāhaṁ idha pañca sikkhā karitvā, paṭipajjitvā tathāgatassa dhamme;",
  "atk-s0506a2:204": "Dvepathamagamāsiṁ coramajjhe, te maṁ tattha vadhiṁsu bhogahetu.",
  "atk-s0506a2:205": "903.",
  "atk-s0506a2:206": " ‘‘Ettakamidaṁ anussarāmi kusalaṁ, tato paraṁ na me vijjati aññaṁ;",
  "atk-s0506a2:207": "Tena sucaritena kammunāhaṁ, uppanno tidivesu kāmakāmī.",
  "atk-s0506a2:208": "904.",
  "atk-s0506a2:209": " ‘‘Passa khaṇamuhuttasaññamassa, anudhammappaṭipattiyā vipākaṁ;",
  "atk-s0506a2:210": "Jalamiva yasasā samekkhamānā, bahukāmaṁ pihayanti hīnakammā.",
  "atk-s0506a2:211": "905.",
  "atk-s0506a2:212": " ‘‘Passa katipayāya desanāya, sugatiñcamhi gato sukhañca patto;",
  "atk-s0506a2:213": "Ye ca te satataṁ suṇanti dhammaṁ, maññe te amataṁ phusanti khemaṁ.",
  "atk-s0506a2:214": "906.",
  "atk-s0506a2:215": " ‘‘Appampi kataṁ mahāvipākaṁ, vipulaṁ hoti tathāgatassa dhamme;",
  "atk-s0506a2:216": "Passa katapuññatāya chatto, obhāseti pathaviṁ yathāpi sūriyo.",
  "atk-s0506a2:217": "907.",
  "atk-s0506a2:218": " ‘‘Kimidaṁ kusalaṁ kimācarema, icceke hi samecca mantayanti;",
  "atk-s0506a2:219": "Te mayaṁ punareva laddha mānusattaṁ, paṭipannā viharemu sīlavanto.",
  "atk-s0506a2:220": "908.",
  "atk-s0506a2:221": " ‘‘Bahukāro anukampako ca satthā, iti me sati agamā divā divassa;",
  "atk-s0506a2:222": "Svāhaṁ upagatomhi saccanāmaṁ, anukampassu punapi suṇemha dhammaṁ.",
  "atk-s0506a2:223": "909.",
  "atk-s0506a2:224": " ‘‘Ye cidha pajahanti kāmarāgaṁ, bhavarāgānusayañca pahāya mohaṁ;",
  "atk-s0506a2:225": "Na ca te puna mupenti gabbhaseyyaṁ, parinibbānagatā hi sītibhūtā’’ti.",
  "atk-s0506a2:226": "895. Tattha sayamidha pathe samecca māṇavenāti idha imasmiṁ pathe mahāmagge sayameva upagatena māṇavena brāhmaṇakumārena samecca samāgantvā. Diṭṭhadhammikasamparāyikaparamatthehi sattānaṁ yathārahamanusāsanato satthā bhagavā, tvaṁ yaṁ māṇavaṁ yathādhammaṁ anusāsi anukampamāno anuggaṇhanto, tava ratanavarassa aggaratanassa sammāsambuddhassa, taṁ dhammaṁ sutvā iti evaṁ karissāmi yathānusiṭṭhaṁ paṭipajjissāmīti, so chatto chattanāmako māṇavo bravittha kathesīti padayojanā.",
  "atk-s0506a2:227": "896. Evaṁ yathāpucchitaṁ kammaṁ kāraṇato dassetvā idāni taṁ sarūpato vibhāgato ca dassento satthārā samādapitabhāvaṁ attanā ca tattha pacchā patiṭṭhitabhāvaṁ dassetuṁ ‘‘jinavarapavara’’ntiādimāha. Tattha noti paṭhamaṁ avocahaṁ bhanteti bhante bhagavā ‘‘saraṇagamanaṁ jānāsī’’ti tayā vutto ‘‘no’’ti na ‘‘jānāmī’’ti paṭhamaṁ avocaṁ ahaṁ. Pacchā te vacanaṁ tathevakāsinti pacchā tayā vuttaṁ kathaṁ parivattento tava vacanaṁ tatheva akāsiṁ paṭipajjiṁ, tīṇipi saraṇāni upagacchinti attho.",
  "atk-s0506a2:228": "897.Vividhanti uccāvacaṁ, appasāvajjaṁ mahāsāvajjañcāti attho. Mā carassūti mā akāsi. Asucinti kilesāsucimissatāya na suciṁ. Pāṇesu asaññatanti pāṇaghātato avirataṁ. Na hi avaṇṇayiṁsūti na hi vaṇṇayanti. Paccūppannakālatthe hi idaṁ atītakālavacanaṁ. Atha vā ‘‘avaṇṇayiṁsū’’ti ekadesena sakalassa kālassa upalakkhaṇaṁ, tasmā yathā na vaṇṇayiṁsu atītamaddhānaṁ, evaṁ etarahipi na vaṇṇayanti, anāgatepi na vaṇṇayissantīti vuttaṁ hoti.",
  "atk-s0506a2:229": "898-900.Parajanassa rakkhitanti parapariggahitavatthu. Tenāha ‘‘adinna’’nti. Mā agamāti mā ajjhācari. Vitathanti atathaṁ, musāti attho. Aññathāti aññathāva, vitathasaññī evaṁ vitathanti jānanto evaṁ mā bhaṇīti attho.",
  "atk-s0506a2:230": "901.Yenāti yena majjena, pītenāti adhippāyo. Apetīti vigacchati. Saññāti dhammasaññā, lokasaññā eva vā. Sabbanti anavasesaṁ, bījato paṭṭhāyāti attho.",
  "atk-s0506a2:231": "902.Svāhanti so tadā chattamāṇavabhūto ahaṁ. Idha imasmiṁ maggapadese, imasmiṁ vā tava sāsane. Tenāha ‘‘tathāgatassa dhamme’’ti. Pañca sikkhāti pañca sīlāni. Karitvāti ādiyitvā, adhiṭṭhāyāti attho. Dvepathanti dvinnaṁ gāmasīmānaṁ vemajjhabhūtaṁ pathaṁ, sīmantarikapathanti attho. Teti te corā. Tatthāti sīmantarikamagge. Bhogahetūti āmisakiñcikkhanimittaṁ.",
  "atk-s0506a2:232": "903.Tatoti yathāvuttakusalato paraṁ upari aññaṁ kusalaṁ na vijjati na upalabbhati, yamahaṁ anussareyyanti attho. Kāmakāmīti yathicchitakāmaguṇasamaṅgī.",
  "atk-s0506a2:233": "904.Khaṇamuhuttasaññamassāti khaṇamuhuttamattaṁ pavattasīlassa. Anudhammappaṭipattiyāti yathādhigatassa phalassa anurūpadhammaṁ paṭipajjamānassa bhagavā passa, tuyhaṁ ovādadhammassa vā anurūpāya dhammapaṭipattiyā vuttaniyāmeneva saraṇagamanassa sīlasamādānassa cāti attho. Jalamiva yasasāti iddhiyā parivārasampattiyā ca jalantaṁ viya. Samekkhamānāti passantā. Bahukāti bahavo. Pihayantīti ‘‘kathaṁ nu kho mayaṁ edisā bhaveyyāmā’’ti patthenti. Hīnakammāti mama sampattito nihīnabhogā.",
  "atk-s0506a2:234": "905.Katipayāyāti appikāya. Yeti ye bhikkhū ceva upāsakādayo ca. Ca-saddo byatireke. Teti tava. Satatanti divase divase.",
  "atk-s0506a2:235": "906.Vipulanti uḷāraphalaṁ vipulānubhāvaṁ. Tathāgatassa dhammeti tathāgatassa sāsane ovāde ṭhatvā katanti yojanā. Evaṁ anuddesikavasena vuttamevatthaṁ attuddesikavasena dassento ‘‘passā’’tiādimāha. Tattha passāti bhagavantaṁ vadati, attānameva vā aññaṁ viya ca katvā vadati.",
  "atk-s0506a2:236": "907.Kimidaṁkusalaṁ kimācaremāti kusalaṁ nāmetaṁ kiṁsabhāvaṁ kīdisaṁ, kathaṁ vā taṁ ācareyyāma. Icceke hi samecca mantayantīti evameke samecca samāgantvā pathaviṁ parivattentā viya sineruṁ ukkhipantā viya ca sudukkaraṁ katvā mantayanti vicārenti, mayaṁ pana akiccheneva punapi kusalaṁ ācareyyāmāti adhippāyo. Tenevāha ‘‘maya’’ntiādi.",
  "atk-s0506a2:237": "908.Bahukāroti bahūpakāro, mahāupakāro vā. Anukampakoti kāruṇiko. Ma-kāro padasandhikaro. Itīti evaṁ, bhagavato attani paṭipannākāraṁ sandhāya vadati. Me satīti mayi sati vijjamāne, corehi avadhite evāti attho. Divā divassāti divasassapi divā, kālassevāti attho. Svāhanti so chattamāṇavabhūto ahaṁ. Saccanāmanti ‘‘bhagavā arahaṁ sammāsambuddho’’tiādināmehi avitathanāmaṁ bhūtatthanāmaṁ. Anukampassūti anuggaṇhāhi. Punapīti bhiyyopi suṇemu, tava dhammaṁ suṇeyyāmayevāti attho.",
  "atk-s0506a2:238": "Evaṁ devaputto sabbametaṁ kataññutābhāve ṭhatvā satthu payirupāsane ca dhammassavane ca atittimeva dīpento vadati. Bhagavā devaputtassa ca tattha sannipatitaparisāya ca ajjhāsayaṁ oloketvā anupubbikathaṁ kathesi. Atha nesaṁ allacittataṁ ñatvā sāmukkaṁsikaṁ dhammadesanaṁ pakāsesi. Desanāpariyosāne devaputto ceva mātāpitaro cassa sotāpattiphale patiṭṭhahiṁsu, mahato ca janakāyassa dhammābhisamayo ahosi.",
  "atk-s0506a2:239": "909. Paṭhamaphale patiṭṭhito devaputto uparimaggesu attano garucittīkāraṁ, tadadhigamassa ca mahānisaṁsataṁ vibhāvento ‘‘ye cidha pajahanti kāmarāga’’nti pariyosānagāthamāha. Tassattho – ye idha imasmiṁ sāsane ṭhitā pajahanti anavasesato samucchindanti kāmarāgaṁ, na ca te puna upentigabbhaseyyaṁ orambhāgiyānaṁ saṁyojanānaṁ samucchinnattā. Ye ca pana pahāya mohaṁ sabbaso samugghātetvā bhavarāgānusayañca pajahanti, te puna upenti gabbhaseyyanti vattabbameva natthi. Kasmā? Parinibbānagatā hi sītibhūtā, te hi uttamapurisā anupādisesāya nibbānadhātuyā parinibbānaṁ gatā evaṁ idheva sabbavedayitānaṁ sabbapariḷāhānaṁ byantibhāvena sītibhūtā.",
  "atk-s0506a2:240": "Iti devaputto attano ariyasotasamāpannabhāvaṁ pavedento anupādisesāya nibbānadhātuyā desanāya kūṭaṁ gahetvā bhagavantaṁ vanditvā padakkhiṇaṁ katvā bhikkhusaṅghassa apacitiṁ dassetvā mātāpitaro āpucchitvā devalokameva gato, satthāpi uṭṭhāyāsanā gato saddhiṁ bhikkhusaṅghena. Māṇavassa pana mātāpitaro brāhmaṇo pokkharasāti sabbo ca mahājano bhagavantaṁ anugantvā nivatti. Bhagavā jetavanaṁ gantvā sannipatitāya parisāya imaṁ vimānaṁ vitthārato kathesi. Sā desanā mahājanassa sātthikā ahosīti.",
  "atk-s0506a2:241": "Chattamāṇavakavimānavaṇṇanā niṭṭhitā.",
  "atk-s0506a2:242": "4. Kakkaṭakarasadāyakavimānavaṇṇanā",
  "atk-s0506a2:243": "Uccamidaṁmaṇithūṇaṁ vimānanti kakkaṭakarasadāyakavimānaṁ. Tassa kā uppatti? Bhagavā rājagahe viharati veḷuvane. Tena samayena aññataro bhikkhu āraddhavipassako kaṇṇasūlena pīḷito akallasarīratāya vipassanaṁ ussukkāpetuṁ nāsakkhi, vejjehi vuttavidhinā bhesajje katepi rogo na vūpasami. So bhagavato etamatthaṁ ārocesi. Athassa bhagavā ‘‘kakkaṭakarasabhojanaṁ sappāya’’nti ñatvā āha ‘‘gaccha tvaṁ bhikkhu magadhakhette piṇḍāya carāhī’’ti.",
  "atk-s0506a2:244": "So bhikkhu ‘‘dīghadassinā addhā kiñci diṭṭhaṁ bhavissatī’’ti cintetvā ‘‘sādhu bhante’’ti bhagavato paṭissuṇitvā bhagavantaṁ vanditvā pattacīvaramādāya magadhakhettaṁ gantvā aññatarassa khettapālassa kuṭiyā dvāre piṇḍāya aṭṭhāsi. So ca khettapālo kakkaṭakarasaṁ sampādetvā bhattañca pacitvā ‘‘thokaṁ vissamitvā bhuñjissāmī’’ti nisinno theraṁ disvā pattaṁ gahetvā kuṭikāyaṁ nisīdāpetvā kakkaṭakarasabhattaṁ adāsi. Therassa taṁ bhattaṁ thokaṁ bhuttassayeva kaṇṇasūlaṁ paṭippassambhi, ghaṭasatena nhāto viya ahosi . So sappāyāhāravasena cittaphāsukaṁ labhitvā vipassanāvasena cittaṁ abhininnāmento apariyositeyeva bhojane anavasesato āsave khepetvā arahatte patiṭṭhāya khettapālaṁ āha ‘‘upāsaka, tava piṇḍapātabhojanena mayhaṁ rogo vūpasanto, kāyacittaṁ kallaṁ jātaṁ, tvampi imassa puññassa phalena vigatakāyacittadukkho bhavissasī’’ti vatvā anumodanaṁ katvā pakkāmi.",
  "atk-s0506a2:245": "Khettapālo aparena samayena kālaṁ katvā tāvatiṁsabhavane dvādasayojanike maṇithambhe kanakavimāne sattasatakūṭāgārapaṭimaṇḍite veḷuriyamayagabbhe nibbatti, dvāre cassa yathūpacitakammasaṁsūcako muttāsikkāgato suvaṇṇakakkaṭako olambamāno aṭṭhāsi. Athāyasmā mahāmoggallāno pubbe vuttanayena tattha gato taṁ disvā imāhi gāthāhi pucchi –",
  "atk-s0506a2:246": "910.",
  "atk-s0506a2:247": " ‘‘Uccamidaṁ maṇithūṇaṁ vimānaṁ, samantato dvādasa yojanāni;",
  "atk-s0506a2:248": "Kūṭāgārā sattasatā uḷārā, veḷuriyathambhā rucakatthatā subhā.",
  "atk-s0506a2:249": "911.",
  "atk-s0506a2:250": " ‘‘Tatthacchasi pivasi khādasi ca, dibbā ca vīṇā pavadanti vagguṁ;",
  "atk-s0506a2:251": "Dibbā rasā kāmaguṇettha pañca, nāriyo ca naccanti suvaṇṇachannā.",
  "atk-s0506a2:252": "912.",
  "atk-s0506a2:253": " ‘‘Kena tetādiso vaṇṇo, kena te idha mijjhati;",
  "atk-s0506a2:254": "Uppajjanti ca te bhogā, ye keci manaso piyā.",
  "atk-s0506a2:255": "913.",
  "atk-s0506a2:256": " ‘‘Pucchāmi taṁ deva mahānubhāva, manussabhūto kimakāsi puññaṁ;",
  "atk-s0506a2:257": "Kenāsi evaṁ jalitānubhāvo, vaṇṇo ca te sabbadisā pabhāsatī’’ti.",
  "atk-s0506a2:258": "Sopissa byākāsi, taṁ dassetuṁ –",
  "atk-s0506a2:259": "914.",
  "atk-s0506a2:260": " ‘‘So devaputto attamano, moggallānena pucchito;",
  "atk-s0506a2:261": "Pañhaṁ puṭṭho viyākāsi, yassa kammassidaṁ phala’’nti. – vuttaṁ;",
  "atk-s0506a2:262": "915.",
  "atk-s0506a2:263": " ‘‘Satisamuppādakaro , dvāre kakkaṭako ṭhito;",
  "atk-s0506a2:264": "Niṭṭhito jātarūpassa, sobhati dasapādako.",
  "atk-s0506a2:265": "916.",
  "atk-s0506a2:266": " ‘‘Tena metādiso vaṇṇo, tena me idha mijjhati;",
  "atk-s0506a2:267": "Uppajjanti ca me bhogā, ye keci manaso piyā.",
  "atk-s0506a2:268": "917.",
  "atk-s0506a2:269": " ‘‘Akkhāmi te bhikkhu mahānubhāva, manussabhūto yamakāsi puññaṁ;",
  "atk-s0506a2:270": "Tenamhi evaṁ jalitānubhāvo, vaṇṇo ca me sabbadisā pabhāsatī’’ti.",
  "atk-s0506a2:271": "910. Tattha uccanti accuggataṁ. Maṇithūṇanti padumarāgādimaṇimayathambhaṁ. Samantatoti catūsupi passesu. Rucakatthatāti tassaṁ tassaṁ bhūmiyaṁ suvaṇṇaphalakehi atthatā.",
  "atk-s0506a2:272": "911.Pivasi khādasi cāti kālena kālaṁ upayujjamānaṁ gandhapānaṁ sudhābhojanañca sandhāya vadati. Pavadantīti pavajjanti. Dibbā rasā kāmaguṇettha pañcāti dibbā rasā anappakā pañca kāmaguṇā ettha etasmiṁ tava vimāne saṁvijjantīti attho. Suvaṇṇachannāti hemābharaṇavibhūsitā.",
  "atk-s0506a2:273": "915.Satisamuppādakaroti satuppādakaro, yena puññakammena ayaṁ dibbasampatti mayā laddhā, tattha satuppādassa kārako, ‘‘kakkaṭakarasadānena ayaṁ tayā sampatti laddhā’’ti evaṁ satuppādaṁ karontoti attho. Niṭṭhito jātarūpassāti jātarūpena siddho jātarūpamayo. Ekamekasmiṁ passe pañca pañca katvā dasa pādā etassāti dasapādako dvāre kakkaṭako ṭhito sobhati. So eva mama puññakammaṁ tādisānaṁ mahesīnaṁ vibhāveti, na ettha mayā vattabbaṁ atthīti adhippāyo. Tenāha ‘‘tena metādiso vaṇṇo’’tiādi. Sesaṁ vuttanayameva.",
  "atk-s0506a2:274": "Kakkaṭakarasadāyakavimānavaṇṇanā niṭṭhitā.",
  "atk-s0506a2:275": "5. Dvārapālakavimānavaṇṇanā",
  "atk-s0506a2:276": "Uccamidaṁmaṇithūṇanti dvārapālakavimānaṁ. Tassa kā uppatti? Bhagavā rājagahe viharati veḷuvane. Tena ca samayena rājagahe aññataro upāsako cattāri niccabhattāni saṅghassa deti. Tassa pana gehaṁ pariyante ṭhitaṁ corabhayena yebhuyyena pihitadvārameva hoti. Bhikkhū gantvā kadāci dvārassa pihitattā bhattaṁ aladdhāva paṭigacchanti. Upāsako bhariyaṁ āha ‘‘kiṁ, bhadde, ayyānaṁ sakkaccaṁ bhikkhā dīyatī’’ti? Sā āha ‘‘ekesu divasesu ayyā nāgamiṁsū’’ti. ‘‘Kiṁ kāraṇa’’nti? ‘‘Dvārassa pihitattā maññe’’ti. Taṁ sutvā upāsako saṁvegappatto hutvā ekaṁ purisaṁ dvārapālaṁ katvā ṭhapesi ‘‘tvaṁ ajjato paṭṭhāya dvāraṁ rakkhanto nisīda, yadā ca ayyā āgamissanti, tadā te pavesetvā paviṭṭhānaṁ nesaṁ pattapaṭiggahaṇaāsanapaññāpanādi sabbaṁ yuttapayuttaṁ jānāhī’’ti. So ‘‘sādhū’’ti tathā karonto bhikkhūnaṁ santike dhammaṁ sutvā uppannasaddho kammaphalaṁ saddahitvā saraṇesu ca sīlesu ca patiṭṭhahi, sakkaccaṁ bhikkhū upaṭṭhahi.",
  "atk-s0506a2:277": "Aparabhāge niccabhattadāyako upāsako kālaṁ katvā yāmesu nibbatti. Dvārapālo pana sakkaccaṁ bhikkhūnaṁ upaṭṭhahitvā parassa pariccāge veyyāvaccakaraṇena anumodanena ca tāvatiṁsesu uppajji. Tassa dvādasayojanikaṁ kanakavimānantiādi sabbaṁ kakkaṭakavimāne vuttanayeneva veditabbaṁ. Pucchāvissajjanagāthā evamāgatā –",
  "atk-s0506a2:278": "918.",
  "atk-s0506a2:279": " ‘‘Uccamidaṁ maṇithūṇaṁ vimānaṁ, samantato dvādasa yojanāni;",
  "atk-s0506a2:280": "Kūṭāgārā sattasatā uḷārā, veḷuriyathambhā rucakatthatā subhā.",
  "atk-s0506a2:281": "919.",
  "atk-s0506a2:282": " ‘‘Tatthacchasi pivasi khādasi ca, dibbā ca vīṇā pavadanti vagguṁ;",
  "atk-s0506a2:283": "Dibbā rasā kāmaguṇettha pañca, nāriyo ca naccanti suvaṇṇachannā.",
  "atk-s0506a2:284": "920. ‘‘Kena tetādiso vaṇṇo…pe… vaṇṇo ca te sabbadisā pabhāsatī’’ti.",
  "atk-s0506a2:285": "922. ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:286": "923.",
  "atk-s0506a2:287": " ‘‘Dibbaṁ mamaṁ vassasahassamāyu, vācābhigītaṁ manasā pavattitaṁ;",
  "atk-s0506a2:288": "Ettāvatā ṭhassati puññakammo, dibbehi kāmehi samaṅgibhūto.",
  "atk-s0506a2:289": "924.",
  "atk-s0506a2:290": " ‘‘Tena metādiso vaṇṇo…pe…",
  "atk-s0506a2:291": "Vaṇṇo ca me sabbadisā pabhāsatī’’ti.",
  "atk-s0506a2:292": "923. Tattha dibbaṁ mamaṁ vassasahassamāyūti yasmiṁ devanikāye sayaṁ uppanno, tesaṁ tāvatiṁsadevānaṁ āyuppamāṇameva vadati. Tesañhi manussānaṁ gaṇanāya vassasataṁ eko rattidivo, tāya rattiyā tiṁsarattiko māso, tena māsena dvādasamāsiko saṁvaccharo, tena saṁvaccharena sahassasaṁvaccharāni āyu, taṁ manussānaṁ gaṇanāya tisso vassakoṭiyo saṭṭhi ca vassasatasahassāni honti. Vācābhigītanti vācāya abhigītaṁ, ‘‘āgacchantu ayyā, idaṁ āsanaṁ paññattaṁ, idha nisīdathā’’tiādinā, ‘‘kiṁ ayyānaṁ sarīrassa ārogyaṁ, kiṁ vasanaṭṭhānaṁ phāsuka’’ntiādinā paṭisanthāravasena ca vācāya kathitamattaṁ . Manasā pavattitanti ‘‘ime ayyā pesalā brahmacārino dhammacārino’’tiādinā cittena pavattitaṁ pasādamattaṁ, na pana mama santakaṁ kiñci pariccattaṁ atthīti dasseti. Ettāvatāti ettakena evaṁ kathanamattena pasādamattenapi. Ṭhassati puññakammoti katapuñño nāma hutvā devaloke ṭhassati ciraṁ pavattissati, tiṭṭhanto ca dibbehi kāmehi samaṅgībhūto tasmiṁ devanikāye devānaṁ valañjaniyāmeneva dibbehi pañcahi kāmaguṇehi samaṅgībhūto samannāgato hutvā indriyāni paricārento viharatīti attho. Sesaṁ vuttanayameva.",
  "atk-s0506a2:293": "Dvārapālakavimānavaṇṇanā niṭṭhitā.",
  "atk-s0506a2:294": "6. Paṭhamakaraṇīyavimānavaṇṇanā",
  "atk-s0506a2:295": "Uccamidaṁmaṇithūṇanti karaṇīyavimānaṁ. Tassa kā uppatti? Bhagavā sāvatthiyaṁ viharati jetavane. Tena samayena sāvatthivāsī eko upāsako nhānopakaraṇāni gahetvā aciravatiṁ gantvā nhatvā āgacchanto bhagavantaṁ sāvatthiṁ piṇḍāya pavisantaṁ disvā upasaṅkamitvā vanditvā evamāha ‘‘bhante kena nimantitā’’ti. Bhagavā tuṇhī ahosi. So kenaci animantitabhāvaṁ ñatvā āha ‘‘adhivāsetu me, bhante, bhagavā bhattaṁ anukampaṁ upādāyā’’ti. Adhivāsesi bhagavā tuṇhībhāvena. So bhagavantaṁ attano gehaṁ netvā buddhārahaṁ āsanaṁ paññāpetvā tattha bhagavantaṁ nisīdāpetvā paṇītena annapānena santappesi. Bhagavā katabhattakicco tassa anumodanaṁ katvā pakkāmi. Sesaṁ anantaravimānasadisaṁ. Tena vuttaṁ –",
  "atk-s0506a2:296": "926. ‘‘Uccamidaṁ maṇithūṇaṁ vimānaṁ…pe… nāriyo ca naccanti suvaṇṇachannā.",
  "atk-s0506a2:297": "928. ‘‘Kena tetādiso vaṇṇo…pe… vaṇṇo ca te sabbadisā pabhāsatī’’ti.",
  "atk-s0506a2:298": "930. ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:299": "931.",
  "atk-s0506a2:300": " ‘‘Karaṇīyāni puññāni, paṇḍitena vijānatā;",
  "atk-s0506a2:301": "Sammaggatesu buddhesu, yattha dinnaṁ mahapphalaṁ.",
  "atk-s0506a2:302": "931.",
  "atk-s0506a2:303": " ‘‘Atthāya vata me buddho, araññā gāmamāgato;",
  "atk-s0506a2:304": "Kattha cittaṁ pasādetvā, tāvatiṁsūpago ahaṁ.",
  "atk-s0506a2:305": "933. ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.",
  "atk-s0506a2:306": "931. Tattha paṇḍitenāti sappaññena. Vijānatāti attano hitāhitaṁ jānantena. Sammaggatesūti sammāpaṭipannesu, buddhesūti sammāsambuddhesu.",
  "atk-s0506a2:307": "932.Atthāyāti hitāya, vuḍḍhiyā vā. Araññāti vihārato, jetavanaṁ sandhāya vadati . Tāvatiṁsūpagoti tāvatiṁsadevakāyaṁ, tāvatiṁsabhavanaṁ vā uppajjanavasena upagato. Sesaṁ vuttanayameva.",
  "atk-s0506a2:308": "Karaṇīyavimānavaṇṇanā niṭṭhitā.",
  "atk-s0506a2:309": "7. Dutiyakaraṇīyavimānavaṇṇanā",
  "atk-s0506a2:310": "Sattamavimānaṁ chaṭṭhavimānasadisaṁ. Kevalaṁ tattha upāsakena bhagavato āhāro dinno, idha aññatarassa therassa. Esaṁ vuttanayameva. Tena vuttaṁ –",
  "atk-s0506a2:311": "935.",
  "atk-s0506a2:312": " ‘‘Uccamidaṁ maṇithūṇaṁ vimānaṁ, samantato dvādasa yojanāni;",
  "atk-s0506a2:313": "Kūṭāgārā sattasatā uḷārā, veḷuriyathambhā rucakatthatā subhā.",
  "atk-s0506a2:314": "936.",
  "atk-s0506a2:315": " ‘‘Tatthacchasi pivasi khādasi ca, dibbā ca vīṇā pavadanti vagguṁ;",
  "atk-s0506a2:316": "Dibbā rasā kāmaguṇettha pañca, nāriyo ca naccanti suvaṇṇachannā.",
  "atk-s0506a2:317": "937. ‘‘Kena tetādiso vaṇṇo…pe… vaṇṇo ca te sabbadisā pabhāsatīti.",
  "atk-s0506a2:318": "938.",
  "atk-s0506a2:319": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:320": "940.",
  "atk-s0506a2:321": " ‘‘Karaṇīyāni puññāni, paṇḍitena vijānatā;",
  "atk-s0506a2:322": "Sammaggatesu bhikkhūsu, yattha dinnaṁ mahapphalaṁ.",
  "atk-s0506a2:323": "941.",
  "atk-s0506a2:324": " ‘‘Atthāya vata me bhikkhu, araññā gāmamāgato;",
  "atk-s0506a2:325": "Tattha cittaṁ pasādetvā, tāvatiṁsūpago ahaṁ.",
  "atk-s0506a2:326": "942. ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.",
  "atk-s0506a2:327": "Dutiyakaraṇīyavimānavaṇṇanā niṭṭhitā.",
  "atk-s0506a2:328": "8. Paṭhamasūcivimānavaṇṇanā",
  "atk-s0506a2:329": "Uccamidaṁmaṇithūṇaṁ vimānanti sūcivimānaṁ. Tassa kā uppatti? Bhagavā rājagahe viharati veḷuvane. Tena samayena āyasmato sāriputtassa cīvarakammaṁ kātabbaṁ hoti, attho ca hoti sūciyā. So rājagahe piṇḍāya caranto kammārassa gehadvāre aṭṭhāsi. Taṁ disvā kammāro āha ‘‘kena, bhante, attho’’ti? ‘‘Cīvarakammaṁ kātabbaṁ atthi, sūciyā attho’’ti. Kammāro pasannamānaso katapariyositā dve sūciyo datvā ‘‘punapi, bhante, sūciyā atthe sati mama ācikkheyyāthā’’ti vatvā pañcapatiṭṭhitena vandi. Thero tassa anumodanaṁ katvā pakkāmi. So aparabhāge kālaṁ katvā tāvatiṁsesu uppajji. Atha āyasmā mahāmoggallāno devacārikaṁ caranto taṁ devaputtaṁ imāhi gāthāhi pucchi –",
  "atk-s0506a2:330": "944.",
  "atk-s0506a2:331": " ‘‘Uccamidaṁ maṇithūṇaṁ vimānaṁ…pe…",
  "atk-s0506a2:332": "Vaṇṇo ca te sabbadisā pabhāsatī’’ti.",
  "atk-s0506a2:333": "948. ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:334": "949.",
  "atk-s0506a2:335": " ‘‘Yaṁ dadāti na taṁ hoti, yañceva dajjā tañceva seyyo;",
  "atk-s0506a2:336": "Sūci dinnā sūcimeva seyyo.",
  "atk-s0506a2:337": "950.",
  "atk-s0506a2:338": " ‘‘Tena metādiso vaṇṇo…pe…",
  "atk-s0506a2:339": "Vaṇṇo ca me sabbadisā pabhāsatī’’ti.",
  "atk-s0506a2:340": "949. Tattha yaṁ dadātīti yādisaṁ deyyadhammaṁ dadāti. Na taṁ hotīti tassa tādisameva phalaṁ na hoti. Atha kho khettasampattiyā ca cittasampattiyā ca tato vipulataraṁ uḷāratarameva phalaṁ hoti. Tasmā yañceva dajjā tañceva seyyoti yaṁkiñcideva vijjamānaṁ dajjā dadeyya, tañceva tadeva seyyo, yassa kassaci anavajjassa deyyadhammassa dānameva seyyo, kasmā? Mayā hi sūci dinnā sūcimeva seyyo, sūcidānameva mayhaṁ seyyaṁ jātaṁ, yato ayamīdisī sampatti laddhāti adhippāyo.",
  "atk-s0506a2:341": "Sūcivimānavaṇṇanā niṭṭhitā.",
  "atk-s0506a2:342": "9. Dutiyasūcivimānavaṇṇanā",
  "atk-s0506a2:343": "Uccamidaṁmaṇithūṇanti dutiyasūcivimānaṁ. Tassa kā uppatti? Bhagavā rājagahe viharati veḷuvane. Tena samayena rājagahavāsī eko tunnakārako vihārapekkhako hutvā veḷuvanaṁ gato. Tattha aññataraṁ bhikkhuṁ veḷuvane katasūciyā cīvaraṁ sibbantaṁ disvā sūcigharena saddhiṁ sūciyo adāsi. Sesaṁ sabbaṁ vuttanayameva.",
  "atk-s0506a2:344": "952.",
  "atk-s0506a2:345": " ‘‘Uccamidaṁ maṇithūṇaṁ vimānaṁ…pe…",
  "atk-s0506a2:346": "Vaṇṇo ca te sabbadisā pabhāsatī’’ti. – pucchi;",
  "atk-s0506a2:347": "956.",
  "atk-s0506a2:348": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:349": "957.",
  "atk-s0506a2:350": " ‘‘Ahaṁ manussesu manussabhūto, purimajātiyā manussaloke.",
  "atk-s0506a2:351": "958.",
  "atk-s0506a2:352": " ‘‘Addasaṁ virajaṁ bhikkhuṁ, vippasannamanāvilaṁ;",
  "atk-s0506a2:353": "Tassa adāsahaṁ sūciṁ, pasanno sehi pāṇibhi.",
  "atk-s0506a2:354": "959.",
  "atk-s0506a2:355": " ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.",
  "atk-s0506a2:356": "Taṁ sabbaṁ heṭṭhā vuttanayameva.",
  "atk-s0506a2:357": "Dutiyasūcivimānavaṇṇanā niṭṭhitā.",
  "atk-s0506a2:358": "10. Paṭhamanāgavimānavaṇṇanā",
  "atk-s0506a2:359": "Susukkakhandhaṁabhiruyha nāganti nāgavimānaṁ. Tassa kā uppatti? Bhagavā sāvatthiyaṁ viharati jetavane. Tena samayena āyasmā mahāmoggallāno heṭṭhā vuttanayeneva devacārikaṁ caranto tāvatiṁsabhavanaṁ upagato. Tattha addasa aññataraṁ devaputtaṁ sabbasetaṁ mahantaṁ dibbanāgaṁ abhiruyha mahantena parivārena mahatā dibbānubhāvena ākāsena gacchantaṁ, sabbā disā cando viya sūriyo viya ca obhāsayamānaṁ. Disvā yena so devaputto tenupasaṅkami. Atha so devaputto tato oruyha āyasmantaṁ mahāmoggallānaṁ abhivādetvā añjaliṁ paggayha aṭṭhāsi. Atha thero –",
  "atk-s0506a2:360": "961.",
  "atk-s0506a2:361": " ‘‘Susukkakhandhaṁ abhiruyha nāgaṁ, akācinaṁ dantiṁ baliṁ mahājavaṁ;",
  "atk-s0506a2:362": "Abhiruyha gajavaraṁ sukappitaṁ, idhāgamā vehāyasaṁ antalikkhe.",
  "atk-s0506a2:363": "962.",
  "atk-s0506a2:364": " ‘‘Nāgassa dantesu duvesu nimmitā, acchodakā paduminiyo suphullā;",
  "atk-s0506a2:365": "Padumesu ca tūriyagaṇā pavajjare, imā ca naccanti manoharāyo.",
  "atk-s0506a2:366": "963.",
  "atk-s0506a2:367": " ‘‘Deviddhipattosi mahānubhāvo, manussabhūto kimakāsi puññaṁ;",
  "atk-s0506a2:368": "Kenāsi evaṁ jalitānubhāvo, vaṇṇo ca te sabbadisā pabhāsatī’’ti. –",
  "atk-s0506a2:369": "Tassa sampattikittanamukhena katakammaṁ pucchi.",
  "atk-s0506a2:370": "961. Tattha susukkakhandhanti suṭṭhu setakhandhaṁ. Kiñcāpi tassa nāgassa cattāro pādā, vatthikosaṁ, mukhappadeso, ubho kaṇṇā, vāladhīti ettakaṁ muñcitvā sabbo kāyo setova, khandhappadesassa pana sātisayaṁ dhavalataratāya vuttaṁ ‘‘susukkakhandha’’nti. Nāganti dibbaṁ hatthināgaṁ. Akācinanti niddosaṁ , sabalalavaṅkatilakādichavidosavirahitanti attho. ‘‘Ājānīya’’ntipi pāḷi, ājānīyalakkhaṇūpetanti attho. Dantinti vipularuciradantavantaṁ. Balinti balavantaṁ mahābalaṁ. Mahājavanti atijavaṁ sīghagāmiṁ. Puna abhiruyhāti ettha anunāsikalopo daṭṭhabbo, abhiruyhaṁ ārohanīyanti vuttaṁ hoti. Sesaṁ vuttanayameva.",
  "atk-s0506a2:371": "Evaṁ pana therena puṭṭho devaputto attanā katakammaṁ kathento –",
  "atk-s0506a2:372": "965.",
  "atk-s0506a2:373": " ‘‘Aṭṭheva muttapupphāni, kassapassa mahesino;",
  "atk-s0506a2:374": "Thūpasmiṁ abhiropesiṁ, pasanno sehi pāṇibhi.",
  "atk-s0506a2:375": "966.",
  "atk-s0506a2:376": " ‘‘Tena metādiso vaṇṇo…pe…",
  "atk-s0506a2:377": "Vaṇṇo ca me sabbadisā pabhāsatī’’ti. – imāhi gāthāhi byākāsi;",
  "atk-s0506a2:378": "Tassattho – ahaṁ pubbe kassapasammāsambuddhassa yojanike kanakathūpe vaṇṭato muccitvā gacchamūle patitāni aṭṭha muttapupphāni labhitvā tāni gahetvā pūjanavasena pasannacitto hutvā abhiropesiṁ pūjesiṁ.",
  "atk-s0506a2:379": "Atīte kira kassapasammāsambuddhe parinibbute yojanike kanakathūpe ca kārite saparivāro kikī kāsirājā ca nāgarā ca negamā ca jānapadā ca divase divase pupphapūjaṁ karonti. Tesu tathā karontesu pupphāni mahagghāni dullabhāni ca ahesuṁ. Atheko upāsako mālākāravīthiyaṁ vicaritvā ekamekena kahāpaṇena ekamekampi pupphaṁ alabhanto aṭṭha kahāpaṇāni gahetvā pupphārāmaṁ gantvā mālākāraṁ āha ‘‘imehi aṭṭhahi kahāpaṇehi aṭṭha pupphāni dehī’’ti. ‘‘Natthayyo pupphāni, sammadeva upadhāretvā ocinitvā dinnānī’’ti. ‘‘Ahaṁ oloketvā gaṇhāmī’’ti. ‘‘Yadi evaṁ, ārāmaṁ pavisitvā gavesāhī’’ti. So pavisitvā gavesanto patitāni aṭṭha pupphāni labhitvā mālākāraṁ āha ‘‘gaṇha, tāta, kahāpaṇānī’’ti. ‘‘Tava puññena laddhāni, nāhaṁ kahāpaṇāni gaṇhāmī’’ti āha. Itaro ‘‘nāhaṁ mudhā pupphāni gahetvā bhagavato pūjaṁ karissāmī’’ti kahāpaṇāni tassa purato ṭhapetvā pupphāni gahetvā cetiyaṅgaṇaṁ gantvā pasannacitto pūjaṁ akāsi. So aparabhāge kālaṁ katvā tāvatiṁsesu uppajjitvā tattha yāvatāyukaṁ ṭhatvā punapi devaloke, punapi devaloketi evaṁ aparāparaṁ devesuyeva saṁsaranto tasseva kammassa vipākāvasesena imasmimpi buddhuppāde tāvatiṁsesuyeva uppajji. Taṁ sandhāya heṭṭhā vuttaṁ ‘‘tattha addasa aññataraṁ devaputta’’ntiādi.",
  "atk-s0506a2:380": "Taṁ panetaṁ pavattiṁ āyasmā mahāmoggallāno manussalokaṁ āgantvā bhagavato ārocesi. Bhagavā tamatthaṁ aṭṭhuppattiṁ katvā sampattaparisāya vitthārena dhammaṁ desesi. Sā desanā mahājanassa sātthikā ahosīti.",
  "atk-s0506a2:381": "Nāgavimānavaṇṇanā niṭṭhitā.",
  "atk-s0506a2:382": "11. Dutiyanāgavimānavaṇṇanā",
  "atk-s0506a2:383": "Mahantaṁ nāgaṁ abhiruyhāti dutiyanāgavimānaṁ. Tassa kā uppatti? Bhagavā rājagahe viharati veḷuvane. Tena samayena rājagahe aññataro upāsako saddho pasanno pañcasu sīlesu patiṭṭhito uposathadivasesu uposathasīlaṁ samādiyitvā purebhattaṁ attano vibhavānurūpaṁ bhikkhūnaṁ dānāni datvā sayaṁ bhuñjitvā suddhavatthanivattho suddhuttarāsaṅgo pacchābhattaṁ yebhuyyena aṭṭha pānāni gāhāpetvā vihāraṁ gantvā bhikkhusaṅghassa niyyādetvā bhagavantaṁ upasaṅkamitvā dhammaṁ suṇāti. Evaṁ so sakkaccaṁ dānamayaṁ sīlamayañca bahuṁ sucaritaṁ upacinitvā ito cuto tāvatiṁsesu uppajji. Tassa puññānubhāvena sabbaseto mahanto dibbo hatthināgo pāturahosi. So taṁ abhiruyha mahantena parivārena mahantena dibbānubhāvena kālena kālaṁ uyyānakīḷaṁ gacchati.",
  "atk-s0506a2:384": "Athekadivasaṁ kataññutāya codiyamāno aḍḍharattisamaye taṁ dibbanāgaṁ abhiruyha mahatā parivārena ‘‘bhagavantaṁ vandissāmī’’ti devalokato āgantvā kevalakappaṁ veḷuvanaṁ obhāsetvā hatthikkhandhato oruyha bhagavantaṁ upasaṅkamitvā abhivādetvā añjaliṁ paggayha ekamantaṁ aṭṭhāsi . Taṁ bhagavato samīpe ṭhito āyasmā vaṅgīso bhagavato anuññāya imāhi gāthāhi pucchi –",
  "atk-s0506a2:385": "968.",
  "atk-s0506a2:386": " ‘‘Mahantaṁ nāgaṁ abhiruyha, sabbasetaṁ gajuttamaṁ;",
  "atk-s0506a2:387": "Vanā vanaṁ anupariyāsi, nārīgaṇapurakkhato;",
  "atk-s0506a2:388": "Obhāsento disā sabbā, osadhī viya tārakā.",
  "atk-s0506a2:389": "969.",
  "atk-s0506a2:390": " ‘‘Kena tetādiso vaṇṇo…pe…",
  "atk-s0506a2:391": "Vaṇṇo ca te sabbadisā pabhāsatī’’ti.",
  "atk-s0506a2:392": "Tatthā pucchito sopi tassa gāthāhi eva byākāsi.",
  "atk-s0506a2:393": "971.",
  "atk-s0506a2:394": " ‘‘So devaputto attamano, vaṅgīseneva pucchito;",
  "atk-s0506a2:395": "Pañhaṁ puṭṭho viyākāsi, yassa kammassidaṁ phalaṁ’’.",
  "atk-s0506a2:396": "972.",
  "atk-s0506a2:397": " ‘‘Ahaṁ manussesu manussabhūto, upāsako cakkhumato ahosiṁ;",
  "atk-s0506a2:398": "Pāṇātipātā virato ahosiṁ, loke adinnaṁ parivajjayissaṁ.",
  "atk-s0506a2:399": "973.",
  "atk-s0506a2:400": " ‘‘Amajjapo no ca musā abhāṇiṁ, sakena dārena ca tuṭṭho ahosiṁ;",
  "atk-s0506a2:401": "Annañca pānañca pasannacitto, sakkacca dānaṁ vipulaṁ adāsiṁ.",
  "atk-s0506a2:402": "974.",
  "atk-s0506a2:403": " ‘‘Tena metādiso vaṇṇo…pe…",
  "atk-s0506a2:404": "Vaṇṇo ca me sabbadisā pabhāsatī’’ti.",
  "atk-s0506a2:405": "Tattha apubbaṁ natthi, sesaṁ heṭṭhā vuttanayameva.",
  "atk-s0506a2:406": "Dutiyanāgavimānavaṇṇanā niṭṭhitā.",
  "atk-s0506a2:407": "12. Tatiyanāgavimānavaṇṇanā",
  "atk-s0506a2:408": "Konu dibbena yānenāti tatiyanāgavimānaṁ. Tassa kā uppatti? Bhagavā rājagahe viharati veḷuvane kalandakanivāpe. Tena samayena tayo khīṇāsavattherā gāmakāvāse vassaṁ upagacchiṁsu. Te vutthavassā pavāretvā ‘‘bhagavantaṁ vandissāmā’’ti rājagahaṁ uddissa gacchantā antarāmagge sāyaṁ aññatarasmiṁ gāmake micchādiṭṭhikabrāhmaṇassa ucchukhettasamīpaṁ gantvā ucchupālaṁ pucchiṁsu ‘‘āvuso, sakkā ajja rājagahaṁ pāpuṇitu’’nti. ‘‘Na sakkā, bhante, ito aḍḍhayojane rājagahaṁ, idheva vasitvā sve gacchathā’’ti āha. ‘‘Atthettha koci vasanayoggo āvāso’’ti? ‘‘Natthi, bhante, ahaṁ pana vo vasanaṭṭhānaṁ jānissāmī’’ti. Therā adhivāsesuṁ.",
  "atk-s0506a2:409": "So ucchūsuyeva yathāṭhitesu sākhāmaṇḍapākārena daṇḍakāni bandhitvā ucchupaṇṇehi chādetvā heṭṭhā palālaṁ attharitvā ekassa therassa adāsi, dutiyassa therassa tīhi ucchūhi daṇḍakasaṅkhepena bandhitvā tiṇena chādetvā heṭṭhā ca tiṇasantharaṁ katvā adāsi, itarassa attano kuṭiyaṁ dve tayo daṇḍake sākhāyo ca nīharitvā cīvarena paṭicchādento cīvarakuṭiṁ katvā adāsi. Te tattha vasiṁsu. Atha vibhātāya rattiyā kālasseva bhattaṁ pacitvā dantakaṭṭhañca mukhodakañca datvā saha ucchurasena bhattaṁ adāsi. Tesaṁ bhuñjitvā anumodanaṁ katvā gacchantānaṁ ekekaṁ ucchuṁ adāsi ‘‘mayhaṁ bhāgo bhavissatī’’ti. So thokaṁ maggaṁ there anugantvā nivattanto attano veyyāvaccañca dānañca ārabbha uḷāraṁ pītisomanassaṁ paṭisaṁvedento nivatti.",
  "atk-s0506a2:410": "Khettasāmiko pana gacchantānaṁ bhikkhūnaṁ paṭipathena āgacchanto bhikkhū pucchi ‘‘kuto vo ucchu laddhā’’ti? ‘‘Ucchupālakena dinnā’’ti. Taṁ sutvā brāhmaṇo kupito anattamano taṭataṭāyamāno kodhābhibhūto tassa piṭṭhito upadhāvitvā muggarena taṁ paharanto ekappahāreneva jīvitā voropesi. So attanā katapuññakammameva anussaranto kālaṁ katvā sudhammādevasabhāyaṁ nibbatti. Tassa puññānubhāvena sabbaseto mahanto dibbavaravāraṇo nibbatti.",
  "atk-s0506a2:411": "Ucchupālakassa maraṇaṁ sutvā tassa mātāpitaro ceva ñātimittā ca assumukhā rodamānā taṁ ṭhānaṁ agamaṁsu, sabbe ca gāmavāsino sannipatiṁsu. Tatrassa mātāpitaro sarīrakiccaṁ kātuṁ ārabhiṁsu. Tasmiṁ khaṇe so devaputto taṁ dibbahatthiṁ abhiruhitvā sabbatāḷāvacaraparivuto pañcaṅgikena tūriyena pavajjamānena mahantena parivārena mahatiyā deviddhiyā devalokato āgantvā tāya parisāya dissamānarūpo ākāse aṭṭhāsi. Atha naṁ tattha paṇḍitajātiko puriso imāhi gāthāhi tena katapuññakammaṁ pucchi –",
  "atk-s0506a2:412": "976.",
  "atk-s0506a2:413": " ‘‘Ko nu dibbena yānena, sabbasetena hatthinā;",
  "atk-s0506a2:414": "Tūriyatāḷitanigghoso, antalikkhe mahīyati.",
  "atk-s0506a2:415": "977.",
  "atk-s0506a2:416": " ‘‘Devatā nusi gandhabbo, adu sakko purindado;",
  "atk-s0506a2:417": "Ajānantā taṁ pucchāma, kathaṁ jānemu taṁ maya’’nti.",
  "atk-s0506a2:418": "Sopissa imāhi gāthāhi etamatthaṁ byākāsi –",
  "atk-s0506a2:419": "978.",
  "atk-s0506a2:420": " ‘‘Nāmhi devo na gandhabbo, nāpi sakko purindado;",
  "atk-s0506a2:421": "Sudhammā nāma ye devā, tesaṁ aññataro aha’’nti.",
  "atk-s0506a2:422": "979.",
  "atk-s0506a2:423": " ‘‘Pucchāma devaṁ sudhammaṁ, puthuṁ katvāna añjaliṁ;",
  "atk-s0506a2:424": "Kiṁ katvā mānuse kammaṁ, sudhammaṁ upapajjatī’’ti – punapi pucchi;",
  "atk-s0506a2:425": "980.",
  "atk-s0506a2:426": " ‘‘Ucchāgāraṁ tiṇāgāraṁ, vatthāgārañca yo dade;",
  "atk-s0506a2:427": "Tiṇṇaṁ aññataraṁ datvā, sudhammaṁ upapajjatī’’ti. – punapi byākāsi;",
  "atk-s0506a2:428": "976. Tattha tūriyatāḷitanigghosoti tāḷitapañcaṅgitadibbatūriyanigghoso attānaṁ uddissa pavajjamānadibbatūriyasaddo . Antalikkhe mahīyatīti ākāse ṭhatvā ākāsaṭṭheneva mahatā parivārena pūjīyati.",
  "atk-s0506a2:429": "977.Devatānusīti devatā nu asi, kiṁ nu tvaṁ devosīti attho. Gandhabboti gandhabbakāyikadevo asīti attho. Adu sakko purindadoti udāhu pure dadātīti ‘‘purindado’’ti vissuto sakko nusi, atha sakko devarājā asīti attho. Ettha ca satipi sakkagandhabbānaṁ devabhāve tesaṁ visuṁ gahitattā gobalibaddhañāyena tadaññadevavācako devasaddo daṭṭhabbo.",
  "atk-s0506a2:430": "978. Atha devaputto ‘‘vissajjanaṁ nāma pucchāsabhāgena hotī’’ti tehi pucchitaṁ devagandhabbasakkabhāvaṁ paṭikkhipitvā attānaṁ ācikkhanto ‘‘namhi devo na gandhabbo’’tiādimāha. Tattha namhi devoti tayā āsaṅkito yo koci devo na homi na gandhabbo na sakko, apica kho sudhammā nāma ye devā, tesaṁ aññataro ahaṁ, sudhammā devatā nāma tāvatiṁsadevanikāyasseva aññataradevanikāyo. So kira ucchupālo tesaṁ devānaṁ sampattiṁ sutvā pageva tattha cittaṁ paṇidhāya ṭhitoti keci vadanti.",
  "atk-s0506a2:431": "979.Puthunti mahantaṁ, paripuṇṇaṁ katvāti attho. Sakkaccakiriyādīpanatthañhetaṁ vuttaṁ.",
  "atk-s0506a2:432": "980. Sudhammādevayānaṁ puṭṭho devaputto kakaṇṭakanimittaṁ vadanto viya diṭṭhamattameva gahetvā attanā katapuññaṁ ācikkhanto ‘‘ucchāgāra’’nti gāthamāha. Tattha tiṇṇaṁ aññataraṁ datvāti yadipi mayā tīṇi agārāni dinnāni, tīsu pana aññatarenāti ayamatthopi sijjhatīti nayaggāhena devaputto evamāha. Sesaṁ suviññeyyameva.",
  "atk-s0506a2:433": "Evaṁ so tena pucchi tamatthaṁ vissajjetvā ratanattayaguṇaṁ pakāsento mātāpitūhi saddhiṁ sammodanaṁ katvā devalokameva gato. Manussā devaputtassa vacanaṁ sutvā bhagavati bhikkhusaṅghe ca sañjātapasādabahumānā bahuṁ dānūpakaraṇaṁ sajjetvā sakaṭānaṁ pūretvā veḷuvanaṁ gantvā buddhappamukhassa bhikkhusaṅghassa mahādānaṁ datvā satthu taṁ pavattiṁ ārocayiṁsu. Satthā taṁ pucchāvissajjanaṁ tatheva vatvā tameva atthaṁ aṭṭhuppattiṁ katvā vitthārena dhammaṁ desetvā te saraṇesu ca sīlesu ca patiṭṭhāpesi. Te ca patiṭṭhitasaddhā bhagavantaṁ vanditvā attano gāmaṁ upagantvā ucchupālassa mataṭṭhāne vihāraṁ kārayiṁsūti.",
  "atk-s0506a2:434": "Tatiyanāgavimānavaṇṇanā niṭṭhitā.",
  "atk-s0506a2:435": "13. Cūḷarathavimānavaṇṇanā",
  "atk-s0506a2:436": "Daḷhadhammānisārassāti cūḷarathavimānaṁ. Tassa kā uppatti? Bhagavati parinibbute dhātuvibhāgaṁ katvā tattha tattha satthu thūpesu patiṭṭhāpiyamānesu mahākassapattherappamukhesu dhammaṁ saṅgāyituṁ uccinitvā gahitesu sāvakesu yāva vassūpagamanā veneyyāpekkhāya attano attano parisāya saddhiṁ tattha tattha vasantesu āyasmā mahākaccāyano paccantadese aññatarasmiṁ araññāyatane viharati. Tena samayena assakaraṭṭhe potalinagare assakarājā rajjaṁ kāreti, tassa jeṭṭhāya deviyā putto sujāto nāma kumāro soḷasavassuddesiko kaniṭṭhāya deviyā nibandhanena pitarā raṭṭhato pabbājito araññaṁ pavisitvā vanacarake nissāya araññe vasati. So kira kassapassa bhagavato sāsane pabbajitvā sīlamatte patiṭṭhito puthujjanakālakiriyaṁ katvā tāvatiṁsesu nibbattitvā tattha yāvatāyukaṁ ṭhatvā aparāparaṁ sugatiyaṁyeva paribbhamanto imasmiṁ buddhuppāde bhagavato abhisambodhito tiṁsavasse assakaraṭṭhe assakarañño aggamahesiyā kucchismiṁ nibbatti, ‘‘sujāto’’tissa nāmaṁ ahosi. So mahantena parivārena vaḍḍhati.",
  "atk-s0506a2:437": "Tassa pana mātari kālakatāya rājā aññaṁ rājadhītaraṁ aggamahesiṭṭhāne ṭhapesi. Sāpi aparena samayena puttaṁ vijāyi. Tassā rājā puttaṁ disvā pasanno ‘‘bhadde, tayā icchitaṁ varaṁ gaṇhāhī’’ti varaṁ adāsi. Sā gahitakaṁ katvā ṭhapetvā yadā sujātakumāro soḷasavassuddesiko jāto, tadā rājānaṁ āha ‘‘deva, tumhehi mama puttaṁ disvā tuṭṭhacittehi varo dinno, taṁ idāni dethā’’ti. ‘‘Gaṇha, devī’’ti . ‘‘Mayhaṁ puttassa rajjaṁ dethā’’ti. ‘‘Nassa, vasali, mama jeṭṭhaputte devakumārasadise sujātakumāre ṭhite kasmā evaṁ vadasī’’ti paṭikkhipi. Devī punappunaṁ nibandhanaṁ karontī manaṁ alabhitvā ekadivasaṁ āha ‘‘deva, yadi sacce tiṭṭhasi, dehi evā’’ti. Rājā ‘‘anupadhāretvā mayā imissā varo dinno, ayañca evaṁ vadatī’’ti vippaṭisārī hutvā sujātakumāraṁ pakkositvā tamatthaṁ ārocetvā assūni pavattesi. Kumāro pitaraṁ socamānaṁ disvā domanassappatto assūni pavattetvā ‘‘anujānāhi, deva, ahaṁ aññattha gamissāmī’’ti āha. Taṁ sutvā raññā ‘‘aññaṁ te nagaraṁ māpessāmi, tattha vaseyyāsī’’ti vutte kumāro na icchi. ‘‘Mama sahāyānaṁ rājūnaṁ santike pesessāmī’’ti ca vutte tampi nānujāni. Kevalaṁ ‘‘deva, araññaṁ gamissāmī’’ti āha. Rājā puttaṁ āliṅgitvā sīse cumbitvā ‘‘mamaccayena idhāgantvā rajje patiṭṭhahā’’ti vatvā vissajjesi.",
  "atk-s0506a2:438": "So araññaṁ pavisitvā vanacarake nissāya vasanto ekadivasaṁ migavaṁ gato. Tassa samaṇakāle sahāyavaro eko devaputto hitesitāya migarūpena taṁ palobhento dhāvitvā āyasmato mahākaccāyanassa vasanaṭṭhānasamīpaṁ patvā antaradhāyi. So ‘‘imaṁ migaṁ idāni gaṇhissāmī’’ti upadhāvanto therassa vasanaṭṭhānaṁ patvā taṁ apassanto bahi paṇṇasālāya theraṁ nisinnaṁ disvā tassa samīpe cāpakoṭiṁ olubbha aṭṭhāsi. Thero taṁ oloketvā ādito paṭṭhāya sabbaṁ tassa pavattiṁ ñatvā anuggaṇhanto ajānanto viya saṅgahaṁ karonto –",
  "atk-s0506a2:439": "981.",
  "atk-s0506a2:440": " ‘‘Daḷhadhammā nisārassa, dhanuṁ olubbha tiṭṭhasi;",
  "atk-s0506a2:441": "Khattiyo nusi rājañño, adu luddo vanecaro’’ti. –",
  "atk-s0506a2:442": "Pucchi. Tattha daḷhadhammāti daḷhadhanu. Daḷhadhanu nāma dvisahassathāmaṁ vuccati. Dvisahassathāmanti ca yassa āropitassa jiyāya baddho lohasīsādīnaṁ bhāro daṇḍe gahetvā yāva kaṇḍappamāṇā ukkhittassa pathavito muccati. Nisārassāti niratisayasārassa visiṭṭhasārassa rukkhassa dhanuṁ, sāratararukkhamayaṁ dhanunti attho. Olubbhāti sannirumbhitvā. Rājaññoti rājakumāro. Vanecaroti vanacaro.",
  "atk-s0506a2:443": "Atha so attānaṁ āvikaronto –",
  "atk-s0506a2:444": "982.",
  "atk-s0506a2:445": " ‘‘Assakādhipatissāhaṁ, bhante putto vanecaro;",
  "atk-s0506a2:446": "Nāmaṁ me bhikkhu te brūmi, sujāto iti maṁ vidū.",
  "atk-s0506a2:447": "983.",
  "atk-s0506a2:448": " ‘‘Mige gavesamānohaṁ, ogāhanto brahāvanaṁ;",
  "atk-s0506a2:449": "Migaṁ tañceva nāddakkhiṁ, tañca disvā ṭhito aha’’nti. –",
  "atk-s0506a2:450": "Āha. Tattha assakādhipatissāti assakaraṭṭhādhipatino assakarājassa. Bhikkhūti theraṁ ālapati. Mige gavesamānoti migasūkarādike gavesanto, migavaṁ carantoti attho.",
  "atk-s0506a2:451": "Taṁ sutvā thero tena saddhiṁ paṭisanthāraṁ karonto –",
  "atk-s0506a2:452": "984.",
  "atk-s0506a2:453": " ‘‘Svāgataṁ te mahāpuñña, atho te adurāgataṁ;",
  "atk-s0506a2:454": "Etto udakamādāya, pāde pakkhālayassu te.",
  "atk-s0506a2:455": "985.",
  "atk-s0506a2:456": " ‘‘Idampi pānīyaṁ sītaṁ, ābhataṁ girigabbharā;",
  "atk-s0506a2:457": "Rājaputta tato pitvā, santhatasmiṁ upāvisā’’ti. – āha;",
  "atk-s0506a2:458": "984. Tattha adurāgatanti durāgamanavajjitaṁ, mahāpuñña, te idhāgamanaṁ svāgataṁ, na te appakampi durāgamanaṁ atthi tuyhañca mayhañca pītisomanassajananatoti adhippāyo. ‘‘Adhunāgata’’ntipi pāṭho, idāni āgamananti attho.",
  "atk-s0506a2:459": "985.Santhatasmiṁ upāvisāti anantarahitāya bhūmiyā anisīditvā amukasmiṁ tiṇasanthārake nisīdāti.",
  "atk-s0506a2:460": "Tato rājakumāro therassa paṭisanthāraṁ sampaṭicchanto āha –",
  "atk-s0506a2:461": "986.",
  "atk-s0506a2:462": " ‘‘Kalyāṇī vata te vācā, savanīyā mahāmuni;",
  "atk-s0506a2:463": "Nelā atthavatī vaggu, mantvā atthañca bhāsasi.",
  "atk-s0506a2:464": "987.",
  "atk-s0506a2:465": " ‘‘Kā te rati vane viharato, isinisabha vadehi puṭṭho;",
  "atk-s0506a2:466": "Tava vacanapathaṁ nisāmayitvā, atthadhammapadaṁ samācaremase’’ti.",
  "atk-s0506a2:467": "986. Tattha kalyāṇīti sundarā sobhanā. Savanīyāti sotuṁ yuttā. Nelāti niddosā. Atthavatīti atthayuttā diṭṭhadhammikādinā hitena upetā. Vaggūti madhurā. Mantvāti jānitvā paññāya paricchinditvā. Atthanti atthato anapetaṁ ekantahitāvahaṁ.",
  "atk-s0506a2:468": "987.Isinisabhāti isīsu nisabha ājānīyasadisa. Vacanapathanti vacanaṁ. Vacanameva hi atthādhigamassa upāyabhāvato ‘‘vacanapatha’’nti vuttaṁ. Atthadhammapadaṁsamācaremaseti idha ceva samparāye ca atthāvahaṁ sīlādidhammakoṭṭhāsaṁ paṭipajjāmase.",
  "atk-s0506a2:469": "Idāni thero attano sammāpaṭipattiṁ tassa anucchavikaṁ vadanto –",
  "atk-s0506a2:470": "988.",
  "atk-s0506a2:471": " ‘‘Ahiṁsā sabbapāṇīnaṁ, kumāramhāka ruccati;",
  "atk-s0506a2:472": "Theyyā ca aticārā ca, majjapānā ca ārati.",
  "atk-s0506a2:473": "989.",
  "atk-s0506a2:474": " ‘‘Ārati samacariyā ca, bāhusaccaṁ kataññutā;",
  "atk-s0506a2:475": "Diṭṭheva dhamme pāsaṁsā, dhammā ete pasaṁsiyā’’ti. – āha;",
  "atk-s0506a2:476": "989. Tattha ārati samacariyā cāti yathāvuttā ca pāpadhammato ārati, paṭivirati kāyasamatādisamacariyā ca. Bāhusaccanti pariyattibāhusaccaṁ. Kataññutāti parehi attano katassa upakārassa jānanā. Pāsaṁsāti atthakāmehi kulaputtehi pakārato āsaṁsitabbā. Dhammā eteti ete yathāvuttā ahiṁsādidhammā. Pasaṁsiyāti viññūhi pasaṁsitabbā.",
  "atk-s0506a2:477": "Evaṁ thero tassa anucchavikaṁ sammāpaṭipattiṁ vatvā anāgataṁsañāṇena āyusaṅkhāre olokento ‘‘pañcamāsamattamevā’’ti disvā taṁ saṁvejetvā daḷhaṁ tattha sammāpaṭipattiyaṁ patiṭṭhāpetuṁ imaṁ gāthamāha –",
  "atk-s0506a2:478": "990.",
  "atk-s0506a2:479": " ‘‘Santike maraṇaṁ tuyhaṁ, oraṁ māsehi pañcahi;",
  "atk-s0506a2:480": "Rājaputta vijānāhi, attānaṁ parimocayā’’ti.",
  "atk-s0506a2:481": "Tattha attānaṁ parimocayāti attānaṁ apāyadukkhato mocehi.",
  "atk-s0506a2:482": "Tato kumāro attano muttiyā upāyaṁ pucchanto āha –",
  "atk-s0506a2:483": "991.",
  "atk-s0506a2:484": " ‘‘Katamaṁ svāhaṁ janapadaṁ gantvā, kiṁ kammaṁ kiñca porisaṁ;",
  "atk-s0506a2:485": "Kāya vā pana vijjāya, bhaveyyaṁ ajarāmaro’’ti.",
  "atk-s0506a2:486": "Tattha katamaṁ svāhanti katamaṁ su ahaṁ, katamaṁ nūti attho. Kiṁ kammaṁ kiñca porisanti katvāti vacanaseso. Porisanti purisakiccaṁ.",
  "atk-s0506a2:487": "Tato thero tassa dhammaṁ desetuṁ imā gāthāyo avoca –",
  "atk-s0506a2:488": "992.",
  "atk-s0506a2:489": " ‘‘Na vijjate so padeso, kammaṁ vijjā ca porisaṁ;",
  "atk-s0506a2:490": "Yattha gantvā bhave macco, rājaputtājarāmaro.",
  "atk-s0506a2:491": "993.",
  "atk-s0506a2:492": " ‘‘Mahaddhanā mahābhogā, raṭṭhavantopi khattiyā;",
  "atk-s0506a2:493": "Pahūtadhanadhaññāse, tepi no ajarāmarā.",
  "atk-s0506a2:494": "994.",
  "atk-s0506a2:495": " ‘‘Yadi te sutā andhakaveṇḍuputtā, sūrā vīrā vikkantappahārino;",
  "atk-s0506a2:496": "Tepi āyukkhayaṁ pattā, viddhastā sassatīsamā.",
  "atk-s0506a2:497": "995.",
  "atk-s0506a2:498": " ‘‘Khattiyā brāhmaṇā vessā, suddā caṇḍālapukkusā;",
  "atk-s0506a2:499": "Ete caññe ca jātiyā, tepi no ajarāmarā.",
  "atk-s0506a2:500": "996.",
  "atk-s0506a2:501": " ‘‘Ye mantaṁ parivattenti, chaḷaṅgaṁ brahmacintitaṁ;",
  "atk-s0506a2:502": "Ete caññe ca vijjāya, tepi no ajarāmarā.",
  "atk-s0506a2:503": "997.",
  "atk-s0506a2:504": " ‘‘Isayo cāpi ye santā, saññatattā tapassino;",
  "atk-s0506a2:505": "Sarīraṁ tepi kālena, vijahanti tapassino.",
  "atk-s0506a2:506": "998.",
  "atk-s0506a2:507": " ‘‘Bhāvitattāpi arahanto, katakiccā anāsavā;",
  "atk-s0506a2:508": "Nikkhipanti imaṁ dehaṁ, puññapāpaparikkhayā’’ti.",
  "atk-s0506a2:509": "992. Tattha yattha gantvāti yaṁ padesaṁ gantvā kammaṁ vijjaṁ porisañca kāyapayogena itarapayogena ca upagantvā pāpuṇitvā bhaveyya ajarāmaroti attho.",
  "atk-s0506a2:510": "993. Heṭṭhimakoṭiyā koṭisatādiparimāṇaṁ saṁharitvā ṭhapitaṁ mahantaṁ dhanaṁ etesanti mahaddhanā. Kumbhattayādikahāpaṇaparibbayo mahanto bhogo etesanti mahābhogā. Raṭṭhavantoti raṭṭhasāmikā, anekayojanaparimāṇaṁ raṭṭhaṁ pasāsantāti adhippāyo. Khattiyāti khattiyajātikā. Pahūtadhanadhaññāseti mahādhanadhaññasannicayā, attano parisāya ca sattaṭṭhasaṁvaccharapahonakadhanadhaññasannicayā. Tepi no ajarāmarāti jarāmaraṇadhammā eva, mahaddhanatādīnipi tesaṁ upari nipatantaṁ jarāmaraṇaṁ nivattetuṁ na sakkontīti attho.",
  "atk-s0506a2:511": "994.Andhakaveṇḍuputtāti andhakaveṇḍussa puttāti paññātā. Sūrāti sattimanto. Vīrāti vīriyavanto. Vikkantappahārinoti sūravīrabhāveneva paṭisattubalaṁ vikkamma pasayha paharaṇasīlā. Viddhastāti vinaṭṭhā. Sassatīsamāti kulaparamparāya sassatīhi candasūriyādīhi samānā, tepi acirakālapavattakulanvayāti attho.",
  "atk-s0506a2:512": "995.Jātiyāti attano jātiyā, visiṭṭhatarā pana jātipi nesaṁ jarāmaraṇaṁ nivattetuṁ na sakkotīti attho.",
  "atk-s0506a2:513": "996.Mantanti vedaṁ. Chaḷaṅganti kappabyākaraṇaniruttisikkhāchandovicitijotisatthasaṅkhātehi chahi aṅgehi chaḷaṅgaṁ. Brahmacintitanti brahmehi aṭṭhakādīhi cintitaṁ paññācakkhunā diṭṭhaṁ.",
  "atk-s0506a2:514": "997.Santāti upasantakāyavacīkammantā. Saññatattāti saññatacittā. Tapassinoti tapanissitā.",
  "atk-s0506a2:515": "Idāni kumāro attanā kattabbaṁ vadanto –",
  "atk-s0506a2:516": "999.",
  "atk-s0506a2:517": " ‘‘Subhāsitā atthavatī, gāthāyo te mahāmuni;",
  "atk-s0506a2:518": "Nijjhattomhi subhaṭṭhena, tvañca me saraṇaṁ bhavā’’ti. –",
  "atk-s0506a2:519": "Āha . Tattha nijjhattomhīti nijjhāpito dhammojasaññāya saññattigato amhi. Subhaṭṭhenāti suṭṭhu bhāsitena.",
  "atk-s0506a2:520": "Tato thero taṁ anusāsanto imaṁ gāthaṁ abhāsi –",
  "atk-s0506a2:521": "1000.",
  "atk-s0506a2:522": " ‘‘Mā maṁ tvaṁ saraṇaṁ gaccha, tameva saraṇaṁ vaja;",
  "atk-s0506a2:523": "Sakyaputtaṁ mahāvīraṁ, yamahaṁ saraṇaṁ gato’’ti.",
  "atk-s0506a2:524": "Tato rājakumāro āha –",
  "atk-s0506a2:525": "1001.",
  "atk-s0506a2:526": " ‘‘Katarasmiṁ so janapade, satthā tumhāka mārisa;",
  "atk-s0506a2:527": "Ahampi daṭṭhuṁ gacchissaṁ, jinaṁ appaṭipuggala’’nti.",
  "atk-s0506a2:528": "Puna thero āha –",
  "atk-s0506a2:529": "1002.",
  "atk-s0506a2:530": " ‘‘Puratthimasmiṁ janapade, okkākakulasambhavo;",
  "atk-s0506a2:531": "Tatthāsi purisājañño, so ca kho parinibbuto’’ti.",
  "atk-s0506a2:532": "Tattha therena nisinnapadesato majjhimadesassa pācīnadisābhāgattā vuttaṁ ‘‘puratthimasmiṁ janapade’’ti.",
  "atk-s0506a2:533": "Evaṁ so rājaputto therassa dhammadesanaṁ sutvā pasannamānaso saraṇesu ca sīlesu ca patiṭṭhahi. Tena vuttaṁ –",
  "atk-s0506a2:534": "1003.",
  "atk-s0506a2:535": " ‘‘Sace hi buddho tiṭṭheyya, satthā tumhāka mārisa;",
  "atk-s0506a2:536": "Yojanāni sahassāni, gaccheyyaṁ payirupāsituṁ.",
  "atk-s0506a2:537": "1004.",
  "atk-s0506a2:538": " ‘‘Yato ca kho parinibbuto, satthā tumhāka mārisa;",
  "atk-s0506a2:539": "Nibbutampi mahāvīraṁ, gacchāmi saraṇaṁ ahaṁ.",
  "atk-s0506a2:540": "1005.",
  "atk-s0506a2:541": " ‘‘Upemi saraṇaṁ buddhaṁ, dhammañcāpi anuttaraṁ;",
  "atk-s0506a2:542": "Saṅghañca naradevassa, gacchāmi saraṇaṁ ahaṁ.",
  "atk-s0506a2:543": "1006.",
  "atk-s0506a2:544": " ‘‘Pāṇātipātā viramāmi khippaṁ, loke adinnaṁ parivajjayāmi;",
  "atk-s0506a2:545": "Amajjapo no ca musā bhaṇāmi, sakena dārena ca homi tuṭṭho’’ti.",
  "atk-s0506a2:546": "Evaṁ pana taṁ saraṇesu ca sīlesu ca patiṭṭhitaṁ thero evamāha ‘‘rājakumāra, tuyhaṁ idha araññavāsena attho natthi, na ciraṁ tava jīvitaṁ, pañcamāsabbhantare eva kālaṁ karissasi, tasmā tava pitu santikameva gantvā dānādīni puññāni katvā saggaparāyaṇo bhaveyyāsī’’ti vatvā attano santike dhātuyo datvā vissajjesi. So gacchanto ‘‘ahaṁ, bhante, tumhākaṁ vacanena ito gamissāmi, tumhehipi mayhaṁ anukampāya tattha āgantabba’’nti vatvā therassa adhivāsanaṁ viditvā vanditvā padakkhiṇaṁ katvā pitu nagaraṁ gantvā uyyānaṁ pavisitvā attano āgatabhāvaṁ rañño nivedesi.",
  "atk-s0506a2:547": "Taṁ sutvā rājā saparivāro uyyānaṁ gantvā kumāraṁ āliṅgitvā antepuraṁ netvā abhisiñcitukāmo ahosi. Kumāro ‘‘deva, mayhaṁ appakaṁ āyu, ito catunnaṁ māsānaṁ accayena maraṇaṁ bhavissati, kiṁ me rajjena, tumhe nissāya puññameva karissāmī’’ti vatvā therassa guṇaṁ ratanattayassa ca ānubhāvaṁ pavedesi. Taṁ sutvā rājā saṁvegappatto ratanattaye ca there ca pasannamānaso mahantaṁ vihāraṁ kāretvā mahākaccāyanattherassa santike dūtaṁ pāhesi. Theropi rājānaṁ mahājanañca anuggaṇhanto āgacchi. Rājā ca saparivāro dūratova paccuggamanaṁ katvā theraṁ vihāraṁ pavesetvā catūhi paccayehi sakkaccaṁ upaṭṭhahanto saraṇesu ca sīlesu ca patiṭṭhahi. Kumāro ca sīlāni samādiyitvā theraṁ bhikkhū ceva sakkaccaṁ upaṭṭhahanto dānāni dadanto dhammaṁ suṇanto catunnaṁ māsānaṁ accayena kālaṁ katvā tāvatiṁsabhavane nibbatti. Tassa puññānubhāvena sattaratanapaṭimaṇḍito sattayojanappamāṇo ratho uppajji, anekāni cassa accharāsahassāni parivāro ahosi.",
  "atk-s0506a2:548": "Rājā kumārassa sarīrasakkāraṁ katvā bhikkhusaṅghassa ca mahādānaṁ pavattetvā cetiyassa pūjaṁ akāsi, tattha mahājano sannipati, theropi saparivāro taṁ padesaṁ upagañchi. Atha devaputto attanā katakusalakammaṁ oloketvā kataññutāya ‘‘gantvā theraṁ vandissāmi, sāsanaguṇe ca pākaṭe karissāmī’’ti cintetvā dibbarathaṁ āruyha mahatā parivārena dissamānarūpo āgantvā rathā oruyha therassa pāde vanditvā pitarā saddhiṁ paṭisanthāraṁ katvā theraṁ payirupāsamāno añjaliṁ paggayha aṭṭhāsi. Taṁ thero imāhi gāthāhi pucchi –",
  "atk-s0506a2:549": "1007.",
  "atk-s0506a2:550": " ‘‘Sahassaraṁsīva yathāmahappabho, disaṁ yathā bhāti nabhe anukkamaṁ;",
  "atk-s0506a2:551": "Tathāpakāro tavāyaṁ mahāratho, samantato yojanasattamāyato.",
  "atk-s0506a2:552": "1008.",
  "atk-s0506a2:553": " ‘‘Suvaṇṇapaṭṭehi samantamotthaṭo, urassa muttāhi maṇīhi cittito;",
  "atk-s0506a2:554": "Lekhā suvaṇṇassa ca rūpiyassa ca, sobhenti veḷuriyamayā sunimmitā.",
  "atk-s0506a2:555": "1009.",
  "atk-s0506a2:556": " ‘‘Sīsañcidaṁ veḷuriyassa nimmitaṁ, yugañcidaṁ lohitakāya cittitaṁ;",
  "atk-s0506a2:557": "Yuttā suvaṇṇassa ca rūpiyassa ca, sobhanti assā ca ime manojavā.",
  "atk-s0506a2:558": "1010.",
  "atk-s0506a2:559": " ‘‘So tiṭṭhasi hemarathe adhiṭṭhito, devānamindova sahassavāhano;",
  "atk-s0506a2:560": "Pucchāmi tāhaṁ yasavanta kovidaṁ, kathaṁ tayā laddho ayaṁ uḷāro’’ti.",
  "atk-s0506a2:561": "1007. Tattha sahassaraṁsīti sūriyo. So hi anekasahassaraṁsimantatāya ‘‘sahassaraṁsī’’ti vuccati. Yathāmahappabhoti attano mahattassa anurūpappabho. Yathā hi mahattena sūriyamaṇḍalena sadisaṁ jotimaṇḍalaṁ natthi, evaṁ pabhāyapi. Tathā hi taṁ ekasmiṁ khaṇe tīsu mahādīpesu ālokaṁ pharantaṁ tiṭṭhati. Disaṁ yathā bhāti nabhe anukkamanti nabhe ākāse yatheva disaṁ anukkamanto gacchanto yathā yena pakārena bhāti dibbati jotati. Tathāpakāroti tādisākāro. Tavāyanti tava ayaṁ.",
  "atk-s0506a2:562": "1008.Suvaṇṇapaṭṭehīti suvaṇṇamayehi paṭṭehi. Samantamotthaṭo samantato chādito. Urassāti uro assa, rathassa uroti ca īsāmūlaṁ vadati. Lekhāti veḷuriyamayā mālākammalatākammādilekhā. Tāsaṁ suvaṇṇapaṭṭesu ca rajatapaṭṭesu ca dissamānattā vuttaṁ ‘‘suvaṇṇassa ca rūpiyassa cā’’ti. Sobhentīti rathaṁ sobhayanti.",
  "atk-s0506a2:563": "1009.Sīsanti rathakubbarasīsaṁ. Veḷuriyassa nimmitanti veḷuriyena nimmitaṁ, veḷuriyamaṇimayanti attho. Lohitakāyāti lohitakamaṇinā, yena kenaci rattamaṇinā vā. Yuttāti yojitā, atha vā yottā suvaṇṇassa ca rūpiyassa cāti suvaṇṇamayā ca rūpiyamayā ca yottā, saṅkhalikāti attho.",
  "atk-s0506a2:564": "1010.Adhiṭṭhitoti attano deviddhiyā sakalamidaṁ ṭhānaṁ abhibhavitvā ṭhito. Sahassavāhanoti sahassayuttavāhano, sahassaājānīyayuttaratho devānamindo yathāti adhippāyo. Yasavantāti ālapanaṁ, yasassīti attho. Kovidanti kusalañāṇavantaṁ, rathārohane vā chekaṁ. Ayaṁ uḷāroti ayaṁ uḷāro mahanto yasoti adhippāyo.",
  "atk-s0506a2:565": "Evaṁ therena puṭṭho devaputto imāhi gāthāhi byākāsi –",
  "atk-s0506a2:566": "1011.",
  "atk-s0506a2:567": " ‘‘Sujāto nāmahaṁ bhante, rājaputto pure ahuṁ;",
  "atk-s0506a2:568": "Tvañca maṁ anukampāya, saññamasmiṁ nivesayi.",
  "atk-s0506a2:569": "1012.",
  "atk-s0506a2:570": " ‘‘Khīṇāyukañca maṁ ñatvā, sarīraṁ pādāsi satthuno;",
  "atk-s0506a2:571": "Imaṁ sujāta pūjehi, taṁ te atthāya hehiti.",
  "atk-s0506a2:572": "1013.",
  "atk-s0506a2:573": " ‘‘Tāhaṁ gandhehi mālehi, pūjayitvā samuyyuto;",
  "atk-s0506a2:574": "Pahāya mānusaṁ dehaṁ, upapannomhi nandanaṁ.",
  "atk-s0506a2:575": "1014.",
  "atk-s0506a2:576": " ‘‘Nandane ca vane ramme, nānādijagaṇāyute;",
  "atk-s0506a2:577": "Ramāmi naccagītehi, accharāhi purakkhato’’ti.",
  "atk-s0506a2:578": "1012-3. Tattha sarīrantī sarīradhātuṁ. Hehitīti bhavissati. Samuyyutoti sammā uyyutto, yuttappayuttoti attho.",
  "atk-s0506a2:579": "Evaṁ devaputto therena pucchitamatthaṁ kathetvā theraṁ vanditvā padakkhiṇaṁ katvā pitaraṁ āpucchitvā rathaṁ āruyha devalokameva gato. Theropi tamatthaṁ aṭṭhuppattiṁ katvā sampattaparisāya vitthārena dhammakathaṁ kathesi. Sā dhammakathā mahājanassa sātthikā ahosi. Atha thero taṁ sabbaṁ attanā ca tena ca kathitaniyāmeneva saṅgītikāle dhammasaṅgāhakānaṁ ārocesi, te ca taṁ tathā saṅgahaṁ āropesunti.",
  "atk-s0506a2:580": "Cūḷarathavimānavaṇṇanā niṭṭhitā.",
  "atk-s0506a2:581": "14. Mahārathavimānavaṇṇanā",
  "atk-s0506a2:582": "Sahassayuttaṁ hayavāhanaṁ subhanti mahārathavimānaṁ. Tassa kā uppatti? Bhagavā sāvatthiyaṁ viharati jetavane. Tena ca samayena āyasmā mahāmoggallāno heṭṭhā vuttanayena devacārikaṁ caranto tāvatiṁsabhavane gopālassa nāma devaputtassa attano vimānato nikkhamitvā sahassayuttaṁ mahantaṁ dibbarathaṁ abhiruyha mahantena parivārena mahatiyā deviddhiyā uyyānakīḷanatthaṁ gacchantassa avidūre pāturahosi. Taṁ disvā devaputto sañjātagāravabahumāno sahasā rathato oruyha upasaṅkamitvā pañcapatiṭṭhitena vanditvā añjaliṁ sirasi paggayha aṭṭhāsi.",
  "atk-s0506a2:583": "Tassidaṁ pubbakammaṁ – so kira vipassiṁ bhagavantaṁ suvaṇṇamālāya pūjetvā ‘‘imassa puññassa ānubhāvena mayhaṁ bhave bhave sovaṇṇamayā uracchadamālā nibbattatū’’ti katapaṇidhānāya anekakappesu sugatīsuyeva saṁsarantiyā kassapassa bhagavato kāle kikissa kāsirañño aggamahesiyā kucchimhi nibbattāya yathāpaṇidhānaṁ suvaṇṇamālālābhena ‘‘uracchadamālā’’ti laddhanāmāya devakaññāsadisāya rājadhītāya ācariyo gopālo nāma brāhmaṇo hutvā sasāvakasaṅghassa kassapassa bhagavato asadisadānādīni mahādānāni pavattetvā indriyānaṁ aparipakkabhāvena attānaṁ rājadhītarañca uddissa satthārā desitaṁ dhammaṁ sutvāpi visesaṁ nibbattetuṁ asakkonto puthujjanakālakiriyameva katvā yathūpacitapuññānubhāvena tāvatiṁsesu yojanasatike kanakavimāne nibbatti, anekakoṭiaccharāparivāro ahosi, sattaratanamayo cassa sahassayutto suvibhattabhittivicitto siniddhamadhuranigghoso attano pabhāsamudayena avahasanto viya divaṅkaramaṇḍalaṁ dibbo ājaññaratho nibbatti.",
  "atk-s0506a2:584": "So tattha yāvatāyukaṁ dibbasampattiṁ anubhavitvā aparāparaṁ devesuyeva saṁsaranto imasmiṁ buddhuppāde tasseva kammassa vipākāvasesena yathāvuttasampattivibhavo gopālo eva nāma devaputto hutvā tāvatiṁsesuyeva nibbatti. Taṁ sandhāya vuttaṁ ‘‘tena ca samayena āyasmā mahāmoggallāno…pe… añjaliṁ sirasi paggayha aṭṭhāsī’’ti.",
  "atk-s0506a2:585": "Evaṁ pana upasaṅkamitvā ṭhitaṁ taṁ devaputtaṁ āyasmā mahāmoggallāno imāhi gāthāhi pucchi –",
  "atk-s0506a2:586": "1015.",
  "atk-s0506a2:587": " ‘‘Sahassayuttaṁ hayavāhanaṁ subhaṁ, āruyhimaṁ sandanaṁ nekacittaṁ;",
  "atk-s0506a2:588": "Uyyānabhūmiṁ abhito anukkamaṁ, purindado bhūtapatīva vāsavo.",
  "atk-s0506a2:589": "1016.",
  "atk-s0506a2:590": " ‘‘Sovaṇṇamayā te rathakubbarā ubho, phalehi aṁsehi atīva saṅgatā;",
  "atk-s0506a2:591": "Sujātagumbā naravīraniṭṭhitā, virocati pannaraseva cando.",
  "atk-s0506a2:592": "1017.",
  "atk-s0506a2:593": " ‘‘Suvaṇṇajālāvatato ratho ayaṁ, bahūhi nānāratanehi cittito;",
  "atk-s0506a2:594": "Sunandighoso ca subhassaro ca, virocatī cāmarahatthabāhubhi.",
  "atk-s0506a2:595": "1018.",
  "atk-s0506a2:596": " ‘‘Imā ca nābhyo manasābhinimmitā, rathassa pādantaramajjhabhūsitā;",
  "atk-s0506a2:597": "Imā ca nābhyo satarājicittitā, sateratā vijjurivappabhāsare.",
  "atk-s0506a2:598": "1019.",
  "atk-s0506a2:599": " ‘‘Anekacittāvatato ratho ayaṁ, puthū ca nemī ca sahassaraṁsiko;",
  "atk-s0506a2:600": "Tesaṁ saro suyyati vaggurūpo, pañcaṅgikaṁ tūriyamivappavāditaṁ.",
  "atk-s0506a2:601": "1020.",
  "atk-s0506a2:602": " ‘‘Sirasmiṁ cittaṁ maṇicandakappitaṁ, sadā visuddhaṁ ruciraṁ pabhassaraṁ;",
  "atk-s0506a2:603": "Suvaṇṇarājīhi atīva saṅgataṁ, veḷuriyarājīva atīva sobhati.",
  "atk-s0506a2:604": "1021.",
  "atk-s0506a2:605": " ‘‘Ime ca vāḷī maṇicandakappitā, ārohakambū sujavā brahūpamā;",
  "atk-s0506a2:606": "Brahā mahantā balino mahājavā, mano tavaññāya tatheva siṁsare.",
  "atk-s0506a2:607": "1022.",
  "atk-s0506a2:608": " ‘‘Ime ca sabbe sahitā catukkamā, mano tavaññāya tatheva siṁsare;",
  "atk-s0506a2:609": "Samaṁ vahantī mudukā anuddhatā, āmodamānā turagānamuttamā.",
  "atk-s0506a2:610": "1023.",
  "atk-s0506a2:611": " ‘‘Dhunanti vagganti patanti cambare, abbhuddhunantā sukate piḷandhane;",
  "atk-s0506a2:612": "Tesaṁ saro suyyati vaggurūpo, pañcaṅgikaṁ tūriyamivappavāditaṁ.",
  "atk-s0506a2:613": "1024.",
  "atk-s0506a2:614": " ‘‘Rathassa ghoso apiḷandhanāna ca, khurassa nādo abhihiṁsanāya ca;",
  "atk-s0506a2:615": "Ghoso suvaggū samitassa suyyati, gandhabbatūriyāni vicitrasaṁvane.",
  "atk-s0506a2:616": "1025.",
  "atk-s0506a2:617": " ‘‘Rathe ṭhitātā migamandalocanā, āḷārapamhā hasitā piyaṁvadā;",
  "atk-s0506a2:618": "Veḷuriyajālāvatatā tanucchavā, sadeva gandhabbasūraggapūjitā.",
  "atk-s0506a2:619": "1026.",
  "atk-s0506a2:620": " ‘‘Tā rattarattambarapītavāsasā, visālanettā abhirattalocanā;",
  "atk-s0506a2:621": "Kule sujātā sutanū sucimhitā, rathe ṭhitā pañjalikā upaṭṭhitā.",
  "atk-s0506a2:622": "1027.",
  "atk-s0506a2:623": " ‘‘Tā kambukeyūradharā suvāsasā, sumajjhimā ūruthanūpapannā;",
  "atk-s0506a2:624": "Vaṭṭaṅguliyo sumukhā sudassanā, rathe ṭhitā pañjalikā upaṭṭhitā.",
  "atk-s0506a2:625": "1028.",
  "atk-s0506a2:626": " ‘‘Aññā suveṇī susu missakesiyo, samaṁ vibhattāhi pabhassarāhi ca;",
  "atk-s0506a2:627": "Anubbatā tā tava mānase ratā, rathe ṭhitā pañjalikā upaṭṭhitā.",
  "atk-s0506a2:628": "1029.",
  "atk-s0506a2:629": " ‘‘Āveḷiniyo padumuppalacchadā, alaṅkatā candanasāravāsitā;",
  "atk-s0506a2:630": "Anubbatā tā tava mānase ratā, rathe ṭhitā pañjalikā upaṭṭhitā.",
  "atk-s0506a2:631": "1030.",
  "atk-s0506a2:632": " ‘‘Tā māliniyo padumuppalacchadā, alaṅkatā candanasāravāsitā;",
  "atk-s0506a2:633": "Anubbatā tā tava mānase ratā, rathe ṭhitā pañjalikā upaṭṭhitā.",
  "atk-s0506a2:634": "1031.",
  "atk-s0506a2:635": " ‘‘Kaṇṭhesu te yāni piḷandhanāni, hatthesu pādesu tatheva sīse;",
  "atk-s0506a2:636": "Obhāsayantī dasa sabbaso disā, abbhuddayaṁ sāradikova bhāṇumā.",
  "atk-s0506a2:637": "1032.",
  "atk-s0506a2:638": " ‘‘Vātassa vegena ca sampakampitā, bhujesu mālā apiḷandhanāni ca;",
  "atk-s0506a2:639": "Muñcanti ghosaṁ ruciraṁ suciṁ subhaṁ, sabbehi viññūhi sutabbarūpaṁ.",
  "atk-s0506a2:640": "1033.",
  "atk-s0506a2:641": " ‘‘Uyyānabhūmyā ca duvaddhato ṭhitā, rathā ca nāgā tūriyāni ca saro;",
  "atk-s0506a2:642": "Tameva devinda pamodayanti, vīṇā yathā pokkharapattabāhubhi.",
  "atk-s0506a2:643": "1034.",
  "atk-s0506a2:644": " ‘‘Imāsu vīṇāsu bahūsu vaggūsu, manuññarūpāsu hadayeritaṁ pītiṁ;",
  "atk-s0506a2:645": "Pavajjamānāsu atīva accharā, bhamanti kaññā padumesu sikkhitā.",
  "atk-s0506a2:646": "1035.",
  "atk-s0506a2:647": " ‘‘Yadā ca gītāni ca vāditāni ca, naccāni cimāni samenti ekato;",
  "atk-s0506a2:648": "Athettha naccanti athettha accharā, obhāsayantī ubhato varitthiyo.",
  "atk-s0506a2:649": "1036.",
  "atk-s0506a2:650": " ‘‘So modasi tūriyagaṇappabodhano, mahīyamāno vajirāvudhoriva;",
  "atk-s0506a2:651": "Imāsu vīṇāsu bahūsu vaggūsu, manuññarūpāsu hadayeritaṁ pītiṁ.",
  "atk-s0506a2:652": "1037.",
  "atk-s0506a2:653": " ‘‘Kiṁ tvaṁ pure kammamakāsi attanā, manussabhūto purimāya jātiyā;",
  "atk-s0506a2:654": "Uposathaṁ kaṁ vā tuvaṁ upāvasi, kaṁ dhammacariyaṁ vatamābhirocayi.",
  "atk-s0506a2:655": "1038.",
  "atk-s0506a2:656": " ‘‘Nayīdamappassa katassa kammuno, pubbe suciṇṇassa uposathassa vā;",
  "atk-s0506a2:657": "Iddhānubhāvo vipulo ayaṁ tava, yaṁ devasaṅghaṁ abhirocase bhusaṁ.",
  "atk-s0506a2:658": "1039.",
  "atk-s0506a2:659": " ‘‘Dānassa te idaṁ phalaṁ, atho sīlassa vā pana;",
  "atk-s0506a2:660": "Atho añjalikammassa, taṁ me akkhāhi pucchito’’ti.",
  "atk-s0506a2:661": "1015. Tattha sahassayuttanti sahassena yuttaṁ, sahassaṁ vā yuttaṁ yojitaṁ etasminti sahassayuttaṁ. Kassa panetaṁ sahassanti? ‘‘Hayavāhana’’nti anantaraṁ vuccamānattā hayānanti ayamattho viññāyateva. Hayā vāhanaṁ etassāti hayavāhanaṁ. Keci pana ‘‘sahassayuttahayavāhana’’nti anunāsikalopaṁ ekameva samāsapadaṁ katvā vaṇṇenti, etasmiṁ pakkhe hayavāhanaṁ viya vāhananti attho yujjati. Hayavāhanasahassayuttaṁ yuttahayavāhanasahassanti hi attho. Apare pana ‘‘sahassayuttanti sahassadibbājaññayutta’’nti vadanti. Sandananti rathaṁ. Nekacittanti anekacittaṁ nānāvidhavicittavantaṁ. Uyyānabhūmiṁ abhitoti uyyānabhūmiyā samīpe. ‘‘Abhito’’ti hi padaṁ apekkhitvā sāmiatthe etaṁ upayogavacanaṁ. Keci pana ‘‘uyyānabhūmyā’’tipi paṭhanti, te saddanayampi anupadhārentā paṭhanti. Anukkamanti gacchanto purindado bhūtapatīva vāsavo virocasīti sambandho.",
  "atk-s0506a2:662": "1016.Sovaṇṇamayāti suvaṇṇamayā. Teti tava. Rathakubbarā ubhoti rathassa ubhosu passesu vedikā. Yo hi rathassa sobhanatthañceva upari ṭhitānaṁ guttatthañca ubhosu passesu vedikākārena parikkhepo karīyati, tassa purimabhāge ubhosu passesu yāva rathīsā, tāva hatthehi gahaṇayoggo rathassa avayavaviseso, idha so eva kubbaroti adhippeto. Tenevāha ‘‘ubho’’ti. Aññattha pana rathīsā kubbaroti vuccati. Phalehīti rathūpatthambhassa dakkhiṇavāmabhedehi dvīhi phalehi, pariyantāvettha phalāti vuttā. Aṁsehīti kubbaraphale patiṭṭhitehi heṭṭhimaaṁsehi. Atīva saṅgatāti ativiya suṭṭhu saṅgatā suphassitā nibbivarā. Idañca sippiviracite kittimarathe labbhamānavisesaṁ tattha āropetvā vuttaṁ. So pana aporisatāya akittimo sayaṁjāto kenaci aghaṭitoyeva. Sujātagumbāti susaṇṭhitathambhakasamudāyā. Ye hi vedikāya nirantaraṁ ṭhitā susaṇṭhitaghaṭakādiavayavavisesavanto thambhakasamudāyā, tesaṁ vasenevaṁ vuttaṁ ‘‘sujātagumbā’’ti. Naravīraniṭṭhitāti sippācariyehi niṭṭhāpitasadisā. Sippācariyā hi attano sarīrakhedaṁ acintetvā vīriyabalena sippassa suṭṭhu vicāraṇato naresu vīriyavantoti idha ‘‘naravīrā’’ti vuttā. Naravīrāti vā devaputtassa ālapanaṁ. Niṭṭhitāti pariyositā paripuṇṇasobhātisayā. ‘‘Naravīranimmitā’’ti vā pāṭho, naresu dhitisampannehi nimmitasadisāti attho. Evaṁvidhakubbaratāya ayaṁ tava ratho virocati. Kiṁ viya? Pannaraseva cando, sukkapakkhe pannarasiyaṁ paripuṇṇakāle candimā viya.",
  "atk-s0506a2:663": "1017.Suvaṇṇajālāvatatoti suvaṇṇajālakehi avatato chādito. ‘‘Suvaṇṇajālāvitato’’tipi pāṭho, gavacchitoti attho. Bahūhīti anekehi. Nānāratanehīti padumarāgaphussarāgādinānāvidharatanehi. Sunandighosoti suṭṭhu nanditabbaghoso, savanīyamadhuraninnādoti attho. Sunandighosoti vā suṭṭhu katanandighoso, naccanādīnaṁ dassanādīsu pavattitasādhukārasaddādivasena katapamodaninnādoti attho, ‘‘kālena kālaṁ āsīvādanavasena suṭṭhu payuttanandighoso’’ti ca vadanti. Subhassaroti suṭṭhu ativiya obhāsanasabhāvo, tattha vā pavattamānānaṁ devatānaṁ sobhanena gītavāditassarena subhassaro. Cāmarahatthabāhubhīti cāmarahatthayuttabāhūhi ito cito ca bījayamāna cāmarakalāpehi devatānaṁ bhujehi, tathābhūtāhi devatāhi vā virocati.",
  "atk-s0506a2:664": "1018.Nābhyoti rathacakkānaṁ nābhiyo. Manasābhinimmitāti ‘‘ime īdisā hontū’’ti cittena nimmitasadisā. Rathassapādantaramajjhabhūsitāti rathassa pādānaṁ rathacakkānaṁ antena neminā nānāratanasamujjalena arānaṁ vemajjhena ca maṇḍitā. Satarājicittitāti anekavaṇṇāhi anekasatāhi rājīhi lekhāhi cittitā vicittabhāvaṁ gatā. Sateratā vijjurivāti sateratasaṅkhātavijjulatā viya pabhāsare vijjotanti.",
  "atk-s0506a2:665": "1019.Anekacittāvatatoti anekehi mālākammādicittehi avatato samokiṇṇo. ‘‘Anekacittāvitato’’tipi paṭhanti, soyeva attho, gāthāsukhatthaṁ pana dīghakaraṇaṁ. Puthū ca nemī cāti puthulanemi ca, eko ca-kāro nipātamattaṁ. Sahassaraṁsikoti anekasahassaraṁsiko. ‘‘Sahassaraṁsiyo’’tipi pāḷi. Apare pana ‘‘natā raṁsiyo’’ti ca paṭhanti, tattha natāti ajiyadhanudaṇḍako viya oṇatā nemippadesā. Sahassaraṁsiyoti sūriyamaṇḍalaṁ viya vipphurantakiraṇajālā. Tesanti olambamānakiṅkiṇikajālānaṁ nemippadesānaṁ.",
  "atk-s0506a2:666": "1020.Sirasminti sīse, rathassa sīseti attho. Siro vā asmiṁ rathe. Cittanti vicittaṁ. Maṇicandakappitanti maṇimayamaṇḍalānuviddhaṁ candamaṇḍalasadisena maṇinā anuviddhaṁ. Ruciraṁ pabhassaranti iminā tassa candamaṇḍalasadisataṁyeva vibhāveti, sadā visuddhanti iminā panassa candamaṇḍalatopi visesaṁ dasseti. Suvaṇṇarājīhīti antarantarā vaṭṭākārena saṇṭhitāhi suvaṇṇalekhāhi. Saṅgatanti sahitaṁ. Veḷuriyarājīvāti antarantarā suvaṇṇarājīhi khacitamaṇimaṇḍalattā veḷuriyarājīhi viya sobhati. ‘‘Veḷuriyarājīhī’’ti ca paṭhanti.",
  "atk-s0506a2:667": "1021.Vāḷīti vāḷavanto sampannavāḷadhino, asse sandhāya vadati . ‘‘Vājī’’ti vā pāṭho. Maṇicandakappitāti cāmarolambanaṭṭhānesu maṇimayacandakānuviddhā. Ārohakambūti uccā ceva tadanurūpapariṇāhā ca, ārohapariṇāhasampannāti attho. Sujavāti sundarajavā javavanto mahājavā, sobhanagatikāti attho. Brahūpamāti brahā viya paminitabbā, attano pamāṇato adhikā viya paññāyantāti attho. Brahāti vuḍḍhā pavaḍḍhasabbaṅgapaccaṅgā. Mahantāti mahānubhāvā mahiddhikā. Balinoti sarīrabalena ca ussāhabalena ca balavanto. Mahājavāti sīghavegā. Mano tavaññāyāti tava cittaṁ ñatvā. Tathevāti cittānurūpameva. Siṁsareti saṁsappare, pavattareti attho.",
  "atk-s0506a2:668": "1022.Imeti yathāvuttaasse sandhāyāha. Sabbeti sahassamattāpi. Sahitāti samānajavatāya samānagamanatāya ca gatiyaṁ sahitā, aññamaññaṁ anūnādhikagamanāti attho. Catūhi pādehi kamanti gacchantīti catukkamā. Samaṁ vahantīti ‘‘sahitā’’ti padena vuttamevatthaṁ pākaṭataraṁ karoti. Mudukāti mudusabhāvā, bhadrā ājānīyāti attho. Tenāha ‘‘anuddhatā’’ti, uddhatarahitā khobhaṁ akarontāti attho. Āmodamānāti pamodamānā, akhaḷuṅkatāya aññamaññaṁ rathikādīnañca tuṭṭhiṁ pavedayantāti attho.",
  "atk-s0506a2:669": "1023.Dhunantīti cāmarabhāraṁ kesarabhāraṁ vāladhiñca vidhunanti. Vaggantīti kadāci pade padaṁ nikkhipantā vagganena gamanena gacchanti. Patantīti kadāci pavattanti, laṅghantīti attho. ‘‘Plavantī’’ti ca keci paṭhanti, soyevattho. Abbhuddhunantāti kammasippinā sukate suṭṭhu nimmite khuddakaghaṇṭādiassālaṅkāre abhiuddhunantā adhikaṁ uddhunantā. Tesanti tesaṁ piḷandhanānaṁ.",
  "atk-s0506a2:670": "1024.Rathassa ghosoti yathāvutto rathanigghoso. Apiḷandhanāna cāti a-kāro nipātamattaṁ . Piḷandhanānaṁ ābharaṇānaṁ. Apiḷandhananti ca ābharaṇapariyāyoti vā vadanti, rathassānaṁ ābharaṇānañcaghosoti attho. Khurassanādoti turaṅgānaṁ khuranipātasaddo. Kiñcāpi assā ākāsena gacchanti, madhurassa pana khuranipātasaddassa upaladdhihetubhūtena kammunā tesaṁ khuranikkhepe khuranikkhepe paṭighāto labbhatīti vadanti. Abhihiṁsanāya cāti assānaṁ adhikahiṁsanena ca, antarantarā assehi pavattitahesanena cāti attho. ‘‘Abhihesanāya cā’’ti keci paṭhanti. Samitassāti samuditassa dibbajanassa ghoso ca suvaggu sumadhuraṁ suyyati. Kiṁ viyāti āha ‘‘gandhabbatūriyāni vicitrasaṁvane’’ti, citralatāvane gandhabbadevaputtānaṁ pañcaṅgikatūriyāni viya. Tūriyasannissito hi saddo ‘‘tūriyānī’’ti vutto nissayavohārena. ‘‘Gandhabbatūriyāna ca vicitrasaṁvane’’ti ca pāṭho, ‘‘tūriyānañca’’iti anunāsikaṁ ānetvā yojetabbaṁ. Apare ‘‘gandhabbatūriyāni vicitrapavane’’ti paṭhanti.",
  "atk-s0506a2:671": "1025.Rathe ṭhitātāti rathe ṭhitā etā. Migamandalocanāti migacchāpikānaṁ viya mudusiniddhadiṭṭhinipātā. Āḷārapamhāti bahalasaṅgatapakhumā, gopakhumāti attho. Hasitāti pahasitā, pahaṁsitamukhāti attho . Piyaṁvadāti piyavādiniyo. Veḷuriyajālāvatatāti veḷuriyamaṇimayena jālena chāditasarīrā. Tanucchavāti sukhumacchaviyo. Sadevāti sadā eva sabbakālameva. Gandhabbasūraggapūjitāti gandhabbadevatāhi ceva aparāhi ca aggadevatāhi laddhapūjā.",
  "atk-s0506a2:672": "1026.Tā rattarattambarapītavāsasāti rajanīyarūpā ca rattapītavatthā ca. Abhirattalocanāti visesato rattarājīhi upasobhitanayanā. Kule sujātāti sindhavakule sujātā visiṭṭhadevanikāye sambhavā. Sutanūti sundarasarīrā. Sucimhitāti suddhasitakaraṇā.",
  "atk-s0506a2:673": "1027.Tā kambukeyūradharāti suvaṇṇamayakeyūradharā. Sumajjhimāti vilaggamajjhā. Ūruthanūpapannāti sampannaūruthanā, kadalikkhandhasadisaūru ceva samuggasadisathanā ca. Vaṭṭaṅguliyoti anupubbato vaṭṭaṅguliyo. Sumukhāti sundaramukhā, pamuditamukhā vā. Sudassanāti dassanīyā.",
  "atk-s0506a2:674": "1028.Aññāti ekaccā. Suveṇīti sundarakesaveṇiyo. Susūti daharā. Missakesiyoti rattamālādīhi missitakesavaṭṭiyo. Kathaṁ? Samaṁ vibhattāhi pabhassarāhi cāti, samaṁ aññamaññasadisaṁ nānāvibhattivasena vibhattāhi suvaṇṇacīrādikhacitāhi indanīlamaṇiādayo viya pabhassarāhi kesavaṭṭīhi missitakesiyoti yojanā. Anubbatāti anukūlakiriyā. Tāti accharāyo.",
  "atk-s0506a2:675": "1029.Candanasāravositāti sārabhūtena dibbacandanena ullittā vicchuritā.",
  "atk-s0506a2:676": "1031.Kaṇṭhesūtiādinā gīvūpagahatthūpagapādūpagasīsūpagādiābharaṇāni dasseti. Obhāsayantīti kaṇṭhesu yāni piḷandhanāni, tehi obhāsayantīti yojanā. Evaṁ sesesupi. Abbhuddayanti abhiuggacchanto, ‘‘abbhuddasa’’ntipi pāṭho, soyevattho. Sāradikoti saradakāliko. Bhāṇumāti sūriyo. So hi abbhādidosavirahena dasapi disā suṭṭhu obhāseti.",
  "atk-s0506a2:677": "1032.Vātassa vegena cāti manuññagandhūpahāraṁ saddūpahārañca karontena upaharantena viya vāyantena vātassa vegena rathaturaṅgavegena ca. Muñcantīti vissajjenti. Ruciranti pañcaṅgikatūriyāni viya uparūpari rucidāyakaṁ. Sucinti suddhaṁ asaṁsaṭṭhaṁ. Subhanti manuññaṁ. Sabbehi viññūhi sutabbarūpanti sabbehipi viññujātikehi gandhabbasamayaññūhi sotabbaṁ savanīyaṁ uttamasabhāvaṁ ghosaṁ muñcantīti yojanā.",
  "atk-s0506a2:678": "1033.Uyyānabhūmyāti uyyānabhūmiyaṁ. Duvaddhatoti dvīhi addhapassehi. ‘‘Dubhato ca ṭhitā’’tipi paṭhanti, soyevattho. Rathāti rathe. Nāgāti nāge. Upayogatthe hi etaṁ paccattavacanaṁ. Saroti rathanāgatūriyāni paṭicca nibbatto saro. Devindāti devaputtaṁ ālapati. Vīṇā yathā pokkharapattabāhubhīti yathā vīṇā sammadeva yojitehi doṇipattabāhudaṇḍehi taṁtaṁmucchanānurūpaṁ avaṭṭhitehi vādiyamānā suṇantaṁ janaṁ pamodeti, evaṁ taṁ rathādayo attano sarena pamodayanti. Susikkhitabhāvena pokkharabhāvaṁ sundarabhāvaṁ pattehi vīṇāvādakassa hatthehi pavāditā vīṇā yathā mahājanaṁ pamodeti, evaṁ taṁ rathādayo attano sarena pamodayantīti.",
  "atk-s0506a2:679": "1034.Imāsu vīṇāsūti gāthāya ayaṁ saṅkhepattho – imāsu ujukoṭivaṅkabrahatīnandinītisaraādibhedāsu bahūsu vīṇāsu siniddhamadhurassaratāya vaggūsu tato eva manuññarūpāsu hadayeritaṁ hadayaṅgamaṁ hadayahāriniṁ pītiṁ pītinimittaṁ pavajjamānāsu pavādiyamānāsu accharā devakaññā pītivegukkhittatāya attano susikkhitatāya ca dibbapadumesu bhamanti naccaṁ dassentiyo sañcaranti.",
  "atk-s0506a2:680": "1035.Imānīti idaṁ paccekaṁ yojetabbaṁ ‘‘imāni gītāni, imāni vāditāni, imāni naccāni cā’’ti. Samenti ekatoti ekajjhaṁ samarasāni honti. Atha vā samenti ekatoti ekato ekajjhaṁ samāni samarasāni karonti, tantissaraṁ gītassarena, gītassarañca tantissarena saṁsandantiyo naccanena yathādhigate hassādirase aparihāpentiyo samenti samānentīti attho. Atthettha naccanti athettha accharā obhāsayantīti evaṁ gītādīni samarase karontiyo atha aññā ekaccā accharā ettha etasmiṁ tava rathe naccanti, atha aññā varitthiyo uttamitthiyo naccaṁ passantiyo attano sarīrobhāsena ceva vatthābharaṇaobhāsena ca ettha etasmiṁ padese ubhato dvīsu passesu dasapi disā kevalaṁ obhāsayanti vijjotayantīti attho.",
  "atk-s0506a2:681": "1036.Soti so tvaṁ evaṁbhūto. Tūriyagaṇappabodhanoti dibbatūriyasamūhena katapītipabodhano. Mahīyamānoti pūjīyamāno. Vajirāvudhorivāti indo viya.",
  "atk-s0506a2:682": "1037.Uposathaṁ kaṁ vā tuvaṁ upāvasīti aññehipi uposatho upavasīyati, tvaṁ kaṁ vā kīdisaṁ nāma uposathaṁ upavasīti pucchati. Dhammacariyanti dānādipuññapaṭipattiṁ. Vatanti vatasamādānaṁ. Abhirocayīti abhirocesi, ruccitvā pūresīti attho. ‘‘Abhirādhayī’’tipi pāṭho, sādhesi nipphādesīti attho.",
  "atk-s0506a2:683": "1038.Idanti nipātamattaṁ, idaṁ vā phalanti adhippāyo. Abhirocaseti abhibhavitvā vijjotasi.",
  "atk-s0506a2:684": "Evaṁ mahātherena puṭṭho devaputto tamatthaṁ ācikkhi. Tena vuttaṁ –",
  "atk-s0506a2:685": "1040.",
  "atk-s0506a2:686": " ‘‘So devaputto attamano, moggallānena pucchito;",
  "atk-s0506a2:687": "Pañhaṁ puṭṭho viyākāsi, yassa kammassidaṁ phala’’nti.",
  "atk-s0506a2:688": "1041.",
  "atk-s0506a2:689": " ‘‘Jitindriyaṁ buddhamanomanikkamaṁ, naruttamaṁ kassapamaggapuggalaṁ;",
  "atk-s0506a2:690": "Avāpurantaṁ amatassa dvāraṁ, devātidevaṁ satapuññalakkhaṇaṁ.",
  "atk-s0506a2:691": "1042.",
  "atk-s0506a2:692": " ‘‘Tamaddasaṁ kuñjaramoghatiṇṇaṁ, suvaṇṇasiṅgīnadabimbasādisaṁ;",
  "atk-s0506a2:693": "Disvāna taṁ khippamahuṁ sucīmano, tameva disvāna subhāsitaddhajaṁ.",
  "atk-s0506a2:694": "1043.",
  "atk-s0506a2:695": " ‘‘Tamannapānaṁ athavāpi cīvaraṁ, suciṁ paṇītaṁ rasasā upetaṁ;",
  "atk-s0506a2:696": "Pupphābhikiṇṇamhi sake nivesane, patiṭṭhapesiṁ sa asaṅgamānaso.",
  "atk-s0506a2:697": "1044.",
  "atk-s0506a2:698": " ‘‘Tamannapānena ca cīvarena ca, khajjena bhojjena ca sāyanena ca;",
  "atk-s0506a2:699": "Santappayitvā dvipadānamuttamaṁ, so saggaso devapure ramāmahaṁ.",
  "atk-s0506a2:700": "1045.",
  "atk-s0506a2:701": " ‘‘Etenupāyena imaṁ niraggaḷaṁ, yaññaṁ yajitvā tividhaṁ visuddhaṁ;",
  "atk-s0506a2:702": "Pahāyahaṁ mānusakaṁ samussayaṁ, indūpamo devapure ramāmahaṁ.",
  "atk-s0506a2:703": "1046.",
  "atk-s0506a2:704": " ‘‘Āyuñca vaṇṇañca sukhaṁ balañca, paṇītarūpaṁ atikaṅkhatā muni;",
  "atk-s0506a2:705": "Annañca pānañca bahuṁ susaṅkhataṁ, patiṭṭhapetabbamasaṅgamānase.",
  "atk-s0506a2:706": "1047.",
  "atk-s0506a2:707": " ‘‘Nayimasmiṁ loke parasmiṁ vā pana, buddhena seṭṭho va samo va vijjati;",
  "atk-s0506a2:708": "Āhuneyyānaṁ paramāhutiṁ gato, puññatthikānaṁ vipulapphalesina’’nti.",
  "atk-s0506a2:709": "1041. Tattha jitindriyanti manacchaṭṭhānaṁ indriyānaṁ bodhimūleyeva aggamaggena jitattā nibbisevanabhāvassa katattā jitindriyaṁ. Abhiññeyyādīnaṁ abhiññeyyādibhāvato anavasesato abhisambuddhattā buddhaṁ. Puripuṇṇavīriyatāya anomanikkamaṁ caturaṅgasamannāgatassa vīriyassa catubbidhasammappadhānassa ca pāripūriyāti attho. Naruttamanti narānaṁ uttamaṁ dvipaduttamaṁ. Kassapanti bhagavantaṁ gottena vadati. Avāpurantaṁ amatassa dvāranti koṇāgamanassa bhagavato sāsanantaradhānato pabhuti pihitaṁ nibbānamahānagarassa dvāraṁ ariyamaggaṁ vivarantaṁ. Devātidevanti sabbesampi devānaṁ atidevaṁ. Satapuññalakkhaṇanti anekasatapuññavasena nibbattamahāpurisalakkhaṇaṁ.",
  "atk-s0506a2:710": "1042.Kuñjaranti kilesapaṭisattunimmaddanena kuñjarasadisaṁ, mahānāganti attho. Catunnaṁ oghānaṁ saṁsāramahoghassa taritattā oghatiṇṇaṁ. Suvaṇṇasiṅgīnadabimbasādisanti siṅgīsuvaṇṇajambunadasuvaṇṇarūpasadisaṁ, kañcanasannibhattacanti attho. Disvāna taṁ khippamahuṁ sucīmanoti taṁ kassapasammāsambuddhaṁ disvā khippaṁ tāvadeva ‘‘sammāsambuddho bhagavā’’ti pasādavasena kilesamalāpagamanena sucimano visuddhamano ahosiṁ, tañca kho tameva disvāna taṁ disvā eva. Subhāsitaddhajanti dhammaddhajaṁ.",
  "atk-s0506a2:711": "1043.Tamannapānanti tamhi bhagavati annañca pānañca. Athavāpi cīvaranti atha cīvarampi. Rasasā upetanti rasena upetaṁ sādurasaṁ, uḷāranti attho . Pupphābhikiṇṇamhīti ganthitehi ca aganthikehi ca pupphehi olambanavasena santharaṇavasena ca abhikiṇṇe. Patiṭṭhapesinti paṭipādesiṁ adāsiṁ. Asaṅgamānasoti katthaci alaggacitto so ahanti yojanā.",
  "atk-s0506a2:712": "1044.Saggasoti aparāparūpapattivasena sagge sagge, tatthāpi ca devapure sudassanamahānagare. Ramāmīti kīḷāmi modāmi.",
  "atk-s0506a2:713": "1045.Etenupāyenāti gopālabrāhmaṇakāle sasāvakasaṅghassa kassapabhagavato yathā asadisadānaṁ adāsiṁ, etena upāyena. Imaṁ niraggaḷaṁ yaññaṁ yajitvā tividhaṁ visuddhanti anāvaṭadvāratāya muttacāgatāya ca niraggaḷaṁ, tīsupi kālesu tīhi dvārehi karaṇakārāpanānussaraṇavidhīhi sampannatāya tividhaṁ, tattha saṁkilesābhāvena visuddhaṁ aparimitadhanapariccāgabhāvena mahācāgatāya yaññaṁ yajitvā, mahādānaṁ datvāti attho. Taṁ pana dānaṁ cirakatampi khettavatthucittānaṁ uḷāratāya antarantarā anussaraṇena attano pākaṭaṁ āsannaṁ paccakkhaṁ viya upaṭṭhitaṁ gahetvā āha ‘‘ima’’nti.",
  "atk-s0506a2:714": "1046. Evaṁ devaputto attanā katakammaṁ therassa kathetvā idāni tādisāya sampattiyā parepi patiṭṭhāpetukāmataṁ tathāgate ca uttamaṁ attano pasādabahumānaṁ pavedento ‘‘āyuñca vaṇṇañcā’’tiādinā gāthādvayamāha. Tattha abhikaṅkhatāti icchantena. Munīti theraṁ ālapati.",
  "atk-s0506a2:715": "1047.Nayimasmiṁ loketi devaputto attano paccakkhabhūtaṁ lokaṁ vadati. Parasminti tato aññasmiṁ. Etena sabbepi sadevake loke dasseti. Samo ca vijjatīti seṭṭho tāva tiṭṭhatu , samo eva na vijjatīti attho. Āhuneyyānaṁ paramāhutiṁ gatoti imasmiṁ loke yattakā āhuneyyā nāma, tesu sabbesu paramāhutiṁ paramaṁ āhuneyyabhāvaṁ gato. ‘‘Dakkhiṇeyyānaṁ paramaggataṁ gato’’ti vā pāṭho, tattha paramaggatanti paramaṁ aggabhāvaṁ, aggadakkhiṇeyyabhāvanti attho. Kesanti āha ‘‘puññatthikānaṁ vipulapphalesina’’nti, puññena atthikānaṁ vipulaṁ mahantaṁ puññaphalaṁ icchantānaṁ, tathāgato eva lokassa puññakkhettanti dasseti. Keci pana ‘‘āhuneyyānaṁ paramaggataṁ gato’’ti paṭhanti, soyevattho.",
  "atk-s0506a2:716": "Evaṁ kathentameva taṁ thero kallacittaṁ muducittaṁ vinīvaraṇacittaṁ udaggacittaṁ pasannacittañca ñatvā saccāni pakāsesi. So saccapariyosāne sotāpattiphale patiṭṭhahi. Atha thero manussalokaṁ āgantvā bhagavato tamatthaṁ attanā ca devaputtena ca kathitaniyāmeneva ārocesi. Satthā tamatthaṁ aṭṭhuppattiṁ katvā sampattapariyāya dhammaṁ desesi. Sā desanā mahājanassa sātthikā ahosīti.",
  "atk-s0506a2:717": "Mahārathavimānavaṇṇanā niṭṭhitā.",
  "atk-s0506a2:718": "Iti paramatthadīpaniyā khuddakaṭṭhakathāya vimānavatthusmiṁ",
  "atk-s0506a2:719": "Cuddasavatthupaṭimaṇḍitassa pañcamassa mahārathavaggassa",
  "atk-s0506a2:720": "Atthavaṇṇanā niṭṭhitā.",
  "atk-s0506a2:721": "6. Pāyāsivaggo",
  "atk-s0506a2:722": "1. Paṭhamaagāriyavimānavaṇṇanā",
  "atk-s0506a2:723": "Yathāvanaṁ cittalataṁ pabhāsatīti agāriyavimānaṁ. Tassa kā uppatti? Bhagavā rājagahe viharati veḷuvane. Tena samayena rājagahe ekaṁ kulaṁ ubhatopasannaṁ hoti sīlācārasampannaṁ opānabhūtaṁ bhikkhūnaṁ bhikkhunīnaṁ. Te dve jayampatikā ratanattayaṁ uddissa yāvajīvaṁ puññāni katvā tato cutā tāvatiṁsesu nibbattiṁsu, tesaṁ dvādasayojanikaṁ kanakavimānaṁ nibbatti. Te tattha dibbasampattiṁ anubhavanti. Athāyasmā mahāmoggallānotiādi heṭṭhā vuttanayeneva veditabbaṁ.",
  "atk-s0506a2:724": "1048.",
  "atk-s0506a2:725": " ‘‘Yathā vanaṁ cittalataṁ pabhāsati, uyyānaseṭṭhaṁ tidasānamuttamaṁ;",
  "atk-s0506a2:726": "Tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe.",
  "atk-s0506a2:727": "1049.",
  "atk-s0506a2:728": " ‘‘Deviddhipattosi mahānubhāvo, manussabhūto kimakāsi puññaṁ;",
  "atk-s0506a2:729": "Kenāsi evaṁ jalitānubhāvo, vaṇṇo ca te sabbadisā pabhāsatī’’ti. –",
  "atk-s0506a2:730": "Thero pucchi.",
  "atk-s0506a2:731": "1050.",
  "atk-s0506a2:732": " ‘‘So devaputto attamano, moggallānena pucchito;",
  "atk-s0506a2:733": "Pañhaṁ puṭṭho viyākāsi, yassa kammassidaṁ phalaṁ’’.",
  "atk-s0506a2:734": "1051.",
  "atk-s0506a2:735": " ‘‘Ahañca bhariyā ca manussaloke, opānabhūtā gharamāvasimha;",
  "atk-s0506a2:736": "Annañca pānañca pasannacittā, sakkacca dānaṁ vipulaṁ adamha.",
  "atk-s0506a2:737": "1052.",
  "atk-s0506a2:738": " ‘‘Tena metādiso vaṇṇo…pe…",
  "atk-s0506a2:739": "Vaṇṇo ca me sabbadisā pabhāsatī’’ti. –",
  "atk-s0506a2:740": "Attano sampattiṁ byākāsi. Gāthāsupi apubbaṁ natthi.",
  "atk-s0506a2:741": "Paṭhamaagāriyavimānavaṇṇanā niṭṭhitā.",
  "atk-s0506a2:742": "2. Dutiyaagāriyavimānavaṇṇanā",
  "atk-s0506a2:743": "Yathāvanaṁ cittalatanti dutiyaagāriyavimānaṁ. Etthāpi aṭṭhuppatti anantarasadisāva.",
  "atk-s0506a2:744": "1054.",
  "atk-s0506a2:745": " ‘‘Yathā vanaṁ cittalataṁ pabhāsati, uyyānaseṭṭhaṁ tidasānamuttamaṁ;",
  "atk-s0506a2:746": "Tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe.",
  "atk-s0506a2:747": "1055.",
  "atk-s0506a2:748": " ‘‘Deviddhipattosi mahānubhāvo,",
  "atk-s0506a2:749": "Manussabhūto kimakāsi puññaṁ;",
  "atk-s0506a2:750": "Kenāsi evaṁ jalitānubhāvo,",
  "atk-s0506a2:751": "Vaṇṇo ca te sabbadisā pabhāsatī’’ti. – pucchi;",
  "atk-s0506a2:752": "1056.",
  "atk-s0506a2:753": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:754": "1057.",
  "atk-s0506a2:755": " ‘‘Ahañca bhariyā ca manussaloke, opānabhūtā gharamāvasimha;",
  "atk-s0506a2:756": "Annañca pānañca pasannacittā, sakkacca dānaṁ vipulaṁ adamha.",
  "atk-s0506a2:757": "1058.",
  "atk-s0506a2:758": " ‘‘Tena metādiso vaṇṇo…pe…",
  "atk-s0506a2:759": "Vaṇṇo ca me sabbadisā pabhāsatī’’ti. –",
  "atk-s0506a2:760": "Attano sampattiṁ byākāsi. Gāthāsupi apubbaṁ natthi.",
  "atk-s0506a2:761": "Dutiyaagāriyavimānavaṇṇanā niṭṭhitā.",
  "atk-s0506a2:762": "3. Phaladāyakavimānavaṇṇanā",
  "atk-s0506a2:763": "Uccamidaṁmaṇithūṇanti phaladāyakavimānaṁ. Tassa kā uppatti? Bhagavā rājagahe viharati veḷuvane. Tena samayena rañño bimbisārassa akāle ambaphalāni paribhuñjituṁ icchā uppajji. So ārāmapālaṁ āha – ‘‘mayhaṁ kho, bhaṇe, ambaphalesu icchā uppannā, tasmā ambāni me ānetvā dehī’’ti. ‘‘Deva, natthi ambesu ambaphalaṁ, apicāhaṁ tathā karomi, sace devo kiñci kālaṁ āgameti, yathā ambā na cirasseva phalaṁ gaṇhantī’’ti. ‘‘Sādhu, bhaṇe, tathā karohī’’ti. Ārāmapālo ārāmaṁ gantvā ambarukkhamūlesu paṁsuṁ apanetvā tādisaṁ paṁsuṁ ākiri, tādisañca udakaṁ āsiñci, yathā na cirasseva ambarukkhā sacchinnapattā ahesuṁ. Atha naṁ paṁsuṁ apanetvā phārusakakasaṭamissakaṁ pākatikaṁ paṁsuṁ ākiritvā sādhukaṁ udakaṁ adāsi. Tadā ambarukkhā na cireneva korakitā pallavitā kuṭamalakajātā hutvā pupphiṁsu, atha salāṭukajātā hutvā phalāni gaṇhiṁsu. Tatthekasmiṁ ambarukkhe paṭhamataraṁ cattāri phalāni manosilācuṇṇapiñjaravaṇṇāni sampannagandharasāni pariṇatāni ahesuṁ.",
  "atk-s0506a2:764": "So tāni gahetvā ‘‘rañño dassāmī’’ti gacchanto antarāmagge āyasmantaṁ mahāmoggallānaṁ piṇḍāya caramānaṁ disvā cintesi ‘‘imāni ambāni aggaphalabhūtāni imassa ayyassa dassāmi , kāmaṁ maṁ rājā hanatu vā pabbājetu vā, rañño hi dinne diṭṭhadhamme pūjāmattaṁ appamattakaṁ phalaṁ, ayyassa dinne pana diṭṭhadhammikampi samparāyikampi aparimāṇaṁ phalaṁ bhavissatī’’ti. Evaṁ pana cintetvā tāni phalāni therassa datvā rājānaṁ upasaṅkamitvā rañño tamatthaṁ ārocesi. Taṁ sutvā rājā rājapurise āṇāpesi ‘‘vīmaṁsatha tāva, bhaṇe, yathāyaṁ āhā’’ti. Thero pana tāni phalāni bhagavato upanāmesi. Bhagavā tesu ekaṁ sāriputtattherassa, ekaṁ mahāmoggallānattherassa, ekaṁ mahākassapattherassa datvā ekaṁ attanā paribhuñji. Purisā taṁ pavattiṁ rañño ārocesuṁ.",
  "atk-s0506a2:765": "Rājā taṁ sutvā ‘‘dhīro vatāyaṁ puriso, yo attano jīvitampi pariccajitvā puññapasuto ahosi, attano parissamañca ṭhānagatameva akāsī’’ti tuṭṭhacitto tassa ekaṁ gāmavaraṁ vatthālaṅkārādīni ca datvā ‘‘yaṁ tayā bhaṇe ambaphaladānena puññaṁ pasutaṁ, tato me pattiṁ dehī’’ti āha. So ‘‘demi, deva, yathāsukhaṁ pattiṁ gaṇhāhī’’ti avoca. Ārāmapālo aparabhāge kālaṁ katvā tāvatiṁsesu uppajji , tassa soḷasayojanikaṁ kanakavimānaṁ nibbatti sattasatakūṭāgārapaṭimaṇḍitaṁ. Taṁ disvā āyasmā mahāmoggallāno pucchi –",
  "atk-s0506a2:766": "1060.",
  "atk-s0506a2:767": " ‘‘Uccamidaṁ maṇithūṇaṁ vimānaṁ, samantato soḷasa yojanāni;",
  "atk-s0506a2:768": "Kūṭāgārā sattasatā uḷārā, veḷuriyathambhā rucakatthatā subhā.",
  "atk-s0506a2:769": "1061.",
  "atk-s0506a2:770": " ‘‘Tatthacchasi pivasi khādasi ca, dibbā ca vīṇā pavadanti vagguṁ;",
  "atk-s0506a2:771": "Aṭṭhaṭṭhakā sikkhitā sādhurūpā, dibbā ca kaññā tidasacarā uḷārā;",
  "atk-s0506a2:772": "Naccanti gāyanti pamodayanti.",
  "atk-s0506a2:773": "1062.",
  "atk-s0506a2:774": " ‘‘Deviddhipattosi mahānubhāvo…pe…",
  "atk-s0506a2:775": "Vaṇṇo ca te sabbadisā pabhāsatī’’ti.",
  "atk-s0506a2:776": "1063.",
  "atk-s0506a2:777": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:778": "1064.",
  "atk-s0506a2:779": " ‘‘Phaladāyī phalaṁ vipulaṁ labhati, dadamujugatesu pasannamānaso;",
  "atk-s0506a2:780": "So hi pamodati saggagato tidive, anubhoti ca puññaphalaṁ vipulaṁ.",
  "atk-s0506a2:781": "1065.",
  "atk-s0506a2:782": " ‘‘Tavevāhaṁ mahāmuni, adāsiṁ caturo phale.",
  "atk-s0506a2:783": "1066.",
  "atk-s0506a2:784": " ‘‘Tasmā hi phalaṁ alameva dātuṁ, niccaṁ manussena sukhatthikena;",
  "atk-s0506a2:785": "Dibbāni vā patthayatā sukhāni, manussasobhaggatamicchatā vā.",
  "atk-s0506a2:786": "1067.",
  "atk-s0506a2:787": " ‘‘Tena metādiso vaṇṇo…pe…",
  "atk-s0506a2:788": "Vaṇṇo ca me sabbadisā pabhāsatī’’ti. – sopissa byākāsi;",
  "atk-s0506a2:789": "1061. Tattha aṭṭhaṭṭhakāti ekekasmiṁ kūṭāgāre aṭṭhaṭṭhakā catusaṭṭhiparimāṇā. Sādhurūpāti rūpasampattiyā ca sīlācārasampattiyā ca sikkhāsampattiyā ca sundarasabhāvā. Dibbā ca kaññāti devaccharāyo. Tidasacarāti tidasesu sukhācārā sukhavihāriniyo. Uḷārāti uḷāravibhavā.",
  "atk-s0506a2:790": "1064.Phaladāyīti attanā ambaphalassa dinnattā attānaṁ sandhāya vadati. Phalanti puññaphalaṁ. Vipulanti mahantaṁ labhati manussaloke patiṭṭhitoti adhippāyo. Dadanti dadanto dānahetu. Ujugatesūti ujupaṭipannesu. Saggagatoti uppajjanavasena saggaṁ gato, tatthāpi tidive tāvatiṁsabhavane anubhoti ca puññaphalaṁ vipulaṁ yathāhaṁ, evaṁ aññopīti attho.",
  "atk-s0506a2:791": "1066.Tasmāti yasmā catunnaṁ phalānaṁ dānamattena īdisī sampatti adhigatā, tasmā. Alameva yuttameva. Niccanti sabbakālaṁ. Dibbānīti devalokapariyāpannāni. Manussasobhaggatanti manussesu subhagabhāvaṁ. Sesaṁ vuttanayameva.",
  "atk-s0506a2:792": "Phaladāyakavimānavaṇṇanā niṭṭhitā.",
  "atk-s0506a2:793": "4. Paṭhamaupassayadāyakavimānavaṇṇanā",
  "atk-s0506a2:794": "Cando yathā vigatavalāhake nabheti upassayadāyakavimānaṁ. Tassa kā uppatti? Bhagavā rājagahe viharati veḷuvane. Tena samayena aññataro bhikkhu gāmakāvāse vassaṁ vasitvā vutthavasso pavāretvā bhagavantaṁ vandituṁ rājagahaṁ gacchanto antarāmagge sāyaṁ aññataraṁ gāmaṁ pavisitvā vasanaṭṭhānaṁ pariyesanto aññataraṁ upāsakaṁ disvā pucchi – ‘‘upāsaka, imasmiṁ gāme atthi kiñci pabbajitānaṁ vasanayoggaṭṭhāna’’nti. Upāsako pasannacitto gehaṁ gantvā bhariyāya saddhiṁ mantetvā therassa vasanayoggaṁ ṭhānaṁ paricchinditvā tattha āsanaṁ paññāpetvā pādodakaṁ pādapīṭhaṁ upaṭṭhapetvā theraṁ pavesetvā tasmiṁ pāde dhovante padīpaṁ ujjāletvā mañce paccattharaṇāni paññāpetvā adāsi. Svātanāya ca nimantetvā therassa dutiyadivase bhojetvā pānakatthāya guḷapiṇḍañca datvā theraṁ gacchantaṁ anugantvā nivatti. So aparena samayena saha bhariyāya kālaṁ katvā tāvatiṁsabhavane dvādasayojanike kanakavimāne nibbatti. Taṁ āyasmā mahāmoggallāno dvīhi gāthāhi paṭipucchi –",
  "atk-s0506a2:795": "1069.",
  "atk-s0506a2:796": " ‘‘Cando yathā vigatavalāhake nabhe, obhāsayaṁ gacchati antalikkhe;",
  "atk-s0506a2:797": "Tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe.",
  "atk-s0506a2:798": "1070.",
  "atk-s0506a2:799": " ‘‘Deviddhipattosi mahānubhāvo, manussabhūto kimakāsi puññaṁ;",
  "atk-s0506a2:800": "Kenāsi evaṁ jalitānubhāvo, vaṇṇo ca te sabbadisā pabhāsatī’’ti.",
  "atk-s0506a2:801": "So devaputto imāhi gāthāhi byākāsi –",
  "atk-s0506a2:802": "1071.",
  "atk-s0506a2:803": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:804": "1072.",
  "atk-s0506a2:805": " ‘‘Ahañca bhariyā ca manussaloke, upassayaṁ arahato adamha;",
  "atk-s0506a2:806": "Annañca pānañca pasannacittā, sakkacca dānaṁ vipulaṁ adamha.",
  "atk-s0506a2:807": "1073.",
  "atk-s0506a2:808": " ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.",
  "atk-s0506a2:809": "Tattha gāthāsu yaṁ vattabbaṁ, taṁ heṭṭhā vuttanayameva;",
  "atk-s0506a2:810": "Paṭhamaupassayadāyakavimānavaṇṇanā niṭṭhitā.",
  "atk-s0506a2:811": "5. Dutiyaupassayadāyakavimānavaṇṇanā",
  "atk-s0506a2:812": "Sūriyoyathā vigatavalāhake nabheti dutiyaupassayadāyakavimānaṁ. Tassa kā uppatti? Bhagavā rājagahe viharati veḷuvane. Tena samayena sambahulā bhikkhū gāmakāvāse vassaṁ vasitvā bhagavantaṁ dassanāya rājagahaṁ uddissa gacchantā sāyaṁ aññataraṁ gāmaṁ sampāpuṇiṁsu. Sesaṁ anantaravimānasadisameva.",
  "atk-s0506a2:813": "1075.",
  "atk-s0506a2:814": " ‘‘Sūriyo yathā vigatavalāhake nabhe…pe….",
  "atk-s0506a2:815": "(Yathā purimavimānaṁ, tathā vitthāretabbaṁ;)",
  "atk-s0506a2:816": "1079.",
  "atk-s0506a2:817": " ‘‘Vaṇṇo ca me sabbadisā pabhāsatī’’ti.",
  "atk-s0506a2:818": "Tattha gāthāsupi apubbaṁ natthi;",
  "atk-s0506a2:819": "Dutiyaupassayadāyakavimānavaṇṇanā niṭṭhitā.",
  "atk-s0506a2:820": "6. Bhikkhādāyakavimānavaṇṇanā",
  "atk-s0506a2:821": "Uccamidaṁ maṇithūṇaṁ vimānanti bhikkhādāyakavimānaṁ. Tassa kā uppatti? Bhagavā rājagahe viharati veḷuvane. Tena samayena aññataro bhikkhu addhānamaggapaṭipanno aññataraṁ gāmaṁ piṇḍāya paviṭṭho ekassa gharaddhāre aṭṭhāsi. Tattha aññataro puriso dhotahatthapādo ‘‘bhuñjissāmī’’ti nisinno bhojanaṁ upanetvā pātiyā pakkhitte taṁ bhikkhuṁ disvā pātiyā bhattaṁ tassa bhikkhuno patte ākiranto tena ‘‘ekadesameva dehī’’ti vuttopi sabbameva ākiri. So bhikkhu anumodanaṁ vatvā pakkāmi. So puriso ‘‘chātajjhattassa bhikkhuno mayā abhuñjitvā bhattaṁ dinna’’nti anussaranto uḷāraṁ pītisomanassaṁ paṭilabhi. So aparabhāge kālaṁ katvā tāvatiṁsesu dvādasayojanike kanakavimāne nibbatti. Taṁ āyasmā mahāmoggallānatthero devacārikaṁ caranto mahatiyā deviddhiyā virocamānaṁ disvā imāhi gāthāhi paṭipucchi –",
  "atk-s0506a2:822": "1081.",
  "atk-s0506a2:823": " ‘‘Uccamidaṁ maṇithūṇaṁ vimānaṁ, samantato dvādasa yojanāni;",
  "atk-s0506a2:824": "Kūṭāgārā sattasatā uḷārā, veḷuriyathambhā rucakatthatā subhā.",
  "atk-s0506a2:825": "1082.",
  "atk-s0506a2:826": " ‘‘Deviddhipattosi mahānubhāvo…pe…",
  "atk-s0506a2:827": "Vaṇṇo ca te sabbadisā pabhāsatī’’ti.",
  "atk-s0506a2:828": "Sopi tassa imāhi gāthāhi byākāsi –",
  "atk-s0506a2:829": "1083.",
  "atk-s0506a2:830": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:831": "1084.",
  "atk-s0506a2:832": " ‘‘Ahaṁ manussesu manussabhūto, disvāna bhikkhuṁ tasitaṁ kilantaṁ;",
  "atk-s0506a2:833": "Ekāhaṁ bhikkhaṁ paṭipādayissaṁ, samaṅgi bhattena tadā akāsiṁ.",
  "atk-s0506a2:834": "1085.",
  "atk-s0506a2:835": " ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.",
  "atk-s0506a2:836": "1084. Tattha ekāhaṁ bhikkhanti ekaṁ ahaṁ bhikkhāmattaṁ, ekaṁ bhattavaḍḍhitakanti attho. Paṭipādayissanti paṭipādesiṁ adāsiṁ. Samaṅgi bhattenāti bhattena samaṅgībhūtaṁ, laddhabhikkhanti attho. Evaṁ mahāthero tena devaputtena attano sucaritakamme pakāsite saparivārassa tassa dhammaṁ desetvā manussalokamāgato, taṁ pavattiṁ sammāsambuddhassa kathesi. Satthā taṁ aṭṭhuppattiṁ katvā sampattamahājanassa dhammaṁ desesi. Sā desanā mahājanassa sātthikā ahosīti.",
  "atk-s0506a2:837": "Bhikkhādāyakavimānavaṇṇanā niṭṭhitā.",
  "atk-s0506a2:838": "7. Yavapālakavimānavaṇṇanā",
  "atk-s0506a2:839": "Uccamidaṁmaṇithūṇaṁ vimānanti yavapālakavimānaṁ. Tassa kā uppatti? Bhagavā rājagahe viharati veḷuvane. Tena samayena rājagahe aññataro duggatadārako yavakhettaṁ rakkhati. So ekadivasaṁ pātarāsatthāya kummāsaṁ labhitvā ‘‘khettaṁ gantvā bhuñjissāmī’’ti taṁ kummāsaṁ gahetvā yavakhettaṁ gantvā rukkhamūle nisīdi. Tasmiṁ khaṇe aññataro khīṇāsavatthero maggappaṭipanno upakaṭṭhe kāle taṁ ṭhānaṁ patvā yavapālakena nisinnaṁ rukkhamūlaṁ upasaṅkami. Yavapālako velaṁ oloketvā ‘‘kacci, bhante, āhāro laddho’’ti āha. Thero tuṇhī ahosi. So aladdhabhāvaṁ ñatvā ‘‘bhante, upakaṭṭhā velā, piṇḍāya caritvā bhuñjituṁ na sakkā, mayhaṁ anukampāya imaṁ kummāsaṁ paribhuñjathā’’ti vatvā therassa taṁ kummāsaṁ adāsi. Thero taṁ anukampanto tassa passantasseva taṁ paribhuñjitvā anumodanaṁ vatvā pakkāmi. Sopi dārako ‘‘sudinnaṁ vata mayā īdisassa kummāsadānaṁ dadantenā’’ti cittaṁ pasādetvā aparabhāge kālaṁ katvā tāvatiṁsabhavane vuttanayeneva vimāne nibbatti. Taṁ āyasmā mahāmoggallānatthero imāhi gāthāhi paṭipucchi –",
  "atk-s0506a2:840": "1087.",
  "atk-s0506a2:841": " ‘‘Uccamidaṁ maṇithūṇaṁ vimānaṁ…pe…",
  "atk-s0506a2:842": "Vaṇṇo ca te sabbadisā pabhāsatī’’ti.",
  "atk-s0506a2:843": "Sopi tassa imāhi gāthāhi byākāsi –",
  "atk-s0506a2:844": "1089. ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:845": "1090.",
  "atk-s0506a2:846": " ‘‘Ahaṁ manussesu manussabhūto, ahosiṁ yavapālako;",
  "atk-s0506a2:847": "Addasaṁ virajaṁ bhikkhuṁ, vippasannamanāvilaṁ.",
  "atk-s0506a2:848": "1091.",
  "atk-s0506a2:849": " ‘‘Tassa adāsahaṁ bhāgaṁ, pasanno sehi pāṇibhi;",
  "atk-s0506a2:850": "Kummāsapiṇḍaṁ datvāna, modāmi nandane vane.",
  "atk-s0506a2:851": "1092.",
  "atk-s0506a2:852": " ‘‘Tena metādiso vaṇṇo…pe…",
  "atk-s0506a2:853": "Vaṇṇo ca me sabbadisā pabhāsatī’’ti.",
  "atk-s0506a2:854": "Tattha gāthāsupi apubbaṁ natthi.",
  "atk-s0506a2:855": "Yavapālakavimānavaṇṇanā niṭṭhitā.",
  "atk-s0506a2:856": "8. Paṭhamakuṇḍalīvimānavaṇṇanā",
  "atk-s0506a2:857": "Alaṅkatomalyadharo suvatthoti kuṇḍalīvimānaṁ. Tassa kā upatti? Bhagavā sāvatthiyaṁ viharati jetavane. Tena samayena dve aggasāvakā saparivārā kāsīsu cārikaṁ carantā sūriyatthaṅgamanavelāyaṁ aññataraṁ vihāraṁ pāpuṇiṁsu. Taṁ pavattiṁ sutvā tassa vihārassa gocaragāme aññataro upāsako there upasaṅkamitvā vanditvā pādadhovanaṁ pādabbhañjanatelaṁ mañcapīṭhaṁ paccattharaṇaṁ padīpiyañca upanetvā svātanāya ca nimantetvā dutiyadivase mahādānaṁ pavattesi, therā tassa anumodanaṁ vatvā pakkamiṁsu. So aparena samayena kālaṁ katvā tāvatiṁsesu dvādasayojanike kanakavimāne nibbatti. Taṁ āyasmā mahāmoggallānatthero imāhi gāthāhi paṭipucchi –",
  "atk-s0506a2:858": "1094.",
  "atk-s0506a2:859": " ‘‘Alaṅkato malyadharo suvattho, sukuṇḍalī kappitakesamassu;",
  "atk-s0506a2:860": "Āmuttahatthābharaṇo yasassī, dibbe vimānamhi yathāpi candimā.",
  "atk-s0506a2:861": "1095.",
  "atk-s0506a2:862": " ‘‘Dibbā ca vīṇā pavadanti vagguṁ, aṭṭhaṭṭhakā sikkhitā sādhurūpā;",
  "atk-s0506a2:863": "Dibbā ca kaññā tidasacarā uḷārā, naccanti gāyanti pamodayanti.",
  "atk-s0506a2:864": "1096.",
  "atk-s0506a2:865": " ‘‘Deviddhipattosi mahānubhāvo…pe…",
  "atk-s0506a2:866": "Vaṇṇo ca te sabbadisā pabhāsatī’’ti.",
  "atk-s0506a2:867": "Sopi tassa imāhi gāthāhi byākāsi –",
  "atk-s0506a2:868": "1097. ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:869": "1098.",
  "atk-s0506a2:870": " ‘‘Ahaṁ manussesu manussabhūto, disvāna samaṇe sīlavante;",
  "atk-s0506a2:871": "Sampannavijjācaraṇe yasassī, bahussute taṇhakkhayūpapanne;",
  "atk-s0506a2:872": "Annañca pānañca pasannacitto, sakkacca dānaṁ vipulaṁ adāsiṁ.",
  "atk-s0506a2:873": "1099.",
  "atk-s0506a2:874": " ‘‘Tena metādiso vaṇṇo…pe…",
  "atk-s0506a2:875": "Vaṇṇo ca me sabbadisā pabhāsatī’’ti.",
  "atk-s0506a2:876": "1094. Tattha sukuṇḍalīti sundarehi kuṇḍalehi alaṅkatakaṇṇo. ‘‘Sakuṇḍalī’’tipi pāṭho, sadisaṁ kuṇḍalaṁ sakuṇḍalaṁ, taṁ assa atthīti sakuṇḍalī, yuttakuṇḍalī aññamaññañca tuyhañca anucchavikakuṇḍalīti attho. Kappitakesamassūti sammākappitakesamassu. Āmuttahatthābharaṇoti paṭimukkaaṅguliyādihatthābharaṇo.",
  "atk-s0506a2:877": "1098.Taṇhakkhayūpapanneti taṇhakkhayaṁ arahattaṁ, nibbānameva vā upagate, adhigatavanteti attho. Sesaṁ vuttanayameva.",
  "atk-s0506a2:878": "Paṭhamakuṇḍalīvimānavaṇṇanā niṭṭhitā.",
  "atk-s0506a2:879": "9. Dutiyakuṇḍalīvimānavaṇṇanā",
  "atk-s0506a2:880": "Alaṅkato malyadharo suvatthoti dutiyakuṇḍalīvimānaṁ. Tassa kā uppatti? Bhagavā sāvatthiyaṁ viharati jetavane. Tena samayena dve aggasāvakā kāsīsu janapadacārikaṁ carantātiādi sabbaṁ anantarasadisameva.",
  "atk-s0506a2:881": "1101.",
  "atk-s0506a2:882": " ‘‘Alaṅkato malyadharo suvattho, sukuṇḍalī kappitakesamassu;",
  "atk-s0506a2:883": "Āmuttahatthābharaṇo yasassī, dibbe vimānamhi yathāpi candimā.",
  "atk-s0506a2:884": "1102.",
  "atk-s0506a2:885": " ‘‘Dibbā ca vīṇā pavadanti vagguṁ;",
  "atk-s0506a2:886": "Aṭṭhaṭṭhakā sikkhitā sādhurūpā;",
  "atk-s0506a2:887": "Dibbā ca kaññā tidasacarā uḷārā, naccanti gāyanti pamodayanti.",
  "atk-s0506a2:888": "1103.",
  "atk-s0506a2:889": " ‘‘Deviddhipattosi mahānubhāvo…pe…",
  "atk-s0506a2:890": "Vaṇṇo ca te sabbadisā pabhāsatī’’ti. – pucchi;",
  "atk-s0506a2:891": "1104.",
  "atk-s0506a2:892": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:893": "1105.",
  "atk-s0506a2:894": " ‘‘Ahaṁ manussesu manussabhūto, disvāna samaṇe sādhurūpe;",
  "atk-s0506a2:895": "Sampannavijjācaraṇe yasassī, bahussute sīlavante pasanne;",
  "atk-s0506a2:896": "Annañca pānañca pasannacitto, sakkacca dānaṁ vipulaṁ adāsiṁ.",
  "atk-s0506a2:897": "1106.",
  "atk-s0506a2:898": " ‘‘Tena metādiso vaṇṇo…pe…",
  "atk-s0506a2:899": "Vaṇṇo ca me sabbadisā pabhāsatī’’ti.",
  "atk-s0506a2:900": "Gāthāsupi apubbaṁ natthi.",
  "atk-s0506a2:901": "Dutiyakuṇḍalīvimānavaṇṇanā niṭṭhitā.",
  "atk-s0506a2:902": "10. (Uttara) pāyāsivimānavaṇṇanā",
  "atk-s0506a2:903": "Yā devarājassa sabhā sudhammāti uttaravimānaṁ. Tassa kā uppatti? Bhagavati parinibbute dhātuvibhāge ca kate tattha tattha thūpesu patiṭṭhāpiyamānesu dhammavinayaṁ saṅgāyituṁ uccinitvā gahitesu mahākassapappamukhesu mahātheresu yāva vassūpagamanā aññesu ca theresu attano attano parisāya saddhiṁ tattha tattha vasantesu āyasmā kumārakassapo pañcahi bhikkhusatehi saddhiṁ setabyanagaraṁ gantvā siṁsapāvane vasi. Atha pāyāsi rājañño therassa tattha vasanabhāvaṁ sutvā mahatā janakāyena parivuto taṁ upasaṅkamitvā paṭisanthāraṁ katvā nisinno attano diṭṭhigataṁ pavedesi. Atha naṁ thero candimasūriyūdāharaṇādīhi paralokassa atthibhāvaṁ pakāsento anekavihitahetūpamālaṅkataṁ diṭṭhigaṇṭhiviniveṭhanaṁ nānānayavicittaṁ pāyāsisuttaṁ (dī. ni. 2.406 ādayo) desetvā taṁ diṭṭhisampadāyaṁ patiṭṭhāpesi.",
  "atk-s0506a2:904": "So visuddhadiṭṭhiko hutvā samaṇabrāhmaṇakapaṇaddhikādīnaṁ dānaṁ dento anuḷārajjhāsayatāya lūkhaṁ adāsi ghāsacchādanamattaṁ kaṇājakaṁ bilaṅgadutiyaṁ sāṇāni ca vatthāni . Evaṁ pana asakkaccadānaṁ datvā kāyassa bhedā hīnakāyaṁ upapajji cātumahārājikānaṁ sahabyataṁ. Tassa pana kiccākiccesu yuttappayutto uttaro nāma māṇavo ahosi dāne byāvaṭo. So sakkaccadānaṁ datvā tāvatiṁsakāyaṁ upapanno, tassa dvādasayojanikaṁ vimānaṁ nibbatti. So kataññutaṁ vibhāvento saha vimānena kumārakassapattheraṁ upasaṅkamitvā vimānato oruyha pañcapatiṭṭhitena vanditvā añjaliṁ paggayha aṭṭhāsi. Taṁ thero –",
  "atk-s0506a2:905": "1108.",
  "atk-s0506a2:906": " ‘‘Yā devarājassa sabhā sudhammā, yatthacchati devasaṅgho samaggo;",
  "atk-s0506a2:907": "Tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe.",
  "atk-s0506a2:908": "1109.",
  "atk-s0506a2:909": " ‘‘Deviddhipattosi mahānubhāvo…pe…",
  "atk-s0506a2:910": "Vaṇṇo ca te sabbadisā pabhāsatī’’ti. – gāthāhi paṭipucchi;",
  "atk-s0506a2:911": "1110.",
  "atk-s0506a2:912": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:913": "1111.",
  "atk-s0506a2:914": " ‘‘Ahaṁ manussesu manussabhūto, rañño pāyāsissa ahosiṁ māṇavo;",
  "atk-s0506a2:915": "Laddhā dhanaṁ saṁvibhāgaṁ akāsiṁ, piyā ca me sīlavanto ahesuṁ;",
  "atk-s0506a2:916": "Annañca pānañca pasannacitto, sakkacca dānaṁ vipulaṁ adāsiṁ.",
  "atk-s0506a2:917": "1112.",
  "atk-s0506a2:918": " ‘‘Tena metādiso vaṇṇo…pe…",
  "atk-s0506a2:919": "Vaṇṇo ca me sabbadisā pabhāsatī’’ti. –",
  "atk-s0506a2:920": "So devaputto tassa imāhi gāthāhi byākāsi.",
  "atk-s0506a2:921": "1108. Tattha devarājassāti sakkassa. Sabhā sudhammāti evaṁnāmakaṁ santhāgāraṁ. Yatthāti yassaṁ sabhāyaṁ. Acchatīti nisīdati. Devasaṅghoti tāvatiṁsadevakāyo. Samaggoti sahito sannipatito.",
  "atk-s0506a2:922": "1111.Pāyāsissaahosiṁ māṇavoti pāyāsirājaññassa kiccākiccakaro daharatāya māṇavo, nāmena pana uttaro nāma ahosiṁ. Saṁvibhāgaṁ akāsinti ahameva abhuñjitvā yathāladdhaṁ dhanaṁ dānamukhe pariccajanavasena saṁvibhajanaṁ akāsiṁ. Annañca pānañca pariccajantoti vacanaseso. Atha vā dānaṁ vipulaṁ adāsiṁ. Kathaṁ? Sakkaccaṁ. Kīdisaṁ? Annañca pānañcāti yojetabbaṁ.",
  "atk-s0506a2:923": "(Uttara) pāyāsivimānavaṇṇanā niṭṭhitā.",
  "atk-s0506a2:924": "Iti paramatthadīpaniyā khuddaka-aṭṭhakathāya vimānavatthusmiṁ",
  "atk-s0506a2:925": "Dasavatthupaṭimaṇḍitassa chaṭṭhassa pāyāsivaggassa",
  "atk-s0506a2:926": "Atthavaṇṇanā niṭṭhitā.",
  "atk-s0506a2:927": "7. Sunikkhittavimānavaggo",
  "atk-s0506a2:928": "1. Cittalatāvimānavaṇṇanā",
  "atk-s0506a2:929": "Yathāvanaṁ cittalataṁ pabhāsatīti cittalatāvimānaṁ. Tassa kā uppatti? Bhagavā sāvatthiyaṁ viharati jetavane. Tena samayena sāvatthiyaṁ aññataro upāsako daliddo appabhogo paresaṁ kammaṁ katvā jīvati. So saddho pasanno jiṇṇe vuḍḍhe mātāpitaro posento ‘‘itthiyo nāma patikule ṭhitā issariyaṁ karonti, sassusasurānaṁ manāpacāriniyo dullabhā’’ti mātāpitūnaṁ cittadukkhaṁ pariharanto dārapariggahaṁ akatvā sayameva ne upaṭṭhahati, sīlāni rakkhati, uposathaṁ upavasati , yathāvibhavaṁ dānāni deti. So aparabhāge kālaṁ katvā tāvatiṁsesu dvādasayojanike vimāne nibbatti. Taṁ āyasmā mahāmoggallāno heṭṭhā vuttanayena gantvā katakammaṁ imāhi gāthāhi paṭipucchi –",
  "atk-s0506a2:930": "1114.",
  "atk-s0506a2:931": " ‘‘Yathā vanaṁ cittalataṁ pabhāsati, uyyānaseṭṭhaṁ tidasānamuttamaṁ;",
  "atk-s0506a2:932": "Tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe.",
  "atk-s0506a2:933": "1115.",
  "atk-s0506a2:934": " ‘‘Deviddhipattosi mahānubhāvo…pe…",
  "atk-s0506a2:935": "Vaṇṇo ca te sabbadisā pabhāsatī’’ti.",
  "atk-s0506a2:936": "1116.",
  "atk-s0506a2:937": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:938": "1117.",
  "atk-s0506a2:939": " ‘‘Ahaṁ manussesu manussabhūto, daliddo atāṇo kapaṇo kammakaro ahosiṁ;",
  "atk-s0506a2:940": "Jiṇṇe ca mātāpitaro abhāriṁ, piyā ca me sīlavanto ahesuṁ;",
  "atk-s0506a2:941": "Annañca pānañca pasannacitto, sakkacca dānaṁ vipulaṁ adāsiṁ.",
  "atk-s0506a2:942": "1118.",
  "atk-s0506a2:943": " ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti. –",
  "atk-s0506a2:944": "Sopi tassa byākāsi. Sesaṁ vuttanayameva.",
  "atk-s0506a2:945": "Cittalatāvimānavaṇṇanā niṭṭhitā.",
  "atk-s0506a2:946": "2. Nandanavimānavaṇṇanā",
  "atk-s0506a2:947": "Yathāvanaṁ nandanaṁ pabhāsatīti nandanavimānaṁ. Tassa kā uppatti? Bhagavā sāvatthiyaṁ viharati jetavane. Tena samayena sāvatthiyaṁ aññataro upāsakotiādi sabbaṁ anantaravimānasadisaṁ. Ayaṁ pana dārapariggahaṁ katvā mātāpitaro posesīti ayameva viseso.",
  "atk-s0506a2:948": "1120.",
  "atk-s0506a2:949": " Yathā vanaṁ nandanaṁ pabhāsati, uyyānaseṭṭhaṁ tidasānamuttamaṁ;",
  "atk-s0506a2:950": "Tathūpamaṁ tuyhamidaṁ vimānaṁ, obhāsayaṁ tiṭṭhati antalikkhe.",
  "atk-s0506a2:951": "1121.",
  "atk-s0506a2:952": " ‘‘Deviddhipattosi mahānubhāvo…pe…vaṇṇo ca te sabbadisā pabhāsatīti.",
  "atk-s0506a2:953": "1122.",
  "atk-s0506a2:954": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:955": "1123.",
  "atk-s0506a2:956": " ‘‘Ahaṁ manussesu manussabhūto, daliddo atāṇo kapaṇo kammakaro ahosiṁ;",
  "atk-s0506a2:957": "Jiṇṇe ca mātāpitaro abhāriṁ, piyā ca me sīlavanto ahesuṁ;",
  "atk-s0506a2:958": "Annañca pānañca pasannacitto, sakkacca dānaṁ vipulaṁ adāsiṁ.",
  "atk-s0506a2:959": "1124.",
  "atk-s0506a2:960": " ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti. –",
  "atk-s0506a2:961": "Gāthāhi byākāsi. Tattha gāthāsupi apubbaṁ natthi.",
  "atk-s0506a2:962": "Nandanavimānavaṇṇanā niṭṭhitā.",
  "atk-s0506a2:963": "3. Maṇithūṇavimānavaṇṇanā",
  "atk-s0506a2:964": "Uccamidaṁmaṇithūṇaṁ vimānanti maṇithūṇavimānaṁ. Tassa kā uppatti? Bhagavā sāvatthiyaṁ viharati jetavane. Tena samayena sambahulā therā bhikkhū araññāyatane viharanti. Tesaṁ gāmaṁ piṇḍāya gamanamagge eko upāsako visamaṁ samaṁ karoti, kaṇṭake nīharati, gacchagumbe apaneti, udakakāle mātikāsu setuṁ bandhati, vivanaṭṭhānesu chāyārukkhe ropeti, jalāsayesu mattikaṁ uddharitvā te puthulagambhīre karoti, titthe sampādeti, yathāvibhavaṁ dānaṁ deti, sīlaṁ rakkhati. So aparabhāge kālaṁ katvā tāvatiṁsesu dvādasayojanike kanakavimāne nibbatti. Taṁ āyasmā mahāmoggallānatthero upasaṅkamitvā imāhi gāthāhi paṭipucchi –",
  "atk-s0506a2:965": "1126.",
  "atk-s0506a2:966": " ‘‘Uccamidaṁ maṇithūṇaṁ vimānaṁ, samantato dvādasa yojanāni;",
  "atk-s0506a2:967": "Kūṭāgārā sattasatā uḷārā, veḷuriyathambhā rucakatthatā subhā.",
  "atk-s0506a2:968": "1127.",
  "atk-s0506a2:969": " ‘‘Tatthacchasi pivasi khādasi ca, dibbā ca vīṇā pavadanti vagguṁ;",
  "atk-s0506a2:970": "Dibbā rasā kāmaguṇettha pañca, nāriyo ca naccanti suvaṇṇacchannā.",
  "atk-s0506a2:971": "1128.",
  "atk-s0506a2:972": " ‘‘Kena tetādiso vaṇṇo…pe…vaṇṇo ca te sabbadisā pabhāsatī’’ti.",
  "atk-s0506a2:973": "Sopi tassa gāthāhi byākāsi –",
  "atk-s0506a2:974": "1130.",
  "atk-s0506a2:975": " ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:976": "1131.",
  "atk-s0506a2:977": " ‘‘Ahaṁ manussesu manussabhūto, vivane pathe saṅkamanaṁ akāsiṁ;",
  "atk-s0506a2:978": "Ārāmarukkhāni ca ropayissaṁ, piyā ca me sīlavanto ahesuṁ;",
  "atk-s0506a2:979": "Annañca pānañca pasannacitto, sakkacca dānaṁ vipulaṁ adāsiṁ.",
  "atk-s0506a2:980": "1132.",
  "atk-s0506a2:981": " ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.",
  "atk-s0506a2:982": "1131. Tattha vivaneti araññe. Ārāmarukkhāni cā ārāmabhūte rukkhe, ārāmaṁ katvā tattha rukkhe ropesinti attho. Sesaṁ sabbaṁ vuttanayameva.",
  "atk-s0506a2:983": "Maṇithūṇavimānavaṇṇanā niṭṭhitā.",
  "atk-s0506a2:984": "4. Suvaṇṇavimānavaṇṇanā",
  "atk-s0506a2:985": "Sovaṇṇamayepabbatasminti suvaṇṇavimānaṁ. Tassa kā uppatti? Bhagavā andhakavinde viharati. Tena samayena aññataro upāsako saddho pasanno vibhavasampanno tassa gāmassa avidūre aññatarasmiṁ muṇḍakapabbate sabbākārasampannaṁ bhagavato vasanānucchavikaṁ gandhakuṭiṁ kāretvā tattha bhagavantaṁ vasāpento sakkaccaṁ upaṭṭhahi, sayañca niccasīle patiṭṭhito suvisuddhasīlasaṁvaro hutvā kālaṁ katvā tāvatiṁsabhavane nibbatti. Tassa kammānubhāvasaṁsūcakaṁ nānāratanaraṁsijālasamujjalaṁ vicittavedikāparikkhittaṁ vividhavipulālaṅkāropasobhitaṁ suvibhattabhittitthambhasopānaṁ ārāmaramaṇīyakaṁ kañcanapabbatamuddhani vimānaṁ uppajji. Taṁ āyasmā mahāmoggallāno devacārikaṁ caranto disvā imāhi gāthāhi paṭipucchi –",
  "atk-s0506a2:986": "1134.",
  "atk-s0506a2:987": " ‘‘Sovaṇṇamaye pabbatasmiṁ, vimānaṁ sabbatopabhaṁ;",
  "atk-s0506a2:988": "Hemajālapaṭicchannaṁ, kiṅkiṇijālakappitaṁ.",
  "atk-s0506a2:989": "1135.",
  "atk-s0506a2:990": " ‘‘Aṭṭhaṁsā sukatā thambhā, sabbe veḷuriyāmayā;",
  "atk-s0506a2:991": "Ekamekāya aṁsiyā, ratanā satta nimmitā.",
  "atk-s0506a2:992": "1136.",
  "atk-s0506a2:993": " ‘‘Veḷūriyasuvaṇṇassa, phalikā rūpiyassa ca;",
  "atk-s0506a2:994": "Masāragallamuttāhi, lohitaṅgamaṇīhi ca.",
  "atk-s0506a2:995": "1137.",
  "atk-s0506a2:996": " ‘‘Citrā manoramā bhūmi, na tatthuddhaṁsatī rajo;",
  "atk-s0506a2:997": "Gopānasīgaṇā pītā, kūṭaṁ dārenti nimmitā.",
  "atk-s0506a2:998": "1138.",
  "atk-s0506a2:999": " ‘‘Sopānāni ca cattāri, nimmitā caturo disā;",
  "atk-s0506a2:1000": "Nānāratanagabbhehi, ādiccova virocati.",
  "atk-s0506a2:1001": "1139.",
  "atk-s0506a2:1002": " ‘‘Vediyā catasso tattha, vibhattā bhāgaso mitā;",
  "atk-s0506a2:1003": "Daddallamānā ābhanti, samantā caturo disā.",
  "atk-s0506a2:1004": "1140.",
  "atk-s0506a2:1005": " ‘‘Tasmiṁ vimāne pavare, devaputto mahappabho;",
  "atk-s0506a2:1006": "Atirocasi vaṇṇena, udayantova bhāṇumā.",
  "atk-s0506a2:1007": "1141.",
  "atk-s0506a2:1008": " ‘‘Dānassa te idaṁ phalaṁ, atho sīlassa vā pana;",
  "atk-s0506a2:1009": "Atho añjalikammassa, taṁ me akkhāhi pucchito’’ti.",
  "atk-s0506a2:1010": "Sopissa imāhi gāthāhi byākāsi –",
  "atk-s0506a2:1011": "1142. ‘‘So devaputto attamano…pe… yassa kammassidaṁ phalaṁ’’.",
  "atk-s0506a2:1012": "1143.",
  "atk-s0506a2:1013": " ‘‘Ahaṁ andhakavindasmiṁ, buddhassādiccabandhuno;",
  "atk-s0506a2:1014": "Vihāraṁ satthu kāresiṁ, pasanno sehi pāṇibhi.",
  "atk-s0506a2:1015": "1144.",
  "atk-s0506a2:1016": " ‘‘Tattha gandhañca mālañca, paccayañca vilepanaṁ;",
  "atk-s0506a2:1017": "Vihāraṁ satthu adāsiṁ, vippasannena cetasā;",
  "atk-s0506a2:1018": "Tena mayhaṁ idaṁ laddhaṁ, vasaṁ vattemi nandane.",
  "atk-s0506a2:1019": "1145.",
  "atk-s0506a2:1020": " ‘‘Nandane ca vane ramme, nānādijagaṇāyute;",
  "atk-s0506a2:1021": "Ramāmi naccagītehi, accharāhi purakkhato’’ti.",
  "atk-s0506a2:1022": "1134. Tattha sabbatopabhanti sabbabhāgehi pabhāsantaṁ pabhāmuñcanakaṁ. Kiṅkiṇijālakappitanti kappitakiṅkiṇikajālaṁ.",
  "atk-s0506a2:1023": "1135.Sabbe veḷuriyāmayāti sabbe thambhā veḷuriyamaṇimayā. Tattha pana ekamekāya aṁsiyāti aṭṭhaṁsesu thambhesu ekamekasmiṁ aṁsabhāge. Ratanā satta nimmitāti sattaratanakammanimmitā, ekeko aṁso sattaratanamayoti attho.",
  "atk-s0506a2:1024": "1136.‘‘Veḷūriyasuvaṇṇassā’’tiādinā nānāratanāni dasseti. Tattha veḷūriyasuvaṇṇassāti veḷuriyena ca suvaṇṇena ca nimmitā, citrāti vā yojanā. Karaṇatthe hi idaṁ sāmivacanaṁ. Phalikā rūpiyassa cāti etthāpi eseva nayo. Masāragallamuttāhīti kabaramaṇīhi. Lohitaṅgamaṇīhi cāti rattamaṇīhi.",
  "atk-s0506a2:1025": "1137.Na tatthuddhaṁsatī rajoti maṇimayabhūmikattā na tasmiṁ vimāne rajo uggacchati. Gopānasīgaṇāti gopānasīsamūhā. Pītāti pītavaṇṇā, suvaṇṇamayā ceva phussarāgādimaṇimayā cāti attho. Kūṭaṁ dhārentīti sattaratanamayaṁ kaṇṇikaṁ dhārenti.",
  "atk-s0506a2:1026": "1138-9.Nānāratanagabbhehīti nānāratanamayehi ovarakehi. Vediyāti vedikā. Catassoti catūsu disāsu catasso. Tenāha ‘‘samantā caturo disā’’ti.",
  "atk-s0506a2:1027": "1140.Mahappabhoti mahājutiko. Udayantoti uggacchanto. Bhāṇumāti ādicco.",
  "atk-s0506a2:1028": "1143.Sehi pāṇibhīti kāyasāraṁ puññaṁ pasavanto attano pāṇīhi taṁ taṁ kiccaṁ karonto vihāraṁ satthu kāresinti yojanā. Atha vā sehi pāṇibhīti tattha andhakavindasmiṁ gandhañca mālañca paccayañca vilepanañca pūjāvasena. Yathā kathaṁ? Vihārañca vippasannena cetasā satthuno adāsiṁ pūjesiṁ niyyādesiṁ cāti evamettha yojanā veditabbā.",
  "atk-s0506a2:1029": "1144.Tenāti tena yathāvuttena puññakammena kāraṇabhūtena. Mayhanti mayā. Idanti idaṁ puññaphalaṁ, idaṁ vā dibbaṁ ādhipateyyaṁ. Tenāha ‘‘vasaṁ vattemī’’ti.",
  "atk-s0506a2:1030": "1145.Nandaneti nandiyā dibbasamiddhiyā uppajjanaṭṭhāne imasmiṁ devaloke, tatthāpi visesato nandane vane ramme, evaṁ ramaṇīye imasmiṁ nandane vane ramāmīti yojanā. Sesaṁ vuttanayameva.",
  "atk-s0506a2:1031": "Evaṁ devatāya attano puññakamme āvikate thero saparivārassa tassa devaputtassa dhammaṁ desetvā bhagavato tamatthaṁ nivedesi. Bhagavā taṁ aṭṭhuppattiṁ katvā sampattaparisāya dhammaṁ desesi. Sā desanā mahājanassa sātthikā ahosīti.",
  "atk-s0506a2:1032": "Suvaṇṇavimānavaṇṇanā niṭṭhitā.",
  "atk-s0506a2:1033": "5. Ambavimānavaṇṇanā",
  "atk-s0506a2:1034": "Uccamidaṁmaṇithūṇanti ambavimānaṁ. Tassa kā uppatti? Bhagavā rājagahe viharati veḷuvane. Tena samayena rājagahe aññataro duggatapuriso paresaṁ bhattavetanabhato hutvā ambavanaṁ rakkhati. So ekadivasaṁ āyasmantaṁ sāriputtaṁ gimhasamaye sūriyātapasantatte uṇhavālikānippīḷite vipphandamānamarīcijālavitthate bhūmippadese tassa ambārāmassa avidūrena maggena sedāgatena gattena gacchantaṁ disvā sañjātagāravabahumāno upasaṅkamitvā evamāha ‘‘mahā ayaṁ, bhante, ghammapariḷāho, ativiya parissantarūpo viya dissati, sādhu, bhante, ayyo imaṁ ambārāmaṁ pavisitvā muhuttaṁ vissamitvā addhānaparissamaṁ paṭivinodetvā gacchatha anukampaṁ upādāyā’’ti. Thero visesato tassa cittappasādaṁ paribrūhetukāmo taṁ ārāmaṁ pavisitvā aññatarassa ambarukkhassa mūle nisīdi.",
  "atk-s0506a2:1035": "Puna so puriso āha ‘‘sace, bhante, nhāyitukāmattha, ahaṁ ito kūpato udakaṁ uddharitvā tumhe nhāpessāmi, pānīyañca dassāmī’’ti. Theropi adhivāsesi tuṇhībhāvena. So kūpato udakaṁ uddharitvā parissāvetvā theraṁ nhāpesi, nhāpetvā ca hatthapāde dhovitvā nisinnassa pānīyaṁ upanesi. Thero pānīyaṁ pivitvā paṭippassaddhadaratho tassa purisassa udakadāne ceva nhāpane ca anumodanaṁ vatvā pakkāmi. Atha so puriso ‘‘ghammābhitattassa vata therassa ghammapariḷāhaṁ paṭippassambhesiṁ, bahuṁ vata mayā puññaṁ pasuta’’nti uḷārapītisomanassaṁ paṭisaṁvedesi. So aparabhāge kālaṁ katvā tāvatiṁsesu uppajji. Taṁ āyasmā mahāmoggallāno upasaṅkamitvā imāhi gāthāhi katapuññaṁ pucchi.",
  "atk-s0506a2:1036": "1146.",
  "atk-s0506a2:1037": " ‘‘Uccamidaṁ maṇithūṇaṁ vimānaṁ, samantato dvādasa yojanāni;",
  "atk-s0506a2:1038": "Kūṭāgārā sattasatā uḷārā, veḷuriyathambhā rucakatthatā subhā.",
  "atk-s0506a2:1039": "1147.",
  "atk-s0506a2:1040": " ‘‘Tatthacchasi pivasi khādasi ca, dibbā ca vīṇā pavadanti vagguṁ;",
  "atk-s0506a2:1041": "Dibbā rasā kāmaguṇettha pañca, nāriyo ca naccanti suvaṇṇachannā.",
  "atk-s0506a2:1042": "1148.",
  "atk-s0506a2:1043": " ‘‘Kena tetādiso vaṇṇo…pe…",
  "atk-s0506a2:1044": "Vaṇṇo ca te sabbadisā pabhāsatī’’ti.",
  "atk-s0506a2:1045": "1150.",
  "atk-s0506a2:1046": " ‘‘So devaputto attamano…pe…",
  "atk-s0506a2:1047": "Yassa kammassidaṁ phalaṁ’’.",
  "atk-s0506a2:1048": "1151.",
  "atk-s0506a2:1049": " ‘‘Gimhānaṁ pacchime māse, patapante divaṅkare;",
  "atk-s0506a2:1050": "Paresaṁ bhatako poso, ambārāmamasiñcati.",
  "atk-s0506a2:1051": "1152.",
  "atk-s0506a2:1052": " ‘‘Atha tenāgamā bhikkhu, sāriputtoti vissuto;",
  "atk-s0506a2:1053": "Kilantarūpo kāyena, akilantova cetasā.",
  "atk-s0506a2:1054": "1153.",
  "atk-s0506a2:1055": " ‘‘Tañca disvāna āyantaṁ, avocaṁ ambasiñcako;",
  "atk-s0506a2:1056": "Sādhu taṁ bhante nhāpeyyaṁ, yaṁ mamassa sukhāvahaṁ.",
  "atk-s0506a2:1057": "1154.",
  "atk-s0506a2:1058": " ‘‘Tassa me anukampāya, nikkhipi pattacīvaraṁ;",
  "atk-s0506a2:1059": "Nisīdi rukkhamūlasmiṁ, chāyāya ekacīvaro.",
  "atk-s0506a2:1060": "1155.",
  "atk-s0506a2:1061": " ‘‘Tañca acchena vārinā, pasannamānaso naro;",
  "atk-s0506a2:1062": "Nhāpayī rukkhamūlasmiṁ, chāyāya ekacīvaraṁ.",
  "atk-s0506a2:1063": "1156.",
  "atk-s0506a2:1064": " ‘‘Ambo ca sitto samaṇo ca nhāpito,",
  "atk-s0506a2:1065": "Mayā ca puññaṁ pasutaṁ anappakaṁ;",
  "atk-s0506a2:1066": "Iti so pītiyā kāyaṁ, sabbaṁ pharati attano.",
  "atk-s0506a2:1067": "1157.",
  "atk-s0506a2:1068": " ‘‘Tadeva ettakaṁ kammaṁ, akāsiṁ tāya jātiyā;",
  "atk-s0506a2:1069": "Pahāya mānusaṁ dehaṁ, upapannomhi nandanaṁ.",
  "atk-s0506a2:1070": "1158.",
  "atk-s0506a2:1071": " ‘‘Nandane ca vane ramme, nānādijagaṇāyute;",
  "atk-s0506a2:1072": "Ramāmi naccagītehi, accharāhi purakkhato’’ti. –",
  "atk-s0506a2:1073": "Sopi tassa imāhi gāthāhi byākāsi.",
  "atk-s0506a2:1074": "1151. Tattha gimhānaṁ pacchime māseti āsāḷhimāse. Patapanteti ativiya dippante, sabbaso uṇhaṁ vissajjenteti attho. Divaṅkareti divākare, ayameva vā pāṭho. Asiñcatīti siñcati, -kāro nipātamattaṁ, siñcati ambarukkhamūlesu dhuvaṁ jalasekaṁ karotīti attho. ‘‘Asiñcathā’’ti ca pāṭho, siñcitthāti attho. ‘‘Asiñcaha’’nti ca paṭhanti, paresaṁ bhatako poso hutvā tadā ambārāmaṁ asiñciṁ ahanti attho.",
  "atk-s0506a2:1075": "1152.Tenāti yena disābhāgena so ambārāmo, tena agamā agañchi. Akilantova cetasāti cetodukkhassa maggeneva pahīnattā cetasā akilantopi samāno kilanturūpo kāyena tena maggena agamāti yojanā.",
  "atk-s0506a2:1076": "1153-4.Avocaṁ ahaṁ tadā ambasiñcako hutvāti yojanā. Ekacīvaroti nhāyitukāmoti adhippāyo.",
  "atk-s0506a2:1077": "1156.Itīti evaṁ ‘‘ambo ca sitto, samaṇo ca nhāpito, mayā ca puññaṁ pasutaṁ anappakaṁ, ekeneva payogena tividhopi attho sādhito’’ti iminākārena pavattāya pītiyā so puriso attano sabbaṁ kāyaṁ pharati, nirantaraṁ phuṭaṁ karotīti yojanā. Atītatthe cetaṁ vattamānavacanaṁ, pharīti attho.",
  "atk-s0506a2:1078": "1157.Tadeva ettakaṁ kammanti taṁ ettakaṁ evaṁ pānīyadānamattakaṁ kammaṁ akāsiṁ, tāya tassaṁ jātiyaṁ aññaṁ nānussarāmīti adhippāyo. Tesaṁ vuttanayameva.",
  "atk-s0506a2:1079": "Ambavimānavaṇṇanā niṭṭhitā.",
  "atk-s0506a2:1080": "6. Gopālavimānavaṇṇanā",
  "atk-s0506a2:1081": "Disvānadevaṁ paṭipucchi bhikkhūti gopālavimānaṁ. Tassa kā uppatti? Bhagavā rājagahe viharati veḷuvane. Tena samayena rājagahavāsī aññataro gopālako pātarāsatthāya pilotikāya puṭabaddhaṁ kummāsaṁ gahetvā nagarato nikkhamitvā gāvīnaṁ caraṇaṭṭhānabhūtaṁ gocarabhūmiṁ sampāpuṇi. Taṁ āyasmā mahāmoggallāno ‘‘ayaṁ idāneva kālaṁ karissati, mayhañca kummāsaṁ datvā tāvatiṁsesu uppajjissatī’’ti ca ñatvā tassa samīpaṁ agamāsi. So velaṁ oloketvā therassa kummāsaṁ dātukāmo ahosi. Tena ca samayena gāviyo māsakkhettaṁ pavisanti. Atha so gopālo cintesi ‘‘kiṁ nu kho therassa kummāsaṁ dadeyyaṁ, udāhu gāviyo māsakkhettato nīhareyya’’nti. Athassa etadahosi ‘‘māsasāmikā maṁ yaṁ icchanti, taṁ karontu, there pana gate kummāsadānantarāyo me siyā, handāhaṁ paṭhamaṁ ayyassa kummāsaṁ dassāmī’’ti taṁ therassa upanesi. Paṭiggahesi thero anukampaṁ upādāya.",
  "atk-s0506a2:1082": "Atha naṁ gāviyo nivattetuṁ parissayaṁ anoloketvā vegena upadhāvantaṁ pādena phuṭṭho āsīviso ḍaṁsi. Theropi taṁ anukampamāno taṁ kummāsaṁ paribhuñjituṁ ārabhi. Gopālakopi gāviyo nivattetvā āgato theraṁ kummāsaṁ paribhuñjantaṁ disvā pasannacitto uḷāraṁ pītisomanassaṁ paṭisaṁvedento nisīdi. Tāvadevassa sakalasarīraṁ visaṁ ajjhotthari. Muhuttameva vege muddhapatte kālamakāsi, kālakato ca tāvatiṁsesu dvādasayojanike kanakavimāne nibbatti. Taṁ āyasmā mahāmoggallāno disvā imāhi gāthāhi paṭipucchi –",
  "atk-s0506a2:1083": "1159.",
  "atk-s0506a2:1084": " ‘‘Disvāna devaṁ paṭipucchi bhikkhu, ucce vimānamhi ciraṭṭhitike;",
  "atk-s0506a2:1085": "Āmuttahatthābharaṇaṁ yasassiṁ, dibbe vimānamhi yathāpi candimā.",
  "atk-s0506a2:1086": "1160.",
  "atk-s0506a2:1087": " ‘‘Alaṅkato malyadharo suvattho, sukuṇḍalī kappitakesamassu;",
  "atk-s0506a2:1088": "Āmuttahatthābharaṇo yasassī, dibbe vimānamhi yathāpi candimā.",
  "atk-s0506a2:1089": "1161.",
  "atk-s0506a2:1090": " ‘‘Dibbā ca vīṇā pavadanti vagguṁ; Aṭṭhaṭṭhakā sikkhitā sādhurūpā;",
  "atk-s0506a2:1091": "Dibbā ca kaññā tidasacarā uḷārā, naccanti gāyanti pamodayanti.",
  "atk-s0506a2:1092": "1162.",
  "atk-s0506a2:1093": " ‘‘Deviddhipattosi mahānubhāvo…pe…",
  "atk-s0506a2:1094": "Vaṇṇo ca te sabbadisā pabhāsatī’’ti.",
  "atk-s0506a2:1095": "Sopi tassa byākāsi –",
  "atk-s0506a2:1096": "1163. ‘‘So devaputto attamano…pe…yassa kammassidaṁ phalaṁ’’.",
  "atk-s0506a2:1097": "1164.",
  "atk-s0506a2:1098": " ‘‘Ahaṁ manussesu manussabhūto, saṅgamma rakkhissaṁ paresaṁ dhenuyo;",
  "atk-s0506a2:1099": "Tato ca āgā samaṇo mamantike, gāvo ca māse agamaṁsu khādituṁ.",
  "atk-s0506a2:1100": "1165.",
  "atk-s0506a2:1101": " ‘‘Dvayajja kiccaṁ ubhayañca kāriyaṁ, iccevahaṁ bhante tadā vicintayiṁ;",
  "atk-s0506a2:1102": "Tato ca saññaṁ paṭiladdha yoniso, ‘dadāmi bhante’ti khipiṁ anantakaṁ.",
  "atk-s0506a2:1103": "1166.",
  "atk-s0506a2:1104": " ‘‘So māsakhettaṁ turito avāsariṁ, purā ayaṁ bhañjati yassidaṁ dhanaṁ;",
  "atk-s0506a2:1105": "Tato ca kaṇho urago mahāviso, aḍaṁsi pāde turitassa me sato.",
  "atk-s0506a2:1106": "1167.",
  "atk-s0506a2:1107": " ‘‘Svāhaṁ aṭṭomhi dukkhena pīḷito, bhikkhu ca taṁ sāmaṁ muñcitvānantakaṁ;",
  "atk-s0506a2:1108": "Ahāsi kummāsaṁ mamānukampayā, tato cuto kālakatomhi devatā.",
  "atk-s0506a2:1109": "1168.",
  "atk-s0506a2:1110": " ‘‘Tadeva kammaṁ kusalaṁ kataṁ mayā, sukhañca kammaṁ anubhomi attanā;",
  "atk-s0506a2:1111": "Tayā hi bhante anukampito bhusaṁ, kataññutāya abhivādayāmi taṁ.",
  "atk-s0506a2:1112": "1169.",
  "atk-s0506a2:1113": " ‘‘Sadevake loke samārake ca, añño muni natthi tayānukampako;",
  "atk-s0506a2:1114": "Tayā hi bhante anukampito bhusaṁ, kataññutāya abhivādayāmi taṁ.",
  "atk-s0506a2:1115": "1170.",
  "atk-s0506a2:1116": " ‘‘Imasmiṁ loke parasmiṁ vā pana, añño munī natthi tayānukampako;",
  "atk-s0506a2:1117": "Tayā hi bhante anukampito bhusaṁ, kataññutāya abhivādayāmi ta’’nti.",
  "atk-s0506a2:1118": "Athāyasmā mahāmoggallāno attanā ca devatāya ca kathitaniyāmeneva taṁ bhagavato ārocesi. Satthā tamatthaṁ paccanubhāsitvā taṁ aṭṭhuppattiṁ katvā sampattaparisāya dhammaṁ desetuṁ ‘‘disvāna devaṁ paṭipucchi bhikkhū’’tiādimāha.",
  "atk-s0506a2:1119": "1159. Tattha devanti gopāladevaputtaṁ. Bhikkhūti āyasmantaṁ mahāmoggallānaṁ sandhāya satthā vadati. So hi sabbaso bhinnakilesatāya bhikkhu. Vimānassa bahukālāvaṭṭhāyitāya kappaṭṭhitikatāya eva vā ‘‘ciraṭṭhitike’’ti vuttaṁ, ‘‘ciraṭṭhitika’’ntipi keci paṭhanti. Tañhi ‘‘deva’’nti iminā sambandhitabbaṁ. Sopi hi saṭṭhisatasahassādhikā tisso vassakoṭiyo tattha avaṭṭhānato ‘‘ciraṭṭhitike’’ti vattabbataṁ labhati. Yathāpi candimāti yathā candimā devaputto kantasītalamanoharakiraṇajālasamujjale attano dibbe vimānamhi virocati, evaṁ virocamānanti vacanasesā.",
  "atk-s0506a2:1120": "1160.Alaṅkatotiādi tassa devaputtassa therena pucchitākāradassanaṁ, taṁ heṭṭhā vuttatthameva.",
  "atk-s0506a2:1121": "1164.Saṅgammāti saṅgametvā, saṅgammāti vā saṅgahetvā. Hetvatthopi hi idha antonīto, bahū ekato hutvāti attho. Āgāti āgañchi. Māseti māsasassāni.",
  "atk-s0506a2:1122": "1165.Dvayajjāti dvayaṁ ajja etarahi kiccaṁ kātabbaṁ. Ubhayañca kāriyanti vuttassevatthassa pariyāyavacanaṁ. Saññanti dhammasaññaṁ. Tenāha ‘‘yoniso’’ti paṭiladdhāti paṭilabhitvā. Khipinti paniggāhāpanavasena hatthe khipiṁ. Anantakanti nantakaṁ kummāsaṁ pakkhipitvā bandhitvā ṭhapitaṁ pilotikaṁ. A-kāro cettha nipātamattaṁ.",
  "atk-s0506a2:1123": "1166.Soti so ahaṁ. Turitoti turito sambhamanto. Avāsarinti upagacchi, pāvisiṁ vā. Purā ayaṁ bhañjati yassidaṁ dhananti yassa khettasāmikassa idaṁ māsasassaṁ dhanaṁ, taṁ ayaṁ gogaṇo bhañjati purā tassa bhañjanato, āmaddanato puretaramevāti attho. Tatoti tattha. Turitassa me satoti sambhamantassa me samānassa, sahasā gamanena magge kaṇhasappaṁ anoloketvā gatassāti adhippāyo.",
  "atk-s0506a2:1124": "1167.Aṭṭomhi dukkhena pīḷitoti tena āsīvisaḍaṁsanena aṭṭo aṭṭito upadduto maraṇadukkhena bādhito bhavāmi. Ahāsīti ajjhohari, paribhuñjīti attho. Tato cuto kālakatomhi devatāti tato manussattabhāvato cuto maraṇakālappattiyā, tattha vā āyusaṅkhārassa khepanasaṅkhātassa kālassa katattā kālakato, tadanantarameva ca amhi devatā devattabhāvappattiyā devatā homīti attho.",
  "atk-s0506a2:1125": "1169.Tayāti tayā sadiso añño muni moneyyaguṇayutto isi natthi. Tayāti vā nissakke idaṁ karaṇavacanaṁ. Sesaṁ vuttanayameva.",
  "atk-s0506a2:1126": "Gopālavimānavaṇṇanā niṭṭhitā.",
  "atk-s0506a2:1127": "7. Kaṇḍakavimānavaṇṇanā",
  "atk-s0506a2:1128": "Puṇṇamāseyathā candoti kaṇḍakavimānaṁ. Tassa kā uppatti? Bhagavā sāvatthiyaṁ viharati jetavane. Tena ca samayena āyasmā mahāmoggallāno heṭṭhā vuttanayeneva devacārikaṁ caranto tāvatiṁsabhavanaṁ gato. Tasmiṁ khaṇe kaṇḍako devaputto sakabhavanato nikkhamitvā dibbayānaṁ abhiruhitvā mahantena parivārena mahatiyā deviddhiyā uyyānaṁ gacchanto āyasmantaṁ mahāmoggallānaṁ disvā sañjātagāravabahumāno sahasā yānato oruyha theraṁ upasaṅkamitvā pañcapatiṭṭhitena vanditvā sirasmiṁ añjaliṁ paggayha aṭṭhāsi. Atha naṁ thero –",
  "atk-s0506a2:1129": "1171.",
  "atk-s0506a2:1130": " ‘‘Puṇṇamāse yathā cando, nakkhattaparivārito;",
  "atk-s0506a2:1131": "Samantā anupariyāti, tārakādhipatī sasī.",
  "atk-s0506a2:1132": "1172.",
  "atk-s0506a2:1133": " ‘‘Tathūpamaṁ idaṁ byamhaṁ, dibbaṁ devapuramhi ca;",
  "atk-s0506a2:1134": "Atirocati vaṇṇena, udayantova raṁsimā.",
  "atk-s0506a2:1135": "1173.",
  "atk-s0506a2:1136": " ‘‘Veḷūriyasuvaṇṇassa, phalikā rūpiyassa ca;",
  "atk-s0506a2:1137": "Masāragallamuttāhi, lohitaṅgamaṇīhi ca.",
  "atk-s0506a2:1138": "1174.",
  "atk-s0506a2:1139": " ‘‘Citrā manoramā bhūmi, veḷūriyassa santhatā;",
  "atk-s0506a2:1140": "Kūṭāgārā subhā rammā, pāsādo te sumāpito.",
  "atk-s0506a2:1141": "1175.",
  "atk-s0506a2:1142": " ‘‘Rammā ca te pokkharaṇī, puthulomanisevitā;",
  "atk-s0506a2:1143": "Acchodakā vippasannā, soṇṇavālukasanthatā.",
  "atk-s0506a2:1144": "1176.",
  "atk-s0506a2:1145": " ‘‘Nānāpadumasañchannā, puṇḍarīkasamotatā;",
  "atk-s0506a2:1146": "Surabhiṁ sampavāyanti, manuññā mātuteritā.",
  "atk-s0506a2:1147": "1177.",
  "atk-s0506a2:1148": " ‘‘Tassā te ubhato passe, vanagumbā sumāpitā;",
  "atk-s0506a2:1149": "Upetā puppharukkhehi, phalarukkhehi cūbhayaṁ.",
  "atk-s0506a2:1150": "1178.",
  "atk-s0506a2:1151": " ‘‘Sovaṇṇapāde pallaṅke, muduke gonakatthate;",
  "atk-s0506a2:1152": "Nisinnaṁ devarājaṁva, upatiṭṭhanti accharā.",
  "atk-s0506a2:1153": "1179.",
  "atk-s0506a2:1154": " ‘‘Sabbābharaṇasañchannā , nānāmālāvibhūsitā;",
  "atk-s0506a2:1155": "Ramenti taṁ mahiddhikaṁ, vasavattīva modasi.",
  "atk-s0506a2:1156": "1180.",
  "atk-s0506a2:1157": " ‘‘Bherisaṅkhamudiṅgāhi, vīṇāhi paṇavehi ca;",
  "atk-s0506a2:1158": "Ramasi ratisampanno, naccagīte suvādite.",
  "atk-s0506a2:1159": "1181.",
  "atk-s0506a2:1160": " ‘‘Dibbā te vividhā rūpā, dibbā saddā atho rasā;",
  "atk-s0506a2:1161": "Gandhā ca te adhippetā, phoṭṭhabbā ca manoramā.",
  "atk-s0506a2:1162": "1182.",
  "atk-s0506a2:1163": " ‘‘Tasmiṁ vimāne pavare, devaputta mahappabho;",
  "atk-s0506a2:1164": "Atirocasi vaṇṇena, udayantova bhāṇumā.",
  "atk-s0506a2:1165": "1183.",
  "atk-s0506a2:1166": " ‘‘Dānassa te idaṁ phalaṁ, atho sīlassa vā pana;",
  "atk-s0506a2:1167": "Atho añjalikammassa, taṁ me akkhāhi pucchito’’ti. –",
  "atk-s0506a2:1168": "Adhigatasampattikittanamukhena katakammaṁ pucchi.",
  "atk-s0506a2:1169": "1184.",
  "atk-s0506a2:1170": " ‘‘So devaputto attamano, moggallānena pucchito;",
  "atk-s0506a2:1171": "Pañhaṁ puṭṭho viyākāsi, yassa kammassidaṁ phalaṁ’’.",
  "atk-s0506a2:1172": "1185.",
  "atk-s0506a2:1173": " ‘‘Ahaṁ kapilavatthusmiṁ, sākiyānaṁ puruttame;",
  "atk-s0506a2:1174": "Suddhodanassa puttassa, kaṇḍako sahajo ahaṁ.",
  "atk-s0506a2:1175": "1186.",
  "atk-s0506a2:1176": " ‘‘Yadā so aḍḍharattāyaṁ, bodhāya mabhinikkhami;",
  "atk-s0506a2:1177": "So maṁ mudūhi pāṇīhi, jālitambanakhehi ca.",
  "atk-s0506a2:1178": "1187.",
  "atk-s0506a2:1179": " ‘‘Satthiṁ ākoṭayitvāna, vaha sammāti cabravi;",
  "atk-s0506a2:1180": "‘Ahaṁ lokaṁ tārayissaṁ, patto sambodhimuttamaṁ’.",
  "atk-s0506a2:1181": "1188.",
  "atk-s0506a2:1182": " ‘‘Taṁ me giraṁ suṇantassa, hāso me vipulo ahu;",
  "atk-s0506a2:1183": "Udaggacitto sumano, abhisīsiṁ tadā ahaṁ.",
  "atk-s0506a2:1184": "1189.",
  "atk-s0506a2:1185": " ‘‘Abhirūḷhañca maṁ ñatvā, sakyaputtaṁ mahāyasaṁ;",
  "atk-s0506a2:1186": "Udaggacitto mudito, vahissaṁ purisuttamaṁ.",
  "atk-s0506a2:1187": "1190.",
  "atk-s0506a2:1188": " ‘‘Paresaṁ vijitaṁ gantvā, uggatasmiṁ divākare;",
  "atk-s0506a2:1189": "Mamaṁ channañca ohāya, anapekkho so apakkami.",
  "atk-s0506a2:1190": "1191.",
  "atk-s0506a2:1191": " ‘‘Tassa tambanakhe pāde, jivhāya parilehisaṁ;",
  "atk-s0506a2:1192": "Gacchantañca mahāvīraṁ, rudamāno udikkhisaṁ.",
  "atk-s0506a2:1193": "1192.",
  "atk-s0506a2:1194": " ‘‘Adassanenahaṁ tassa, sakyaputtassa sirīmato;",
  "atk-s0506a2:1195": "Alatthaṁ garukābādhaṁ, khippaṁ me maraṇaṁ ahu.",
  "atk-s0506a2:1196": "1193.",
  "atk-s0506a2:1197": " ‘‘Tasseva ānubhāvena, vimānaṁ āvasāmidaṁ;",
  "atk-s0506a2:1198": "Sabbakāmaguṇopetaṁ, devo devapuramhiva.",
  "atk-s0506a2:1199": "1194.",
  "atk-s0506a2:1200": " ‘‘Yañca me ahuvā hāso, saddaṁ sutvāna bodhiyā;",
  "atk-s0506a2:1201": "Teneva kusalamūlena, phusissaṁ āsavakkhayaṁ.",
  "atk-s0506a2:1202": "1195.",
  "atk-s0506a2:1203": " ‘‘Sace hi bhante gaccheyyāsi, satthu buddhassa santike;",
  "atk-s0506a2:1204": "Mamāpi naṁ vacanena, sirasā vajjāsi vandanaṁ.",
  "atk-s0506a2:1205": "1196.",
  "atk-s0506a2:1206": " ‘‘Ahampi daṭṭhuṁ gacchissaṁ, jinaṁ appaṭipuggalaṁ;",
  "atk-s0506a2:1207": "Dullabhaṁ dassanaṁ hoti, lokanāthāna tādina’’nti. –",
  "atk-s0506a2:1208": "Sopi attanā katakammaṁ kathesi. Ayañhi anantare attabhāve amhākaṁ bodhisattena sahajāto kaṇḍako assarājā ahosi. So abhinikkhamanasamaye abhiruḷho teneva rattāvasesena tīṇi rajjāni mahāpurisaṁ atikkamāpetvā anomānadītīraṁ sampāpesi. Atha so mahāsattena sūriye uggate ghaṭikāramahābrahmunā upanītāni pattacīvarāni gahetvā pabbajitvā channena saddhiṁ kapilavatthuṁ uddissa vissajjito. Sinehabhārikena hadayena mahāpurisassa pāde attano jivhāya lehitvā pasādasommāni akkhīni ummīletvā yāva dassanapathā olokento dassanūpacāraṁ pana atikkante lokanāthe ‘‘evaṁvidhaṁ nāma lokagganāyakaṁ mahāpurisaṁ ahaṁ vahiṁ, saphalaṁ vata me sarīraṁ ahosī’’ti pasannamānaso hutvā puna cirakālaṁ saṅgatassa pemassa vasena viyogadukkhaṁ asahanto bhāviniyā dibbasampattiyā vasena dhammatāya codiyamāno kālaṁ katvā tāvatiṁsabhavane nibbatti. Taṁ sandhāya vuttaṁ ‘‘puṇṇamāse yathā cando…pe… ahaṁ kapilavatthusmi’’ntiādi.",
  "atk-s0506a2:1209": "1171. Tattha puṇṇamāseti puṇṇamāsiyaṁ sukkapakkhe pannarasiyaṁ. Tārakādhipatīti tārakānaṁ adhipati. Sasīti sasalañchanavā. ‘‘Tārakādhipa dissatī’’ti keci paṭhanti, tesaṁ tārakādhipāti avibhattikaniddeso, tārakānaṁ adhipo hutvā dissati anupariyāti cāti yojanā kātabbā.",
  "atk-s0506a2:1210": "1172.Dibbaṁ devapuramhi cāti devapurasmimpi dibbaṁ. Yathā manussānaṁ ṭhānato devapuraṁ uttamaṁ, evaṁ devapurato cāpi idaṁ tava vimānaṁ uttamanti dasseti. Tenāha ‘‘atirocati vaṇṇena, udayantova raṁsimā’’ti, uggacchanto sūriyo viyāti attho.",
  "atk-s0506a2:1211": "1173.Veḷūriyasuvaṇṇassāti veḷuriyena suvaṇṇena ca idaṁ byamhaṁ nimmitanti vacanasesena yojanā. Phalikāti phalikamaṇinā.",
  "atk-s0506a2:1212": "1175.Pokkharaṇīti pokkharaṇiyo.",
  "atk-s0506a2:1213": "1177-8.Tassāti tassā pokkharaṇiyā. Vanagumbāti uyyāne supupphagacche sandhāya vadati. Devarājaṁvāti sakkaṁ viya. Upatiṭṭhantīti upaṭṭhānaṁ karonti.",
  "atk-s0506a2:1214": "1179.Sabbābharaṇasañchannāti sabbehi itthālaṅkārehi paṭicchāditā, sabbaso vibhūsitasarīrāti attho. Vasavattīvāti vasavattidevarājā viya.",
  "atk-s0506a2:1215": "1180.Bherisaṅkhamudiṅgāhīti liṅgavipallāsena vuttaṁ, bherīhi ca saṅkhehi ca mudiṅgehi cāti yojanā. Ratisampannoti dibbāya ratiyā samaṅgībhūto. Naccagīte suvāditeti nacce ca gīte ca sundare vādite ca, naccane ca gāyane ca sundare vādite ca hetubhūte. Nimittatthe hi etaṁ bhummaṁ, pavattiteti vā vacanaseso.",
  "atk-s0506a2:1216": "1181.Dibbā te vividhā rūpāti devalokapariyāpannā nānappakārā cakkhuviññeyyā rūpā tuyhaṁ adhippetā yathādhippetā manoramā vijjantīti kiriyāpadaṁ ānetvā yojetabbaṁ. Dibbā saddātiādīsupi eseva nayo.",
  "atk-s0506a2:1217": "1185.Kaṇḍako sahajo ahanti ettha ahanti nipātamattaṁ. ‘‘Ahū’’ti keci paṭṭhanti, kaṇḍako nāma assarājā mahāsattena saha ekasmiṁyeva divase jātattā sahajo ahosinti attho.",
  "atk-s0506a2:1218": "1186.Aḍḍharattāyanti aḍḍharattiyaṁ, majjhimayāmasamayeti attho. Bodhāya mabhinikkhamīti ma-kāro padasandhikaro, abhisambodhiatthaṁ mahābhinikkhamanaṁ nikkhamīti attho. Mudūhi pāṇīhīti muduhatthataṁ mahāpurisalakkhaṇaṁ vadati. Jālitambanakhehīti jālavantehi abhilohitanakhehi. Tena jālahatthataṁ mahāpurisalakkhaṇaṁ tambanakhataṁ anubyañjanañca dasseti.",
  "atk-s0506a2:1219": "1187.Satthi nāma jaṅghā, idha pana satthino āsannaṭṭhānabhūto ūruppadeso ‘‘satthī’’ti vutto. Ākoṭayitvānāti appoṭhetvā. ‘‘Vaha sammā’’ti cabravīti ‘‘samma kaṇḍaka, ajjekarattiṁ maṁ vaha, mayhaṁ opavuyhaṁ hohī’’ti ca kathesi. Vahane pana payojanaṁ tadā mahāsattena dassitaṁ vadanto ‘‘ahaṁ lokaṁ tārayissaṁ, patto sambodhimuttama’’nti āha. Tena ‘‘ahaṁ uttamaṁ anuttaraṁ sammāsambodhiṁ patto adhigato hutvā sadevakaṁ lokaṁ saṁsāramahoghato tārayissāmi, tasmā nayidaṁ gamanaṁ yaṁkiñcīti cinteyyāsī’’ti gamane payojanassa anuttarabhāvaṁ dasseti.",
  "atk-s0506a2:1220": "1188-9.Hāsoti tuṭṭhi. Vipuloti mahāuḷāro. Abhisīsinti āsisiṁ icchiṁ sampaṭicchiṁ . Abhirūḷhañca maṁ ñatvā, sakyaputtaṁ mahāyasanti patthaṭavipulayasaṁ sakyarājaputtaṁ mahāsattaṁ maṁ abhiruyha nisinnaṁ jānitvā. Vahissanti nesiṁ.",
  "atk-s0506a2:1221": "1190-91.Paresanti pararājūnaṁ. Vijitanti desaṁ pararajjaṁ. Ohāyāti vissajjitvā. Apakkamīti apakkamituṁ ārabhi. ‘‘Paribbajī’’ti ca paṭhanti. Parilehisanti parito lehiṁ. Udikkhisanti olokesiṁ.",
  "atk-s0506a2:1222": "1192-3.Garukābādhanti garukaṁ bāḷhaṁ ābādhaṁ, maraṇantikaṁ dukkhanti attho. Tenāha ‘‘khippaṁ me maraṇaṁ ahū’’ti. So hi anekāsu jātīsu mahāsattena daḷhabhattiko hutvā āgato, tasmā viyogadukkhaṁ sahituṁ nāsakkhi, ‘‘sammāsambodhiṁ adhigantuṁ nikkhanto’’ti pana sutvā nirāmisaṁ uḷāraṁ pītisomanassañca uppajji, tena maraṇānantaraṁ tāvatiṁsesu nibbatti, uḷārā cassa dibbasampattiyo pāturahesuṁ. Tena vuttaṁ ‘‘tasseva ānubhāvenā’’ti, ṭhānagatassa pasādamayapuññassa balena. Devo devapuramhivāti tāvatiṁsabhavane sakko devarājā viya.",
  "atk-s0506a2:1223": "1194.Yañcame ahuvā hāso, saddaṁ sutvāna bodhiyāti ‘‘patto sambodhimuttama’’nti paṭhamataraṁ bodhisaddaṁ sutvā tadā mayhaṁ hāso ahu, yaṁ hāsassa bhavanaṁ sussanaṁ, teneva kusalamūlena teneva kusalabījena phusissanti phusissāmi pāpuṇissāmi.",
  "atk-s0506a2:1224": "1195. Evaṁ devaputto yathādhigatāya anāgatāya bhavasampattiyā kāraṇabhūtaṁ attano kusalakammaṁ kathento idāni attanā bhagavato santikaṁ gantukāmopi puretaraṁ therena satthu vandanaṁ pesento ‘‘sace’’ti gāthamāha. Tattha sace gaccheyyāsīti yadi gamissasi. ‘‘Sace gacchasī’’ti keci paṭhanti, so evattho. Mamāpi naṁ vacanenāti na kevalaṁ tava sabhāveneva, atha kho mamāpi vacanena bhagavantaṁ. Vajjāsīti vadeyyāsi, mamāpi sirasā vandananti yojanā.",
  "atk-s0506a2:1225": "1196. Yadipi dāni vandanañca pesemi, pesetvā eva pana na tiṭṭhāmīti dassento āha ‘‘ahampi daṭṭhuṁ gacchissaṁ, jinaṁ appaṭipuggala’’nti. Gamane pana daḷhataraṁ kāraṇaṁ dassetuṁ ‘‘dullabhaṁ dassanaṁ hoti, lokanāthāna tādina’’nti āha.",
  "atk-s0506a2:1226": "1197.",
  "atk-s0506a2:1227": " ‘‘So kataññū katavedī, satthāraṁ upasaṅkami;",
  "atk-s0506a2:1228": "Sutvā giraṁ cakkhumato, dhammacakkhuṁ visodhayi.",
  "atk-s0506a2:1229": "1198.",
  "atk-s0506a2:1230": " ‘‘Visodhetvā diṭṭhigataṁ, vicikicchaṁ vatāni ca;",
  "atk-s0506a2:1231": "Vanditvā satthuno pāde, tatthevantaradhāyathā’’ti. –",
  "atk-s0506a2:1232": "Imā dve gāthā saṅgītikārehi ṭhapitā.",
  "atk-s0506a2:1233": "1197. Tattha sutvā giraṁ cakkhumatoti pañcahi cakkhūhi cakkhumato sammāsambuddhassa vacanaṁ sutvā. Dhammacakkhunti sotāpattimaggaṁ. Visodhayīti adhigacchi. Adhigamoyeva hi tassa visodhanaṁ.",
  "atk-s0506a2:1234": "1198.Visodhetvā diṭṭhigatanti diṭṭhigataṁ samugghātetvā. Vicikicchaṁ vatāni cāti soḷasavatthukaṁ aṭṭhavatthukañca vicikicchañca ‘‘sīlabbatehi suddhī’’ti pavattanakasīlabbataparāmāse ca visodhayīti yojanā. Tattha hi saha pariyāyehi tathā pavattā parāmāsā ‘‘vatānī’’ti vuttaṁ. Sesaṁ vuttanayameva.",
  "atk-s0506a2:1235": "Kaṇḍakavimānavaṇṇanā niṭṭhitā.",
  "atk-s0506a2:1236": "8. Anekavaṇṇavimānavaṇṇanā",
  "atk-s0506a2:1237": "Anekavaṇṇaṁ darasokanāsananti anekavaṇṇavimānaṁ. Tassa kā uppatti? Bhagavā sāvatthiyaṁ viharati jetavane. Tena samayena āyasmā mahāmoggallāno heṭṭhā vuttanayena devacārikaṁ caranto tāvatiṁsabhavanaṁ agamāsi. Atha naṁ anekavaṇṇo devaputto disvā sañjātagāravabahumāno upasaṅkamitvā añjaliṁ paggayha aṭṭhāsi. Thero –",
  "atk-s0506a2:1238": "1199.",
  "atk-s0506a2:1239": " ‘‘Anekavaṇṇaṁ darasokanāsanaṁ, vimānamāruyha anekacittaṁ;",
  "atk-s0506a2:1240": "Parivārito accharāsaṅgaṇena, sunimmito bhūtapatīva modasi.",
  "atk-s0506a2:1241": "1200.",
  "atk-s0506a2:1242": " ‘‘Samassamo natthi kuto panuttaro, yasena puññena ca iddhiyā ca;",
  "atk-s0506a2:1243": "Sabbe ca devā tidasagaṇā samecca, taṁ taṁ namassanti sasiṁva devā;",
  "atk-s0506a2:1244": "Imā ca te accharāyo samantato, naccanti gāyanti pamodayanti.",
  "atk-s0506a2:1245": "1201.",
  "atk-s0506a2:1246": " ‘‘Deviddhipattosi mahānubhāvo,",
  "atk-s0506a2:1247": "Manussabhūto kimakāsi puññaṁ;",
  "atk-s0506a2:1248": "Kenāsi evaṁ jalitānubhāvo,",
  "atk-s0506a2:1249": "Vaṇṇo ca te sabbadisā pabhāsatī’’ti. –",
  "atk-s0506a2:1250": "Adhigatasampattikittanamukhena katakammaṁ pucchi. Taṁ dassetuṁ –",
  "atk-s0506a2:1251": "1202. ‘‘So devaputto attamano…pe…yassa kammassidaṁ phala’’nti. –",
  "atk-s0506a2:1252": "Vuttaṁ . Sopi –",
  "atk-s0506a2:1253": "1203.",
  "atk-s0506a2:1254": " ‘‘Ahaṁ bhadante ahuvāsi pubbe, sumedhanāmassa jinassa sāvako;",
  "atk-s0506a2:1255": "Puthujjano ananubodhohamasmi, so satta vassāni paribbajissahaṁ.",
  "atk-s0506a2:1256": "1204.",
  "atk-s0506a2:1257": " ‘‘Sohaṁ sumedhassa jinassa satthuno, parinibbutassoghatiṇṇassa tādino;",
  "atk-s0506a2:1258": "Ratanuccayaṁ hemajālena channaṁ, vanditvā thūpasmiṁ manaṁ pasādayiṁ.",
  "atk-s0506a2:1259": "1205.",
  "atk-s0506a2:1260": " ‘‘Na māsi dānaṁ na ca matthi dātuṁ, pare ca kho tattha samādapesiṁ;",
  "atk-s0506a2:1261": "Pūjetha naṁ pūjanīyassa dhātuṁ, evaṁ kira saggamito gamissatha.",
  "atk-s0506a2:1262": "1206.",
  "atk-s0506a2:1263": " ‘‘Tadeva kammaṁ kusalaṁ kataṁ mayā,",
  "atk-s0506a2:1264": "Sukhañca dibbaṁ anubhomi attanā;",
  "atk-s0506a2:1265": "Modāmahaṁ tidasagaṇassa majjhe,",
  "atk-s0506a2:1266": "Na tassa puññassa khayampi ajjhaga’’nti. – kathesi;",
  "atk-s0506a2:1267": "Ito kira tiṁsakappasahasse sumedho nāma sammāsambuddho loke uppajjitvā sadevakaṁ lokaṁ ekobhāsaṁ katvā katabuddhakicco parinibbuto, manussehi ca bhagavato dhātuṁ gahetvā ratanacetiye kate aññataro puriso satthu sāsane pabbajitvā satta vassāni brahmacariyaṁ caritvā anavaṭṭhitacittatāya kukkuccako hutvā uppabbaji. Uppabbajito ca saṁvegabahulatāya dhammacchandavantatāya ca cetiyaṅgaṇe sammajjanaparibhaṇḍādīni karonto niccasīlauposathasīlāni rakkhanto dhammaṁ suṇanto aññe ca puññakiriyāya samādapento vicari. So āyupariyosāne kālakato tāvatiṁsesu nibbatti. So puññakammassa uḷārabhāvena mahesakkho mahānubhāvo sakkādīhi devatāhi sakkatapūjito hutvā tattha yāvatāyukaṁ ṭhatvā tato cuto aparāparaṁ devamanussesu saṁsaranto imasmiṁ buddhuppāde tasseva kammassa vipākāvasesena tāvatiṁsabhavane nibbatti, ‘‘anekavaṇṇo’’ti naṁ devatā sañjāniṁsu. Taṁ sandhāya vuttaṁ ‘‘atha naṁ anekavaṇṇo devaputto…pe… na tassa puññassa khayampi ajjhaganti kathesī’’ti.",
  "atk-s0506a2:1268": "1199. Tattha anekavaṇṇanti nīlapītādivasena vividhavaṇṇatāya anantaravimānādīnaṁ vividhasaṇṭhānatāya ca nānāvidhavaṇṇaṁ. Darasokanāsananti sītalabhāvena darathapariḷāhānaṁ vinodanato manuññatāya dassanīyatāya ca sokassa anokāsato darasokanāsanaṁ. Anekacittanti nānāvidhacittarūpaṁ. Sunimmito bhūtapatīvāti tāvatiṁsakāyikopi uḷāradibbabhogatāya sunimmitadevarājā viya modasi tussasi abhiramasi.",
  "atk-s0506a2:1269": "1200.Samassamoti samo eva hutvā samo, nibbariyāyena sadiso te tuyhaṁ natthi, kuto pana kena kāraṇena uttari adhiko ko nāma siyā. Kena pana samatā uttaritaratā cāti āha ‘‘yasena puññena ca iddhiyā cā’’ti. Tattha yasenāti parivārena. Iddhiyāti ānubhāvena. Yasenāti vā issariyena, iddhiyāti deviddhiyā. Yasenāti vā vibhavasampattiyā, iddhiyāti yathicchi tassa kāmaguṇassa ijjhanena. Yasenāti vā kittighosena, iddhiyāti samiddhiyā. Puññenāti tattha tattha vuttāvasiṭṭhapuññaphalena, puññakammeneva vā.",
  "atk-s0506a2:1270": "‘‘Sabbe ca devā’’ti sāmaññato gahitamatthaṁ ‘‘tidasagaṇā’’ti iminā visesetvā vuttaṁ. Ekaccassa paccekaṁ nipaccakāraṁ karontāpi pamuditā na karonti , na evametassa . Etassa pana pamuditāpi karontiyevāti dassetuṁ ‘‘sameccā’’ti vuttaṁ. Taṁ tanti taṁ tvaṁ. Sasiṁva devāti yathā nāma sukkapakkhapāṭipadiyaṁ dissamānaṁ sasiṁ candaṁ manussā devā ca ādarajātā namassanti, evaṁ taṁ sabbepi tidasagaṇā namassantīti attho.",
  "atk-s0506a2:1271": "1203.Bhadanteti theraṁ gāravabahumānena samudācarati. Ahuvāsinti ahosiṁ. Pubbeti purimajātiyaṁ. Sumedhanāmassa jinassa sāvakoti sumedhoti evaṁ pākaṭanāmassa sammāsambuddassa sāsane pabbajitabhāvena sāvako. Puthūjjanoti anariyo. Tatthāpi saccānaṁ anubodhamattassāpi abhāvena ananubodho. So satta vassāni paribbajissahanti so ahaṁ satta saṁvaccharāni pabbajjāguṇamattena vicariṁ, uttarimanussadhammaṁ nādhigacchinti adhippāyo.",
  "atk-s0506a2:1272": "1204.Ratanuccayanti maṇikanakādiratanehi uccitaṁ ussitaratanacetiyaṁ. Hemajālena channanti samantato upari ca kañcanajālena paṭicchāditaṁ. Vanditvāti pañcapatiṭṭhitena tattha tattha paṇāmaṁ katvā. Thūpasmiṁ manaṁ pasādayinti ‘‘sabbaññuguṇādhiṭṭhānāya vata dhātuyā ayaṁ thūpo’’ti thūpasmiṁ cittaṁ pasādesiṁ.",
  "atk-s0506a2:1273": "1205.Na māsi dānanti me mayā kataṁ dānaṁ nāsi nāhosi. Kasmā pana? Na ca metthi dātunti me mama pariggahabhūtaṁ dānaṁ dātuṁ na atthi, na kiñci deyyavatthu vijjati, pare ca kho satte tattha dāne samādapesiṁ. ‘‘Paresañca tattha samādapesi’’nti ca paṭhanti, tattha paresanti upayogatthe sāmivacanaṁ daṭṭhabbaṁ . Pūjetha nantiādi samādapanākāradassanaṁ, taṁ dhātunti yojanā. Evaṁ kirāti kira-saddo anussavattho.",
  "atk-s0506a2:1274": "1206.Na tassa puññassa khayampi ajjhaganti tassa tadā sumedhaṁ bhagavantaṁ uddissa katassa puññakammassa parikkhayaṁ nādhigacchiṁ, tasseva kammassa vipākāvasesaṁ paccanubhomīti dasseti. Yaṁ panettha na vuttaṁ, taṁ heṭṭhā vuttanayattā suviññeyyamevāti daṭṭhabbaṁ.",
  "atk-s0506a2:1275": "Anekavaṇṇavimānavaṇṇanā niṭṭhitā.",
  "atk-s0506a2:1276": "9. Maṭṭhakuṇḍalīvimānavaṇṇanā",
  "atk-s0506a2:1277": "Alaṅkatomaṭṭhakuṇḍalīti maṭṭhakuṇḍalīvimānaṁ. Tassa kā uppatti? Bhagavā sāvatthiyaṁ viharati jetavane. Tena samayena sāvatthivāsī eko brāhmaṇo addho mahaddhano mahābhogo assaddho appasanno micchādiṭṭhiko kassaci kiñci na deti, adānato eva ‘‘adinnapubbako’’ti paññāyittha. So micchādiṭṭhibhāvena ca luddhabhāvena ca tathāgataṁ vā tathāgatasāvakaṁ vā daṭṭhumpi na icchati. Maṭṭhakuṇḍalaṁ nāma attano puttañca sikkhāpesi ‘‘tāta , tayā samaṇo gotamo tassa sāvakā ca na upasaṅkamitabbā na daṭṭhabbā’’ti. Sopi tathā akāsi. Athassa putto gilāno ahosi, brāhmaṇo dhanakkhayabhayena bhesajjaṁ na kāresi, roge pana vaḍḍhiteva vejje pakkositvā dassesi. Vejjā tassa sarīraṁ oloketvā ‘‘atekiccho’’ti taṁ ñatvā apakkamiṁsu. Brāhmaṇo ‘‘putte abbhantare mate nīharaṇaṁ dukkha’’nti puttaṁ bahidvārakoṭṭhake nipajjāpesi.",
  "atk-s0506a2:1278": "Bhagavā rattiyā paccūsasamaye mahākaruṇāsamāpattito vuṭṭhāya lokaṁ volokento addasa maṭṭhakuṇḍalīmāṇavaṁ khīṇāyukaṁ tadaheva cavanadhammaṁ, nirayasaṁvattanikañcassa kammaṁ katokāsaṁ. ‘‘Sace panāhaṁ tattha gamissāmi, so mayi cittaṁ pasādetvā devaloke nibbattitvā pitaraṁ āḷāhane rodamānaṁ upagantvā saṁvejessati, evaṁ so ca tassa pitā ca mama santikaṁ āgamissati, mahājanakāyo sannipatissati tattha mayā dhamme desite mahādhammābhisamayo bhavissatī’’ti evaṁ pana ñatvā pubbaṇhasamayaṁ nivāsetvā pattacīvaramādāya mahatā bhikkhusaṅghena saddhiṁ sāvatthiṁ piṇḍāya paviṭṭho maṭṭhakuṇḍalīmāṇavassa pitu gehasamīpe ṭhatvā chabbaṇṇabuddharaṁsiyo vissajjesi. Tā disvā māṇavo ‘‘kimeta’’nti ito cito ca vilokento addasa bhagavantaṁ dantaṁ guttaṁ santindriyaṁ dvattiṁsāya mahāpurisalakkhaṇehi asītiyā anubyañjanehi byāmappabhāya ketumālāya ca vijjotamānaṁ anupamāya buddhasiriyā acinteyyena buddhānubhāvena virocamānaṁ. Disvā tassa etadahosi ‘‘buddho nu kho bhagavā idhānuppatto, yassāyaṁ rūpasampadā attano tejasā sūriyampi abhibhavati, kantabhāvena candimaṁ, upasantabhāvena sabbepi samaṇabrāhmaṇe, upasamena nāma ettheva bhavitabbaṁ, ayameva ca maññe imasmiṁ loke aggapuggalo, mameva ca anukampāya idhānuppatto’’ti buddhārammaṇāya pītiyā nirantaraṁ phuṭasarīro anappakaṁ pītisomanassaṁ paṭisaṁvedento pasannacitto añjaliṁ paggayha nipajji. Taṁ disvā bhagavā ‘‘alaṁ imassa ettakena saggūpapattiyā’’ti pakkāmi.",
  "atk-s0506a2:1279": "Sopi taṁ pītisomanassaṁ avijahantova kālaṁ katvā tāvatiṁsesu dvādasayojanike vimāne nibbatti. Pitā panassa sarīrasakkāraṁ karitvā dutiyadivase paccūsavelāyaṁ āḷāhanaṁ gantvā ‘‘hā hā maṭṭhakuṇḍali, hā hā maṭṭhakuṇḍalī’’ti paridevamāno āḷāhanaṁ anuparikkamanto rodati. Devaputto attano vibhavasampattiṁ oloketvā ‘‘kuto nu kho ahaṁ idhāgato kiñca kammaṁ katvā’’ti upadhārento attano purimattabhāvaṁ ñatvā tattha ca maraṇakāle bhagavati pavattitaṁ cittappasādaṁ manoharaṁ añjalikaraṇamattaṁ disvā ‘‘aho mahānubhāvā buddhā bhagavanto’’ti sātisayaṁ tathāgate sañjātappasādabahumāno ‘‘adinnapubbakabrāhmaṇo nu kho kiṁ karotī’’ti upadhārento āḷāhane rodamānaṁ disvā ‘‘ayaṁ mayhaṁ pubbe bhesajjamattampi akatvā idāni niratthakaṁ āḷāhane rodati, handa naṁ saṁvejetvā kusale patiṭṭhāpessāmī’’ti devalokato āgantvā maṭṭhakuṇḍalīrūpena rodamāno ‘‘hā hā canda, hā hā sūriyā’’ti bāhā paggayha kandanto pitu samīpe aṭṭhāsi. Atha naṁ brāhmaṇo ‘‘ayaṁ maṭṭhakuṇḍalī āgato’’ti cintetvā gāthāya ajjhabhāsi –",
  "atk-s0506a2:1280": "1207.",
  "atk-s0506a2:1281": " ‘‘Alaṅkato maṭṭhakuṇḍalī, māladhārī haricandanussado;",
  "atk-s0506a2:1282": "Bāhā paggayha kandasi, vanamajjhe kiṁ dukkhito tuva’’nti.",
  "atk-s0506a2:1283": "Tattha alaṅkatoti vibhūsito. Maṭṭhakuṇḍalīti sarīrappadesassa aghaṁsanatthaṁ mālālatādayo adassetvā maṭṭhākāreneva katakuṇḍalo. Atha vā maṭṭhakuṇḍalīti visuddhakuṇḍalo, tāpetvā jātihiṅgulikāya majjitvā dhovitvā sūkaralomena majjitakuṇḍaloti attho . Māladhārīti mālaṁ dhārento, piḷandhitamāloti attho. Haricandanussadoti rattacandanena sabbaso anulittagatto. Kinti pucchāvacanaṁ. Dukkhitoti dukkhappatto. Kiṁdukkhitoti vā ekameva padaṁ, kena dukkhena dukkhitoti attho.",
  "atk-s0506a2:1284": "Atha naṁ devaputto āha –",
  "atk-s0506a2:1285": "1208.",
  "atk-s0506a2:1286": " ‘‘Sovaṇṇamayo pabhassaro, uppanno rathapañjaro mama;",
  "atk-s0506a2:1287": "Tassa cakkayugaṁ na vindāmi, tena dukkhena jahāmi jīvita’’nti.",
  "atk-s0506a2:1288": "Atha naṁ brāhmaṇo āha –",
  "atk-s0506a2:1289": "1209.",
  "atk-s0506a2:1290": " ‘‘Sovaṇṇamayaṁ maṇimayaṁ, lohitakamayaṁ atha rūpiyamayaṁ;",
  "atk-s0506a2:1291": "Ācikkha me bhaddamāṇava, cakkayugaṁ paṭipādayāmi te’’ti.",
  "atk-s0506a2:1292": "Taṁ sutvā māṇavo ‘‘ayaṁ puttassa bhesajjaṁ akatvā puttapatirūpakaṁ maṁ disvā rodanto ‘suvaṇṇādimayaṁ rathacakkaṁ karomī’ti vadati, hotu niggaṇhissāmi na’’nti cintetvā ‘‘kīva mahantaṁ me cakkayugaṁ karissasī’’ti vatvā ‘‘yāva mahantaṁ ākaṅkhasī’’ti vutte ‘‘candimasūriyehi me attho, te me dehī’’ti yācanto –",
  "atk-s0506a2:1293": "1210.",
  "atk-s0506a2:1294": " ‘‘So māṇavo tassa pāvadi, candasūriyā ubhayettha dissare;",
  "atk-s0506a2:1295": "Sovaṇṇamayo ratho mama, tena cakkayugena sobhatī’’ti.",
  "atk-s0506a2:1296": "Atha naṁ brāhmaṇo āha –",
  "atk-s0506a2:1297": "1211.",
  "atk-s0506a2:1298": " ‘‘Bālo kho tvaṁ asi māṇava, yo tvaṁ patthayase apatthiyaṁ;",
  "atk-s0506a2:1299": "Maññāmi tuvaṁ marissasi, na hi tvaṁ lacchasi candasūriye’’ti.",
  "atk-s0506a2:1300": "Atha naṁ māṇavo ‘‘kiṁ pana paññāyamānassatthāya rodanto bālo hoti, udāhu apaññāyamānassā’’ti vatvā –",
  "atk-s0506a2:1301": "1212.",
  "atk-s0506a2:1302": " ‘‘Gamanāgamanampi dissati, vaṇṇadhātu ubhayattha vīthiyā;",
  "atk-s0506a2:1303": "Peto kālakato na dissati, ko nidha kandataṁ bālyataro’’ti.",
  "atk-s0506a2:1304": "Taṁ sutvā brāhmaṇo ‘‘yuttaṁ esa vadatī’’ti sallakkhetvā –",
  "atk-s0506a2:1305": "1213.",
  "atk-s0506a2:1306": " ‘‘Saccaṁ kho vadesi māṇava, ahameva kandataṁ bālyataro;",
  "atk-s0506a2:1307": "Candaṁ viya dārako rudaṁ, petaṁ kālakatābhipatthayi’’nti. –",
  "atk-s0506a2:1308": "Vatvā tassa kathāya nissoko hutvā māṇavassa thutiṁ karonto imā gāthā abhāsi –",
  "atk-s0506a2:1309": "1214.",
  "atk-s0506a2:1310": " ‘‘Ādittaṁ vata maṁ santaṁ, ghatasittaṁva pāvakaṁ;",
  "atk-s0506a2:1311": "Vārinā viya osiñcaṁ, sabbaṁ nibbāpaye daraṁ.",
  "atk-s0506a2:1312": "1215.",
  "atk-s0506a2:1313": " ‘‘Abbahī vata me sallaṁ, sokaṁ hadayanissitaṁ;",
  "atk-s0506a2:1314": "Yo me sokaparetassa, puttasokaṁ apānudi.",
  "atk-s0506a2:1315": "1216.",
  "atk-s0506a2:1316": " ‘‘Svāhaṁ abbūḷhasallosmi, sītibhūtosmi nibbuto;",
  "atk-s0506a2:1317": "Na socāmi na rodāmi, tava sutvāna māṇavā’’ti.",
  "atk-s0506a2:1318": "1208-10. Tattha rathapañjaroti rathūpatthaṁ. Na vindāmīti na labhāmi. Bhaddamāṇavāti ālapanaṁ. Paṭipādayāmīti sampādetvā dadāmi, mā cakkayugābhāvena jīvitaṁ jahīti adhippāyo. Ubhayettha dissareti ubhopi ettha candasūriyā ākāse dissanti. Ya-kāro padasandhikaro, ubhaye etthāti vā padavibhāgo.",
  "atk-s0506a2:1319": "1212.Gamanāgamananti divase divase ogamanuggamanavasena candasūriyānaṁ gamanaṁ āgamanañca dissati. ‘‘Gamanogamana’’ntipi pāḷi, uggamanaṁ ogamanañcāti attho. Vaṇṇadhātūti sītibhāvavisiṭṭhā kantabhāvabhāsurā, uṇhabhāvavisiṭṭhā tikkhabhāvabhāsurā ca vaṇṇanibhā. Ubhayatthāti cande sūriye cāti dvīsupi vaṇṇadhātu dissatīti yojetabbaṁ. Vīthiyāti pavattanavīthiyaṁ ākāse, nāgavīthiyādivīthiyaṁ vā. ‘‘Ubhayetthā’’tipi pāṭho, ubhaye etthāti padavisandhi. Bālyataroti bālataro atisayena bālo.",
  "atk-s0506a2:1320": "1213. Imaṁ pana kathaṁ sutvā ‘‘alabbhanīyavatthuṁ vatāhaṁ patthetvā kevalaṁ sokagginā ḍayhāmi, kiṁ me niratthakena anayabyasanenā’’ti paṭisaṅkhāne aṭṭhāsi. Atha devaputto maṭṭhakuṇḍalīrūpaṁ paṭisaṁharitvā attano dibbarūpeneva aṭṭhāsi. Brāhmaṇo pana taṁ anoloketvā māṇavavohāreneva voharanto ‘‘saccaṁ kho vadesi māṇavā’’tiādimāha. Tattha candaṁ viya dārako rudanti candaṁ abhipatthayaṁ rudanto dārako viyāti attho. Kālakatābhipatthayinti kālakataṁ abhipatthayiṁ. ‘‘Abhipatthaya’’ntipi pāṭho.",
  "atk-s0506a2:1321": "1214-5.Ādittanti sokagginā ādittaṁ. Nibbāpaye daranti nibbāpayi darathaṁ sokapariḷāhaṁ. Abbahīti uddhari.",
  "atk-s0506a2:1322": "Atha brāhmaṇo sokaṁ vinodetvā attano upadesadāyakaṁ dibbarūpena ṭhitaṁ disvā ‘‘ko nāma tva’’nti pucchanto –",
  "atk-s0506a2:1323": "1217.",
  "atk-s0506a2:1324": " ‘‘Devatā nusi gandhabbo, adu sakko purindado;",
  "atk-s0506a2:1325": "Ko vā tvaṁ kassa vā putto, kathaṁ jānemu taṁ maya’’nti. –",
  "atk-s0506a2:1326": "Āha. Sopi tassa –",
  "atk-s0506a2:1327": "1218.",
  "atk-s0506a2:1328": " ‘‘Yañca kandasi yañca rodasi, puttaṁ āḷāhane sayaṁ dahitvā;",
  "atk-s0506a2:1329": "Svāhaṁ kusalaṁ karitvā kammaṁ, tidasānaṁ sahabyataṁ gato’’ti. –",
  "atk-s0506a2:1330": "Attānaṁ kathesi. Tattha yañca kandasi yañca rodasīti yaṁ tava puttaṁ maṭṭhakuṇḍaliṁ uddissa rodasi, assūni muñcasi.",
  "atk-s0506a2:1331": "Atha naṁ brāhmaṇo āha –",
  "atk-s0506a2:1332": "1219.",
  "atk-s0506a2:1333": " ‘‘Appaṁ vā bahuṁ vā nāddasāma, dānaṁ dadantassa sake agāre;",
  "atk-s0506a2:1334": "Uposathakammaṁ vā tādisaṁ, kena kammena gatosi devaloka’’nti.",
  "atk-s0506a2:1335": "Tattha ‘‘uposathakammaṁ vā tādisaṁ nāddasāmā’’ti yojanā.",
  "atk-s0506a2:1336": "Atha naṁ māṇavo āha –",
  "atk-s0506a2:1337": "1220.",
  "atk-s0506a2:1338": " ‘‘Ābādhikohaṁ dukkhito gilāno, āturarūpomhi sake nivesane;",
  "atk-s0506a2:1339": "Buddhaṁ vigatarajaṁ vitiṇṇakaṅkhaṁ, addakkhiṁ sugataṁ anomapaññaṁ.",
  "atk-s0506a2:1340": "1221.",
  "atk-s0506a2:1341": " ‘‘Svāhaṁ muditamano pasannacitto, añjaliṁ akariṁ tathāgatassa;",
  "atk-s0506a2:1342": "Tāhaṁ kusalaṁ karitvāna kammaṁ, tidasānaṁ sahabyataṁ gato’’ti.",
  "atk-s0506a2:1343": "1220-21. Tattha ābādhikoti ābādhasamaṅgī. Dukkhitoti teneva ābādhikabhāvena jātadukkho. Gilānoti gilāyamānoti attho. Āturarūpoti dukkhavedanābhitunnakāyo. Vigatarajanti vigatarāgādirajaṁ. Vitiṇṇakaṅkhanti sabbaso saṁsayānaṁ samucchinnattā tiṇṇavicikicchaṁ. Anomapaññanti paripuṇṇapaññaṁ, sabbaññunti attho. Akarinti akāsiṁ. Tāhanti taṁ ahaṁ.",
  "atk-s0506a2:1344": "Evaṁ tasmiṁ kathenteyeva brāhmaṇassa sakalasarīraṁ pītiyā paripūri. So taṁ pītiṁ pavedento –",
  "atk-s0506a2:1345": "1222.",
  "atk-s0506a2:1346": " ‘‘Acchariyaṁ vata abbhutaṁ vata,",
  "atk-s0506a2:1347": "Añjalikammassa ayamīdiso vipāko;",
  "atk-s0506a2:1348": "Ahampi muditamano pasannacitto,",
  "atk-s0506a2:1349": "Ajjeva buddhaṁ saraṇaṁ vajāmī’’ti. – āha;",
  "atk-s0506a2:1350": "Tattha anabhiṇhappavattitāya accharaṁ paharituṁ yogganti acchariyaṁ, abhūtapubbatāya abbhutaṁ. Ubhayenapi vimhayāvahataṁyeva dassetvā ‘‘ahampi muditamano pasannacitto, ajjeva buddhaṁ saraṇaṁ vajāmī’’ti āha.",
  "atk-s0506a2:1351": "Atha naṁ devaputto saraṇagamane sīlasamādāne ca niyojento –",
  "atk-s0506a2:1352": "1223.",
  "atk-s0506a2:1353": " ‘‘Ajjeva buddhaṁ saraṇaṁ vajāhi, dhammañca saṅghañca pasannacitto;",
  "atk-s0506a2:1354": "Tatheva sikkhāya padāni pañca, akhaṇḍaphullāni samādiyassu.",
  "atk-s0506a2:1355": "1224.",
  "atk-s0506a2:1356": " ‘‘Pāṇātipātā viramassu khippaṁ, loke adinnaṁ parivajjayassu;",
  "atk-s0506a2:1357": "Amajjapo mā ca musā bhaṇāhi, sakena dārena ca hohi tuṭṭho’’ti. –",
  "atk-s0506a2:1358": "Gāthādvayamāha.",
  "atk-s0506a2:1359": "1223. Tattha tathevāti yathā pasannacitto ‘‘sammāsambuddho bhagavā’’ti buddhaṁ saraṇaṁ vajesi, tatheva ‘‘svākkhāto dhammo, suppaṭipanno saṅgho’’ti pasannacitto dhammañca saṅghañca saraṇaṁ vajāhi. Yathā vā pasannacitto ratanattayaṁ saraṇaṁ vajesi, tatheva ‘‘ayaṁ ekaṁsato diṭṭheva dhamme abhisamparāyañca hitasukhāvaho’’ti pasannacitto sikkhāya adhisīlasikkhāya padāni koṭṭhāsabhūtāni adhicittaadhipaññāsikkhāya vā upāyabhūtāni pañcasīlāni avikopanato ca asaṁkilissanato ca akhaṇḍaphullāni samādiyassu, samādāya vattassūti attho.",
  "atk-s0506a2:1360": "Evaṁ devaputtena saraṇagamane sīlasamādāne ca niyojito brāhmaṇo tassa vacanaṁ sirasā sampaṭicchanto –",
  "atk-s0506a2:1361": "1225.",
  "atk-s0506a2:1362": " ‘‘Atthakāmosi me yakkha, hitakāmosi devate;",
  "atk-s0506a2:1363": "Karomi tuyhaṁ vacanaṁ, tvaṁsi ācariyo mamā’’ti. –",
  "atk-s0506a2:1364": "Gāthaṁ vatvā tattha patiṭṭhahanto –",
  "atk-s0506a2:1365": "1226.",
  "atk-s0506a2:1366": " ‘‘Upemi saraṇaṁ buddhaṁ, dhammañcāpi anuttaraṁ;",
  "atk-s0506a2:1367": "Saṅghañca naradevassa, gacchāmi saraṇaṁ ahaṁ.",
  "atk-s0506a2:1368": "1227.",
  "atk-s0506a2:1369": " ‘‘Pāṇātipātā viramāmi khippaṁ, loke adinnaṁ parivajjayāmi;",
  "atk-s0506a2:1370": "Amajjapo no ca musā bhaṇāmi, sakena dārena ca homi tuṭṭho’’ti. –",
  "atk-s0506a2:1371": "Gāthādvayamāha. Tampi suviññeyyameva.",
  "atk-s0506a2:1372": "Tato devaputto ‘‘kataṁ mayā brāhmaṇassa kattabbayuttakaṁ, idāni sayameva bhagavantaṁ upasaṅkamissatī’’ti tattheva antaradhāyi. Brāhmaṇopi kho bhagavati sañjātapasādabahumāno devatāya ca codiyamāno ‘‘samaṇaṁ gotamaṁ upasaṅkamissāmī’’ti vihārābhimukho gacchati. Taṁ disvā mahājano ‘‘ayaṁ brāhmaṇo ettakaṁ kālaṁ tathāgataṁ anupasaṅkamitvā ajja puttasokena upasaṅkamati, kīdisī nu kho dhammadesanā bhavissatī’’ti taṁ anubandhi.",
  "atk-s0506a2:1373": "Brāhmaṇo bhagavantaṁ upasaṅkamitvā paṭisanthāraṁ katvā evamāha ‘‘sakkā nu kho bho gotama kiñci dānaṁ adatvā sīlaṁ vā arakkhitvā kevalaṁ tumhesu pasādamattena sagge nibbattitu’’nti. ‘‘Nanu, brāhmaṇa, ajja paccūsavelāyaṁ maṭṭhakuṇḍalinā devaputtena attano devalokūpapattikāraṇaṁ tuyhaṁ kathika’’nti bhagavā avoca. Tasmiṁ khaṇe maṭṭhakuṇḍalīdevaputto saha vimānena āgantvā dissamānarūpo vimānato oruyha bhagavantaṁ abhivādetvā añjaliṁ paggayha ekamantaṁ aṭṭhāsi. Atha bhagavā tassaṁ parisati tena devaputtena katasucaritaṁ kathetvā parisāya cittakallataṁ ñatvā sāmukkaṁsikaṁ dhammadesanaṁ akāsi. Desanāpariyosāne devaputto ca brāhmaṇo ca sannipatitaparisā cāti caturāsītiyā pāṇasahassānaṁ dhammābhisamayo ahosīti.",
  "atk-s0506a2:1374": "Maṭṭhakuṇḍalīvimānavaṇṇanā niṭṭhitā.",
  "atk-s0506a2:1375": "10. Serīsakavimānavaṇṇanā",
  "atk-s0506a2:1376": "Suṇothayakkhassa ca vāṇijāna cāti serīsakavimānaṁ. Tassa kā uppatti? Bhagavati parinibbute āyasmā kumārakassapo pañcahi bhikkhusatehi saddhiṁ setabyanagaraṁ sampatto. Tattha pāyāsirājaññaṁ attano santikaṁ upagataṁ viparītaggāhato vivecetvā sammādassane patiṭṭhāpesi. So tato paṭṭhāya puññapasuto hutvā samaṇabrāhmaṇānaṁ dānaṁ dento tattha akataparicayatāya asakkaccaṁ dānaṁ datvā aparabhāge kālaṁ katvā cātumahārājikabhavane suññe serīsake vimāne nibbatti.",
  "atk-s0506a2:1377": "Atīte kira kassapassa bhagavato kāle eko khīṇāsavatthero aññatarasmiṁ gāme piṇḍāya caritvā bahigāme devasikaṁ ekasmiṁ padese bhattakiccaṁ akāsi. Taṁ disvā eko gopālako ‘‘ayyo sūriyātapena kilamatī’’ti pasannacitto catūhi sirīsathambhehi sākhāmaṇḍapaṁ katvā adāsi, maṇḍapassa samīpe sirīsarukkhaṁ ropesīti ca vadanti. So kālaṁ katvā teneva puññakammena cātumahārājikesu nibbatti, tassa purimakammassa sūcakaṁ vimānadvāre sirīsavanaṁ nibbatti vaṇṇagandhasampannehi pupphehi sabbakālaṁ upasobhamānaṁ, tena taṁ vimānaṁ ‘‘serīsaka’’nti paññāyittha. So ca devaputto ekaṁ buddhantaraṁ devesu ceva manussesu ca saṁsaranto imasmiṁ buddhuppāde yasattherassa catūsu vimalādīsu gihisahāyesu gavampati nāma hutvā bhagavato dhammadesanāya arahatte patiṭṭhito pubbāciṇṇavasena taṁ suññavimānaṁ disvā abhiṇhaṁ divāvihāraṁ gacchati.",
  "atk-s0506a2:1378": "So aparabhāge pāyāsidevaputtaṁ tattha disvā ‘‘kosi tvaṁ, āvuso’’ti pucchitvā tena ‘‘ahaṁ, bhante, pāyāsirājañño idhūpapanno’’ti vutte ‘‘nanu tvaṁ micchādiṭṭhiko viparītadassano kathamidhūpapanno’’ti āha. Atha naṁ pāyāsidevaputto ‘‘ayyenamhi kumārakassapattherena micchādassanato vivecito, puññakiriyānaṁ asakkaccakāritāya pana suññe vimāne nibbatto. Sādhu, bhante, manussalokaṁ gatakāle mama parijanassa ārocetha ‘pāyāsirājañño asakkaccaṁ dānaṁ datvā suññaṁ serīsakavimānaṁ upapanno, tumhe pana sakkaccaṁ puññāni katvā tatrūpapattiyā cittaṁ paṇidahathā’’ti. Thero tassānukampāya tathā akāsi. Tepi therassa vacanaṁ sutvā tathā cittaṁ paṇidhāya puññāni katvā serīsake vimāne nibbattiṁsu. Serīsakadevaputtaṁ pana vessavaṇamahārājā marubhūmiyaṁ chāyūdakarahite magge maggapaṭipannānaṁ manussānaṁ amanussaparipantha mocanatthaṁ maggarakkhakaṁ ṭhapesi.",
  "atk-s0506a2:1379": "Atha aparena samayena aṅgamagadhavāsino vāṇijā sakaṭasahassaṁ bhaṇḍassa pūretvā sindhusovīradesaṁ gacchantā marukantāre divā uṇhabhayena maggaṁ appaṭipajjitvā rattiṁ nakkhattasaññāya maggaṁ paṭipajjiṁsu. Te maggamūḷhā hutvā aññaṁ disaṁ agamaṁsu. Tesaṁ antare eko upāsako ahosi saddho pasanno sīlasampanno arahattappattiyā upanissayasampanno mātāpitūnaṁ upaṭṭhānatthaṁ vaṇijjāya gato. Taṁ anuggaṇhanto serīsakadevaputto saha vimānena attānaṁ dassesi. Dassetvā ca pana ‘‘kasmā tumhe imaṁ chāyūdakarahitaṁ vālukākantāraṁ paṭipannā’’ti pucchi. Te cassa tattha attano āgatappakāraṁ kathesuṁ, tadatthadīpanā devaputtassa vāṇijānañca vacanapaṭivacanagāthā honti. Ādito pana dve gāthā tāsaṁ sambandhadassanatthaṁ dhammasaṅgāhakehi ṭhapitā –",
  "atk-s0506a2:1380": "1228.",
  "atk-s0506a2:1381": " ‘‘Suṇotha yakkhassa ca vāṇijāna ca, samāgamo yattha tadā ahosi;",
  "atk-s0506a2:1382": "Yathā kathaṁ itaritarena cāpi, subhāsitaṁ tañca suṇātha sabbe.",
  "atk-s0506a2:1383": "1229.",
  "atk-s0506a2:1384": " ‘‘Yo so ahu rājā pāyāsi nāma, bhummānaṁ sahabyagato yasassī;",
  "atk-s0506a2:1385": "So modamānova sake vimāne, amānuso mānuse ajjhabhāsī’’ti.",
  "atk-s0506a2:1386": "1228-9. Tattha suṇothāti savanāṇattikavacanaṁ. Yaṁ mayaṁ idāni bhaṇāma, taṁ suṇothāti. Yakkhassāti devassa. Devo hi manussānaṁ ekaccānaṁ devānañca pūjanīyabhāvato ‘‘yakkho’’ti vuccati. Apica sakkopi cattāro mahārājānopi vessavaṇapārisajjāpi purisopi ‘‘yakkho’’ti vuccati. Tathā hi ‘‘atibāḷhaṁ kho ayaṁ yakkho pamatto viharati, yaṁnūnāhaṁ imaṁ yakkhaṁ saṁvejeyya’’ntiādīsu (ma. ni. 1.393) sakko ‘‘yakkho’’ti vutto. ‘‘Cattāro yakkhā khaggahatthā’’tiādīsu mahārājāno. ‘‘Santi hi, bhante, uḷārā yakkhā bhagavato appasannā’’tiādīsu (dī. ni. 3.276) vessavaṇapārisajjā. ‘‘Ettāvatā yakkhassa suddhī’’tiādīsu (su. ni. 482) puriso. Idha pana vessavaṇapārisajjo adhippeto. Vāṇijāna cāti gāthābandhasukhatthaṁ anunāsikalopaṁ katvā vuttaṁ. Samāgamoti samodhānaṁ. Yatthāti yasmiṁ vaṇṇupathe. Tadāti tasmiṁ maggamūḷhā hutvā gamanakāle. Itaritarena cāpīti itarītarañcāpi, idaṁ yathāti iminā yojetabbaṁ. Ayañhettha attho – serīsakadevaputtassa vāṇijānañca tadā yattha samāgamo ahosi, taṁ suṇotha, yathā vāpi tehi aññamaññaṁ subhāsitaṁ sulapitaṁ kathaṁ pavattitaṁ, tañca sabbe ohitacittā suṇāthāti. Bhummānanti bhummadevānaṁ.",
  "atk-s0506a2:1387": "Idāni yakkhassa pucchāgāthāyo honti –",
  "atk-s0506a2:1388": "1230.",
  "atk-s0506a2:1389": " ‘‘Vaṅke araññe amanussaṭṭhāne, kantāre appodake appabhakkhe;",
  "atk-s0506a2:1390": "Suduggame vaṇṇupathassa majjhe, vaṅkaṁbhayā naṭṭhamanā manussā.",
  "atk-s0506a2:1391": "1231.",
  "atk-s0506a2:1392": " ‘‘Nayidha phalā mūlamayā ca santi, upādānaṁ natthi kutodha bhakkho;",
  "atk-s0506a2:1393": "Aññatra paṁsūhi ca vālukāhi ca, tattāhi uṇhāhi ca dāruṇāhi ca.",
  "atk-s0506a2:1394": "1232.",
  "atk-s0506a2:1395": " ‘‘Ujjaṅgalaṁ tattamivaṁ kapālaṁ, anāyasaṁ paralokena tulyaṁ;",
  "atk-s0506a2:1396": "Luddānamāvāsamidaṁ purāṇaṁ, bhūmippadeso abhisattarūpo.",
  "atk-s0506a2:1397": "1233.",
  "atk-s0506a2:1398": " ‘‘Atha tumhe kena vaṇṇena, kimāsamānā imaṁ padesañhi;",
  "atk-s0506a2:1399": "Anupaviṭṭhā sahasā samecca, lobhā bhayā atha vā sampamūḷhā’’ti.",
  "atk-s0506a2:1400": "1230. Tattha vaṅketi saṁsayaṭṭhāne. Yattha paviṭṭhānaṁ ‘‘jīvissāma nu kho, marissāma nu kho’’ti jīvite saṁsayo hoti, tādise araññe. Amanussaṭṭhāneti amanussānaṁ pisācādīnaṁ sañcaraṇaṭṭhāne, manussānaṁ vā agocaraṭṭhāne. Kantāreti nirudake iriṇe, kaṁ tārenti nayanti etthāti hi kantāro, udakaṁ gahetvā taritabbaṭṭhānaṁ. Tenāha ‘‘appodake’’ti. Appa-saddo hettha abhāvattho ‘‘appiccho appanigghoso’’tiādīsu (a. ni. 8.23; cūḷava. 456) viya. Vaṇṇupathassa majjheti vālukākantāramajjheti attho. Vaṅkaṁbhayāti vaṅkehi bhītā. Vaṅkehi bhayaṁ etesanti ‘‘vaṅkabhayā’’ti vattabbe gāthāsukhatthaṁ sānunāsikaṁ katvā ‘‘vaṅkaṁbhayā’’ti vuttaṁ. Idañca vālukākantārapavesanato pubbe tesaṁ uppannabhayaṁ sandhāya vuttaṁ. Naṭṭhamanāti maggasativippavāsena naṭṭhamānasā, maggamūḷhāti attho. Manussāti tesaṁ ālapanaṁ.",
  "atk-s0506a2:1401": "1231.Idhāti imasmiṁ marukantāre. Phalāti ambajambutālanāḷikerādiphalāni na santīti yojanā. Mūlamayā cāti mūlāniyeva mūlamayā, vallikandādīni sandhāya vadati. Upādānaṁnatthīti kiñcāpi kiñci bhakkhaṁ natthi, upādānaṁ vā indhanaṁ, aggissa indhanamattampi natthi, kuto kena kāraṇena idha marukantāre bhakkho siyāti attho. Yaṁ pana atthi tattha, taṁ dassetuṁ ‘‘aññatra paṁsūhī’’tiādi vuttaṁ.",
  "atk-s0506a2:1402": "1232.Ujjaṅgalanti jaṅgalaṁ vuccati lūkhadhūsaro anudako bhūmippadeso, taṁ pana ṭhānaṁ jaṅgalatopi ukkaṁsena jaṅgalanti āha ‘‘ujjaṅgala’’nti. Tenāha ‘‘tattamivaṁ kapāla’’nti, tattaṁ ayokapālasadisanti attho. Gāthāsukhatthañcettha sānunāsikaṁ katvā vuttaṁ, tattamivaicceva daṭṭhabbaṁ. Anāyasanti natthi ettha āyo sukhanti anāyaṁ, tato eva jīvitaṁ sīyati vināsetīti anāyasaṁ. Atha vā na āyasanti anāyasaṁ. Paralokenāti narakena tulyaṁ. Narakañhi sattānaṁ ekantānatthatāya parabhūto paṭisattubhūto lokoti visesato ‘‘paraloko’’ti vuccati, samantato ayomayattā āyasañca, idaṁ pana tadabhāvato anāyasaṁ, mahato dukkhassa uppattiṭṭhānatāya paralokasadisanti dasseti, ‘‘anassaya’’nti ca keci paṭhanti, sukhassa appatiṭṭhānabhūtanti attho. Luddānamāvāsamidaṁ purāṇanti idaṁ ṭhānaṁ cirakālato paṭṭhāya luddānaṁ dāruṇānaṁ pisācādīnaṁ āvāsabhūtaṁ. Abhisattarūpoti ‘‘evaṁ lūkho ghorākāro hotū’’ti porāṇehi isīhi sapitasadiso, dinnasapo viyāti attho.",
  "atk-s0506a2:1403": "1233.Kena vaṇṇenāti kena kāraṇena. Kimāsamānāti kiṁ paccāsīsantā. Hīti nipātamattaṁ. ‘‘Padesampī’’ti ca paṭhanti, imampi nāma padesanti attho. Sahasā sameccāti sahasā ādīnavānisaṁse avicāretvā samavāyena anupaviṭṭhā sappaviṭṭhā. Lobhā bhayā atha vā kenaci anatthakāmena palobhitā lobhato kenaci amanussādinā paripātitā bhayā vā. Atha vā sampamūḷhāti maggavippanaṭṭhā imaṁ padesaṁ anupaviṭṭhāti yojanā.",
  "atk-s0506a2:1404": "Idāni vāṇijā āhaṁsu –",
  "atk-s0506a2:1405": "1234.",
  "atk-s0506a2:1406": " ‘‘Magadhesu aṅgesu ca satthavāhā, āropayitvā paṇiyaṁ puthuttaṁ;",
  "atk-s0506a2:1407": "Te yāmase sindhusovīrabhūmiṁ, dhanatthikā uddayaṁ patthayānā.",
  "atk-s0506a2:1408": "1235.",
  "atk-s0506a2:1409": " ‘‘Divā pipāsaṁnadhivāsayantā, yoggānukampañca samekkhamānā;",
  "atk-s0506a2:1410": "Etena vegena āyāma sabbe, rattiṁ maggaṁ paṭipannā vikāle.",
  "atk-s0506a2:1411": "1236.",
  "atk-s0506a2:1412": " ‘‘Te duppayātā aparaddhamaggā, andhākulā vippanaṭṭhā araññe;",
  "atk-s0506a2:1413": "Suduggame vaṇṇupathassa majjhe, disaṁ na jānāma pamūḷhacittā.",
  "atk-s0506a2:1414": "1237.",
  "atk-s0506a2:1415": " ‘‘Idañca disvāna adiṭṭhapubbaṁ, vimānaseṭṭhañca tavañca yakkha;",
  "atk-s0506a2:1416": "Tatuttariṁ jīvitamāsamānā, disvā patītā sumanā udaggā’’ti.",
  "atk-s0506a2:1417": "1234. Tattha magadhesu aṅgesu ca satthavāhāti magadharaṭṭhe ca aṅgaraṭṭhe ca jātā saṁvaḍḍhā taṁnivāsino satthe satthassa ca vāhanakā satthakā ceva satthasāmikā ca. Paṇiyanti bhaṇḍaṁ. Teti te mayaṁ. Yāmaseti gacchāma. Sindhusovīrabhūminti sindhudesaṁ sovīradesañca. Uddayanti ānisaṁsaṁ atirekalābhaṁ.",
  "atk-s0506a2:1418": "1235.Anadhivāsayantāti adhivāsetuṁ asakkontā. Yoggānukampanti goṇādīnaṁ sattānaṁ anuggahaṁ. Etena vegenāti iminā javena, yena tava dassanato pubbe āyāma āgatamha. Rattiṁ maggaṁ paṭipannāti rattiyaṁ maggaṁ paṭipannā. Vikāleti akāle avelāyaṁ.",
  "atk-s0506a2:1419": "1236.Duppayātāti duṭṭhu payātā apathe gatā, tato eva aparaddhamaggā. Andhākulāti andhā viya ākulā, maggajānanasamatthassa paññācakkhuno abhāvena andhā, tato eva ākulā, vippanaṭṭhā ca maggasammūḷhatāya. Disanti gantabbadisaṁ, yassaṁ disāyaṁ sindhusovīradeso, taṁ disaṁ. Pamūḷhacittāti disāsaṁsayasumūḷhacittā.",
  "atk-s0506a2:1420": "1237.Tavañcāti tuvañca. Yakkhāti ālapanaṁ. Tatuttariṁ jīvitamāsamānāti yo ‘‘ito paraṁ amhākaṁ jīvitaṁ natthī’’ti jīvitasaṁsayo uppanno, idāni tato uttarimpi jīvitaṁ āsīsantā. Disvāti dassanahetu. Patītāti pahaṭṭhā. Sumanāti somanassappattā. Udaggāti udaggāya pītiyā udaggacittā.",
  "atk-s0506a2:1421": "Evaṁ vāṇijehi attano pavattiyā pakāsitāya puna devaputto dvīhi gāthāhi pucchi –",
  "atk-s0506a2:1422": "1238.",
  "atk-s0506a2:1423": " ‘‘Pāraṁ samuddassa imañca vaṇṇuṁ, vettācaraṁ saṅkupathañca maggaṁ;",
  "atk-s0506a2:1424": "Nadiyo pana pabbatānañca duggā, puthuddisā gacchatha bhogahetu.",
  "atk-s0506a2:1425": "1239.",
  "atk-s0506a2:1426": " ‘‘Pakkhandiyāna vijitaṁ paresaṁ, verajjake mānuse pekkhamānā;",
  "atk-s0506a2:1427": "Yaṁ vo sutaṁ vā atha vāpi diṭṭhaṁ, accherakaṁ taṁ vo suṇoma tātā’’ti.",
  "atk-s0506a2:1428": "Tassattho – pāraṁ samuddassāti samuddassa paratīraṁ, imañca īdisaṁ, vaṇṇuṁ vaṇṇupathaṁ vettalatā bandhitvā ācaritabbato vettācaraṁ maggaṁ, saṅkuke khāṇuke koṭṭetvā gantabbato saṅkupathaṁ maggaṁ, nadiyo pana candabhāgādikā, pabbatānañca visamappadesāti evaṁ duggā puthuddisā bhoganimittaṁ gacchatha, evaṁ gacchantā ca pakkhandiyāna pakkhanditvā anupavisitvā, paresaṁ rājūnaṁ vijitaṁ tattha verajjake videsavāsike manusse pekkhamānā gacchatha, evaṁbhūtehi vo tumhehi yaṁ sutaṁ vā atha vā diṭṭhaṁ vā accherakaṁ acchariyaṁ, taṁ vo santike tātā vāṇijā suṇomāti attano vimānassa acchariyabhāvaṁ tehi kathāpetukāmo pucchati.",
  "atk-s0506a2:1429": "Evaṁ devaputtena puṭṭhā vāṇijā āhaṁsu –",
  "atk-s0506a2:1430": "1240.",
  "atk-s0506a2:1431": " ‘‘Itopi accherataraṁ kumāra, na no sutaṁ vā atha vāpi diṭṭhaṁ;",
  "atk-s0506a2:1432": "Atītamānusakameva sabbaṁ, disvā na tappāma anomavaṇṇaṁ.",
  "atk-s0506a2:1433": "1241.",
  "atk-s0506a2:1434": " ‘‘Vehāyasaṁ pokkharañño savanti, pahūtamalyā bahupuṇḍarīkā;",
  "atk-s0506a2:1435": "Dumā cime niccaphalūpapannā, atīva gandhā surabhiṁ pavāyanti.",
  "atk-s0506a2:1436": "1242.",
  "atk-s0506a2:1437": " ‘‘Veḷūriyathambhā satamussitāse, silāpavāḷassa ca āyataṁsā;",
  "atk-s0506a2:1438": "Masāragallā sahalohitaṅgā, thambhā ime jotirasāmayāse.",
  "atk-s0506a2:1439": "1243.",
  "atk-s0506a2:1440": " ‘‘Sahassathambhaṁ atulānubhāvaṁ, tesūpari sādhumidaṁ vimānaṁ;",
  "atk-s0506a2:1441": "Ratanantaraṁ kañcanavedimissaṁ, tapanīyapaṭṭehi ca sādhuchannaṁ.",
  "atk-s0506a2:1442": "1244.",
  "atk-s0506a2:1443": " ‘‘Jambonaduttattamidaṁ sumaṭṭho, pāsādasopānaphalūpapanno;",
  "atk-s0506a2:1444": "Daḷho ca vaggu ca susaṅgato ca, atīva nijjhānakhamo manuñño.",
  "atk-s0506a2:1445": "1245.",
  "atk-s0506a2:1446": " ‘‘Ratanantarasmiṁ bahuannapānaṁ, parivārito accharāsaṅgaṇena;",
  "atk-s0506a2:1447": "Murajaālambaratūriyaghuṭṭho, abhivanditosi thutivandanāya.",
  "atk-s0506a2:1448": "1246.",
  "atk-s0506a2:1449": " ‘‘So modasi nārigaṇappabodhano, vimānapāsādavare manorame;",
  "atk-s0506a2:1450": "Acintiyo sabbaguṇūpapanno, rājā yathā vessavaṇo naḷinyā.",
  "atk-s0506a2:1451": "1247.",
  "atk-s0506a2:1452": " ‘‘Devo nu āsi udavāsi yakkho,",
  "atk-s0506a2:1453": "Udāhu devindo manussabhūto;",
  "atk-s0506a2:1454": "Pucchanti taṁ vāṇijā satthavāhā,",
  "atk-s0506a2:1455": "Ācikkha ko nāma tuvaṁsi yakkho’’ti.",
  "atk-s0506a2:1456": "1240-2. Tattha kumārāti paṭhamavaye ṭhitattā devaputtaṁ ālapati. Sabbanti devaputtaṁ tassa vimānapaṭibaddhañca sandhāya vadati. Pokkharaññoti pokkharaṇiyo. Satamussitāseti sataratanubbedhā. Silāpavāḷassāti silāya pavāḷassa ca, silāmayā pavāḷamayāti attho. Āyataṁsāti dīghaṁsā. Atha vā āyatā hutvā aṭṭhasoḷasadvattiṁsādiaṁsavanto.",
  "atk-s0506a2:1457": "1242.Tesūparīti tesaṁ thambhānaṁ upari. Sādhumidanti sundaraṁ idaṁ tava vimānaṁ. Ratanantaranti ratanantaravantaṁ, bhittithambhasopānādīsu nānāvidhehi aññehi ratanehi yuttaṁ. Kañcanavedimissanti suvaṇṇamayāya vedikāya sahitaṁ parikkhittaṁ. Tapanīyapaṭṭehi ca sādhuchannanti tapanīyamayehi anekaratanamayehi ca chadanehi tattha tattha suṭṭhu chāditaṁ.",
  "atk-s0506a2:1458": "1244.Jambonaduttattamidanti idaṁ tava vimānaṁ yebhuyyena uttattajambunadabhāsuraṁ. Sumaṭṭho pāsādasopānaphalūpapannoti tassa ca so so padeso sumaṭṭho suṭṭhu majjito, tehi tehi anantarapāsādehi sopānavisesehi ramaṇīyehi phalakehi ca yutto. Daḷhoti thiro. Vaggūti abhirūpo samuggato. Susaṅgatoti suṭṭhu saṅgatāvayavo aññamaññānurūpapāsādāvayavo. Atīva nijjhānakhamoti pabhassarabhāvepi ativiya olokanakkhamo. Manuññoti manoramo.",
  "atk-s0506a2:1459": "1245.Ratanantarasminti ratanamaye, ratanabhūte vā sārabhūte vimānassa abbhantare. Bahuannapānanti pesalaṁ pahūtaṁ annañca pānañca vijjati, upalabbhatīti adhippāyo. Murajaālambaratūriyaghuṭṭhoti mudiṅgānaṁ ālambarānaṁ avasiṭṭhatūriyānañca saddehi niccaghosito. Abhivanditosīti namassito, thomito vā asi. Tenāha ‘‘thūtivandanāyā’’ti.",
  "atk-s0506a2:1460": "1246.Acintiyoti acinteyyānubhāvo. Naḷinyāti evaṁnāmake kīḷanaṭṭhāne yathā vessavaṇo mahārājā, evaṁ tvaṁ modasīti yojanā.",
  "atk-s0506a2:1461": "1247.Āsīti asi bhavasi. Devindoti sakko devarājā. Manussabhūtoti manussesu bhūto manussajātiko. Yakkhoti devādibhāvaṁ pucchitvāpi yakkhabhāvaṁ āsaṅkantā vadanti.",
  "atk-s0506a2:1462": "Idāni so devaputto attānaṁ jānāpento –",
  "atk-s0506a2:1463": "1248.",
  "atk-s0506a2:1464": " ‘‘Serīsako nāma ahamhi yakkho, kantāriyo vaṇṇupathamhi gutto;",
  "atk-s0506a2:1465": "Imaṁ padesaṁ abhipālayāmi, vacanakaro vessavaṇassa rañño’’ti. –",
  "atk-s0506a2:1466": "Āha. Tattha ahamhī yakkhoti ahaṁ yakkho amhi. Kantāriyoti ārakkhaṇatthaṁ kantāre niyutto. Guttoti gopako. Tenāha ‘‘abhipālayāmī’’ti.",
  "atk-s0506a2:1467": "Idāni vāṇijā tassa kammādīni pucchantā āhaṁsu –",
  "atk-s0506a2:1468": "1249.",
  "atk-s0506a2:1469": " ‘‘Adhiccaladdhaṁ pariṇāmajaṁ te, sayaṁkataṁ udāhu devehi dinnaṁ;",
  "atk-s0506a2:1470": "Pucchanti taṁ vāṇijā satthavāhā, kathaṁ tayā laddhamidaṁ manuñña’’nti.",
  "atk-s0506a2:1471": "Tattha adhiccaladdhanti adhiccasamuppattikaṁ, yadicchakaṁ laddhanti attho. Pariṇāmajaṁ teti niyatisaṅgatibhāvapariṇataṁ, kālapariṇataṁ vā. Sayaṁkatanti tayā sayameva kataṁ, deviddhiyā tayā sayameva nibbattitanti attho. Udāhu devehi dinnanti tayā ārādhitehi devehi pasādavasena nissaṭṭhaṁ.",
  "atk-s0506a2:1472": "Idāni devaputto caturopi pakāre paṭikkhipitvā puññameva apadisanto –",
  "atk-s0506a2:1473": "1250.",
  "atk-s0506a2:1474": " ‘‘Nādhiccaladdhaṁ na pariṇāmajaṁ me, na sayaṁkataṁ na hi devehi dinnaṁ;",
  "atk-s0506a2:1475": "Sakehi kammehi apāpakehi, puññehi me laddhamidaṁ manuñña’’nti. –",
  "atk-s0506a2:1476": "Gāthamāha.",
  "atk-s0506a2:1477": "Taṁ sutvā vāṇijā puna ‘‘nādhiccaladdha’’nti gāthāyaṁ puññādhikameva te caturo pakāre āropetvā puññassa ca sarūpaṁ pucchiṁsu –",
  "atk-s0506a2:1478": "1251.",
  "atk-s0506a2:1479": " ‘‘Kiṁ te vataṁ kiṁ pana brahmacariyaṁ, kissa suciṇṇassa ayaṁ vipāko;",
  "atk-s0506a2:1480": "Pucchanti taṁ vāṇijā satthavāhā, kathaṁ tayā laddhamidaṁ vimāna’’nti.",
  "atk-s0506a2:1481": "Tattha vatanti vatasamādānaṁ. Brahmacariyanti seṭṭhacariyaṁ.",
  "atk-s0506a2:1482": "Puna devaputto te paṭikkhipitvā attānaṁ yathūpacitaṁ puññañca dassento –",
  "atk-s0506a2:1483": "1252.",
  "atk-s0506a2:1484": " ‘‘Mamaṁ pāyāsīti ahu samaññā, rajjaṁ yadā kārayiṁ kosalānaṁ;",
  "atk-s0506a2:1485": "Natthikadiṭṭhi kadariyo pāpadhammo, ucchedavādī ca tadā ahosiṁ.",
  "atk-s0506a2:1486": "1253.",
  "atk-s0506a2:1487": " ‘‘Samaṇo ca kho āsi kumārakassapo, bahussuto cittakathī uḷāro;",
  "atk-s0506a2:1488": "So me tadā dhammakathaṁ abhāsi, diṭṭhivisūkāni vinodayī me.",
  "atk-s0506a2:1489": "1254.",
  "atk-s0506a2:1490": " ‘‘Tāhaṁ tassa dhammakathaṁ suṇitvā, upāsakattaṁ paṭivedayissaṁ;",
  "atk-s0506a2:1491": "Pāṇātipātā virato ahosiṁ, loke adinnaṁ parivajjayissaṁ;",
  "atk-s0506a2:1492": "Amajjapo no ca musā abhāṇiṁ, sakena dārena ca ahosiṁ tuṭṭho.",
  "atk-s0506a2:1493": "1255.",
  "atk-s0506a2:1494": " ‘‘Taṁ me vataṁ taṁ pana brahmacariyaṁ, tassa suciṇṇassa ayaṁ vipāko;",
  "atk-s0506a2:1495": "Teheva kammehi apāpakehi, puññehi me laddhamidaṁ vimāna’’nti. –",
  "atk-s0506a2:1496": "Āha. Taṁ suviññeyyameva.",
  "atk-s0506a2:1497": "Atha vāṇijā devaputtaṁ vimānañcassa paccakkhato disvā kammaphalaṁ saddahitvā attano kammaphale saddhaṁ pavedentā –",
  "atk-s0506a2:1498": "1256.",
  "atk-s0506a2:1499": " ‘‘Saccaṁ kirāhaṁsu narā sapaññā, anaññathā vacanaṁ paṇḍitānaṁ;",
  "atk-s0506a2:1500": "Yahiṁ yahiṁ gacchati puññakammo, tahiṁ tahiṁ modati kāmakāmī.",
  "atk-s0506a2:1501": "1257.",
  "atk-s0506a2:1502": " ‘‘Yahiṁ yahiṁ sokapariddavo ca, vadho ca bandho ca parikkileso;",
  "atk-s0506a2:1503": "Tahiṁ tahiṁ gacchati pāpakammo, na muccati duggatiyā kadācī’’ti. –",
  "atk-s0506a2:1504": "Gāthādvayaṁ avocuṁ. Tattha sokapariddavoti soko ca paridevo ca. Parikkilesoti vuttā anatthuppatti.",
  "atk-s0506a2:1505": "Evaṁ tesu kathentesuyeva vimānadvāre sirīsarukkhato paripākena muttabandhanā paripakkā sipāṭikā pati, tena devaputto saparijano domanassappatto ahosi. Taṁ disvā vāṇijā –",
  "atk-s0506a2:1506": "1258.",
  "atk-s0506a2:1507": " ‘‘Sammūḷharūpova jano ahosi, asmiṁ muhutte kalalīkatova;",
  "atk-s0506a2:1508": "Janassimassa tuyhañca kumāra, appaccayo kena nu kho ahosī’’ti. –",
  "atk-s0506a2:1509": "Gāthamāhaṁsu. Tattha sammūḷharūpovāti sokavasena sabbaso mūḷhasabhāvo viya. Janoti devajano. Asmiṁ muhutteti imasmiṁ muhuttamatte . Kalalīkatoti kalalaṁ viya kato, kalalanissitaudakībhūto viya āviloti adhippāyo. Janassimassa tuyhañcāti imassa tava parijanassa tuyhañca. Appaccayoti domanassaṁ.",
  "atk-s0506a2:1510": "Taṁ sutvā devaputto –",
  "atk-s0506a2:1511": "1259.",
  "atk-s0506a2:1512": " ‘‘Ime ca sirīsavanā tātā, dibbā gandhā surabhī sampavanti;",
  "atk-s0506a2:1513": "Te sampavāyanti imaṁ vimānaṁ, divā ca ratto ca tamaṁ nihantvā.",
  "atk-s0506a2:1514": "1260.",
  "atk-s0506a2:1515": " ‘‘Imesañca kho vassasataccayena, sipāṭikā phalati ekamekā;",
  "atk-s0506a2:1516": "Mānussakaṁ vassasataṁ atītaṁ, yadagge kāyamhi idhūpapanno.",
  "atk-s0506a2:1517": "1261.",
  "atk-s0506a2:1518": " ‘‘Disvānahaṁ vassasatāni pañca,",
  "atk-s0506a2:1519": "Asmiṁ vimāne ṭhatvāna tātā;",
  "atk-s0506a2:1520": "Āyukkhayā puññakkhayā cavissaṁ,",
  "atk-s0506a2:1521": "Teneva sokena pamucchitosmī’’ti. – āha;",
  "atk-s0506a2:1522": "1256. Tattha sirīsavanāti sirīsavipinato. Tātāti vāṇije ālapati. Ime tumhākaṁ mayhañca paccakkhabhūtā dibbā gandhā surabhī ativiya sugandhāyeva samantato pavanti pavāyanti. Te dibbā gandhā evaṁ vāyantā imaṁ vimānaṁ sampavāyanti sammadeva gandhaṁ gāhāpenti, na kevalaṁ sampavāyanameva, atha kho attano pabhāya tamampi nihanti. Tenāha ‘‘divā ca ratto ca tamaṁ nihantvā’’ti.",
  "atk-s0506a2:1523": "1260-61.Imesanti sirīsānaṁ. Sipāṭikāti phalakuṭṭhilikā. Phalatīti paccitvā vaṇṭato muccati, puṭabhedaṁ vā patvā sissati. Mānussakaṁ vassasataṁ atītanti yasmā vassasatassa accayena imassa sirīsassa sipāṭikā phalati, ayañca phalitā, tasmā mayhaṁ mānussakaṁ vassasataṁ atītaṁ. Yadagge yato paṭṭhāya, kāyamhi idha imasmiṁ devanikāye upapanno nibbatto. Mayhañca devagaṇanāya pañca vassasatāni āyu, tasmā khīyati me āyūti sokavasena sampamūḷhoti dasseti. Tenāha ‘‘disvānahaṁ vassasatāni pañca…pe… teneva sokena pamucchitosmī’’ti.",
  "atk-s0506a2:1524": "Atha naṁ vāṇijā samassāsento –",
  "atk-s0506a2:1525": "1262.",
  "atk-s0506a2:1526": " ‘‘Kathaṁ nu soceyya tathāvidho so, laddhā vimānaṁ atulaṁ cirāya;",
  "atk-s0506a2:1527": "Ye cāpi kho ittaramupapannā, te nūna soceyyuṁ parittapuññā’’ti. –",
  "atk-s0506a2:1528": "Āhaṁsu. Tattha yādisehi appāyukehi maraṇaṁ paṭicca socitabbaṁ siyā, tādiso pana evaṁ dibbānubhāvasampanno navutivassasatasahassāyuko kathaṁ nu soceyya, na socitabbamevāti adhippāyo.",
  "atk-s0506a2:1529": "Devaputto tattakeneva samassāsetvā tesaṁ vacanaṁ sampaṭicchanto tesañca upadesaṁ dento –",
  "atk-s0506a2:1530": "1263.",
  "atk-s0506a2:1531": " ‘‘Anucchaviṁ ovadiyañca metaṁ, yaṁ maṁ tumhe peyyavācaṁ vadetha;",
  "atk-s0506a2:1532": "Tumhe ca kho tātā mayānuguttā, yehicchakaṁ tena paletha sotthi’’nti. –",
  "atk-s0506a2:1533": "Gāthamāha. Tattha anucchavinti anucchavikaṁ, tumhākameva taṁ yuttarūpaṁ. Ovadiyañca metanti me mayhaṁ tumhehi ovadiyaṁ ovādavasena vattabbametaṁ. Yaṁ yasmā, maṁ mayhaṁ, tumhe ‘‘kathaṁ nu soceyya’’ntiādinā peyyavācaṁ piyavacanaṁ vadetha. Yaṁ vā peyyavācāya vadanaṁ kathanaṁ, taṁ tumhākameva anucchavikanti yojanā. Atha vā yaṁ yasmā tumhe peyyavācaṁ vadetha, tasmā anucchavikaṁ ovadiyañca ovaditabbaṁ ovādānurūpaṁ kātabbañca me mayā kataṁ, kiṁ pana tanti āha ‘‘tumhe ca kho tātā’’tiādi. Tattha mayānuguttāti imasmiṁ amanussapariggahe marukantāre yāva kantārātikkamā mayā anuguttā rakkhitā, yenicchakaṁ yathārucitena, sotthiṁ khemena, paletha gacchathāti attho.",
  "atk-s0506a2:1534": "Atha vāṇijā kataññubhāvaṁ pakāsentā –",
  "atk-s0506a2:1535": "1264.",
  "atk-s0506a2:1536": " ‘‘Gantvā mayaṁ sindhusovīrabhūmiṁ, dhanatthikā uddayaṁ patthayānā;",
  "atk-s0506a2:1537": "Yathāpayogā paripuṇṇacāgā, kāhāma serīsamahaṁ uḷāranti. –",
  "atk-s0506a2:1538": "Gāthamāhaṁsu. Tattha yathāpayogāti idāni katapaṭiññānurūpapayogā. Paripuṇṇacāgāti samattacāgā, uḷārassa mahassa pariyattapariccāgā. Mahanti ussavapūjaṁ.",
  "atk-s0506a2:1539": "Puna devaputto mahakaraṇaṁ paṭikkhipanto kattabbesu ca te niyojento –",
  "atk-s0506a2:1540": "1265.",
  "atk-s0506a2:1541": " ‘‘Mā ceva serīsamahaṁ akattha, sabbañca vo bhavissati yaṁ vadetha;",
  "atk-s0506a2:1542": "Pāpāni kammāni vivajjayātha, dhammānuyogañca adhiṭṭhahāthā’’ti. –",
  "atk-s0506a2:1543": "Gāthamāha. Tattha yaṁ vadethāti yaṁ tumhe khemena sindhusovīradesapattiṁ tattha ca vipulaṁ uddayaṁ lābhaṁ paccāsīsantā ‘‘gantvā maya’’ntiādīni vadatha. Sabbaṁ taṁ vo tumhākaṁ tatheva bhavissati, tattha nikkaṅkhā hotha, tumhe pana ito paṭṭhāya pāpāni kammāni pāṇātipātādīni vivajjayātha parivajjetha. Dhammānuyoganti dānādikusaladhammassa anuyuñjanaṁ. Adhiṭṭhahāthāti anusikkhatha idaṁ serīsakamahanti dasseti.",
  "atk-s0506a2:1544": "Yaṁ pana upāsakaṁ anuggaṇhanto tesaṁ rakkhāvaraṇaṁ kātukāmo ahosi, tassa guṇaṁ kittetvā taṁ tesaṁ uddisanto imā gāthāyo āha –",
  "atk-s0506a2:1545": "1266.",
  "atk-s0506a2:1546": " ‘‘Upāsako atthi imamhi saṅghe, bahussuto sīlavatūpapanno;",
  "atk-s0506a2:1547": "Saddho ca cāgī ca supesalo ca, vicakkhaṇo santusito mutīmā.",
  "atk-s0506a2:1548": "1267.",
  "atk-s0506a2:1549": " ‘‘Sañjānamāno na musā bhaṇeyya, parūpaghātāya na cetayeyya;",
  "atk-s0506a2:1550": "Vebhūtikaṁ pesuṇaṁ no kareyya, saṇhañca vācaṁ sakhilaṁ bhaṇeyya.",
  "atk-s0506a2:1551": "1268.",
  "atk-s0506a2:1552": " ‘‘Sagāravo sappatisso vinīto, apāpako adhisīle visuddho;",
  "atk-s0506a2:1553": "So mātaraṁ pitarañcāpi jantu, dhammena poseti ariyavutti.",
  "atk-s0506a2:1554": "1269.",
  "atk-s0506a2:1555": " ‘‘Maññe so mātāpitūnaṁ kāraṇā, bhogāni pariyesati na attahetu;",
  "atk-s0506a2:1556": "Mātāpitūnañca yo accayena, nekkhammapoṇo carissati brahmacariyaṁ.",
  "atk-s0506a2:1557": "1270.",
  "atk-s0506a2:1558": " ‘‘Ujū avaṅko asaṭho amāyo, na lesakappena ca vohareyya;",
  "atk-s0506a2:1559": "So tādiso sukatakammakārī, dhamme ṭhito kinti labhetha dukkhaṁ.",
  "atk-s0506a2:1560": "1271.",
  "atk-s0506a2:1561": " ‘‘Taṁkāraṇā pātukatomhi attanā, tasmā dhammaṁ passatha vāṇijāse;",
  "atk-s0506a2:1562": "Aññatra teniha bhasmī bhavetha, andhākulā vippanaṭṭhā araññe;",
  "atk-s0506a2:1563": "Taṁ khippamānena lahuṁ parena, sukho have sappurisena saṅgamo’’ti.",
  "atk-s0506a2:1564": "1266. Tattha saṅgheti sattasamūhe. Vicakkhaṇoti tattha tattha kattabbatāya kusalo. Santusitoti santuṭṭho. Mutīmāti kammassakatañāṇādinā idhalokaparalokahitānaṁ munanato mutimā.",
  "atk-s0506a2:1565": "1267.Sañjānamāno na musā bhaṇeyyāti sampajānamusā na bhāseyya. Vebhūtikanti sahitānaṁ vinābhāvakaraṇato ‘‘vebhūtika’’nti laddhanāmaṁ pisuṇaṁ, no kareyya na vadeyya.",
  "atk-s0506a2:1566": "1268.Sappatissoti patissayo garuṭṭhāniyesu nivātavuttikattā soraccaṁ, saha patissenāti sappatisso. Adhisīleti upāsakena rakkhitabbaadhisīlasikkhāya. Ariyavuttīti parisuddhavutti.",
  "atk-s0506a2:1567": "1269.Nekkhammapoṇoti nibbānaninno. Carissati brahmacariyanti pabbajjaṁ sāsanabrahmacariyaṁ carissati.",
  "atk-s0506a2:1568": "1270.Lesakappenāti kappiyalesena. Na ca vohareyyāti māyāsāṭheyyavasena vacanaṁ na nicchāreyya. Dhamme ṭhito kinti labhetha dukkhanti evaṁ vuttanayena dhamme ṭhito dhammacārī samacārī kinti kena pakārena dukkhaṁ labhetha pāpuṇeyya.",
  "atk-s0506a2:1569": "1271.Taṁkāraṇāti tannimittaṁ tassa upāsakassa hetu. Pātukatomhi attanāti sayameva tumhākaṁ ahaṁ pāturahosiṁ. ‘‘Attāna’’ntipi pāṭho, mama attānaṁ tumhākaṁ pātvākāsinti attho. Tasmāti yasmā ahaṁ dhammaṁ apacāyamāno taṁ rakkhanto tumhepi rakkhāmi, tasmā dhammaṁ passatha dhammameva caritabbaṁ katvā oloketha. Aññatra teniha bhasmī bhavethāti tena upāsakena vinā ce āgatā, imasmiṁ marukantāre anāthā appaṭisaraṇā bhasmabhāvaṁ gaccheyyātha. Khippamānenāti evaṁ khippantena vambhantena pīḷantena. Lahunti sukaraṁ. Parenāti adhikaṁ, aññena vā. Tasmā sukho have sappurisena saṅgamoti. So hi khantisoracce niviṭṭho kenaci kiñci vuttopi na paṭippharatīti adhippāyo.",
  "atk-s0506a2:1570": "Evaṁ sāmaññato kittitaṁ sarūpato ñātukāmā vāṇijā –",
  "atk-s0506a2:1571": "1272.",
  "atk-s0506a2:1572": " ‘‘Kiṁ nāma so kiñca karoti kammaṁ,",
  "atk-s0506a2:1573": "Kiṁ nāmadheyyaṁ kiṁ pana tassa gottaṁ;",
  "atk-s0506a2:1574": "Mayampi naṁ daṭṭhukāmamha yakkha, yassānukampāya idhāgatosi;",
  "atk-s0506a2:1575": "Lābhā hi tassa yassa tuvaṁ pihesī’’ti. –",
  "atk-s0506a2:1576": "Gāthamāhaṁsu. Tattha kiṁ nāma soti nāmato so jantu satto ko nāma. Kiñca karoti kammanti kasivaṇijjādīsu kīdisaṁ kammaṁ karoti. Kiṁnāmadheyyanti mātāpitūhi kataṁ pana ‘‘tisso phusso’’tiādīsu tassa kiṁ nāmadheyyaṁ, ‘‘bhaggavo bhāradvājo’’tiādīsu kiṁ vā tassa gottaṁ. Yassa tuvaṁ pihesīti yaṁ tuvaṁ piyāyasi.",
  "atk-s0506a2:1577": "Idāni devaputto taṁ nāmagottādivasena dassento –",
  "atk-s0506a2:1578": "1273.",
  "atk-s0506a2:1579": " ‘‘Yo kappako sambhavanāmadheyyo,",
  "atk-s0506a2:1580": "Upāsako kocchaphalūpajīvī;",
  "atk-s0506a2:1581": "Jānātha naṁ tumhākaṁ pesiyo so,",
  "atk-s0506a2:1582": "Mā kho naṁ hīḷittha supesalo so’’ti. –",
  "atk-s0506a2:1583": "Āha. Tattha kappakoti nhāpito. Sambhavanāmadheyyoti sambhavoti evaṁnāmo. Kocchaphalūpajīvīti kocchañca phalañca upanissāya jīvanako. Tattha kocchaṁ nāma āḷakādisaṇṭhāpanatthaṁ kesādīnaṁ ullikhanasādhanaṁ. Pesiyo pesanakārako veyyāvaccakaro.",
  "atk-s0506a2:1584": "Idāni vāṇijā taṁ sañjānitvā āhaṁsu –",
  "atk-s0506a2:1585": "1274.",
  "atk-s0506a2:1586": " ‘‘Jānāmase yaṁ tvaṁ pavadesi yakkha, na kho naṁ jānāma sa edisoti;",
  "atk-s0506a2:1587": "Mayampi naṁ pūjayissāma yakkha, sutvāna tuyhaṁ vacanaṁ uḷāra’’nti.",
  "atk-s0506a2:1588": "Tattha jānāmaseti yaṁ tvaṁ vadesi, taṁ mayaṁ sarūpato jānāma. Edisoti guṇato pana yathā tayā kittitaṁ, evaṁ edisoti taṁ na kho jānāma, yathā taṁ aviddasunoti adhippāyo.",
  "atk-s0506a2:1589": "Idāni devaputto te attano vimānaṁ āropetvā anusāsanatthaṁ –",
  "atk-s0506a2:1590": "1275.",
  "atk-s0506a2:1591": " ‘‘Ye keci imasmiṁ satthe manussā, daharā mahantā athavāpi majjhimā;",
  "atk-s0506a2:1592": "Sabbeva te ālambantu vimānaṁ, passantu puññānaṁ phalaṁ kadariyā’’ti. –",
  "atk-s0506a2:1593": "Gāthamāha . Tattha mahantāti vuḍḍhā. Ālambantūti ārohantu. Kadariyāti maccharino adānasīlā.",
  "atk-s0506a2:1594": "Idāni pariyosāne cha gāthā dhammasaṅgāhakehi vuttā –",
  "atk-s0506a2:1595": "1276.",
  "atk-s0506a2:1596": " ‘‘Te tattha sabbeva ahaṁ pureti, taṁ kappakaṁ tattha purakkhatvā;",
  "atk-s0506a2:1597": "Sabbeva te ālambiṁsu vimānaṁ, masakkasāraṁ viya vāsavassa.",
  "atk-s0506a2:1598": "1277.",
  "atk-s0506a2:1599": " ‘‘Te tattha sabbeva ahaṁ pureti, upāsakattaṁ paṭivedayiṁsu;",
  "atk-s0506a2:1600": "Pāṇātipātā viratā ahesuṁ, loke adinnaṁ parivajjayiṁsu;",
  "atk-s0506a2:1601": "Amajjapā no ca musā bhaṇiṁsu, sakena dārena ca ahesuṁ tuṭṭhā.",
  "atk-s0506a2:1602": "1278.",
  "atk-s0506a2:1603": " ‘‘Te tattha sabbeva ahaṁ pureti, upāsakattaṁ paṭivedayitvā;",
  "atk-s0506a2:1604": "Pakkāmi sattho anumodamāno, yakkhiddhiyā anumato punappunaṁ.",
  "atk-s0506a2:1605": "1279.",
  "atk-s0506a2:1606": " ‘‘Gantvāna te sindhusovīrabhūmiṁ, dhanatthikā uddayaṁ patthayānā;",
  "atk-s0506a2:1607": "Yathāpayogā paripuṇṇalābhā, paccāgamuṁ pāṭaliputtamakkhataṁ.",
  "atk-s0506a2:1608": "1280.",
  "atk-s0506a2:1609": " ‘‘Gantvāna te saṅgharaṁ sotthivanto, puttehi dārehi samaṅgibhūtā;",
  "atk-s0506a2:1610": "Ānandī vittā sumanā patītā, akaṁsu serīsamahaṁ uḷāraṁ;",
  "atk-s0506a2:1611": "Serīsakaṁ te pariveṇaṁ māpayiṁsu.",
  "atk-s0506a2:1612": "1281.",
  "atk-s0506a2:1613": " ‘‘Etādisā sappurisāna sevanā, mahatthikā dhammaguṇāna sevanā;",
  "atk-s0506a2:1614": "Ekassa atthāya upāsakassa, sabbeva sattā sukhitā ahesu’’nti.",
  "atk-s0506a2:1615": "1276. Tattha ahaṁ pureti ahaṁ purimaṁ ahaṁ purimanti ahamahaṁkarāti attho. ‘‘Te tattha sabbevā’’ti vatvā puna ‘‘sabbeva te’’ti vacanaṁ ‘‘sabbeva te yathā vimānassa āruhane ussukkajātā ahesuṁ, tathā sabbeva taṁ āruhiṁsu, na kassaci āruhane antarāyo ahosī’’ti dassanatthaṁ vuttaṁ. Masakkasāraṁ viya vāsavassāti ‘‘masakkasāra’’nti ca tāvatiṁsabhavanaṁ vuccati, sabbaṁ vā devabhavanaṁ, idha pana sakkabhavanaṁ veditabbaṁ. Tenāha ‘‘masakkasāraṁ viya vāsavassā’’ti.",
  "atk-s0506a2:1616": "1277-8. Atha te vāṇijā vimānaṁ passitvā pasannacittā tassa devaputtassa ovāde ṭhatvā saraṇesu ca sīlesu ca patiṭṭhāya tassa ānubhāvena sotthinā icchitaṁ desaṁ agamaṁsu. Tena vuttaṁ ‘‘te tattha sabbevā’’tiādi. Tattha anumato pakkāmi sattho yakkhiddhiyā punappunaṁ anumodamānoti yojanā. Kena pana anumatoti? Yakkhenāti pākaṭoyamattho.",
  "atk-s0506a2:1617": "1279.Yathāpayogāti yathāajjhāsayaṁ katapayogā. Paripuṇṇalābhāti samiddhalābhā. Akkhatanti anupaddutaṁ pāṭaliputtaṁ. Akkhatanti vā anābādhaṁ anuppīḷaṁ, anantarāyenāti attho.",
  "atk-s0506a2:1618": "1280.Saṅgharanti sakaṁ gehaṁ. Sotthivantoti sotthibhāvena yuttā khemino. Ānandītiādīhi catūhi padehi somanassitabhāvameva vadati. Serīsakaṁ te pariveṇaṁ māpayiṁsūti kataññutāya ṭhatvā paṭissavamocanatthañca devaputtassa nāmena serīsakaṁ nāma paricchedavasena veṇiyato pekkhitabbato pariveṇaṁ pāsādakūṭāgārarattiṭṭhānādisampannaṁ pākāraparikkhittaṁ dvārakoṭṭhakayuttaṁ āvāsaṁ akaṁsu.",
  "atk-s0506a2:1619": "1281.Etādisāti edisī, evaṁ anatthapaṭibāhinī atthasādhikā ca. Mahatthikāti mahāpayojanā mahānisaṁsā. Dhammaguṇānanti aviparītaguṇānaṁ. Ekassa sattassa hitatthaṁ sabbeva sattā sabbe eva te satthapariyāpannā sattā, sukhitā sukhappattā khemappattā ahesuṁ.",
  "atk-s0506a2:1620": "Sambhavo pana upāsako pāyāsissa devaputtassa tesañca vāṇijānaṁ vacanapaṭivacanavasena pavattaṁ gāthābandhaṁ sutaniyāmeneva uggahetvā therānaṁ ārocesi. Pāyāsidevaputto āyasmato sambhavattherassa kathesīti apare. Taṁ yasattherappamukhā mahātherā dutiyasaṅgītiyaṁ saṅgahaṁ āropesuṁ. Sambhavo pana upāsako mātāpitūnaṁ accayena pabbajitvā arahatte patiṭṭhāsi.",
  "atk-s0506a2:1621": "Serīsakavimānavaṇṇanā niṭṭhitā.",
  "atk-s0506a2:1622": "11. Sunikkhittavimānavaṇṇanā",
  "atk-s0506a2:1623": "Uccamidaṁ maṇithūṇaṁ vimānanti sunikkhittavimānaṁ. Tassa kā uppatti? Bhagavā sāvatthiyaṁ viharati jetavane. Tena samayena āyasmā mahāmoggallāno heṭṭhā vuttanayeneva devacārikaṁ caranto tāvatiṁsabhavanaṁ upagato. Tasmiñca khaṇe aññataro devaputto attano vimānadvāre ṭhito āyasmantaṁ mahāmoggallānaṁ disvā sañjātagāravabahumāno upasaṅkamitvā pañcapatiṭṭhitena vanditvā añjaliṁ paggayha aṭṭhāsi.",
  "atk-s0506a2:1624": "So kira atīte kassapasammāsambuddhe parinibbute tassa sarīradhātuyo pakkhipitvā yojanike kanakathūpe ca kate catasso parisā kālena kālaṁ upasaṅkamitvā gandhapupphadhūpādīhi cetiye pūjaṁ karonti, tattha aññataro upāsako aññesu pupphapūjaṁ katvā gatesu tehi pūjitaṭṭhāne dunnikkhittāni pupphāni disvā tattheva tāni sammadeva ṭhapento sannivesavasena dassanīyaṁ pāsādikaṁ vibhattivisesayuttaṁ pupphapūjaṁ akāsi. Katvā ca pana etaṁ ārammaṇaṁ gaṇhanto satthu guṇe anussaritvā pasannacitto taṁ puññaṁ hadaye ṭhapesi.",
  "atk-s0506a2:1625": "So aparabhāge kālaṁ katvā tasseva kammassa ānubhāvena tāvatiṁsabhavane dvādasayojanike kanakavimāne nibbatti, mahānubhāvo mahā cassa parivāro ahosi. Taṁ sandhāya vuttaṁ ‘‘tasmiñca khaṇe aññataro devaputto…pe… aṭṭhāsī’’ti. Atha naṁ āyasmā mahāmoggallāno yathāladdhasampattikittanamukhena katasucaritakammaṁ imāhi gāthāhi pucchi –",
  "atk-s0506a2:1626": "1282.",
  "atk-s0506a2:1627": " ‘‘Uccamidaṁ maṇithūṇaṁ vimānaṁ, samantato dvādasayojanāni;",
  "atk-s0506a2:1628": "Kūṭāgārā sattasatā uḷārā, veḷuriyathambhā rucakatthatā subhā.",
  "atk-s0506a2:1629": "1283.",
  "atk-s0506a2:1630": " ‘‘Tatthacchasi pivasi khādasi ca, dibbā ca vīṇā pavadanti vagguṁ;",
  "atk-s0506a2:1631": "Dibbā rasā kāmaguṇettha pañca, nāriyo ca naccanti suvaṇṇachannā.",
  "atk-s0506a2:1632": "1284.",
  "atk-s0506a2:1633": " ‘‘Kena tetādiso vaṇṇo, kena te idha mijjhati;",
  "atk-s0506a2:1634": "Uppajjanti ca te bhogā, ye keci manaso piyā.",
  "atk-s0506a2:1635": "1285.",
  "atk-s0506a2:1636": " ‘‘Pucchāmi taṁ deva mahānubhāva, manussabhūto kimakāsi puññaṁ;",
  "atk-s0506a2:1637": "Kenāsi evaṁ jalitānubhāvo, vaṇṇo ca te sabbadisā pabhāsatī’’ti.",
  "atk-s0506a2:1638": "Sopi tassa attano katakammaṁ imāhi gāthāhi kathesi. Taṁ dassentā saṅgītikārā āhaṁsu –",
  "atk-s0506a2:1639": "1286.",
  "atk-s0506a2:1640": " ‘‘So devaputto attamano, moggallānena pucchito;",
  "atk-s0506a2:1641": "Pañhaṁ puṭṭho viyākāsi, yassa kammassidaṁ phalaṁ’’.",
  "atk-s0506a2:1642": "1287.",
  "atk-s0506a2:1643": " ‘‘Dunnikkhittaṁ mālaṁ sunikkhipitvā, patiṭṭhapetvā sugatassa thūpe;",
  "atk-s0506a2:1644": "Mahiddhiko camhi mahānubhāvo, dibbehi kāmehi samaṅgibhūto.",
  "atk-s0506a2:1645": "1288.",
  "atk-s0506a2:1646": " ‘‘Tena metādiso vaṇṇo, tena me idha mijjhati;",
  "atk-s0506a2:1647": "Uppajjanti ca me bhogā, ye keci manaso piyā.",
  "atk-s0506a2:1648": "1289.",
  "atk-s0506a2:1649": " ‘‘Akkhāmi te bhikkhu mahānubhāva, manussabhūto yamahaṁ akāsiṁ;",
  "atk-s0506a2:1650": "Tenamhi evaṁ jalitānubhāvo, vaṇṇo ca me sabbadisā pabhāsatī’’ti.",
  "atk-s0506a2:1651": "1287. Tattha dunnikkhittaṁ mālanti cetiye pūjākaraṇaṭṭhāne nirantaraṭṭhapanādinā racanāvisesena aṭṭhapetvā yathānikkhittatāya na suṭṭhu nikkhittaṁ, vātena vā paharitvā dunnikkhittaṁ pupphaṁ. Sunikkhipitvāti suṭṭhu nikkhipitvā racanāvisesena dassanīyaṁ pāsādikaṁ katvā nikkhipiya. Patiṭṭhapetvāti vibhattivisesādivasena pupphaṁ patiṭṭhāpetvā. Taṁ vā pupphaṁ nikkhipanto satthu cetiyaṁ uddissa mama santāne kusaladhammaṁ patiṭṭhāpetvāti evaṁ ettha attho daṭṭhabbo. Sesaṁ vuttanayameva.",
  "atk-s0506a2:1652": "Evaṁ devaputtena attano sucaritakamme pakāsite thero tassa dhammaṁ desetvā āgantvā bhagavato tamatthaṁ nivedesi. Bhagavā taṁ aṭṭhuppattiṁ katvā sampattamahājanassa dhammaṁ desesi. Desanā mahājanassa sātthikā ahosīti.",
  "atk-s0506a2:1653": "Sunikkhittavimānavaṇṇanā niṭṭhitā.",
  "atk-s0506a2:1654": "Iti paramatthadīpaniyā khuddaka-aṭṭhakathāya vimānavatthusmiṁ",
  "atk-s0506a2:1655": "Ekādasavatthupaṭimaṇḍitassa sattamassa",
  "atk-s0506a2:1656": "Sunikkhittavaggassa atthavaṇṇanā niṭṭhitā.",
  "atk-s0506a2:1657": "Niṭṭhitā ca purisavimānavaṇṇanā.",
  "atk-s0506a2:1658": "Nigamanakathā",
  "atk-s0506a2:1659": "Ettāvatā ca –",
  "atk-s0506a2:1660": "Devatānaṁ vimānādi-sampattiṁ tassa kāraṇaṁ;",
  "atk-s0506a2:1661": "Pakāsayantī sattānaṁ, sabbalokahitāvahā.",
  "atk-s0506a2:1662": "Appakānampi kārānaṁ, yā vibhāveti desanā;",
  "atk-s0506a2:1663": "Uḷāraphalataṁ citta-khettasampattiyogato.",
  "atk-s0506a2:1664": "Yaṁ kathāvatthukusalā, supariññātavatthukā;",
  "atk-s0506a2:1665": "Vimānavatthuicceva, saṅgāyiṁsu mahesayo.",
  "atk-s0506a2:1666": "Tassa atthaṁ pakāsetuṁ, porāṇaṭṭhakathānayaṁ;",
  "atk-s0506a2:1667": "Sannissāya samāraddhā, atthasaṁvaṇṇanā mayā.",
  "atk-s0506a2:1668": "Yā tattha paramatthānaṁ, tattha tattha yathārahaṁ;",
  "atk-s0506a2:1669": "Pakāsanā paramattha-dīpanī nāma nāmato.",
  "atk-s0506a2:1670": "Sampattā pariniṭṭhānaṁ, anākulavinicchayā;",
  "atk-s0506a2:1671": "Sā sattarasamattāya, pāḷiyā bhāṇavārato.",
  "atk-s0506a2:1672": "Iti taṁ saṅkharontena, yaṁ taṁ adhigataṁ mayā;",
  "atk-s0506a2:1673": "Puññaṁ tassānubhāvena, lokanāthassa sāsanaṁ.",
  "atk-s0506a2:1674": "Ogāhetvā visuddhāya, sīlādipaṭipattiyā;",
  "atk-s0506a2:1675": "Sabbepi dehino hontu, vimuttirasabhāgino.",
  "atk-s0506a2:1676": "Ciraṁ tiṭṭhatu lokasmiṁ, sammāsambuddhasāsanaṁ;",
  "atk-s0506a2:1677": "Tasmiṁ sagāravā niccaṁ, hontu sabbepi pāṇino.",
  "atk-s0506a2:1678": "Sammā vassatu kālena, devopi jagatīpati;",
  "atk-s0506a2:1679": "Saddhammanirato lokaṁ, dhammeneva pasāsatūti.",
  "atk-s0506a2:1680": "Iti badaratitthavihāravāsinā ācariyadhammapālena",
  "atk-s0506a2:1681": "Katāya",
  "atk-s0506a2:1682": "Paramatthadīpaniyā khuddaka-aṭṭhakathāya",
  "atk-s0506a2:1683": "Vimānavatthuatthavaṇṇanā niṭṭhitā.",
  "atk-s0506a2:1684": "Vimānavatthu-aṭṭhakathā samattā."
}