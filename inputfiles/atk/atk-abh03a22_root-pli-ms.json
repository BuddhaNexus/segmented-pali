{
  "atk-abh03a22:0": "7. Sattamavaggo",
  "atk-abh03a22:1": "1. Saṅgahitakathāvaṇṇanā",
  "atk-abh03a22:2": "471-472. Idāni saṅgahitakathā nāma hoti. Tattha yasmā dāmādīhi balibaddādayo viya keci dhammā kehici dhammehi saṅgahitā nāma natthi, tasmā ‘‘natthi keci dhammā kehici dhammehi saṅgahitā, evaṁ sante ekavidhena rūpasaṅgahotiādi niratthaka’’nti yesaṁ laddhi, seyyathāpi rājagirikānañceva siddhatthikānañca; te sandhāya aññenatthena saṅgahabhāvaṁ dassetuṁ pucchā sakavādissa, attano laddhivasena paṭiññā itarassa. Idāni yenatthena saṅgaho labbhati, taṁ dassetuṁ nanu atthi keci dhammātiādi āraddhaṁ. Taṁ sabbaṁ heṭṭhā vuttanayattā uttānatthameva. Yā panesā paravādinā laddhipatiṭṭhāpanatthaṁ yathā dāmena vātiādikā upamā āhaṭā, sakavādinā taṁ anabhinanditvā appaṭikkositvā ‘‘hañci dāmena vā’’ti tassa laddhi bhinnāti veditabbā. Ayañhettha attho – yadi te dāmādīhi balibaddādayo saṅgahitā nāma, atthi keci dhammā kehici dhammehi saṅgahitāti.",
  "atk-abh03a22:3": "Saṅgahitakathāvaṇṇanā.",
  "atk-abh03a22:4": "2. Sampayuttakathāvaṇṇanā",
  "atk-abh03a22:5": "473-474. Idāni sampayuttakathā nāma hoti. Tattha yasmā tilamhi telaṁ viya na vedanādayo saññādīsu anupaviṭṭhā, tasmā ‘‘natthi keci dhammā kehici dhammehi sampayuttā, evaṁ sante ñāṇasampayuttantiādi niratthakaṁ hotī’’ti yesaṁ laddhi, seyyathāpi rājagirikasiddhatthikānaññeva; te sandhāya aññenevatthena sampayuttataṁ dassetuṁ pucchā sakavādissa, attano laddhivasena paṭiññā itarassa. Sesamidhāpi heṭṭhā vuttanayattā uttānatthameva. Yo panesa paravādinā ‘‘yathā tilamhi tela’’ntiādiko upamāpañho āhaṭo, so yasmā vedanāsaññānaṁ viya tilatelānaṁ lakkhaṇato nānattavavatthānaṁ natthi. Sabbesupi hi tilaaṭṭhitacesu tiloti vohāramattaṁ, teneva tilaṁ nibbattetvā gahite purimasaṇṭhānena tilo nāma na paññāyati, tasmā anāhaṭasadisova hotīti.",
  "atk-abh03a22:6": "Sampayuttakathāvaṇṇanā.",
  "atk-abh03a22:7": "3. Cetasikakathāvaṇṇanā",
  "atk-abh03a22:8": "475-477. Idāni cetasikakathā nāma hoti. Tattha yasmā phassikādayo nāma natthi, tasmā ‘‘cetasikenāpi na bhavitabbaṁ, iti natthi cetasiko dhammo’’ti yesaṁ laddhi, seyyathāpi rājagirikasiddhatthikānaṁ; te sandhāya pucchā sakavādissa, paṭiññā itarassa. Sahajātoti sampayuttasahajātaṁ sandhāya vuttaṁ. Phassikāti tādisaṁ vohāraṁ apassantassa pucchā paravādissa. Kiṁ vohārena, yathā cittanissitakoti cetasiko, evaṁ sopi phassanissitattā phassikoti vutte doso natthīti paṭiññā sakavādissa. Sesaṁ uttānatthamevāti.",
  "atk-abh03a22:9": "Cetasikakathāvaṇṇanā.",
  "atk-abh03a22:10": "4. Dānakathāvaṇṇanā",
  "atk-abh03a22:11": "478. Idāni dānakathā nāma hoti. Tattha dānaṁ nāma tividhaṁ – cāgacetanāpi, viratipi, deyyadhammopi. ‘‘Saddhā hiriyaṁ kusalañca dāna’’nti (a. ni. 8.30) āgataṭṭhāne cāgacetanā dānaṁ. ‘‘Abhayaṁ detī’’ti (a. ni. 8.39) āgataṭṭhāne virati. ‘‘Dānaṁ deti annaṁ pāna’’nti āgataṭṭhāne deyyadhammo. Tattha cāgacetanā ‘‘deti vā deyyadhammaṁ, denti vā etāya deyyadhamma’’nti dānaṁ. Virati avakhaṇḍanaṭṭhena lavanaṭṭhena vā dānaṁ. Sā hi uppajjamānā bhayabheravādisaṅkhātaṁ dussīlyacetanaṁ dāti khaṇḍeti lunāti vāti dānaṁ. Deyyadhammo diyyatīti dānaṁ. Evametaṁ tividhampi atthato cetasiko ceva dhammo deyyadhammo cāti duvidhaṁ hoti. Tattha yesaṁ ‘‘cetasikova dhammo dānaṁ, na deyyadhammo’’ti laddhi, seyyathāpi rājagirikasiddhatthikānaṁ; te sandhāya cetasikoti pucchā sakavādissa, paṭiññā itarassa. Atha naṁ deyyadhammavasena codetuṁ labbhāti pucchā sakavādissa, annādīni viya so na sakkā dātunti paṭikkhepo itarassa. Puna daḷhaṁ katvā puṭṭhe ‘‘abhayaṁ detī’’ti suttavasena paṭiññā tasseva. Phassapañhādīsu pana phassaṁ detītiādivohāraṁ apassanto paṭikkhipateva.",
  "atk-abh03a22:12": "479.Aniṭṭhaphalantiādi acetasikassa dhammassa dānabhāvadīpanatthaṁ vuttaṁ. Na hi acetasiko annādidhammo āyatiṁ vipākaṁ deti, iṭṭhaphalabhāvaniyamanatthaṁ panetaṁ vuttanti veditabbaṁ. Ayampi hettha adhippāyo – yadi acetasiko annādidhammo dānaṁ bhaveyya, hitacittena aniṭṭhaṁ akantaṁ bhesajjaṁ dentassa nimbabījādīhi viya nimbādayo aniṭṭhameva phalaṁ nibbatteyya. Yasmā panettha hitapharaṇacāgacetanā dānaṁ, tasmā aniṭṭhepi deyyadhamme dānaṁ iṭṭhaphalameva hotīti.",
  "atk-abh03a22:13": "Evaṁ paravādinā cetasikadhammassa dānabhāve patiṭṭhāpite sakavādī itarena pariyāyena deyyadhammassa dānabhāvaṁ sādhetuṁ dānaṁ iṭṭhaphalaṁ vuttaṁ bhagavatātiādimāha. Paravādī pana cīvarādīnaṁ iṭṭhavipākataṁ apassanto paṭikkhipati. Suttasādhanaṁ paravādīvādepi yujjati sakavādīvādepi, na pana ekenatthena. Deyyadhammo iṭṭhaphaloti iṭṭhaphalabhāvamattameva paṭikkhittaṁ. Tasmā tena hi na vattabbanti iṭṭhaphalabhāveneva na vattabbatā yujjati . Dātabbaṭṭhena pana deyyadhammo dānameva. Dinnañhi dānānaṁ saṅkarabhāvamocanatthameva ayaṁ kathāti.",
  "atk-abh03a22:14": "Dānakathāvaṇṇanā.",
  "atk-abh03a22:15": "5. Paribhogamayapuññakathāvaṇṇanā",
  "atk-abh03a22:16": "483. Idāni paribhogamayapuññakathā nāma hoti. Tattha ‘‘tesaṁ divā ca ratto ca, sadā puññaṁ pavaḍḍhatī’’ti (saṁ. ni. 1.47) ca ‘‘yassa bhikkhave, bhikkhu cīvaraṁ paribhuñjamāno’’ti (a. ni. 4.51) ca evamādīni suttāni ayoniso gahetvā yesaṁ paribhogamayaṁ nāma puññaṁ atthī’’ti laddhi, seyyathāpi rājagirikasiddhatthikasammitiyānaṁ; te sandhāya paribhogamayanti pucchā sakavādissa, paṭiññā itarassa. Atha naṁ ‘‘puññaṁ nāma phassādayo kusalā dhammā, na tato paraṁ, tasmā phassādīhi te vaḍḍhitabba’’nti codetuṁ paribhogamayo phassotiādi āraddhaṁ. Taṁ sabbaṁ itarena tesaṁ avaḍḍhanato paṭikkhittaṁ. Latāviyātiādīni ‘‘kiriyāya vā bhāvanāya vā vināpi yathā latādīni sayameva vaḍḍhanti, kiṁ te evaṁ vaḍḍhantī’’ti codanatthaṁ vuttāni. Tathā panassa avaḍḍhanato na hevāti paṭikkhittaṁ.",
  "atk-abh03a22:17": "484.Na samannāharatīti pañhe paṭiggāhakānaṁ paribhogena purimacetanā vaḍḍhati, evaṁ taṁ hoti puññanti laddhivasena paṭijānāti. Tato anāvaṭṭentassātiādīhi puṭṭho dāyakassa cāgacetanaṁ sandhāya paṭikkhipati. Tattha anāvaṭṭentassāti dānacetanāya purecārikena āvajjanena bhavaṅgaṁ anāvaṭṭentassa aparivaṭṭentassa. Anābhogassāti nirābhogassa. Asamannāharantassāti na samannāharantassa. Āvajjanañhi bhavaṅgaṁ vicchinditvā attano gatamagge uppajjamānaṁ dānacetanaṁ samannāharati nāma. Evaṁkiccena iminā cittena asamannāharantassa puññaṁ hotīti pucchati. Amanasikarontassāti manaṁ akarontassa. Āvajjanena hi tadanantaraṁ uppajjamānaṁ manaṁ karoti nāma. Evaṁ akarontassāti attho. Upayogavacanasmiñhi etaṁ bhummaṁ. Acetayantassāti cetanaṁ anuppādentassa. Apatthentassāti patthanāsaṅkhātaṁ kusalacchandaṁ akarontassa. Appaṇidahantassāti dānacetanāvasena cittaṁ aṭṭhapentassāti attho. Nanu āvaṭṭentassāti vāre ābhogassāti ābhogavato. Atha vā ābhogā assa, ābhogassa vā anantaraṁ taṁ puññaṁ hotīti attho.",
  "atk-abh03a22:18": "485.Dvinnaṁ phassānantiādīsupi ekakkhaṇe dāyakassa dvinnaṁ phassādīnaṁ abhāvā paṭikkhipati, dāyakassa ca paribhuñjantassa cāti ubhinnaṁ phassādayo sandhāya paṭijānāti. Apicassa pañcannaṁ viññāṇānaṁ samodhānaṁ hotīti laddhi, tassāpi vasena paṭijānāti. Atha naṁ sakavādī pariyāyassa dvāraṁpidahitvā ujuvipaccanīkavasena codetuṁ kusalādipañhaṁ pucchati. Tatrāpi kusalākusalānaṁ ekassekakkhaṇe sampayogābhāvaṁ sandhāya paṭikkhipati. Paribhogamayaṁ pana cittavippayuttaṁ uppajjatīti laddhiyā paṭijānāti. Atha naṁ sakavādī suttena niggaṇhāti.",
  "atk-abh03a22:19": "486. Suttasādhane ārāmaropakādīnaṁ anussaraṇapaṭisaṅkharaṇādivasena antarantarā uppajjamānaṁ puññaṁ sandhāya sadā puññaṁ pavaḍḍhatīti vuttaṁ. Appamāṇo tassa puññābhisandoti idaṁ appamāṇavihārino dinnapaccayattā ca ‘‘evarūpo me cīvaraṁ paribhuñjatī’’ti anumodanavasena ca vuttaṁ. Taṁ so paribhogamayanti sallakkheti. Yasmā pana paṭiggāhakena paṭiggahetvā aparibhuttepi deyyadhamme puññaṁ hotiyeva, tasmā sakavādīvādova balavā, tattha paṭiggāhakena paṭiggahiteti attho daṭṭhabbo. Sesaṁ uttānatthamevāti.",
  "atk-abh03a22:20": "Paribhogamayapuññakathāvaṇṇanā.",
  "atk-abh03a22:21": "6. Itodinnakathāvaṇṇanā",
  "atk-abh03a22:22": "488-491. Idāni ito dinnakathā nāma hoti. Tattha yesaṁ ‘‘ito dinnena yāpenti, petā kālaṅkatā tahi’’nti (pe. va. 19) vacanaṁ nissāya ‘‘yaṁ ito cīvarādi dinnaṁ teneva yāpentī’’ti laddhi, seyyathāpi rājagirikasiddhatthikānaṁ; te sandhāya ito dinnenāti pucchā sakavādissa, paṭiññā itarassa . Puna cīvarādivasena anuyutto paṭikkhipati. Añño aññassa kārakoti aññassa vipākadāyakānaṁ kammānaṁ añño kārako, na attanāva attano kammaṁ karotīti vuttaṁ hoti. Evaṁ puṭṭho pana itaro suttavirodhabhayena paṭikkhipati. Dānaṁ dentanti dānaṁ dadamānaṁ disvāti attho. Tattha yasmā attano anumoditattā ca tesaṁ tattha bhogā uppajjanti, tasmāssa iminā kāraṇena laddhiṁ patiṭṭhapentassāpi appatiṭṭhitāva hoti. Na hi te ito dinneneva vatthunā yāpenti. Sesesupi suttasādhanesu eseva nayoti.",
  "atk-abh03a22:23": "Ito dinnakathāvaṇṇanā.",
  "atk-abh03a22:24": "7. Pathavīkammavipākotikathāvaṇṇanā",
  "atk-abh03a22:25": "492. Idāni pathavī kammavipākotikathā nāma hoti. Tattha yasmā ‘‘atthi issariyasaṁvattaniyaṁ kammaṁ, ādhipaccasaṁvattaniyaṁ kamma’’nti ettha issarānaṁ bhāvo issariyaṁ nāma , adhipatīnañca bhāvo ādhipaccaṁ nāma, pathavissariyaādhipaccasaṁvattanikañca kammaṁ atthīti vuttaṁ. Tasmā yesaṁ ‘‘pathavī kammavipāko’’ti laddhi, seyyathāpi andhakānaṁ; te sandhāya pathavīti pucchā sakavādissa, paṭiññā itarassa. Sukhavedanīyātiādi kammavipākasabhāvadassanavasena vuttaṁ. ‘‘Phasso hotī’’tiādinā nayena niddiṭṭhesu vipākesu phasso sukhavedanīyādibhedo hoti. So ca saññādayo ca sukhavedanādīhi sampayuttā, vedanādayo saññādīhi, sabbepi sārammaṇā, atthi ca nesaṁ purecārikaāvaṭṭanādisaṅkhātaṁ āvajjanaṁ, kammapaccayabhūtā cetanā, yo tattha iṭṭhavipāko, tassa patthanā, paṇidhānavasena pavattā mūlataṇhā, kiṁ te evarūpā pathavīti pucchati. Itaro paṭikkhipati. Paṭilomapucchādīni uttānatthāneva.",
  "atk-abh03a22:26": "493.Kammavipāko paresaṁ sādhāraṇoti pañhe phassādayo sandhāya paṭikkhipati, kammasamuṭṭhānaṁ rūpañca pathavīādīnaṁyeva ca sādhāraṇabhāvaṁ sandhāya paṭijānāti. Asādhāraṇamaññesanti suttaṁ parasamayato āharitvā dassitaṁ. Sabbe sattā pathaviṁ paribhuñjantīti pañhe pathaviṁ anissite sandhāya paṭikkhipati, nissite sandhāya paṭijānāti. Pathaviṁ aparibhuñjitvā parinibbāyantīti pañhe āruppe parinibbāyantānaṁ vasena paṭijānāti. Kammavipākaṁ akhepetvāti idaṁ parasamayavasena vuttaṁ. Kammavipākañhi khepetvāva parinibbāyantīti tesaṁ laddhi. Sakasamaye pana katokāsassa kammassa uppannaṁ vipākaṁ akhepetvā parinibbānaṁ natthi. Tesañca laddhiyā pathavī sādhāraṇavipākattā uppannavipākoyeva hoti. Taṁ vipākabhāvena ṭhitaṁ akhepetvā parinibbānaṁ na yujjatīti codetuṁ vaṭṭati. Itaro laddhivasena paṭikkhipati. Cakkavattisattassa kammavipākanti pañhe asādhāraṇaṁ phassādiṁ sandhāya paṭikkhipati, sādhāraṇaṁ sandhāya paṭijānāti. Pathavīsamuddasūriyacandimādayo hi sabbesaṁ sādhāraṇakammavipākoti tesaṁ laddhi.",
  "atk-abh03a22:27": "494.Issariyasaṁvattaniyanti ettha issariyaṁ nāma bahudhanatā. Ādhipaccaṁ nāma sesajane attano vase vattetvā tehi garukātabbaṭṭhena adhipatibhāvo. Tattha kammaṁ paṭilābhavasena taṁsaṁvattanikaṁ nāma hoti, na janakavasena. Tasmā vipākabhāve asādhakametanti.",
  "atk-abh03a22:28": "Pathavī kammavipākotikathāvaṇṇanā.",
  "atk-abh03a22:29": "8. Jarāmaraṇaṁ vipākotikathāvaṇṇanā",
  "atk-abh03a22:30": "495. Idāni jarāmaraṇaṁ vipākotikathā nāma hoti. Tattha yesaṁ ‘‘atthi dubbaṇṇasaṁvattaniyaṁ kammaṁ appāyukasaṁvattaniyaṁ kamma’’nti ettha dubbaṇṇatā nāma jarā. Appāyukatā nāma maraṇaṁ. Taṁsaṁvattaniyañca kammaṁ atthi. Tasmā jarāmaraṇaṁ vipākoti laddhi, seyyathāpi andhakānaṁ; te sandhāya pucchā sakavādissa, paṭiññā itarassa. Paṭilomapañhe anārammaṇanti rūpadhammānaṁ tāva anārammaṇameva, arūpānaṁ pana jarāmaraṇaṁ sampayogalakkhaṇābhāvā anārammaṇameva.",
  "atk-abh03a22:31": "496.Akusalānaṁ dhammānaṁ jarāmaraṇaṁ akusalānaṁ dhammānaṁ vipākoti pañhe jarāmaraṇena nāma aniṭṭhavipākena bhavitabbanti laddhiyā paṭijānāti . Teneva kāraṇena kusalānaṁ dhammānaṁ jarāmaraṇassa kusalavipākataṁ paṭikkhipati. Parato cassa akusalavipākataññeva paṭijānāti.",
  "atk-abh03a22:32": "Kusalānañca akusalānañcāti pucchāvasena ekato kataṁ, ekakkhaṇe pana taṁ natthi. Abyākatānaṁ avipākānaṁ jarāmaraṇaṁ vipākoti vattabbatāya pariyāyo natthi, tasmā abyākatavasena pucchā na katā.",
  "atk-abh03a22:33": "497.Dubbaṇṇasaṁvattaniyanti ettha dubbaṇṇiyaṁ nāma aparisuddhavaṇṇatā. Appāyukatā nāma āyuno ciraṁ pavattituṁ asamatthatā. Tattha akusalakammaṁ kammasamuṭṭhānassa dubbaṇṇarūpassa kammapaccayo hoti, asadisattā panassa taṁvipāko na hoti. Utusamuṭṭhānādino pana taṁpaṭilābhavasena āyuno ca upacchedakavasena paccayo hoti. Evametaṁ pariyāyena taṁsaṁvattanikaṁ nāma hoti, na vipākaphassādīnaṁ viya janakavasena, tasmā vipākabhāve asādhakaṁ. Sesamettha heṭṭhā vuttasadisamevāti.",
  "atk-abh03a22:34": "Jarāmaraṇaṁ vipākotikathāvaṇṇanā.",
  "atk-abh03a22:35": "9. Ariyadhammavipākakathāvaṇṇanā",
  "atk-abh03a22:36": "498. Idāni ariyadhammavipākakathā nāma hoti. Tattha yesaṁ kilesappahānamattameva sāmaññaphalaṁ, na cittacetasikā dhammāti laddhi, seyyathāpi andhakānaṁ; te sandhāya natthi ariyadhammavipākoti pucchā sakavādissa. Tattha ariyadhammavipākoti maggasaṅkhātassa ariyadhammassa vipāko. Kilesakkhayamattaṁ ariyaphalanti laddhiyā paṭiññā itarassa. Sāmaññanti samaṇabhāvo, maggassetaṁ nāmaṁ. ‘‘Sāmaññañca vo, bhikkhave, desessāmi sāmaññaphalañcā’’ti hi vuttaṁ. Brahmaññepi eseva nayo.",
  "atk-abh03a22:37": "Sotāpattiphalaṁ na vipākotiādīsu sotāpattimaggādīnaṁ apacayagāmitaṁ sandhāya ariyaphalānaṁ navipākabhāvaṁ paṭijānāti, dānaphalādīnaṁ paṭikkhipati . So hi ācayagāmittikassa evaṁ atthaṁ dhāreti – vipākasaṅkhātaṁ ācayaṁ gacchanti, taṁ vā ācinantā gacchantīti ācayagāmino, vipākaṁ apacinantā gacchantīti apacayagāminoti. Tasmā evaṁ paṭijānāti ca paṭikkhipati ca.",
  "atk-abh03a22:38": "500.Kāmāvacaraṁ kusalaṁ savipākaṁ ācayagāmītiādikā pucchā paravādissa, paṭiññā ca paṭikkhepo ca sakavādissa. Lokiyañhi kusalaṁ vipākacutipaṭisandhiyo ceva vaṭṭañca ācinantaṁ gacchatīti ācayagāmi. Lokuttarakusalaṁ cutipaṭisandhiyo ceva vaṭṭañca apacinantaṁ gacchatīti apacayagāmi. Evametaṁ savipākameva hoti, na apacayagāmivacanamattena avipākaṁ. Imamatthaṁ sandhāyettha sakavādino paṭiññā ca paṭikkhepo ca veditabbāti.",
  "atk-abh03a22:39": "Ariyadhammavipākakathāvaṇṇanā.",
  "atk-abh03a22:40": "10. Vipāko vipākadhammadhammotikathāvaṇṇanā",
  "atk-abh03a22:41": "501. Idāni vipāko vipākadhammadhammotikathā nāma hoti. Tattha yasmā vipāko vipākassa aññamaññādipaccayavasena paccayo hoti, tasmā vipākopi vipākadhammadhammoti yesaṁ laddhi, seyyathāpi andhakānaṁ; te sandhāya pucchā sakavādissa, paṭiññā itarassa. Tassa vipākoti tassa vipākadhammadhammassa vipākassa yo vipāko, sopi te vipākadhammadhammo hotīti pucchati. Itaro āyatiṁ vipākadānābhāvaṁ sandhāya paṭikkhipati. Dutiyaṁ puṭṭho tappaccayāpi aññassa vipākassa uppattiṁ sandhāya paṭijānāti. Evaṁ sante panassa kusalākusalassa viya tassāpi vipākassa vipāko, tassāpi vipākoti vaṭṭānupacchedo āpajjatīti puṭṭho samayavirodhabhayena paṭikkhipati.",
  "atk-abh03a22:42": "Vipākoti vātiādimhi vacanasādhane pana yadi vipākassa vipākadhammadhammena ekatthatā bhaveyya, kusalākusalabyākatānaṁ ekatthataṁ āpajjeyyāti paṭikkhipati. Vipāko ca vipākadhammadhammo cāti ettha ayaṁ adhippāyo – so hi catūsu vipākakkhandhesu ekekaṁ aññamaññapaccayādīsu paccayaṭṭhena vipākadhammadhammataṁ paccayuppannaṭṭhena ca vipākaṁ maññamāno ‘‘vipāko vipākadhammadhammo’’ti puṭṭho āmantāti paṭijānāti. Atha naṁ sakavādī ‘‘yasmā tayā ekakkhaṇe catūsu khandhesu vipāko vipākadhammadhammopi anuññāto, tasmā tesaṁ sahagatādibhāvo āpajjatī’’ti codetuṁ evamāha. Itaro kusalākusalasaṅkhātaṁ vipākadhammadhammaṁ sandhāya paṭikkhipati. Taññeva akusalanti yadi te vipāko vipākadhammadhammo, yo akusalavipāko, so akusalaṁ āpajjati. Kasmā? Vipākadhammadhammena ekattā. Taññeva kusalantiādīsupi eseva nayo.",
  "atk-abh03a22:43": "502.Aññamaññapaccayāti idaṁ sahajātānaṁ paccayamattavasena vuttaṁ, tasmā asādhakaṁ. Mahābhūtānampi ca aññamaññapaccayatā vuttā, na ca tāni vipākāni, na ca vipākadhammadhammānīti.",
  "atk-abh03a22:44": "Vipāko vipākadhammadhammotikathāvaṇṇanā.",
  "atk-abh03a22:45": "Sattamo vaggo."
}