{
  "atk-s0502a5:0": "5. Bālavaggo",
  "atk-s0502a5:1": "1. Aññatarapurisavatthu",
  "atk-s0502a5:2": "Dīghājāgarato rattīti imaṁ dhammadesanaṁ satthā jetavane viharanto pasenadikosalañceva aññatarañca purisaṁ ārabbha kathesi.",
  "atk-s0502a5:3": "Rājā kira pasenadi kosalo ekasmiṁ chaṇadivase alaṅkatapaṭiyattaṁ sabbasetaṁ ekaṁ puṇḍarīkaṁ nāma hatthiṁ abhiruyha mahantena rājānubhāvena nagaraṁ padakkhiṇaṁ karoti. Ussāraṇāya vattamānāya leḍḍudaṇḍādīhi pothiyamāno mahājano palāyanto gīvaṁ parivaṭṭetvāpi oloketiyeva. Rājūnaṁ kira sudinnadānassetaṁ phalaṁ. Aññatarassāpi duggatapurisassa bhariyā sattabhūmikassa pāsādassa uparitale ṭhitā ekaṁ vātapānakavāṭaṁ vivaritvā rājānaṁ oloketvāva apagacchi. Rañño puṇṇacando valāhakantaraṁ paviṭṭho viya upaṭṭhāsi. So tassā paṭibaddhacitto hatthikkhandhato patanākārappatto viya hutvā khippaṁ nagaraṁ padakkhiṇaṁ katvā antepuraṁ pavisitvā ekaṁ vissāsakaṁ amaccaṁ āha – ‘‘asukaṭṭhāne te mayā olokitapāsādo diṭṭho’’ti? ‘‘Āma, devā’’ti. ‘‘Tatthekaṁ itthiṁ addasā’’ti? ‘‘Addasaṁ, devā’’ti. ‘‘Gaccha, tassā sasāmikaasāmikabhāvaṁ jānāhī’’ti. So gantvā tassā sasāmikabhāvaṁ ñatvā āgantvā rañño ‘‘sasāmikā’’ti ārocesi. Atha raññā ‘‘tena hi tassā sāmikaṁ pakkosāhī’’ti vutte so gantvā, ‘‘ehi, bho, rājā taṁ pakkosatī’’ti āha. So ‘‘bhariyaṁ me nissāya bhayena uppannena bhavitabba’’nti cintetvā rañño āṇaṁ paṭibāhituṁ asakkonto gantvā rājānaṁ vanditvā aṭṭhāsi. Atha naṁ rājā ‘‘maṁ ito paṭṭhāya upaṭṭhāhī’’ti āha. ‘‘Alaṁ, deva, ahaṁ attano kammaṁ katvā tumhākaṁ suṅkaṁ dadāmi, ghareyeva me jīvikā hotū’’ti. ‘‘Tava suṅkena mayhaṁ attho natthi, ajjato paṭṭhāya maṁ upaṭṭhāhī’’ti tassa phalakañca āvudhañca dāpesi. Evaṁ kirassa ahosi – ‘‘kañcidevassa dosaṁ āropetvā ghātetvā bhariyaṁ gaṇhissāmī’’ti. Atha naṁ so maraṇabhayabhīto appamatto hutvā upaṭṭhāsi.",
  "atk-s0502a5:4": "Rājā tassa dosaṁ apassanto kāmapariḷāhe vaḍḍhante ‘‘ekamassa dosaṁ āropetvā rājāṇaṁ karissāmī’’ti pakkosāpetvā evamāha – ‘‘ambho ito yojanamatthake nadiyā asukaṭṭhānaṁ nāma gantvā sāyaṁ mama nhānavelāya kumuduppalāni ceva aruṇavatīmattikañca āhara. Sace tasmiṁ khaṇe nāgacchasi, āṇaṁ te karissāmī’’ti. Sevako kira catūhipi dāsehi patikiṭṭhataro. Dhanakkītādayo hi dāsā ‘‘sīsaṁ me rujjati, piṭṭhi me rujjatī’’ti vatvā acchituṁ labhantiyeva. Sevakassetaṁ natthi, āṇattakammaṁ kātumeva vaṭṭati. Tasmā so ‘‘avassaṁ mayā gantabbaṁ, kumuduppalehi saddhiṁ aruṇavatīmattikā nāma nāgabhavane uppajjati, ahaṁ kuhiṁ labhissāmī’’ti cintento maraṇabhayabhīto vegena gehaṁ gantvā, ‘‘bhadde, niṭṭhitaṁ me bhatta’’nti āha. ‘‘Uddhanamatthake, sāmī’’ti. So yāva bhattaṁ otarati, tāva sandhāretuṁ asakkonto uḷuṅkena kañjikaṁ harāpetvā yathāladdhena byañjanena saddhiṁ allameva bhattaṁ pacchiyaṁ opīḷetvā ādāya yojanikaṁ maggaṁ pakkhando, tassa gacchantasseva bhattaṁ pakkaṁ ahosi. So anucchiṭṭhaṁ katvāva thokaṁ bhattaṁ apanetvā bhuñjanto ekaṁ addhikaṁ disvā mayā apanetvā ṭhapitaṁ thokaṁ anucchiṭṭhaṁ bhattameva atthi gahetvā bhuñja sāmīti. So gaṇhitvā bhuñji. Itaropi bhuñjitvā ekaṁ bhattamuṭṭhiṁ udake khipitvā mukhaṁ vikkhāletvā mahantena saddena ‘‘imasmiṁ nadīpadese adhivatthā nāgā supaṇṇā devatā ca vacanaṁ me suṇantu, rājā mayhaṁ āṇaṁ kātukāmo ‘kumuduppalehi saddhiṁ aruṇavatīmattikaṁ āharā’ti maṁ āṇāpesi, addhikamanussassa ca me bhattaṁ dinnaṁ, taṁ sahassānisaṁsaṁ, udake macchānaṁ dinnaṁ, taṁ satānisaṁsaṁ. Ettakaṁ puññaphalaṁ tumhākaṁ pattiṁ katvā dammi, mayhaṁ kumuduppalehi saddhiṁ aruṇavatīmattikaṁ āharathā’’ti tikkhattuṁ anussāvesi. Tattha adhivattho nāgarājā taṁ saddaṁ sutvā mahallakavesena tassa santikaṁ gantvā ‘‘kiṁ vadesī’’ti āha. So punapi tatheva vatvā ‘‘mayhaṁ taṁ pattiṁ dehī’’ti vutte, ‘‘demī’’ti āha. Punapi ‘‘dehī’’ti vutte, ‘‘demi, sāmī’’ti āha. Evaṁ so dve tayo vāre pattiṁ āharāpetvā kumuduppalehi saddhiṁ aruṇavatīmattikaṁ adāsi.",
  "atk-s0502a5:5": "Rājā pana cintesi – ‘‘manussā nāma bahumāyā, sace so kenaci upāyena labheyya, kiccaṁ me na nipphajjeyyā’’ti. So kālasseva dvāraṁ pidahāpetvā muddikaṁ attano santikaṁ āharāpesi. Itaropi puriso rañño nhānavelāyamevāgantvā dvāraṁ alabhanto dvārapālaṁ pakkosetvā ‘‘dvāraṁ vivarā’’ti āha. ‘‘Na sakkā vivarituṁ, rājā kālasseva muddikaṁ datvā rājagehaṁ āharāpesī’’ti. So ‘‘rājadūto ahaṁ, dvāraṁ vivarā’’ti vatvāpi ‘‘dvāraṁ alabhanto natthi me idāni jīvitaṁ. Kiṁ nu kho karissāmī’’ti cintetvā dvārassa upariummāre mattikāpiṇḍaṁ khipitvā tassūpari pupphāni laggetvā mahāsaddaṁ karonto, ‘‘ambho, nagaravāsino rañño mayā āṇattiyā gatabhāvaṁ jānātha, rājā maṁ akāraṇena vināsetukāmo’’ti tikkhattuṁ viravitvā ‘‘kattha nu kho gacchissāmī’’ti cintetvā ‘‘bhikkhū nāma muduhadayā, vihāraṁ gantvā nipajjissāmī’’ti sanniṭṭhānamakāsi. Ime hi nāma sattā sukhitakāle bhikkhūnaṁ atthibhāvampi ajānitvā dukkhābhibhūtakāle vihāraṁ gantukāmā honti, tasmā sopi ‘‘me aññaṁ tāṇaṁ natthī’’ti vihāraṁ gantvā ekasmiṁ phāsukaṭṭhāne nipajji. Atha raññopi taṁ rattiṁ niddaṁ alabhantassa taṁ itthiṁ anussarantassa kāmapariḷāho uppajji. So cintesi – ‘‘vibhātakkhaṇeyeva taṁ purisaṁ ghātāpetvā taṁ itthiṁ ānessāmī’’ti.",
  "atk-s0502a5:6": "Tasmiṁ khaṇeyeva saṭṭhiyojanikāya lohakumbhiyā nibbattā cattāro purisā pakkuthitāya ukkhaliyā taṇḍulā viya samparivattakaṁ paccamānā tiṁsāya vassasahassehi heṭṭhimatalaṁ patvā aparehi tiṁsāya vassasahassehi puna mukhavaṭṭiyaṁ pāpuṇiṁsu. Te sīsaṁ ukkhipitvā aññamaññaṁ oloketvā ekekaṁ gāthaṁ vattukāmā vattuṁ asakkontā ekekaṁ akkharaṁ vatvā parivattitvā lohakumbhimeva paviṭṭhā. Rājā niddaṁ alabhanto majjhimayāmasamanantare taṁ saddaṁ sutvā bhīto utrastamānaso ‘‘kiṁ nu kho mayhaṁ jīvitantarāyo bhavissati, udāhu me aggamahesiyā, udāhu me rajjaṁ vinassissatī’’ti cintento sakalarattiṁ akkhīni nimīletuṁ nāsakkhi. So aruṇuggamanavelāya eva purohitaṁ pakkosāpetvā, ‘‘ācariya, mayā majjhimayāmasamanantare mahantā bheravasaddā sutā, ‘rajjassa vā aggamahesiyā vā mayhaṁ vā kassa antarāyo bhavissatī’ti na jānāmi, tena me tvaṁ pakkosāpito’’ti āha. Mahārāja, kiṁ te saddā sutāti? ‘‘Ācariya, du-iti sa-iti na-iti so-itīti ime sadde assosiṁ, imesaṁ nipphattiṁ upadhārehī’’ti. Brāhmaṇassa mahāandhakāraṁ paviṭṭhassa viya na kiñci paññāyati, ‘‘na jānāmī’’ti vutte ‘‘pana lābhasakkāro me parihāyissatī’’ti bhāyitvā ‘‘bhāriyaṁ, mahārājā’’ti āha. ‘‘Kiṁ, ācariyā’’ti? ‘‘Jīvitantarāyo te paññāyatī’’ti. So dviguṇaṁ bhīto, ‘‘ācariya, atthi kiñci pana paṭighātakāraṇa’’nti āha. ‘‘Atthi, mahārāja, mā bhāyi, ahaṁ tayo vede jānāmī’’ti. ‘‘Kiṁ pana laddhuṁ vaṭṭatī’’ti? ‘‘Sabbasatayaññaṁ yajitvā jīvitaṁ labhissasi, devā’’ti. ‘‘Kiṁ laddhuṁ vaṭṭatī’’ti? Hatthisataṁ assasataṁ usabhasataṁ dhenusataṁ ajasataṁ urabbhasataṁ kukkuṭasataṁ sūkarasataṁ dārakasataṁ dārikāsatanti evaṁ ekekaṁ pāṇajātiṁ sataṁ sataṁ katvā gaṇhāpento ‘‘sace migajātimeva gaṇhāpessāmi, ‘attano khādanīyameva gaṇhāpetī’ti vakkhantī’’ti hatthiassamanussepi gaṇhāpeti. Rājā ‘‘mama jīvitameva mayhaṁ lābho’’ti cintetvā ‘‘sabbapāṇe sīghaṁ gaṇhathā’’ti āha. Āṇattamanussā adhikataraṁ gaṇhiṁsu. Vuttampi cetaṁ kosalasaṁyutte –",
  "atk-s0502a5:7": "‘‘Tena kho pana samayena rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karontī’’ti (saṁ. ni. 1.120).",
  "atk-s0502a5:8": "Mahājano attano attano puttadhītuñātīnaṁ atthāya paridevamāno mahāsaddamakāsi, mahāpathavīundriyanasaddo viya ahosi. Atha mallikā devī taṁ saddaṁ sutvā rañño santikaṁ gantvā ‘‘kiṁ nu kho te, mahārāja, indriyāni apākatikāni, kilantarūpāni viya paññāyantī’’ti pucchi. ‘‘Kiṁ tuyhaṁ , mallike, tvaṁ mama kaṇṇamūlena āsivisampi gacchantaṁ na jānāsī’’ti? ‘‘Kiṁ panetaṁ, devā’’ti? ‘‘Rattibhāge me evarūpo nāma saddo suto , svāhaṁ purohitaṁ pucchitvā jīvitantarāyo te paññāyati, sabbasatayaññaṁ yajitvā jīvitaṁ labhissasī’’ti sutvā ‘‘mama jīvitameva mayhaṁ lābho’’ti ime pāṇe gaṇhāpesinti. Mallikā devī, ‘‘andhabālosi, mahārāja, kiñcāpi mahābhakkhosi, anekasūpabyañjanavikatikaṁ doṇapākaṁ bhojanaṁ bhuñjasi, dvīsu raṭṭhesu rajjaṁ kāresi, paññā pana te mandā’’ti āha. ‘‘Kasmā evaṁ vadesi, devī’’ti? ‘‘Kahaṁ tayā aññassa maraṇena aññassa jīvitalābho diṭṭhapubbo, andhabālassa brāhmaṇassa kathaṁ gahetvā kasmā mahājanassa upari dukkhaṁ khipasi, dhuravihāre sadevakassa lokassa aggapuggalo atītādīsu appaṭihatañāṇo satthā vasati, taṁ pucchitvā tassovādaṁ karohī’’ti vutte rājā sallahukehi yānehi mallikāya saddhiṁ vihāraṁ gantvā maraṇabhayatajjito kiñci vattuṁ asakkonto satthāraṁ vanditvā ekamantaṁ nisīdi.",
  "atk-s0502a5:9": "Atha naṁ satthā ‘‘handa kuto nu tvaṁ, mahārāja, āgacchasi divā divassā’’ti paṭhamataraṁ ālapi. So tuṇhīyeva nisīdi. Tato mallikā bhagavato ārocesi – ‘‘bhante, raññā kira majjhimayāmasamanantare saddo suto. Atha naṁ purohitassa ārocesi. Purohito ‘jīvitantarāyo te bhavissati, tassa paṭighātatthāya sabbasate pāṇe gahetvā tesaṁ galalohitena yaññe yajite jīvitaṁ labhissasī’ti āha. Rājā pāṇe gaṇhāpesi, tenāyaṁ mayā idhānīto’’ti. ‘‘Evaṁ kira, mahārājā’’ti? ‘‘Evaṁ, bhante’’ti. ‘‘Kinti te saddo suto’’ti? So attanā sutaniyāmeneva ācikkhi. Tathāgatassa taṁ sutvāva ekobhāso ahosi. Atha naṁ sattā āha – ‘‘mā bhāyi, mahārāja, tava antarāyo natthi, pāpakammino satthā attano dukkhaṁ āvīkarontā evamāhaṁsū’’ti. ‘‘Kiṁ pana, bhante, tehi kata’’nti? Atha kho bhagavā tesaṁ kammaṁ ācikkhituṁ ‘‘tena hi, mahārāja, suṇāhī’’ti vatvā atītaṁ āhari –",
  "atk-s0502a5:10": "Atīte vīsativassasahassāyukesu manussesu kassapo bhagavā loke uppajjitvā vīsatiyā khīṇāsavasahassehi saddhiṁ cārikaṁ caramāno bārāṇasimagamāsi. Bārāṇasivāsino dvepi tayopi bahutarāpi ekato hutvā āgantukadānaṁ pavattayiṁsu. Tadā bārāṇasiyaṁ cattālīsakoṭivibhavā cattāro seṭṭhiputtā sahāyakā ahesuṁ. Te mantayiṁsu – ‘‘amhākaṁ gehe bahudhanaṁ, tena kiṁ karomā’’ti? ‘‘Evarūpe buddhe cārikaṁ caramāne dānaṁ dassāma, sīlaṁ rakkhissāma, pūjaṁ karissāmā’’ti ekopi avatvā tesu eko tāva evamāha – ‘‘tikhiṇasuraṁ pivantā madhuramaṁsaṁ khādantā vicarissāma, idaṁ amhākaṁ jīvitaphala’’nti. Aparopi evamāha – ‘‘devasikaṁ tivassikagandhasālibhattaṁ nānaggarasehi bhuñjantā vicarissāmā’’ti. Aparopi evamāha – ‘‘nānappakāraṁ pūvakhajjakavikatiṁ pacāpetvā khādantā vicarissāmā’’ti. Aparopi evamāha – ‘‘sammā mayaṁ aññaṁ kiñci na karissāma, ‘dhanaṁ dassāmā’ti vutte anicchamānā itthī nāma natthi, tasmā dhanena palobhetvā pāradārikakammaṁ karissāmā’’ti. ‘‘Sādhu, sādhū’’ti sabbeva tassa kathāya aṭṭhaṁsu.",
  "atk-s0502a5:11": "Te tato paṭṭhāya abhirūpānaṁ itthīnaṁ dhanaṁ pesetvā vīsativassasahassāni pāradārikakammaṁ katvā kālaṁ katvā avīciniraye nibbattā. Te ekaṁ buddhantaraṁ niraye paccitvā tattha kālaṁ katvā pakkāvasesena saṭṭhiyojanikāya lohakumbhiyā nibbattitvā tiṁsāya vassasahassehi heṭṭhimatalaṁ patvā punapi tiṁsāya vassasahassehi lohakumbhimukhaṁ patvā ekekaṁ gāthaṁ vattukāmā hutvā vattuṁ asakkontā ekekaṁ akkharaṁ vatvā puna parivattitvā, lohakumbhimeva paviṭṭhā. ‘‘Vadehi, mahārāja, paṭhamaṁ te kiṁ saddo nāma suto’’ti? ‘‘Du-iti, bhante’’ti. Satthā tena aparipuṇṇaṁ katvā vuttaṁ gāthaṁ paripuṇṇaṁ katvā dassento evamāha –",
  "atk-s0502a5:12": "‘‘Dujjīvitamajīvimha , ye sante na dadamhase;",
  "atk-s0502a5:13": "Vijjamānesu bhogesu, dīpaṁ nākamha attano’’ti. (jā. 1.4.53; pe. va. 804);",
  "atk-s0502a5:14": "Atha rañño imissā gāthāya atthaṁ pakāsetvā, ‘‘kiṁ te, mahārāja, dutiyasaddo tatiyasaddo catutthasaddo suto’’ti pucchitvā ‘‘evaṁ nāmā’’ti vutte avasesaṁ paripūrento –",
  "atk-s0502a5:15": "‘‘Saṭṭhivassasahassāni, paripuṇṇāni sabbaso;",
  "atk-s0502a5:16": "Niraye paccamānānaṁ, kadā anto bhavissati.",
  "atk-s0502a5:17": "‘‘Natthi anto kuto anto, na anto paṭidissati;",
  "atk-s0502a5:18": "Tadā hi pakataṁ pāpaṁ, mama tuyhañca mārisā.",
  "atk-s0502a5:19": "‘‘Sohaṁ nūna ito gantvā, yoniṁ laddhāna mānusiṁ;",
  "atk-s0502a5:20": "Vadaññū sīlasampanno, kāhāmi kusalaṁ bahu’’nti. (jā. 1.4.54-56; pe. va. 802, 803, 805) –",
  "atk-s0502a5:21": "Paṭipāṭiyā imā gāthā vatvā tāsaṁ atthaṁ pakāsetvā ‘‘iti kho, mahārāja, te cattāro janā ekekaṁ gāthaṁ vattukāmāpi vattuṁ asakkontā ekakameva akkharaṁ vatvā puna lohakumbhimeva paviṭṭhā’’ti āha.",
  "atk-s0502a5:22": "Raññā kira pasenadikosalena tassa saddassa sutakālato paṭṭhāya te heṭṭhā bhassanti eva, ajjāpi ekaṁ vassasahassaṁ nātikkamanti. Rañño taṁ desanaṁ sutvā mahāsaṁvego uppajji. So ‘‘bhāriyaṁ vatidaṁ pāradārikakammaṁ nāma, ekaṁ kira buddhantaraṁ niraye paccitvā tato cutā saṭṭhiyojanikāya lohakumbhiyā nibbattitvā tattha saṭṭhivassasahassāni paccitvā evampi nesaṁ dukkhā muccanakālo na paññāyati, ahampi paradāre sinehaṁ katvā sabbarattiṁ niddaṁ na labhiṁ, idāni ito paṭṭhāya paradāre mānasaṁ na bandhissāmī’’ti cintetvā tathāgataṁ āha – ‘‘bhante, ajja me rattiyā dīghabhāvo ñāto’’ti. Sopi puriso tattheva nisinno taṁ kathaṁ sutvā ‘‘laddho me balavappaccayo’’ti satthāraṁ āha – ‘‘bhante, raññā tāva ajja rattiyā dīghabhāvo ñāto, ahaṁ pana hiyyo sayameva yojanassa dīghabhāvaṁ aññāsi’’nti. Satthā dvinnampi kathaṁ saṁsanditvā ‘‘ekaccassa ratti dīghā hoti, ekaccassa yojanaṁ dīghaṁ hoti, bālassa pana saṁsāro dīgho hotī’’ti vatvā dhammaṁ desento imaṁ gāthamāha –",
  "atk-s0502a5:23": "60.",
  "atk-s0502a5:24": " ‘‘Dīghā jāgarato ratti, dīghaṁ santassa yojanaṁ;",
  "atk-s0502a5:25": "Dīgho bālāna saṁsāro, saddhammaṁ avijānata’’nti.",
  "atk-s0502a5:26": "Tattha dīghāti ratti nāmesā tiyāmamattāva, jāgarantassa pana dīghā hoti, dviguṇatiguṇā viya hutvā khāyati. Tassā dīghabhāvaṁ attānaṁ maṅkuṇasaṅghassa bhattaṁ katvā yāva sūriyuggamanā samparivattakaṁ semāno mahākusītopi, subhojanaṁ bhuñjitvā sirisayane sayamāno kāmabhogīpi na jānāti, sabbarattiṁ pana padhānaṁ padahanto yogāvacaro ca, dhammakathaṁ kathento dhammakathiko ca, āsanasamīpe ṭhatvā dhammaṁ suṇanto ca, sīsarogādiphuṭṭho vā hatthapādacchedanādiṁ patto vā vedanābhibhūto ca, rattiṁ maggapaṭipanno addhiko ca jānāti. Yojananti yojanampi catugāvutamattameva, santassa pana kilantassa dīghaṁ hoti, dviguṇatiguṇaṁ viya khāyati. Sakaladivasañhi maggaṁ gantvā kilanto paṭipathaṁ āgacchantaṁ disvā ‘‘purato gāmo kīvadūro’’ti pucchitvā ‘‘yojana’’nti vutte thokaṁ gantvā aparampi pucchitvā tenāpi ‘‘yojana’’nti vutte puna thokaṁ gantvā aparampi pucchati. Sopi ‘‘yojana’’nti vadati. So pucchitapucchitā yojananteva vadanti, dīghaṁ vatidaṁ yojanaṁ, ekayojanaṁ dve tīṇi yojanāni viya maññeti. Bālānanti idhalokaparalokatthaṁ pana ajānantānaṁ bālānaṁ saṁsāravaṭṭassa pariyantaṁ kātuṁ asakkontānaṁ yaṁ sattatiṁsabodhipakkhiyabhedaṁ saddhammaṁ ñatvā saṁsārassa antaṁ karonti, taṁ saddhammaṁ avijānataṁ saṁsāro dīgho nāma hoti. So hi attano dhammatāya eva dīgho nāma. Vuttampi cetaṁ – ‘‘anamataggoyaṁ, bhikkhave, saṁsāro, pubbā koṭi na paññāyatī’’ti (saṁ. ni. 2.124). Bālānaṁ pana pariyantaṁ kātuṁ asakkontānaṁ atidīghoyevāti.",
  "atk-s0502a5:27": "Desanāvasāne so puriso sotāpattiphalaṁ patto, aññepi bahū sotāpattiphalādīni pattā. Mahājanassa sātthikā dhammadesanā jātāti.",
  "atk-s0502a5:28": "Rājā satthāraṁ vanditvā gacchantoyeva te satte bandhanā mocesi. Tattha itthipurisā bandhanā muttā sīsaṁ nhatvā sakāni gehāni gacchantā ‘‘ciraṁ jīvatu no, ayyā, mallikā devī, taṁ nissāya jīvitaṁ labhimhā’’ti mallikāya guṇakathaṁ kathayiṁsu. Sāyanhasamaye bhikkhū dhammasabhāyaṁ kathaṁ samuṭṭhāpesuṁ – ‘‘aho paṇḍitā vatāyaṁ, mallikā, attano paññaṁ nissāya ettakassa janassa jīvitadānaṁ adāsī’’ti. Satthā gandhakuṭiyaṁ nisinnova tesaṁ bhikkhūnaṁ kathaṁ sutvā gandhakuṭito nikkhamitvā dhammasabhaṁ pavisitvā paññatte āsane nisīditvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘na, bhikkhave, mallikā, idāneva attano paññaṁ nissāya mahājanassa jīvitadānaṁ deti, pubbepi adāsiyevā’’ti vatvā tamatthaṁ pakāsanto atītaṁ āhari –",
  "atk-s0502a5:29": "Atīte bārāṇasiyaṁ rañño putto ekaṁ nigrodharukkhaṁ upasaṅkamitvā tattha nibbattāya devatāya āyāci – ‘‘sāmi devarāja, imasmiṁ jambudīpe ekasatarājāno ekasataaggamahesiyo, sacāhaṁ pitu accayena rajjaṁ labhissāmī, etesaṁ galalohitena baliṁ karissāmī’’ti. So pitari kālakate rajjaṁ patvā ‘‘devatāya me ānubhāvena rajjaṁ pattaṁ, balimassā karissāmī’’ti mahatiyā senāya nikkhamitvā ekaṁ rājānaṁ attano vase vattetvā tena saddhiṁ aparampi aparampīti sabbe rājāno attano vase katvā saddhiṁ aggamahesīhi ādāya gacchanto uggasenassa nāma sabbakaniṭṭhassa rañño dhammadinnā nāma aggamahesī garugabbhā, taṁ ohāya āgantvā ‘‘ettakajanaṁ visapānakaṁ pāyetvā māressāmī’’ti rukkhamūlaṁ sodhāpesi. Devatā cintesi – ‘‘ayaṁ rājā ettake rājāno gaṇhanto ‘maṁ nissāya gahitā ime’ti cintetvā tesaṁ galalohitena mayhaṁ baliṁ kātukāmo, sace panāyaṁ ete ghātessati, jambudīpe rājavaṁso upacchijjissati, rukkhamūlepi, me asuci bhavissati, sakkhissāmi nu kho etaṁ nivāretu’’nti. Sā upadhārentī ‘‘nāhaṁ sakkhissāmī’’ti ñatvā aññampi devataṁ upasaṅkamitvā etamatthaṁ ārocetvā ‘‘tvaṁ sakkhissasī’’ti āha. Tāyapi paṭikkhittā aññampi aññampīti evaṁ sakalacakkavāḷadevatāyo upasaṅkamitvā tāhipi paṭikkhittā catunnaṁ mahārājūnaṁ santikaṁ gantvā ‘‘mayaṁ na sakkoma, amhākaṁ pana rājā amhehi puññena ca paññāya ca visiṭṭho, taṁ pucchā’’ti tehipi paṭikkhittakāle sakkaṁ upasaṅkamitvā tamatthaṁ ārocetvā, ‘‘deva, tumhesu appossukkataṁ āpannesu khattiyavaṁso upacchijjissati, tassa paṭisaraṇaṁ hothā’’ti āha. Sakko ‘‘ahampi naṁ paṭibāhituṁ na sakkhissāmi, upāyaṁ pana te vakkhāmī’’ti vatvā upāyaṁ ācikkhi – ‘‘gaccha, tvaṁ rañño passantasseva rattavatthaṁ nivāsetvā attano rukkhato nikkhamitvā gamanākāraṁ dassehi. Atha taṁ rājā ‘devatā gacchati, nivattāpessāmi na’nti nānappakārena yācissati. Atha naṁ vadeyyāsi ‘tvaṁ ekasatarājāno saddhiṁ aggamahesīhi ānetvā tesaṁ galalohitena baliṁ karissāmī’ti mayhaṁ āyācitvā uggasenassa rañño deviṁ ohāya āgato, nāhaṁ tādisassa musāvādassa baliṁ sampaṭicchāmī’’ti, ‘‘evaṁ kira vutte rājā taṁ āṇāpessati, sā rañño dhammaṁ desetvā ettakassa janassa jīvitadānaṁ dassatī’’ti. Iminā kāraṇena sakko devatāya imaṁ upāyaṁ ācikkhi. Devatā tathā akāsi.",
  "atk-s0502a5:30": "Rājāpi taṁ āṇāpesi. Sā āgantvā tesaṁ rājūnaṁ pariyante nisinnampi attano rājānameva vandi. Rājā ‘‘mayi sabbarājajeṭṭhake ṭhite sabbakaniṭṭhaṁ attano sāmikaṁ vandatī’’ti tassā kujjhi. Atha naṁ sā āha – ‘‘kiṁ mayhaṁ tayi paṭibaddhaṁ, ayaṁ pana me sāmiko issariyassa dāyako, imaṁ avanditvā kasmā taṁ vandissāmī’’ti? Rukkhadevatā passantasseva mahājanassa ‘‘evaṁ, bhadde, evaṁ, bhadde’’ti vatvā taṁ pupphamuṭṭhinā pūjesi . Puna rājā āha – ‘‘sace maṁ na vandasi, mayhaṁ rajjasiridāyikaṁ evaṁ mahānubhāvaṁ devataṁ kasmā na vandasī’’ti? ‘‘Mahārāja, tayā attano puññe ṭhatvā rājāno gahitā, na devatāya gahetvā dinnā’’ti. Punapi taṁ devatā ‘‘evaṁ, bhadde, evaṁ, bhadde’’ti vatvā tatheva pūjesi. Puna sā rājānaṁ āha – ‘‘tvaṁ ‘devatāya me ettakā rājāno gahetvā dinnā’ti vadesi, idāni te devatāya upari vāmapasse rukkho agginā daḍḍho, sā taṁ aggiṁ nibbāpetuṁ kasmā nāsakkhi, yadi evaṁ mahānubhāvā’’ti. Punapi taṁ devatā ‘‘evaṁ, bhadde, evaṁ, bhadde’’ti vatvā tatheva pūjesi.",
  "atk-s0502a5:31": "Sā kathayamānā ṭhitā rodi ceva hasi ca. Atha naṁ rājā ‘‘kiṁ ummattikāsī’’ti āha. ‘‘Kasmā deva evaṁ vadesi’’? ‘‘Na mādisiyo ummattikā hontī’’ti. Atha ‘‘naṁ kiṁ kāraṇā rodasi ceva hasasi cā’’ti? ‘‘Suṇāhi, mahārāja, ahañhi atīte kuladhītā hutvā patikule vasantī sāmikassa sahāyakaṁ pāhunakaṁ āgataṁ disvā tassa bhattaṁ pacitukāmā ‘maṁsaṁ āharā’ti dāsiyā kahāpaṇaṁ datvā tāya maṁsaṁ alabhitvā āgatāya ‘natthi maṁsa’nti vutte gehassa pacchimabhāge sayitāya eḷikāya sīsaṁ chinditvā bhattaṁ sampādesiṁ. Sāhaṁ ekissāya eḷikāya sīsaṁ chinditvā niraye paccitvā pakkāvasesena tassā lomagaṇanāya sīsacchedaṁ pāpuṇiṁ, ‘tvaṁ ettakaṁ janaṁ vadhitvā kadā dukkhā muccissasī’ti evamahaṁ tava dukkhaṁ anussarantī rodi’’nti vatvā imaṁ gāthamāha –",
  "atk-s0502a5:32": "‘‘Ekissā kaṇṭhaṁ chetvāna, lomagaṇanāya paccisaṁ;",
  "atk-s0502a5:33": "Bahūnaṁ kaṇṭhe chetvāna, kathaṁ kāhasi khattiyā’’ti.",
  "atk-s0502a5:34": "Atha ‘‘kasmā tvaṁ hasasī’’ti? ‘‘‘Etasmā dukkhā muttāmhī’ti tussitvā, mahārājā’’ti . Punapi taṁ devatā ‘‘evaṁ, bhadde, evaṁ, bhadde’’ti vatvā pupphamuṭṭhinā pūjesi. Rājā ‘‘aho me bhāriyaṁ kataṁ kammaṁ, ayaṁ kira ekaṁ eḷikaṁ vadhitvā niraye pakkāvasesena tassā lomagaṇanāya sīsacchedaṁ pāpuṇi, ahaṁ ettakaṁ janaṁ vadhitvā kadā sotthiṁ pāpuṇissāmī’’ti sabbe rājāno mocetvā attano mahallakatare vanditvā daharadaharānaṁ añjaliṁ paggayha sabbe khamāpetvā sakasakaṭṭhānameva pahiṇi.",
  "atk-s0502a5:35": "Satthā imaṁ dhammadesanaṁ āharitvā ‘‘evaṁ, bhikkhave, na idāneva, mallikā devī, attano paññaṁ nissāya mahājanassa jīvitadānaṁ deti, pubbepi adāsiyevā’’ti vatvā atītaṁ samodhānesi – ‘‘tadā bārāṇasirājā pasenadi kosalo ahosi, dhammadinnā, devī mallikā, rukkhadevatā ahamevā’’ti. Evaṁ atītaṁ samodhānetvā puna dhammaṁ desento, ‘‘bhikkhave, pāṇātipāto nāma na kattabbayuttako. Pāṇātipātino hi dīgharattaṁ socantī’’ti vatvā imā gāthā āha –",
  "atk-s0502a5:36": "‘‘Idha socati pecca socati,",
  "atk-s0502a5:37": "Pāpakārī ubhayattha socati;",
  "atk-s0502a5:38": "So socati so vihaññati,",
  "atk-s0502a5:39": "Disvā kammakiliṭṭhamattano’’ti. (dha. pa. 15);",
  "atk-s0502a5:40": "‘‘Evaṁ ce sattā jāneyyuṁ, dukkhāyaṁ jātisambhavo;",
  "atk-s0502a5:41": "Na pāṇo pāṇinaṁ haññe, pāṇaghātī hi socatī’’ti. (jā. 1.1.18);",
  "atk-s0502a5:42": "Aññatarapurisavatthu paṭhamaṁ.",
  "atk-s0502a5:43": "2. Mahākassapattherasaddhivihārikavatthu",
  "atk-s0502a5:44": "Carañcenādhigaccheyyāti imaṁ dhammadesanaṁ satthā sāvatthiyaṁ jetavane viharanto mahākassapattherassa saddhivihārikaṁ ārabbha kathesi. Desanā rājagahe samuṭṭhitā.",
  "atk-s0502a5:45": "Theraṁ kira rājagahaṁ nissāya pippaliguhāyaṁ vasantaṁ dve saddhivihārikā upaṭṭhahiṁsu. Tesu eko sakkaccaṁ vattaṁ karoti, eko tena kataṁ kataṁ attanā kataṁ viya dassento mukhodakadantakaṭṭhānaṁ paṭiyāditabhāvaṁ ñatvā, ‘‘bhante, mukhodakadantakaṭṭhāni me paṭiyāditāni, mukhaṁ dhovathā’’ti vadati, pādadhovananhānādikālepi evameva vadati. Itaro cintesi – ‘‘ayaṁ niccakālaṁ mayā kataṁ kataṁ attanā kataṁ viya katvā dasseti, hotu, kattabbayuttakamassa karissāmī’’ti. Tassa bhuñjitvā supantasseva nhānodakaṁ tāpetvā ekasmiṁ ghaṭe katvā piṭṭhikoṭṭhake ṭhapesi, udakatāpanabhājane pana nāḷimattaṁ udakaṁ sesetvā usumaṁ muñcantaṁ ṭhapesi. Taṁ itaro sāyanhasamaye pabujjhitvā usumaṁ nikkhantaṁ disvā ‘‘udakaṁ tāpetvā koṭṭhake ṭhapitaṁ bhavissatī’’ti vegena gantvā theraṁ vanditvā, ‘‘bhante, koṭṭhake udakaṁ ṭhapitaṁ, nhāyathā’’ti vatvā therena saddhiṁyeva koṭṭhakaṁ pāvisi. Thero udakaṁ apassanto ‘‘kahaṁ udakaṁ, āvuso’’ti āha. Daharo aggisālaṁ gantvā bhājane uḷuṅkaṁ otāretvā tucchabhāvaṁ ñatvā ‘‘passatha duṭṭhassa kammaṁ tucchabhājanaṁ uddhane āropetvā kuhiṁ gato, ahaṁ ‘koṭṭhake udaka’nti saññāya ārocesi’’nti ujjhāyanto ghaṭaṁ ādāya titthaṁ agamāsi. Itaropi piṭṭhikoṭṭhakato udakaṁ āharitvā koṭṭhake ṭhapesi.",
  "atk-s0502a5:46": "Thero cintesi – ‘‘ayaṁ daharo ‘udakaṁ me tāpetvā koṭṭhake ṭhapitaṁ, etha, bhante, nhāyathā’ti vatvā idāni ujjhāyanto ghaṭaṁ ādāya titthaṁ gacchati, kiṁ nu kho eta’’nti upadhārento ‘‘ettakaṁ kālaṁ esa daharo iminā kataṁ vattaṁ attanāva kataṁ viya pakāsetī’’ti ñatvā sāyaṁ āgantvā nisinnassa ovādamadāsi, ‘‘āvuso, bhikkhunā nāma ‘attanā katameva kata’nti vattuṁ vaṭṭati, no akataṁ, tvaṁ idāneva ‘koṭṭhake udakaṁ ṭhapitaṁ, nhāyatha, bhante’ti vatvā mayi pavisitvā ṭhite ghaṭaṁ ādāya ujjhāyanto gacchasi, pabbajitassa nāma evaṁ kātuṁ na vaṭṭatī’’ti. So ‘‘passatha therassa kammaṁ, udakamattakaṁ nāma nissāya maṁ evaṁ vadesī’’ti kujjhitvā punadivase therena saddhiṁ piṇḍāya na pāvisi. Thero itarena saddhiṁ ekaṁ padesaṁ agamāsi. So tasmiṁ gate therassa upaṭṭhākakulaṁ gantvā ‘‘thero kahaṁ, bhante’’ti puṭṭho ‘‘therassa aphāsukaṁ jātaṁ, vihāreyeva nisinno’’ti āha. ‘‘Kiṁ pana, bhante, laddhuṁ vaṭṭatī’’ti? ‘‘Evarūpaṁ kira nāma āhāraṁ dethā’’ti vutte tena vuttaniyāmeneva sampādetvā adaṁsu. So antarāmaggeva taṁ bhattaṁ bhuñjitvā vihāraṁ gato. Theropi gataṭṭhāne mahantaṁ sukhumavatthaṁ labhitvā attanā saddhiṁ gatadaharassa adāsi. So taṁ rajitvā attano nivāsanapārupanaṁ akāsi.",
  "atk-s0502a5:47": "Thero punadivase taṁ upaṭṭhākakulaṁ gantvā, ‘‘bhante, ‘tumhākaṁ kira aphāsukaṁ jāta’nti amhehi daharena vuttaniyāmeneva paṭiyādetvā āhāro pesito, paribhuñjitvā vo phāsukaṁ jāta’’nti vutte tuṇhī ahosi. Vihāraṁ pana gantvā taṁ daharaṁ vanditvā nisinnaṁ evamāha – ‘‘āvuso, tayā kira hiyyo, idaṁ nāma kataṁ, idaṁ pabbajitānaṁ na anucchavikaṁ, viññattiṁ katvā bhuñjituṁ na vaṭṭatī’’ti. So kujjhitvā there āghātaṁ bandhitvā ‘‘purimadivase udakamattaṁ nissāya maṁ musāvādiṁ katvā ajja attano upaṭṭhākakule bhattamuṭṭhiyā bhuttakāraṇā maṁ ‘viññattiṁ katvā bhuñjituṁ na vaṭṭatī’ti vadati, vatthampi tena attano upaṭṭhākasseva dinnaṁ, aho therassa bhāriyaṁ kammaṁ, jānissāmissa kattabbayuttaka’’nti punadivase there gāmaṁ pavisante sayaṁ vihāre ohīyitvā daṇḍaṁ gahetvā paribhogabhājanāni bhinditvā therassa paṇṇasālāya aggiṁ datvā yaṁ na jhāyati, taṁ muggarena paharanto bhinditvā nikkhamitvā palāto. So kālaṁ katvā avīcimahāniraye nibbatti.",
  "atk-s0502a5:48": "Mahājano kathaṁ samuṭṭhāpesi – ‘‘therassa kira saddhivihāriko ovādamattaṁ asahanto kujjhitvā paṇṇasālaṁ jhāpetvā palāto’’ti. Atheko bhikkhu aparabhāge rājagahā nikkhamitvā satthāraṁ daṭṭhukāmo jetavanaṁ gantvā satthāraṁ vanditvā satthārā paṭisanthāraṁ katvā ‘‘kuto āgatosī’’ti puṭṭho ‘‘rājagahato, bhante’’ti āha. ‘‘Mama puttassa mahākassapassa khamanīya’’nti? ‘‘Khamanīyaṁ, bhante, eko pana saddhivihāriko ovādamattena kujjhitvā paṇṇasālaṁ jhāpetvā palāto’’ti. Satthā ‘‘na so idāneva ovādaṁ sutvā kujjhati, pubbepi kujjhiyeva. Na idāneva kuṭiṁ dūseti, pubbepi dūsesiyevā’’ti vatvā atītaṁ āhari –",
  "atk-s0502a5:49": "Atīte bārāṇasiyaṁ brahmadatte rajjaṁ kārente himavantapadese eko siṅgilasakuṇo kulāvakaṁ katvā vasi. Athekadivasaṁ deve vassante eko makkaṭo sītena kampamāno taṁ padesaṁ agamāsi. Siṅgilo taṁ disvā gāthamāha –",
  "atk-s0502a5:50": "‘‘Manussasseva te sīsaṁ, hatthapādā ca vānara;",
  "atk-s0502a5:51": "Atha kena nu vaṇṇena, agāraṁ te na vijjatī’’ti. (jā. 1.4.81);",
  "atk-s0502a5:52": "Makkaṭo ‘‘kiñcāpi me hatthapādā atthi, yāya pana paññāya vicāretvā agāraṁ kareyyaṁ, sā me paññā natthī’’ti cintetvā tamatthaṁ viññāpetukāmo imaṁ gāthamāha –",
  "atk-s0502a5:53": "‘‘Manussasseva me sīsaṁ, hatthapādā ca siṅgila;",
  "atk-s0502a5:54": "Yāhu seṭṭhā manussesu, sā me paññā na vijjatī’’ti. (jā. 1.4.82);",
  "atk-s0502a5:55": "Atha naṁ ‘‘evarūpassa tava kathaṁ gharāvāso ijjhissatī’’ti garahanto siṅgilo imaṁ gāthādvayamāha –",
  "atk-s0502a5:56": "‘‘Anavaṭṭhitacittassa , lahucittassa dubbhino;",
  "atk-s0502a5:57": "Niccaṁ addhuvasīlassa, sukhabhāvo na vijjati.",
  "atk-s0502a5:58": "‘‘So karassu ānubhāvaṁ, vītivattassu sīliyaṁ;",
  "atk-s0502a5:59": "Sītavātaparittāṇaṁ, karassu kuṭavaṁ kapī’’ti. (jā. 1.4.83-84);",
  "atk-s0502a5:60": "Makkaṭo ‘‘ayaṁ maṁ anavaṭṭhitacittaṁ lahucittaṁ mittadubbhiṁ addhuvasīlaṁ karoti, idānissa mittadubbhibhāvaṁ dassessāmī’’ti kulāvakaṁ viddhaṁsetvā vippakiri. Sakuṇo tasmiṁ kulāvakaṁ gaṇhante eva ekena passena nikkhamitvā palāyi.",
  "atk-s0502a5:61": "Satthā imaṁ dhammadesanaṁ āharitvā jātakaṁ samodhānesi – ‘‘tadā makkaṭo kuṭidūsakabhikkhu ahosi, siṅgilasakuṇo kassapo ahosī’’ti . Jātakaṁ samodhānetvā ‘‘evaṁ, bhikkhave, na idāneva, pubbepi so ovādakkhaṇe kujjhitvā kuṭiṁ dūsesi, mama puttassa kassapassa evarūpena bālena saddhiṁ vasanato ekakasseva nivāso seyyo’’ti vatvā imaṁ gāthamāha –",
  "atk-s0502a5:62": "61.",
  "atk-s0502a5:63": " ‘‘Carañce nādhigaccheyya, seyyaṁ sadisamattano;",
  "atk-s0502a5:64": "Ekacariyaṁ daḷhaṁ kayirā, natthi bāle sahāyatā’’ti.",
  "atk-s0502a5:65": "Tattha caranti iriyāpathacāraṁ aggahetvā manasācāro veditabbo, kalyāṇamittaṁ pariyesantoti attho. Seyyaṁ sadisamattanoti attano sīlasamādhipaññāguṇehi adhikataraṁ vā sadisaṁ vā na labheyya ce. Ekacariyanti etesu hi seyyaṁ labhamāno sīlādīhi vaḍḍhati, sadisaṁ labhamāno na parihāyati, hīnena pana saddhiṁ ekato vasanto ekato saṁbhogaparibhogaṁ karonto sīlādīhi parihāyati. Tena vuttaṁ – ‘‘evarūpo puggalo na sevitabbo na bhajitabbo na payirupāsitabbo aññatra anuddayā aññatra anukampā’’ti (pu. pa. 121; a. ni. 3.26). Tasmā sace kāruññaṁ paṭicca ‘‘ayaṁ maṁ nissāya sīlādīhi vaḍḍhissatī’’ti tamhā puggalā kiñci apaccāsīsanto taṁ saṅgaṇhituṁ sakkoti, iccetaṁ kusalaṁ . No ce sakkoti, ekacariyaṁ daḷhaṁ kayirā ekībhāvameva thiraṁ katvā sabbairiyāpathesu ekakova vihareyya. Kiṁ kāraṇā? Natthi bāle sahāyatāti sahāyatā nāma cūḷasīlaṁ majjhimasīlaṁ mahāsīlaṁ dasa kathāvatthūni terasa dhutaṅgaguṇā vipassanāguṇā cattāro maggā cattāri phalāni tisso vijjā cha abhiññā. Ayaṁ sahāyatāguṇo bālaṁ nissāya natthīti.",
  "atk-s0502a5:66": "Desanāvasāne āgantuko bhikkhu sotāpattiphalaṁ patto, aññepi bahū sotāpattiphalādīni pāpuṇiṁsu, desanā mahājanassa sātthikā ahosīti.",
  "atk-s0502a5:67": "Mahākassapattherasaddhivihārikavatthu dutiyaṁ.",
  "atk-s0502a5:68": "3. Ānandaseṭṭhivatthu",
  "atk-s0502a5:69": "Puttāmatthīti imaṁ dhammadesanaṁ satthā sāvatthiyaṁ viharanto ānandaseṭṭhiṁ ārabbha kathesi.",
  "atk-s0502a5:70": "Sāvatthiyaṁ kira ānandaseṭṭhi nāma cattālīsakoṭivibhavo mahāmaccharī ahosi. So anvaḍḍhamāsaṁ ñātake sannipātetvā puttaṁ mūlasiriṁ nāma tīsu velāsu evaṁ ovadati – ‘‘idaṁ cattālīsakoṭidhanaṁ ‘bahū’’’ti mā saññaṁ kari, vijjamānaṁ dhanaṁ na dātabbaṁ, navaṁ dhanaṁ uppādetabbaṁ. Ekekampi hi kahāpaṇaṁ vayaṁ karontassa pana khīyateva. Tasmā –",
  "atk-s0502a5:71": "‘‘Añjanānaṁ khayaṁ disvā, upacikānañca ācayaṁ;",
  "atk-s0502a5:72": "Madhūnañca samāhāraṁ, paṇḍito gharamāvase’’ti.",
  "atk-s0502a5:73": "So aparena samayena attano pañca mahānidhiyo puttassa anācikkhitvā dhananissito maccheramalamalino kālaṁ katvā tasseva nagarassa ekasmiṁ dvāragāmake caṇḍālānaṁ kulasahassaṁ paṭivasati. Tatthekissā caṇḍāliyā kucchismiṁ paṭisandhiṁ gaṇhi. Rājā tassa kālakiriyaṁ sutvā puttamassa mūlasiriṁ pakkosāpetvā seṭṭhiṭṭhāne ṭhapesi. Tampi caṇḍālakulasahassaṁ ekatova bhatiyā kammaṁ katvā jīvamānaṁ tassa paṭisandhiggahaṇato paṭṭhāya neva bhatiṁ labhati, na yāpanamattato paraṁ bhattapiṇḍampi. Te ‘‘mayaṁ etarahi kammaṁ karontāpi piṇḍabhattampi na labhāma, amhākaṁ antare kāḷakaṇṇiyā bhavitabba’’nti dve koṭṭhāsā hutvā yāva tassa mātāpitaro visuṁ honti, tāva vibhajitvā ‘‘imasmiṁ kule kāḷakaṇṇī uppannā’’ti tassa mātaraṁ nīhariṁsu.",
  "atk-s0502a5:74": "Sāpi yāvassā so kucchigato, tāva yāpanamattampi kicchena labhitvā puttaṁ vijāyi. Tassa hatthā ca pādā ca akkhīni ca kaṇṇā ca nāsā ca mukhañca yathāṭhāne na ahesuṁ. So evarūpena aṅgavekallena samannāgato paṁsupisācako viya ativirūpo ahosi. Evaṁ santepi taṁ mātā na pariccaji. Kucchiyaṁ vasitaputtasmiñhi sineho balavā hoti. Sā taṁ kicchena posayamānā taṁ ādāya gatadivase kiñci alabhitvā gehe katvā sayameva gatadivase bhatiṁ labhati. Atha naṁ piṇḍāya caritvā jīvituṁ samatthakāle sā kapālakaṁ hatthe ṭhapetvā, ‘‘tāta , mayaṁ taṁ nissāya mahādukkhaṁ pattā, idāni na sakkomi taṁ posetuṁ, imasmiṁ nagare kapaṇaddhikādīnaṁ paṭiyattabhattāni atthi, tattha bhikkhāya caritvā jīvāhī’’ti taṁ vissajjesi. So gharapaṭipāṭiyā caranto ānandaseṭṭhikāle nivuttaṭṭhānaṁ gantvā jātissaro hutvā attano gehaṁ pāvisi. Tīsu pana dvārakoṭṭhakesu na koci sallakkhesi. Catutthe dvārakoṭṭhake mūlasiriseṭṭhino puttakā disvā ubbiggahadayā parodiṁsu. Atha naṁ seṭṭhipurisā ‘‘nikkhama kāḷakaṇṇī’’ti pothetvā nīharitvā saṅkāraṭṭhāne khipiṁsu. Satthā ānandattherena pacchāsamaṇena piṇḍāya caranto taṁ ṭhānaṁ patto theraṁ oloketvā tena puṭṭho taṁ pavattiṁ ācikkhi. Thero mūlasiriṁ pakkosāpesi. Atha mahājanakāyo sannipati. Satthā mūlasiriṁ āmantetvā ‘‘jānāsi eta’’nti pucchitvā ‘‘na jānāmī’’ti vutte, ‘‘pitā te ānandaseṭṭhī’’ti vatvā asaddahantaṁ ‘‘ānandaseṭṭhi puttassa te pañca mahānidhiyo ācikkhāhī’’ti ācikkhāpetvā saddahāpesi. So satthāraṁ saraṇaṁ agamāsi. Tassa dhammaṁ desento imaṁ gāthamāha –",
  "atk-s0502a5:75": "62.",
  "atk-s0502a5:76": " ‘‘Puttā matthi dhanammatthi, iti bālo vihaññati;",
  "atk-s0502a5:77": "Attā hi attano natthi, kuto puttā kuto dhana’’nti.",
  "atk-s0502a5:78": "Tassattho – puttā me atthi, dhanaṁ me atthi, iti bālo puttataṇhāya ceva dhanataṇhāya ca haññati vihaññati dukkhayati, ‘‘puttā me nassiṁsū’’ti vihaññati, ‘‘nassantī’’ti vihaññati, ‘‘nassissantī’’ti vihaññati. Dhanepi eseva nayo. Iti chahākārehi vihaññati. ‘‘Putte posessāmī’’ti rattiñca divā ca thalajalapathādīsu nānappakārato vāyamantopi vihaññati, ‘‘dhanaṁ uppādessāmī’’ti kasivāṇijjādīni karontopi vihaññateva. Evaṁ vihaññassa ca attā hi attano natthi tena vighātena dukkhitaṁ attānaṁ sukhitaṁ kātuṁ asakkontassa pavattiyampissa attā hi attano natthi, maraṇamañce nipannassa māraṇantikāhi vedanāhi aggijālāhi viya pariḍayhamānassa chijjamānesu sandhibandhanesu, bhijjamānesu aṭṭhisaṅghāṭesu nimīletvā paralokaṁ ummīletvā idhalokaṁ passantassāpi divase divase dvikkhattuṁ nhāpetvā tikkhattuṁ bhojetvā gandhamālādīhi alaṅkaritvā yāvajīvaṁ positopi sahāyabhāvena dukkhaparittāṇaṁ kātuṁ asamatthatāya attā hi attano natthi. Kutoputtā kuto dhanaṁ puttā vā dhanaṁ vā tasmiṁ samaye kimeva karissanti, ānandaseṭṭhinopi kassaci kiñci adatvā puttassatthāya dhanaṁ saṇṭhapetvā pubbe vā maraṇamañce nipannassa, idāni vā imaṁ dukkhaṁ pattassa kuto puttā kuto dhanaṁ. Puttā vā dhanaṁ vā tasmiṁ samaye kiṁ dukkhaṁ hariṁsu, kiṁ vā sukhaṁ uppādayiṁsūti.",
  "atk-s0502a5:79": "Desanāvasāne caturāsītiyā pāṇasahassānaṁ dhammābhisamayo ahosi. Desanā mahājanassa sātthikā ahosīti.",
  "atk-s0502a5:80": "Ānandaseṭṭhivatthu tatiyaṁ.",
  "atk-s0502a5:81": "4. Gaṇṭhibhedakacoravatthu",
  "atk-s0502a5:82": "Yo bāloti imaṁ dhammadesanaṁ satthā jetavane viharanto gaṇṭhibhedakacore ārabbha kathesi.",
  "atk-s0502a5:83": "Te kira dve sahāyakā dhammassavanatthāya gacchantena mahājanena saddhiṁ jetavanaṁ gantvā eko dhammakathaṁ assosi, eko attano gayhūpagaṁ olokesi. Tesu eko dhammaṁ suṇamāno sotāpattiphalaṁ pāpuṇi, itaro ekassa dussante baddhaṁ pañcamāsakamattaṁ labhi. Tassa taṁ gehe pākabhattaṁ jātaṁ, itarassa gehe na paccati. Atha naṁ sahāyakacoro attano bhariyāya saddhiṁ uppaṇḍayamāno ‘‘tvaṁ atipaṇḍitatāya attano gehe pākabhattamūlampi na nipphādesī’’ti āha. Itaro pana ‘‘bālabhāveneva vatāyaṁ attano paṇḍitabhāvaṁ maññatī’’ti taṁ pavattiṁ satthu ārocetuṁ ñātīhi saddhiṁ jetavanaṁ gantvā ārocesi. Satthā tassa dhammaṁ desento imaṁ gāthamāha –",
  "atk-s0502a5:84": "63.",
  "atk-s0502a5:85": " ‘‘Yo bālo maññati bālyaṁ, paṇḍito vāpi tena so;",
  "atk-s0502a5:86": "Bālo ca paṇḍitamānī, sa ve ‘bālo’ti vuccatī’’ti.",
  "atk-s0502a5:87": "Tattha yo bāloti yo andhabālo apaṇḍito samāno ‘‘bālo aha’’nti attano bālyaṁ bālabhāvaṁ maññati jānāti. Tena soti tena kāraṇena so puggalo paṇḍito vāpi hoti paṇḍitasadiso vā. So hi ‘‘bālo aha’’nti jānamāno aññaṁ paṇḍitaṁ upasaṅkamanto payirupāsanto tena paṇḍitabhāvatthāya ovadiyamāno anusāsiyamāno taṁ ovādaṁ gaṇhitvā paṇḍito vā hoti paṇḍitataro vā. Sa ve bāloti yo ca bālo samāno ‘‘ko añño mayā sadiso bahussuto vā dhammakathiko vā vinayadharo vā dhutaṅgadharo vā atthī’’ti evaṁ paṇḍitamānī hoti. So aññaṁ paṇḍitaṁ anupasaṅkamanto apayirupāsanto neva pariyattiṁ uggaṇhāti, na paṭipattiṁ pūreti, ekantabālabhāvameva pāpuṇāti. So gaṇṭhibhedakacoro viya. Tena vuttaṁ ‘‘sa ve ‘bālo’ti vuccatī’’ti.",
  "atk-s0502a5:88": "Desanāpariyosāne itarassa ñātakehi saddhiṁ mahājano sotāpattiphalādīni pāpuṇīti.",
  "atk-s0502a5:89": "Gaṇṭhibhedakacoravatthu catutthaṁ.",
  "atk-s0502a5:90": "5. Udāyittheravatthu",
  "atk-s0502a5:91": "Yāvajīvampi ce bāloti imaṁ dhammadesanaṁ satthā jetavane viharanto udāyittheraṁ ārabbha kathesi.",
  "atk-s0502a5:92": "So kira mahātheresu paṭikkantesu dhammasabhaṁ gantvā dhammāsane nisīdi. Atha naṁ ekadivasaṁ āgantukā bhikkhū disvā ‘‘ayaṁ bahussuto mahāthero bhavissatī’’ti maññamānā khandhādipaṭisaṁyuttaṁ pañhaṁ pucchitvā kiñci ajānamānaṁ ‘‘ko eso, buddhehi saddhiṁ ekavihāre vasamāno khandhadhātuāyatanamattampi na jānātī’’ti garahitvā taṁ pavattiṁ tathāgatassa ārocesuṁ. Satthā tesaṁ dhammaṁ desento imaṁ gāthamāha –",
  "atk-s0502a5:93": "64.",
  "atk-s0502a5:94": " ‘‘Yāvajīvampi ce bālo, paṇḍitaṁ payirupāsati;",
  "atk-s0502a5:95": "Na so dhammaṁ vijānāti, dabbī sūparasaṁ yathā’’ti.",
  "atk-s0502a5:96": "Tassattho – bālo nāmesa yāvajīvampi paṇḍitaṁ upasaṅkamanto payirupāsanto ‘‘idaṁ buddhavacanaṁ, ettakaṁ buddhavacana’’nti evaṁ pariyattidhammaṁ vā ‘‘ayaṁ cāro, ayaṁ vihāro, ayaṁ ācāro, ayaṁ gocaro, idaṁ sāvajjaṁ, idaṁ anavajjaṁ, idaṁ sevitabbaṁ, idaṁ na sevitabbaṁ, idaṁ paṭivijjhitabbaṁ, idaṁ sacchikātabba’’nti evaṁ paṭipattipaṭivedhadhammaṁ vā na jānāti. Yathā kiṁ? Dabbī sūparasaṁ yathāti. Yathā hi dabbī yāva parikkhayā nānappakārāya sūpavikatiyā samparivattamānāpi ‘‘idaṁ loṇikaṁ, idaṁ aloṇikaṁ, idaṁ tittakaṁ, idaṁ khārikaṁ, idaṁ kaṭukaṁ, idaṁ ambilaṁ, idaṁ anambilaṁ, idaṁ kasāva’’nti sūparasaṁ na jānāti, evameva bālo yāvajīvampi paṇḍitaṁ payirupāsamāno vuttappakāraṁ dhammaṁ na jānātīti.",
  "atk-s0502a5:97": "Desanāvasāne āgantukā bhikkhū āsavehi cittāni vimucciṁsūti.",
  "atk-s0502a5:98": "Udāyittheravatthu pañcamaṁ.",
  "atk-s0502a5:99": "6. Tiṁsamattapāveyyakabhikkhuvatthu",
  "atk-s0502a5:100": "Muhuttamapi ce viññūti imaṁ dhammadesanaṁ satthā jetavane viharanto tiṁsamatte pāveyyake bhikkhū ārabbha kathesi.",
  "atk-s0502a5:101": "Tesañhi bhagavā itthiṁ pariyesantānaṁ kappāsikavanasaṇḍe paṭhamaṁ dhammaṁ desesi. Tadā te sabbeva ehibhikkhubhāvaṁ patvā iddhimayapattacīvaradharā hutvā terasa dhutaṅgāni samādāya vattamānā punapi dīghassa addhuno accayena satthāraṁ upasaṅkamitvā anamataggadhammadesanaṁ sutvā tasmiṁyeva āsane arahattaṁ pāpuṇiṁsu. Bhikkhū ‘‘aho vatimehi bhikkhūhi khippameva dhammo viññāto’’ti dhammasabhāyaṁ kathaṁ samuṭṭhāpesuṁ. Satthā taṁ sutvā ‘‘na, bhikkhave, idāneva, pubbepi ime tiṁsamattā sahāyakā dhuttā hutvā tuṇḍilajātake (jā. 1.6.88 ādayo) mahātuṇḍilassa dhammadesanaṁ sutvāpi khippameva dhammaṁ viññāya pañca sīlāni samādiyiṁsu, te teneva upanissayena etarahi nisinnāsaneyeva arahattaṁ pattā’’ti vatvā dhammaṁ desento imaṁ gāthamāha –",
  "atk-s0502a5:102": "65.",
  "atk-s0502a5:103": " ‘‘Muhuttamapi ce viññū, paṇḍitaṁ payirupāsati;",
  "atk-s0502a5:104": "Khippaṁ dhammaṁ vijānāti, jivhā sūparasaṁ yathā’’ti.",
  "atk-s0502a5:105": "Tassattho – viññū paṇḍitapuriso muhuttamapi ce aññaṁ paṇḍitaṁ payirupāsati, so tassa santike uggaṇhanto paripucchanto khippameva pariyattidhammaṁ vijānāti. Tato kammaṭṭhānaṁ kathāpetvā paṭipattiyaṁ ghaṭento vāyamanto yathā nāma anupahatajivhāpasādo puriso rasavijānanatthaṁ jivhagge ṭhapetvā eva loṇikādibhedaṁ rasaṁ vijānāti, evaṁ paṇḍito khippameva lokuttaradhammampi vijānātīti.",
  "atk-s0502a5:106": "Desanāvasāne bahū bhikkhū arahattaṁ pāpuṇiṁsūti.",
  "atk-s0502a5:107": "Tiṁsamattapāveyyakabhikkhuvatthu chaṭṭhaṁ.",
  "atk-s0502a5:108": "7. Suppabuddhakuṭṭhivatthu",
  "atk-s0502a5:109": "Caranti bālā dummedhāti imaṁ dhammadesanaṁ satthā veḷuvane viharanto suppabuddhakuṭṭhiṁ ārabbha kathesi. Suppabuddhakuṭṭhivatthu udāne (udā. 43) āgatameva.",
  "atk-s0502a5:110": "Tadā hi suppabuddhakuṭṭhi parisapariyante nisinno bhagavato dhammadesanaṁ sutvā sotāpattiphalaṁ patvā attanā paṭiladdhaguṇaṁ satthu ārocetukāmo parisamajjhe ogāhituṁ avisahanto mahājanassa satthāraṁ vanditvā anugantvā nivattanakāle vihāraṁ agamāsi. Tasmiṁ khaṇe sakko devarājā ‘‘ayaṁ suppabuddhakuṭṭhi attano satthu sāsane paṭiladdhaguṇaṁ pākaṭaṁ kātukāmo’’ti ñatvā ‘‘vīmaṁsissāmi na’’nti gantvā ākāse ṭhitova etadavoca – ‘‘suppabuddha, tvaṁ manussadaliddo manussavarāko, ahaṁ te apariyantaṁ dhanaṁ dassāmi, ‘buddho na buddho, dhammo na dhammo, saṅgho na saṅgho, alaṁ me buddhena, alaṁ me dhammena, alaṁ me saṅghenā’ti vadehī’’ti. Atha naṁ so āha – ‘‘kosi tva’’nti? ‘‘Ahaṁ sakko’’ti. Andhabāla, ahirika tvaṁ mayā saddhiṁ kathetuṁ na yuttarūpo, tvaṁ maṁ ‘‘duggato daliddo kapaṇo’’ti vadesi, nevāhaṁ duggato, na daliddo, sukhappatto ahamasmi mahaddhano –",
  "atk-s0502a5:111": "‘‘Saddhādhanaṁ sīladhanaṁ, hirī ottappiyaṁ dhanaṁ;",
  "atk-s0502a5:112": "Sutadhanañca cāgo ca, paññā ve sattamaṁ dhanaṁ.",
  "atk-s0502a5:113": "‘‘Yassa ete dhanā atthi, itthiyā purisassa vā;",
  "atk-s0502a5:114": "‘Adaliddo’ti taṁ āhu, amoghaṁ tassa jīvita’’nti. (a. ni. 7.5-6) –",
  "atk-s0502a5:115": "Imāni me sattavidhaariyadhanāni santi, yesañhi imāni satta dhanāni santi, na te buddhehi vā paccekabuddhehi vā ‘‘daliddā’’ti vuccantīti. Sakko tassa kathaṁ sutvā taṁ antarāmagge ohāya satthu santikaṁ gantvā sabbaṁ taṁ vacanapaṭivacanaṁ ārocesi. Atha naṁ bhagavā āha – ‘‘na kho, sakka, sakkā tādisānaṁ satenapi sahassenapi suppabuddhakuṭṭhiṁ ‘buddho na buddho’ti vā, ‘dhammo na dhammo’ti vā, ‘saṅgho na saṅgho’ti vā kathāpetu’’nti. Suppabuddhopi kho kuṭṭhi satthu santikaṁ gantvā satthārā katapaṭisanthāro sammodamāno attanā paṭiladdhaguṇaṁ ārocetvā vuṭṭhāyāsanā pakkāmi. Atha naṁ acirapakkantaṁ gāvī taruṇavacchā jīvitā voropesi.",
  "atk-s0502a5:116": "Sā kira ekā yakkhinī pukkusātikulaputtaṁ, bāhiyaṁ dārucīriyaṁ, tambadāṭhikacoraghātakaṁ, suppabuddhakuṭṭhinti imesaṁ catunnaṁ janānaṁ anekasate attabhāve gāvī hutvā jīvitā voropesi. Te kira atīte cattāro seṭṭhiputtā hutvā ekaṁ nagarasobhiniṁ gaṇikaṁ uyyānaṁ netvā divasaṁ sampattiṁ anubhavitvā sāyanhasamaye evaṁ sammantayiṁsu – ‘‘imasmiṁ ṭhāne añño natthi, imissā amhehi dinnaṁ kahāpaṇasahassañca sabbañca pasādhanabhaṇḍaṁ gahetvā imaṁ māretvā gacchāmā’’ti. Sā tesaṁ kathaṁ sutvā ‘‘ime nillajjā, mayā saddhiṁ abhiramitvā idāni maṁ māretukāmā, jānissāmi nesaṁ kattabbayuttaka’’nti tehi māriyamānā ‘‘ahaṁ yakkhinī hutvā yathā maṁ ete mārenti, evameva te māretuṁ samatthā bhaveyya’’nti patthanaṁ akāsi. Tassa nissandena ime māresi. Sambahulā bhikkhū tassa kālakiriyaṁ bhagavato ārocetvā ‘‘tassa kā gati, kena ca kāraṇena kuṭṭhibhāvaṁ patto’’ti pucchiṁsu. Satthā sotāpattiphalaṁ patvā tassa tāvatiṁsabhavane uppannabhāvañca tagarasikhipaccekabuddhaṁ disvā niṭṭhubhitvā apasabyaṁ katvā dīgharattaṁ niraye paccitvā vipākāvasesena idāni kuṭṭhibhāvappattiñca byākaritvā, ‘‘bhikkhave, ime sattā attanāva attano kaṭukavipākakammaṁ karontā vicarantī’’ti vatvā anusandhiṁ ghaṭetvā uttari dhammaṁ desento imaṁ gāthamāha –",
  "atk-s0502a5:117": "66.",
  "atk-s0502a5:118": " ‘‘Caranti bālā dummedhā, amitteneva attanā;",
  "atk-s0502a5:119": "Karontā pāpakaṁ kammaṁ, yaṁ hoti kaṭukapphala’’nti.",
  "atk-s0502a5:120": "Tattha carantīti catūhi iriyāpathehi akusalameva karontā vicaranti. Bālāti idhalokatthañca paralokatthañca ajānantā idha bālā nāma. Dummedhāti duppaññā. Amittenevaattanāti attanā amittabhūtena viya verinā hutvā. Kaṭukapphalanti tikhiṇaphalaṁ dukkhaphalanti.",
  "atk-s0502a5:121": "Desanāvasāne bahū sotāpattiphalādīni pāpuṇiṁsūti.",
  "atk-s0502a5:122": "Suppabuddhakuṭṭhivatthu sattamaṁ.",
  "atk-s0502a5:123": "8. Kassakavatthu",
  "atk-s0502a5:124": "Na taṁ kammaṁ kataṁ sādhūti imaṁ dhammadesanaṁ satthā jetavane viharanto ekaṁ kassakaṁ ārabbha kathesi.",
  "atk-s0502a5:125": "So kira sāvatthito avidūre ekaṁ khettaṁ kasati. Corā udakaniddhamanena nagaraṁ pavisitvā ekasmiṁ aḍḍhakule umaṅgaṁ bhinditvā bahuṁ hiraññasuvaṇṇaṁ gahetvā udakaniddhamaneneva nikkhamiṁsu. Eko coro te vañcetvā ekaṁ sahassatthavikaṁ ovaṭṭikāya katvā taṁ khettaṁ gantvā tehi saddhiṁ bhaṇḍaṁ bhājetvā ādāya gacchanto ovaṭṭikato patamānaṁ sahassatthavikaṁ na sallakkhesi. Taṁ divasaṁ satthā paccūsasamaye lokaṁ volokento taṁ kassakaṁ attano ñāṇajālassa antopaviṭṭhaṁ disvā ‘‘kiṁ nu kho bhavissatī’’ti upadhārayamāno idaṁ addasa – ‘‘ayaṁ kassako pātova kasituṁ gamissati, bhaṇḍasāmikā corānaṁ anupadaṁ gantvā ovaṭṭikato patamānaṁ sahassatthavikaṁ disvā etaṁ gaṇhissanti, maṁ ṭhapetvā tassa añño sakkhī nāma na bhavissati, sotāpattimaggassa upanissayopissa atthi, tattha mayā gantuṁ vaṭṭatī’’ti. Sopi kassako pātova kasituṁ gato. Satthā ānandattherena pacchāsamaṇena tattha agamāsi. Kassako satthāraṁ disvā gantvā bhagavantaṁ vanditvā puna kasituṁ ārabhi. Satthā tena saddhiṁ kiñci avatvāva sahassatthavikāya patitaṭṭhānaṁ gantvā taṁ disvā ānandattheraṁ āha – ‘‘passa, ānanda, āsīviso’’ti. ‘‘Passāmi, bhante, ghoraviso’’ti.",
  "atk-s0502a5:126": "Kassako taṁ kathaṁ sutvā ‘‘mama velāya vā avelāya vā vicaraṇaṭṭhānametaṁ, āsīviso kirettha atthī’’ti cintetvā satthari ettakaṁ vatvā pakkante ‘‘māressāmi na’’nti patodalaṭṭhiṁ ādāya gato sahassabhaṇḍikaṁ disvā ‘‘imaṁ sandhāya satthārā kathitaṁ bhavissatī’’ti taṁ ādāya nivatto, abyattatāya ekamante ṭhapetvā paṁsunā paṭicchādetvā puna kasituṁ ārabhi. Manussā ca vibhātāya rattiyā gehe corehi katakammaṁ disvā padānupadaṁ gacchantā taṁ khettaṁ gantvā tattha corehi bhaṇḍassa bhājitaṭṭhānaṁ disvā kassakassa padavalañjaṁ addasaṁsu. Te tassa padānusārena gantvā thavikāya ṭhapitaṭṭhānaṁ disvā paṁsuṁ viyūhitvā thavikaṁ ādāya ‘‘tvaṁ gehaṁ vilumpitvā khettaṁ kasamāno viya vicarasī’’ti tajjetvā pothetvā netvā rañño dassayiṁsu. Rājā taṁ pavattiṁ sutvā tassa vadhaṁ āṇāpesi. Rājapurisā taṁ pacchābāhaṁ bandhitvā kasāhi tāḷentā āghātanaṁ nayiṁsu. So kasāhi tāḷiyamāno aññaṁ kiñci avatvā ‘‘passānanda, āsīvisoti, passāmi bhagavā ghoraviso’’ti vadanto gacchati. Atha naṁ rājapurisā ‘‘tvaṁ satthu ceva ānandattherassa ca kathaṁ kathesi, kiṁ nāmeta’’nti pucchitvā – ‘‘rājānaṁ daṭṭhuṁ labhamāno kathessāmī’’ti vutte rañño santikaṁ netvā rañño taṁ pavattiṁ kathayiṁsu. Atha naṁ rājā ‘‘kasmā evaṁ kathesī’’ti pucchi. So ‘‘nāhaṁ, deva, coro’’ti vatvā kasanatthāya nikkhantakālato paṭṭhāya sabbaṁ taṁ pavattiṁ rañño ācikkhi. Rājā tassa kathaṁ sutvā ‘‘ayaṁ bhaṇe loke aggapuggalaṁ satthāraṁ sakkhiṁ apadisati, na yuttaṁ etassa dosaṁ āropetuṁ, ahamettha kattabbaṁ jānissāmī’’ti taṁ ādāya sāyanhasamaye satthu santikaṁ gantvā satthāraṁ pucchi – ‘‘bhagavā kacci tumhe ānandattherena saddhiṁ etassa kassakassa kasanaṭṭhānaṁ gatā’’ti? ‘‘Āma, mahārājā’’ti. ‘‘Kiṁ vo tattha diṭṭha’’nti? ‘‘Sahassatthavikā, mahārājā’’ti. ‘‘Disvā kiṁ avocutthā’’ti? ‘‘Idaṁ nāma, mahārājā’’ti. ‘‘Bhante, sacāyaṁ puriso tumhādisaṁ apadisaṁ nākarissa, na jīvitaṁ alabhissa, tumhehi pana kathitakathaṁ kathetvā tena jīvitaṁ laddha’’nti. Taṁ sutvā satthā ‘‘āma, mahārāja, ahampi ettakameva vatvā gato, paṇḍitena nāma yaṁ kammaṁ katvā pacchānutappaṁ hoti, taṁ na kattabba’’nti vatvā anusandhiṁ ghaṭetvā dhammaṁ desento imaṁ gāthamāha –",
  "atk-s0502a5:127": "67.",
  "atk-s0502a5:128": " ‘‘Na taṁ kammaṁ kataṁ sādhu, yaṁ katvā anutappati;",
  "atk-s0502a5:129": "Yassa assumukho rodaṁ, vipākaṁ paṭisevatī’’ti.",
  "atk-s0502a5:130": "Tattha na taṁ kammanti yaṁ nirayādīsu nibbattanasamatthaṁ dukkhudrayaṁ kammaṁ katvā anussaranto anussaritānussaritakkhaṇe anutappati anusocati, taṁ kataṁ na sādhu na sundaraṁ niratthakaṁ. Yassa assumukhoti yassa assūhi tintamukho rodanto vipākaṁ anubhotīti.",
  "atk-s0502a5:131": "Desanāvasāne kassako upāsako sotāpattiphalaṁ patto, sampattabhikkhūpi sotāpattiphalādīni pāpuṇiṁsūti.",
  "atk-s0502a5:132": "Kassakavatthu aṭṭhamaṁ.",
  "atk-s0502a5:133": "9. Sumanamālākāravatthu",
  "atk-s0502a5:134": "Tañca kammaṁ kataṁ sādhūti imaṁ dhammadesanaṁ satthā veḷuvane viharanto sumanaṁ nāma mālākāraṁ ārabbha kathesi.",
  "atk-s0502a5:135": "So kira devasikaṁ bimbisārarājānaṁ pātova aṭṭhahi sumanapupphanāḷīhi upaṭṭhahanto aṭṭha kahāpaṇe labhati. Athekadivasaṁ tasmiṁ pupphāni gahetvā nagaraṁ paviṭṭhamatte bhagavā mahābhikkhusaṅghaparivuto chabbaṇṇaraṁsiyo vissajjetvā mahatā buddhānubhāvena mahatiyā buddhalīḷāya nagaraṁ piṇḍāya pāvisi. Bhagavā hi ekadā chabbaṇṇaraṁsiyo cīvarena paṭicchādetvā aññataro piṇḍapātiko viya carati tiṁsayojanamaggaṁ aṅgulimālassa paccuggamanaṁ gacchanto viya, ekadā chabbaṇṇaraṁsiyo vissajjetvā kapilavatthuppavesanādīsu viya. Tasmimpi divase sarīrato chabbaṇṇaraṁsiyo vissajjento mahantena buddhānubhāvena mahatiyā buddhalīḷāya rājagahaṁ pāvisi. Mālākāro bhagavato ratanagghiyasadisaṁ attabhāvaṁ disvā dvattiṁsamahāpurisalakkhaṇaasītānubyañjanasarīrasobhaggaṁ oloketvā pasannacitto ‘‘kiṁ nu kho satthu adhikāraṁ karomī’’ti cintetvā aññaṁ apassanto ‘‘imehi pupphehi bhagavantaṁ pūjessāmī’’ti cintetvā puna cintesi – ‘‘imāni rañño nibaddhaṁ upaṭṭhānapupphāni, rājā imāni alabhanto maṁ bandhāpeyya vā ghātāpeyya vā raṭṭhato vā pabbājeyya, kiṁ nu kho karomī’’ti? Athassa etadahosi ‘‘rājā maṁ ghātetu vā bandhāpetu vā raṭṭhato pabbājetu vā, so hi mayhaṁ dadamānopi imasmiṁ attabhāve jīvitamattaṁ dhanaṁ dadeyya, satthupūjā pana me anekāsu kappakoṭīsu alaṁ hitāya ceva sukhāya cā’’ti attano jīvitaṁ tathāgatassa pariccaji.",
  "atk-s0502a5:136": "So ‘‘yāva me pasannaṁ cittaṁ na patikuṭati, taṁ tāvadeva pūjaṁ karissāmī’’ti haṭṭhatuṭṭho udaggudaggo satthāraṁ pūjesi. Kathaṁ? Paṭhamaṁ tāva dveva pupphamuṭṭhiyo tathāgatassa upari khipi, tā uparimatthake vitānaṁ hutvā aṭṭhaṁsu. Aparā dve muṭṭhiyo khipi, tā dakkhiṇahatthapassena mālāpaṭacchannena otaritvā aṭṭhaṁsu. Aparā dve muṭṭhiyo khipi, tā piṭṭhipassena otaritvā tatheva aṭṭhaṁsu. Aparā dve muṭṭhiyo khipi, tā vāmahatthapassena otaritvā tatheva aṭṭhaṁsu. Evaṁ aṭṭha nāḷiyo aṭṭha muṭṭhiyo hutvā catūsu ṭhānesu tathāgataṁ parikkhipiṁsu. Purato gamanadvāramattameva ahosi. Pupphānaṁ vaṇṭāni anto ahesuṁ, pattāni bahimukhāni. Bhagavā rajatapattaparikkhitto viya hutvā pāyāsi. Pupphāni acittakānipi sacittakaṁ nissāya sacittakāni viya abhijjitvā apatitvā satthārā saddhiṁyeva gacchanti, ṭhitaṭhitaṭṭhāne tiṭṭhanti. Satthu sarīrato satasahassavijjulatā viya raṁsiyo nikkhamiṁsu. Purato ca pacchato ca dakkhiṇato ca vāmato ca sīsamatthakato ca nirantaraṁ nikkhantaraṁsīsu ekāpi sammukhasammukhaṭṭhāneneva apalāyitvā sabbāpi satthāraṁ tikkhattuṁ padakkhiṇaṁ katvā taruṇatālakkhandhappamāṇā hutvā purato eva dhāvanti. Sakalanagaraṁ saṅkhubhi. Antonagare nava koṭiyo, bahinagare nava koṭiyoti aṭṭhārasasu koṭīsu ekopi puriso vā itthī vā bhikkhaṁ gahetvā anikkhanto nāma natthi. Mahājano sīhanādaṁ nadanto celukkhepasahassāni karonto satthu puratova gacchati. Satthāpi mālākārassa guṇaṁ pākaṭaṁ kātuṁ tigāvutappamāṇe nagare bhericaraṇamaggeneva acari. Mālākārassa sakalasarīraṁ pañcavaṇṇāya pītiyā paripūri.",
  "atk-s0502a5:137": "So thokaññeva tathāgatena saddhiṁ caritvā manosilārase nimuggo viya buddharasmīnaṁ anto paviṭṭho satthāraṁ thometvā vanditvā tucchapacchimeva gahetvā gehaṁ agamāsi. Atha naṁ bhariyā pucchi ‘‘kahaṁ pupphānī’’ti? ‘‘Satthā me pūjito’’ti. ‘‘Rañño dāni kiṁ karissasī’’ti? ‘‘Rājā maṁ ghātetu vā raṭṭhato vā nīharatu, ahaṁ jīvitaṁ pariccajitvā satthāraṁ pūjesiṁ, sabbapupphāni aṭṭha muṭṭhiyova ahesuṁ, evarūpā nāma pūjā jātā. Mahājano ukkuṭṭhisahassāni karonto satthārā saddhiṁ carati, yo esa mahājanassa ukkuṭṭhisaddo, tasmiṁ ṭhāne eso’’ti. Athassa bhariyā andhabālatāya evarūpe pāṭihāriye pasādaṁ nāma ajanetvā taṁ akkositvā paribhāsitvā ‘‘rājāno nāma caṇḍā, sakiṁ kuddhā hatthapādādicchedanena bahumpi anatthaṁ karonti, tayā katakammena mayhampi anattho siyā’’ti putte ādāya rājakulaṁ gantvā raññā pakkositvā ‘‘kiṁ eta’’nti pucchitā āha – ‘‘mama sāmiko tumhākaṁ upaṭṭhānapupphehi satthāraṁ pūjetvā tucchahattho gharaṁ āgantvā ‘kahaṁ pupphānī’ti mayā puṭṭho idaṁ nāma vadesi, ahaṁ taṁ paribhāsitvā ‘rājāno nāma caṇḍā, sakiṁ kuddhā hatthapādādicchedanena bahumpi anatthaṁ karonti, tayā katakammena mayhampi anattho siyā’ti taṁ chaḍḍetvā idhāgatā, tena kataṁ kammaṁ sukataṁ vā hotu, dukkaṭaṁ vā, tassevetaṁ, mayā tassa chaḍḍitabhāvaṁ jānāhi, devā’’ti. Rājā paṭhamadassaneneva sotāpattiphalaṁ patto saddho pasanno ariyasāvako cintesi – ‘‘aho ayaṁ itthī andhabālā, evarūpe guṇe pasādaṁ na uppādesī’’ti. So kuddho viya hutvā, ‘‘amma, kiṁ vadesi, mayhaṁ upaṭṭhānapupphehi tena pūjā katā’’ti? ‘‘Āma, devā’’ti. ‘‘Bhaddakaṁ te kataṁ taṁ chaḍḍentiyā, mama pupphehi pūjākārassa ahaṁ kattabbayuttakaṁ jānissāmī’’ti taṁ uyyojetvā vegena satthu santikaṁ gantvā vanditvā satthārā saddhiṁyeva vicari.",
  "atk-s0502a5:138": "Satthā rañño cittappasādaṁ ñatvā bhericaraṇavīthiyā nagaraṁ caritvā rañño gharadvāraṁ agamāsi. Rājā pattaṁ gahetvā satthāraṁ gehaṁ pavesetukāmo ahosi. Satthā pana rājaṅgaṇeyeva nisīdanākāraṁ dassesi . Rājā taṁ ñatvā ‘‘sīghaṁ maṇḍapaṁ karothā’’ti taṅkhaṇaññeva maṇḍapaṁ kārāpesi. Nisīdi satthā saddhiṁ bhikkhusaṅghena. Kasmā pana satthā rājagehaṁ na pāvisi?",
  "atk-s0502a5:139": "Evaṁ kirassa ahosi – ‘‘sacāhaṁ anto pavisitvā nisīdeyyaṁ, mahājano maṁ daṭṭhuṁ na labheyya, mālākārassa guṇo pākaṭo na bhaveyya, rājaṅgaṇe pana maṁ nisinnaṁ mahājano daṭṭhuṁ labhissati, mālākārassa guṇo pākaṭo bhavissatī’’ti. Guṇavantānañhi guṇaṁ buddhā eva pākaṭaṁ kātuṁ sakkonti, avasesajano guṇavantānaṁ guṇaṁ kathento maccharāyati. Cattāro pupphapaṭā catuddisaṁ aṭṭhaṁsu. Mahājano satthāraṁ parivāresi. Rājā buddhappamukhaṁ bhikkhusaṅghaṁ paṇītenāhārena parivisi. Satthā bhattakiccāvasāne anumodanaṁ katvā purimanayeneva catūhi pupphapaṭehi parikkhitto sīhanādaṁ nadanto mahājanena parivuto vihāraṁ agamāsi. Rājā satthāraṁ anugantvā nivatto mālākāraṁ pakkosāpetvā ‘‘mama āharitapupphehi kinti katvā satthāraṁ pūjesī’’ti pucchi. Mālākāro ‘‘rājā maṁ ghātetu vā raṭṭhato vā pabbājetūti jīvitaṁ pariccajitvā pūjesiṁ devā’’ti āha. Rājā ‘‘tvaṁ mahāpuriso nāmā’’ti vatvā aṭṭha hatthī ca asse ca dāse ca dāsiyo ca mahāpasādhanāni ca aṭṭha kahāpaṇasahassāni ca rājakulato nīharitvā sabbālaṅkārappaṭimaṇḍitā aṭṭha nāriyo ca aṭṭha gāmavare cāti idaṁ sabbaṭṭhakaṁ nāma dānaṁ adāsi.",
  "atk-s0502a5:140": "Ānandatthero cintesi – ‘‘ajja pātova paṭṭhāya sīhanādasahassāni ceva celukkhepasahassāni ca pavattanti, ko nu kho mālākārassa vipāko’’ti? So satthāraṁ pucchi. Atha naṁ satthā āha – ‘‘ānanda, iminā mālākārena appamattakaṁ kammaṁ kata’’nti mā sallakkhesi, ayañhi mayhaṁ jīvitaṁ pariccajitvā pūjaṁ akāsi. So evaṁ mayi cittaṁ pasādetvā –",
  "atk-s0502a5:141": "‘‘Kappānaṁ satasahassaṁ, duggatiṁ na gamissati;",
  "atk-s0502a5:142": "Ṭhatvā devamanussesu, phalaṁ etassa kammuno;",
  "atk-s0502a5:143": "Pacchā paccekasambuddho, sumano nāma bhavissatī’’ti. –",
  "atk-s0502a5:144": "Āha. Satthu pana vihāraṁ gantvā gandhakuṭipavisanakāle tāni pupphāni dvārakoṭṭhake patiṁsu. Sāyanhasamaye bhikkhū dhammasabhāyaṁ kathaṁ samuṭṭhāpesuṁ – ‘‘aho acchariyaṁ mālākārassa kammaṁ, dharamānakabuddhassa jīvitaṁ pariccajitvā pupphapūjaṁ katvā taṅkhaṇaññeva sabbaṭṭhakaṁ nāma labhatī’’ti. Satthā gandhakuṭito nikkhamitvā tiṇṇaṁ gamanānaṁ aññatarena gamanena dhammasabhaṁ gantvā buddhāsane nisīditvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘āma, bhikkhave, yassa kammassa katattā pacchānutappaṁ na hoti, anussaritānussaritakkhaṇe somanassameva uppajjati, evarūpaṁ kammaṁ kattabbamevā’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a5:145": "68.",
  "atk-s0502a5:146": " ‘‘Tañca kammaṁ kataṁ sādhu, yaṁ katvā nānutappati;",
  "atk-s0502a5:147": "Yassa patīto sumano, vipākaṁ paṭisevatī’’ti.",
  "atk-s0502a5:148": "Tattha yaṁ katvāti yaṁ devamanussasampattīnañceva nibbānasampattiyā ca nibbattanasamatthaṁ sukhudrayaṁ kammaṁ katvā nānutappati, atha kho diṭṭhadhammeyeva anussaritānussaritakkhaṇeyeva pītivegena patīto somanassavegena ca sumano hutvā āyatiṁ pītisomanassajāto hutvā vipākaṁ paṭisevati, taṁ kammaṁ kataṁ sādhu bhaddakanti.",
  "atk-s0502a5:149": "Desanāvasāne caturāsītiyā pāṇasahassānaṁ dhammābhisamayo ahosīti.",
  "atk-s0502a5:150": "Sumanamālākāravatthu navamaṁ.",
  "atk-s0502a5:151": "10. Uppalavaṇṇattherīvatthu",
  "atk-s0502a5:152": "Madhuvāmaññatīti imaṁ dhammadesanaṁ satthā jetavane viharanto uppalavaṇṇattheriṁ ārabbha kathesi.",
  "atk-s0502a5:153": "Sā kira padumuttarabuddhassa pādamūle patthanaṁ paṭṭhapetvā kappasatasahassaṁ puññāni kurumānā devesu ca manussesu ca saṁsarantī imasmiṁ buddhuppāde devalokato cavitvā sāvatthiyaṁ seṭṭhikule paṭisandhiṁ gaṇhi. Nīluppalagabbhasamānavaṇṇatāya cassā uppalavaṇṇātveva nāmaṁ akaṁsu. Athassā vayappattakāle sakalajambudīpe rājāno ca seṭṭhino ca seṭṭhissa santikaṁ sāsanaṁ pahiṇiṁsu – ‘‘dhītaraṁ amhākaṁ detū’’ti . Apahiṇanto nāma nāhosi. Tato seṭṭhi cintesi – ‘‘ahaṁ sabbesaṁ manaṁ gahetuṁ na sakkhissāmi, upāyaṁ panekaṁ karissāmī’’ti dhītaraṁ pakkosāpetvā, ‘‘amma, pabbajituṁ sakkhissasī’’ti āha. Tassā pacchimabhavikattā taṁ vacanaṁ sīse āsittaṁ satapākatelaṁ viya ahosi. Tasmā pitaraṁ ‘‘pabbajissāmi, tātā’’ti āha. So tassā mahantaṁ sakkāraṁ katvā bhikkhunīupassayaṁ netvā pabbājesi . Tassā acirapabbajitāya eva uposathāgāre kālavāro pāpuṇi. Sā dīpaṁ jāletvā uposathāgāraṁ sammajjitvā dīpasikhāya nimittaṁ gaṇhitvā ṭhitāva punappunaṁ olokayamānā tejokasiṇārammaṇaṁ jhānaṁ nibbattetvā tameva pādakaṁ katvā arahattaṁ pāpuṇi saddhiṁ paṭisambhidāhi ceva abhiññāhi ca.",
  "atk-s0502a5:154": "Sā aparena samayena janapadacārikaṁ caritvā paccāgantvā andhavanaṁ pāvisi. Tadā bhikkhunīnaṁ araññavāso appaṭikkhitto hoti. Athassā tattha kuṭikaṁ katvā mañcakaṁ paññāpetvā sāṇiyā parikkhipiṁsu. Sā sāvatthiyaṁ piṇḍāya pavisitvā nikkhami. Mātulaputto panassā nandamāṇavo nāma gihikālato paṭṭhāya paṭibaddhacitto. So tassā āgatabhāvaṁ sutvā theriyā āgamanato puretarameva andhavanaṁ gantvā taṁ kuṭikaṁ pavisitvā heṭṭhāmañcake nilīno theriyā āgantvā kuṭikaṁ pavisitvā dvāraṁ pidhāya mañcake nisinnamattāya bahi ātapato āgatattā cakkhupathe andhakāre avigateyeva heṭṭhāmañcakato nikkhamitvā mañcakaṁ abhiruyha ‘‘mā nassi bāla, mā nassi bālā’’ti theriyā vāriyamānoyeva abhibhavitvā attanā patthitakammaṁ katvā pāyāsi. Athassa aguṇaṁ dhāretuṁ asakkontī viya mahāpathavī dvedhā bhijji. So pathaviṁ paviṭṭho gantvā mahāavīcimhi eva nibbatti. Therīpi tamatthaṁ bhikkhunīnaṁ ārocesi. Bhikkhuniyo bhikkhūnaṁ etamatthaṁ ārocesuṁ. Bhikkhū bhagavato ārocayiṁsu. Taṁ sutvā satthā bhikkhū āmantetvā, ‘‘bhikkhave, bhikkhubhikkhūnī upāsakaupāsikāsu yo koci bālo pāpakammaṁ karonto madhusakkharādīsu kiñci deva madhurarasaṁ khādamāno puriso viya tuṭṭhahaṭṭho udaggudaggo viya karotī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a5:155": "69.",
  "atk-s0502a5:156": " ‘‘Madhuvā maññati bālo, yāva pāpaṁ na paccati;",
  "atk-s0502a5:157": "Yadā ca paccati pāpaṁ, bālo dukkhaṁ nigacchatī’’ti.",
  "atk-s0502a5:158": "Tattha madhuvāti bālassa hi pāpaṁ akusalakammaṁ karontassa taṁ kammaṁ madhu viya madhurarasaṁ viya iṭṭhaṁ kantaṁ manāpaṁ viya upaṭṭhāti. Iti naṁ so madhuṁva maññati. Yāvāti yattakaṁ kālaṁ. Pāpaṁ na paccatīti diṭṭhadhamme vā samparāye vā vipākaṁ na deti, tāva naṁ evaṁ maññati. Yadā cāti yadā panassa diṭṭhadhamme vā vividhā kammakāraṇā kayiramānassa, samparāye vā nirayādīsu mahādukkhaṁ anubhavantassa taṁ pāpaṁ paccati, atha so bālo dukkhaṁ nigacchati vindati paṭilabhatīti.",
  "atk-s0502a5:159": "Desanāvasāne bahū sotāpattiphalādīni pāpuṇiṁsu.",
  "atk-s0502a5:160": "Aparena pana samayena dhammasabhāyaṁ mahājano kathaṁ samuṭṭhāpesi ‘‘khīṇāsavāpi maññe kāmasukhaṁ sādiyanti, kāmaṁ sevanti, kiṁ na sevissanti, na hi ete koḷāparukkhā, na ca vammikā allamaṁsasarīrāva, tasmā etepi kāmasukhaṁ sādiyanti, kāmaṁ sevantī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘na, bhikkhave, khīṇāsavā kāmasukhaṁ sādiyanti, na kāmaṁ sevanti. Yathā hi padumapatte patitaṁ udakabindu, na vilimpati, na saṇṭhāti, vinivattetvā patateva, yathā ca āragge sāsapo na vilimpati, na saṇṭhāti, vinivattetvā patateva, evaṁ khīṇāsavassa citte duvidhopi kāmo na vilimpati, na saṇṭhātī’’ti anusandhiṁ ghaṭetvā dhammaṁ desento imaṁ brāhmaṇavagge gāthamāha –",
  "atk-s0502a5:161": "‘‘Vāri pokkharapatteva, āraggeriva sāsapo;",
  "atk-s0502a5:162": "Yo na limpati kāmesu, tamahaṁ brūmi brāhmaṇa’’nti. (dha. pa. 401);",
  "atk-s0502a5:163": "Imissā attho brāhmaṇavaggeyeva āvi bhavissati. Satthā pana rājānaṁ pasenadikosalaṁ pakkosāpetvā, ‘‘mahārāja, imasmiṁ sāsane yatheva kulaputtā, evaṁ kuladhītaropi mahantaṁ ñātigaṇañca bhogakkhandhañca pahāya pabbajitvā araññe viharanti. Tā evaṁ viharamānā rāgarattā pāpapuggalā omānātimānavasena viheṭhentipi, brahmacariyantarāyampi pāpenti, tasmā bhikkhunisaṅghassa antonagare vasanaṭṭhānaṁ kātuṁ vaṭṭatī’’ti. Rājā ‘‘sādhū’’ti sampaṭicchitvā nagarassa ekapasse bhikkhunisaṅghassa vasanaṭṭhānaṁ kārāpesi. Tato paṭṭhāya bhikkhuniyo antogāmeyeva vasantīti.",
  "atk-s0502a5:164": "Uppalavaṇṇattherīvatthu dasamaṁ.",
  "atk-s0502a5:165": "11. Jambukattheravatthu",
  "atk-s0502a5:166": "Māse māseti imaṁ dhammadesanaṁ satthā veḷuvane viharanto jambukaṁ ājīvakaṁ ārabbha kathesi.",
  "atk-s0502a5:167": "Atīte kira kassapasammāsambuddhakāle gāmavāsī eko kuṭumbiko ekassa therassa vihāraṁ katvā taṁ tattha viharantaṁ catūhi paccayehi upaṭṭhahi. Thero tassa gehe nibaddhaṁ bhuñjati. Atheko khīṇāsavo bhikkhu divā piṇḍāya caranto tassa gehadvāraṁ pāpuṇi. Kuṭumbiko taṁ disvā tassa iriyāpathe pasanno gehaṁ pavesetvā sakkaccaṁ paṇītena bhojanena parivisitvā, ‘‘bhante, imaṁ sāṭakaṁ rajitvā nivāseyyāthā’’ti mahantaṁ sāṭakaṁ datvā, ‘‘bhante, kesā vo dīghā, tumhākaṁ kesoropanatthāya nhāpitaṁ ānessāmi, sayanatthāya ca vo mañcakaṁ gāhāpetvā āgamissāmī’’ti āha. Nibaddhaṁ gehe bhuñjanto kulūpako bhikkhu taṁ tassa sakkāraṁ disvā cittaṁ pasādetuṁ nāsakkhi, ‘‘ayaṁ taṁ muhuttaṁ diṭṭhakassa evarūpaṁ sakkāraṁ karoti, nibaddhaṁ gehe bhuñjantassa pana mayhaṁ na karotī’’ti cintetvā vihāraṁ agamāsi. Itaropi teneva saddhiṁ gantvā kuṭumbikena dinnasāṭakaṁ rajitvā nivāsesi. Kuṭambikopi nhāpitaṁ ādāya gantvā therassa kese ohārāpetvā mañcakaṁ attharāpetvā, ‘‘bhante, imasmiṁyeva mañcake sayathā’’ti vatvā dvepi there svātanāya nimantetvā pakkāmi.",
  "atk-s0502a5:168": "Nevāsiko tassa taṁ sakkāraṁ kayiramānaṁ adhivāsetuṁ nāsakkhi. Athassa so sāyaṁ therassa nipannaṭṭhānaṁ gantvā catūhākārehi theraṁ akkosi, ‘‘āvuso, āgantuka kuṭumbikassa te gehe bhattaṁ bhuñjanato varataraṁ mīḷhaṁ khādituṁ, kuṭumbikena ānītanhāpitena kesohārāpanato varataraṁ tālaṭṭhikena kese luñcāpetuṁ. Kuṭumbikena dinnasāṭakanivāsanato varataraṁ naggena vicarituṁ, kuṭumbikena ābhatamañcake nipajjanato varataraṁ bhūmiyaṁ nipajjitu’’nti. Theropi ‘‘mā esa bālo maṁ nissāya nassī’’ti nimantanaṁ anādiyitvā pātova uṭṭhāya yathāsukhaṁ agamāsi . Nevāsikopi pātova vihāre kattabbavattaṁ katvā bhikkhācāravelāya ‘‘idānipi āgantuko niddāyati, ghaṇḍikasaddena pabujjheyyā’’ti saññāya nakhapiṭṭheneva ghaṇḍiṁ paharitvā gāmaṁ piṇḍāya pāvisi. Kuṭumbikopi sakkāraṁ katvā therānaṁ āgamanamaggaṁ olokento nevāsikaṁ disvā, ‘‘bhante, thero kuhi’’nti pucchi. Atha naṁ nevāsiko ‘‘mā, āvuso, kiñci avaca, tuyhaṁ kulūpako hiyyo, tava nikkhantavelāya ovarakaṁ pavisitvā niddaṁ okkanto pātova uṭṭhāya mama vihārasammajjanasaddampi pānīyaghaṭaparibhojanīyaghaṭesu udakasiñcanasaddampi ghaṇḍikasaddampi karontassa na jānātī’’ti āha. Kuṭumbiko cintesi – ‘‘tādisāya iriyāpathasampattiyā samannāgatassa me ayyassa yāva imamhā kālā niddāyanaṁ nāma natthi, maṁ pana tassa sakkāraṁ karontaṁ disvā addhā iminā bhadantena kiñci vuttaṁ bhavissatī’’ti. So attano paṇḍitabhāvena taṁ sakkaccaṁ bhojetvā tassa pattaṁ sādhukaṁ dhovitvā nānaggarasabhojanassa pūretvā, ‘‘bhante, sace me ayyaṁ passeyyātha, imamassa piṇḍapātaṁ dadeyyāthā’’ti āha.",
  "atk-s0502a5:169": "Itaro taṁ gahetvāva cintesi – ‘‘sace so evarūpaṁ piṇḍapātaṁ bhuñjissati, imasmiṁyeva ṭhāne paluddho bhavissatī’’ti antarāmagge taṁ piṇḍapātaṁ chaḍḍetvā therassa vasanaṭṭhānaṁ gantvā taṁ tattha olokento na addasa. Atha naṁ ettakassa kammassa katattā vīsativassasahassāni katopi samaṇadhammo rakkhituṁ nāsakkhi. Āyupariyosāne pana kālaṁ katvā avīcimhi nibbattitvā ekaṁ buddhantaraṁ mahādukkhaṁ anubhavitvā imasmiṁ buddhuppāde rājagahanagare ekasmiṁ bahvannapāne kulaghare nibbatti. So padasā gamanakālato paṭṭhāya neva sayane sayituṁ, na bhattaṁ bhuñjituṁ icchati, attano sarīravalañjameva khādati. ‘‘Bālatāya ajānanto karotī’’ti taṁ posayiṁsu. Mahallakakālepi vatthaṁ nivāsetuṁ na icchati, naggova vicarati, bhūmiyaṁ sayati, attano sarīravalañjameva khādati. Athassa mātāpitaro ‘‘nāyaṁ kulagharassa anucchaviko, kevalaṁ alajjanako ājīvakānaṁ esa anucchaviko’’ti tesaṁ santikaṁ netvā ‘‘imaṁ dārakaṁ pabbājethā’’ti adaṁsu. Atha naṁ te pabbājesuṁ. Pabbājentā ca pana galappamāṇe āvāṭe ṭhapetvā dvinnaṁ aṁsakūṭānaṁ upariṁ padarāni datvā tesaṁ upari nisīditvā tālaṭṭhikhaṇḍena kese luñciṁsu. Atha ne tassa mātāpitaro svātanāya nimantetvā pakkamiṁsu.",
  "atk-s0502a5:170": "Punadivase ājīvakā ‘‘ehi, gāmaṁ pavisissāmā’’ti taṁ vadiṁsu. So ‘‘gacchatha tumhe, ahaṁ idheva bhavissāmī’’ti na icchi. Atha naṁ punappunaṁ vatvā anicchamānaṁ ohāya agamaṁsu. Sopi tesaṁ gatabhāvaṁ ñatvā vaccakuṭiyā padaraṁ vivaritvā oruyha ubhohi hatthehi ālopaṁ ālopaṁ katvā gūthaṁ khādi . Ājīvakā tassa antogāmato āhāraṁ pahiṇiṁsu. Tampi na icchi. Punappunaṁ vuccamānopi ‘‘na me iminā attho. Laddho me āhāro’’ti āha. ‘‘Kahaṁ laddho’’ti? ‘‘Idheva laddho’’ti. Evaṁ dutiye tatiye catutthepi divase tehi bahumpi vuccamāno ‘‘ahaṁ idheva bhavissāmī’’ti gāmaṁ gantuṁ na icchi. Ājīvakā ‘‘ayaṁ divase divase neva gāmaṁ pavisituṁ icchati, na amhehi pahitāhāraṁ āharituṁ icchati, ‘idheva me laddho’ti vadati, kiṁ nu kho karoti, pariggaṇhissāma na’’nti gāmaṁ pavisantā ekaṁ dve jane tassa pariggaṇhanatthaṁ ohāya gamiṁsu. Te pacchato gacchantā viya hutvā nilīyiṁsu. Sopi tesaṁ gatabhāvaṁ ñatvā purimanayeneva vaccakuṭiṁ oruyha gūthaṁ khādi.",
  "atk-s0502a5:171": "Itare tassa kiriyaṁ disvā ājīvakānaṁ ārocayiṁsu. Taṁ sutvā ājīvakā ‘‘aho bhāriyaṁ kammaṁ, sace samaṇassa gotamassa sāvakā jāneyyuṁ, ‘ājīvakā gūthaṁ khādamānā vicarantī’ti amhākaṁ akittiṁ pakāseyyuṁ, nāyaṁ amhākaṁ anucchaviko’’ti taṁ attano santikā nīhariṁsu. So tehi nīharito mahājanassa uccārakaraṇaṭṭhāne pattharito eko piṭṭhipāsāṇo atthi. Tasmiṁ mahantaṁ soṇḍi, piṭṭhipāsāṇaṁ nissāya mahājanassa uccārakaraṇaṭṭhānaṁ. So tattha gantvā rattiṁ gūthaṁ khāditvā mahājanassa sarīravalañjanatthāya āgamanakāle ekena hatthena pāsāṇassa ekaṁ antaṁ olubbha ekaṁ pādaṁ ukkhipitvā jaṇṇuke ṭhapetvā uddhaṁvātābhimukho mukhaṁ vivaritvā tiṭṭhati. Mahājano taṁ disvā upasaṅkamitvā vanditvā, ‘‘bhante, kasmā ayyo mukhaṁ vivaritvā ṭhito’’ti pucchati. ‘‘Ahaṁ vātabhakkho, añño me āhāro natthī’’ti. Atha ‘‘kasmā ekaṁ pādaṁ jaṇṇuke katvā ṭhitosi, bhante’’ti? ‘‘Ahaṁ uggatapo ghoratapo, mayā dvīhi pādehi akkantā pathavī kampati, tasmā ekaṁ pādaṁ ukkhipitvā jaṇṇuke ṭhapetvā ṭhitomhi. Ahañhi rattindivaṁ ṭhitakova vītināmemi, na nisīdāmi, na nipajjāmī’’ti. Manussā nāma yebhuyyena vacanamattameva saddahanti, tasmā ‘‘aho acchariyaṁ, evarūpāpi nāma tapassino honti, na no evarūpā diṭṭhapubbā’’ti yebhuyyena aṅgamagadhavāsino saṅkhubhitvā upasaṅkamitvā māse māse mahantaṁ sakkāraṁ abhiharanti. So ‘‘ahaṁ vātameva bhakkhāmi, na aññaṁ āhāraṁ. Aññañhi me khādantassa tapo nassatī’’ti tehi abhihaṭaṁ na kiñci icchati. Manussā ‘‘mā no, bhante, nāsetha, tumhādisena ghoratapena paribhoge kate amhākaṁ dīgharattaṁ hitāya sukhāya saṁvattatī’’ti punappunaṁ yācanti. Tassa añño āhāro na ruccati. Mahājanassa pana yācanāya pīḷito tehi ābhatāni sappiphāṇitādīni kusaggena jivhagge ṭhapetvā ‘‘gacchatha, alaṁ vo ettakaṁ hitāya sukhāya cā’’ti uyyojesi. Evaṁ so pañcapaññāsa vassāni naggo gūthaṁ khādanto kese luñcanto bhūmiyaṁ sayamāno vītināmesi.",
  "atk-s0502a5:172": "Buddhānampi kho paccūsakāle lokavolokanaṁ avijahitameva hoti. Tasmā ekadivasaṁ bhagavato paccūsasamaye lokaṁ volokentassa ayaṁ jambukājīvako ñāṇajālassa anto paññāyi. Satthā ‘‘kiṁ nu kho bhavissatī’’ti āvajjetvā tassa saha paṭisambhidāhi arahattassūpanissayaṁ disvā ‘‘ahaṁ etaṁ ādiṁ katvā ekaṁ gāthaṁ bhāsissāmi, gāthāvasāne caturāsītiyā pāṇasahassānaṁ dhammābhisamayo bhavissati. Imaṁ kulaputtaṁ nissāya mahājano sotthibhāvaṁ pāpuṇissatī’’ti ñatvā punadivase rājagahe piṇḍāya caritvā piṇḍapātapaṭikkanto ānandattheraṁ āmantesi – ‘‘ānanda, jambukājīvakassa santikaṁ gamissāmī’’ti. ‘‘Bhante, kiṁ tumheyeva gamissathā’’ti? ‘‘Āma, ahamevā’’ti evaṁ vatvā satthā vaḍḍhamānakacchāyāya tassa santikaṁ pāyāsi.",
  "atk-s0502a5:173": "Devatā cintayiṁsu – ‘‘satthā sāyaṁ jambukājīvakassa santikaṁ gacchati, so ca jegucche uccārapassāvadantakaṭṭhakiliṭṭhe piṭṭhipāsāṇe vasati, devaṁ vassāpetuṁ vaṭṭatī’’ti attano ānubhāvena taṁ muhuttaṁyeva devaṁ vassāpesuṁ. Piṭṭhipāsāṇo suci nimmalo ahosi. Athassa upari pañcavaṇṇaṁ pupphavassaṁ vassāpesuṁ. Satthā sāyaṁ jambukājīvakassa santikaṁ gantvā ‘‘jambukā’’ti saddamakāsi. Jambuko ‘‘ko nu kho esa, dujjano maṁ jambukavādena vadatī’’ti cintetvā ‘‘ko eso’’ti āha. ‘‘Ahaṁ samaṇo’’ti. ‘‘Kiṁ mahāsamaṇā’’ti? ‘‘Ajja me ekarattiṁ idha vasanaṭṭhānaṁ dehī’’ti. ‘‘Natthi, mahāsamaṇa, imasmiṁ ṭhāne vasanaṭṭhāna’’nti . ‘‘Jambuka, mā evaṁ kari, ekarattiṁ me vasanaṭṭhānaṁ dehi, pabbajitā nāma pabbajitaṁ patthenti, manussā manussaṁ, pasavo pasava’’nti. ‘‘Kiṁ pana tvaṁ pabbajito’’ti? ‘‘Āma, pabbajitomhī’’ti. ‘‘Sace tvaṁ pabbajito, kahaṁ te lābukaṁ, kahaṁ dhūmakaṭacchuko, kahaṁ yaññasuttaka’’nti? ‘‘‘Atthetaṁ mayhaṁ, visuṁ visuṁ pana gahetvā vicaraṇaṁ dukkha’nti abbhantareneva gahetvā carāmī’’ti. So ‘‘carissasi tvaṁ etaṁ aggaṇhitvā’’ti kujjhi. Atha naṁ satthā āha – ‘‘hotu, jambuka, mā kujjha, vasanaṭṭhānaṁ me ācikkhā’’ti. ‘‘Natthi, mahāsamaṇa, ettha vasanaṭṭhāna’’nti.",
  "atk-s0502a5:174": "Satthā tassa vasanaṭṭhānato avidūre ekaṁ pabbhāraṁ atthi, taṁ niddisanto ‘‘etasmiṁ pabbhāre ko vasatī’’ti āha. ‘‘Natthi koci, mahāsamaṇā’’ti. ‘‘Tena hi etaṁ mayhaṁ dehī’’ti . ‘‘Tvaññeva jāna, mahāsamaṇā’’ti. Satthā pabbhāre nisīdanaṁ paññāpetvā nisīdi. Paṭhamayāme cattāro mahārājāno catuddisaṁ ekobhāsaṁ karontā satthu upaṭṭhānaṁ āgamiṁsu. Jambuko obhāsaṁ disvā ‘‘ko obhāso nāmeso’’ti cintesi. Majjhimayāme sakko devarājā āgami. Jambuko tampi disvā ‘‘ko nāmeso’’ti cintesi. Pacchimayāme ekāya aṅguliyā ekaṁ, dvīhi dve, dasahi dasa cakkavāḷāni obhāsetuṁ samattho mahābrahmā sakalaṁ araññaṁ ekobhāsaṁ karonto āgami. Jambuko tampi disvā ‘‘ko nu kho eso’’ti cintetvā pātova satthu santikaṁ gantvā paṭisanthāraṁ katvā ekamantaṁ ṭhito satthāraṁ pucchi – ‘‘mahāsamaṇa, tumhākaṁ santikaṁ catasso disā obhāsento ke āgatā’’ti? ‘‘Cattāro mahārājāno’’ti. ‘‘Kiṁ kāraṇā’’ti? ‘‘Maṁ upaṭṭhātu’’nti. ‘‘Kiṁ pana tvaṁ catūhi mahārājehi uttaritaro’’ti? ‘‘Āma, jambuka, mahārājūnampi atirājā’’ti. ‘‘Majjhimayāme pana ko āgato’’ti? ‘‘Sakko devarājā, jambukā’’ti . ‘‘Kiṁ kāraṇā’’ti? ‘‘Maṁ upaṭṭhātumevā’’ti. ‘‘Kiṁ pana tvaṁ sakkadevarājatopi uttaritaro’’ti? ‘‘Āma, jambuka, sakkatopi uttaritaromhi, eso pana mayhaṁ gilānupaṭṭhāko kappiyakārakasāmaṇerasadiso’’ti. ‘‘Pacchimayāme sakalaṁ araññaṁ obhāsetvā ko āgato’’ti? ‘‘Yaṁ loke brāhmaṇādayo khipitvā pakkhalitvā ‘namo mahābrahmuno’ti vadanti, so eva mahābrahmā’’ti. ‘‘Kiṁ pana tvaṁ mahābrahmatopi uttaritaro’’ti? ‘‘Āma, jambuka, ahañhi brahmunāpi atibrahmā’’ti. ‘‘Acchariyosi tvaṁ, mahāsamaṇa, mayhaṁ pana pañca paññāsa vassāni idha vasantassa etesu ekopi maṁ upaṭṭhātuṁ nāgatapubbo. Ahañhi ettakaṁ addhānaṁ vātabhakkho hutvā ṭhitakova vītināmesiṁ, na tāva te mayhaṁ upaṭṭhānaṁ āgatapubbā’’ti.",
  "atk-s0502a5:175": "Atha naṁ satthā āha – jambuka, tvaṁ lokasmiṁ andhabālaṁ mahājanaṁ vañcayamāno mampi vañcetukāmo jāto, nanu tvaṁ pañcapaññāsa vassāni gūthameva khādi, bhūmiyaṁyeva nipajji, naggo hutvā vicari, tālaṭṭhikhaṇḍena kese luñci. Atha ca pana lokaṁ vañcento ‘‘ahaṁ vātabhakkho, ekapādena tiṭṭhāmi, na nisīdāmi, na nipajjāmī’’ti vadesi, ‘‘mamampi vañcetukāmosi pubbepi tvaṁ pāpikaṁ lāmikaṁ diṭṭhiṁ nissāya ettakaṁ kālaṁ gūthabhakkho bhūmisayo naggo vicaranto tālaṭṭhikhaṇḍena kesaluñcanaṁ patto, idānipi pāpikaṁ lāmikaṁ diṭṭhimeva gaṇhāsī’’ti. ‘‘Kiṁ pana mayā kataṁ, mahāsamaṇā’’ti? Athassa satthā pubbe katakammaṁ ācikkhi. Tassa satthari kathenteyeva saṁvego uppajji, hirottappaṁ upaṭṭhitaṁ, so ukkuṭiko nisīdi. Athassa satthā udakasāṭikaṁ khipitvā adāsi. So taṁ nivāsetvā satthāraṁ vanditvā ekamantaṁ nisīdi. Satthāpissa anupubbiṁ kathaṁ kathetvā dhammaṁ desesi. So desanāvasāne saha paṭisambhidāhi arahattaṁ patvā satthāraṁ vanditvā uṭṭhāyāsanā pabbajjañca upasampadañca yāci. Ettāvatā tassa purimakammaṁ parikkhīṇaṁ. Ayañhi khīṇāsavamahātheraṁ catūhi akkosehi akkositvā yāvāyaṁ mahāpathavī tigāvutādhikaṁ yojanaṁ ussannā, tāva avīcimhi paccitvā tattha pakkāvasesena pañcapaññāsa vassāni imaṁ vippakāraṁ patto. Tenassa taṁ kammaṁ khīṇaṁ. Vīsati pana vassasahassāni iminā katassa samaṇadhammassa phalaṁ nāsetuṁ na sakkā. Tasmā satthā dakkhiṇahatthaṁ pasāretvā ‘‘ehi, bhikkhu, cara brahmacariyaṁ sammā dukkhassa antakiriyāyā’’ti āha. Tāvadevassa gihiliṅgaṁ antaradhāyi aṭṭhaparikkhāradharo saṭṭhivassikamahāthero viya ahosi.",
  "atk-s0502a5:176": "Aṅgamagadhavāsīnaṁ tassa sakkāraṁ gahetvā āgatadivaso kiresa, tasmā ubhayaraṭṭhavāsino sakkāraṁ gahetvā āgatā tathāgataṁ disvā ‘‘kiṁ nu kho amhākaṁ ayyo jambuko mahā, udāhu samaṇo gotamo’’ti cintetvā ‘‘sace samaṇo gotamo mahā bhaveyya, ayaṁ samaṇassa gotamassa santikaṁ gaccheyya, jambukājīvakassa pana mahantatāya samaṇo gotamo imassa santikaṁ āgato’’ti cintayiṁsu. Satthā mahājanassa parivitakkaṁ ñatvā, ‘‘jambuka, tava upaṭṭhākānaṁ kaṅkhaṁ chindāhī’’ti āha, so ‘‘ahampi, bhante, ettakameva paccāsīsāmī’’ti vatvā catutthajjhānaṁ samāpajjitvā uṭṭhāya tālappamāṇaṁ vehāsaṁ abbhuggantvā ‘‘satthā me, bhante bhagavā, sāvakohamasmī’’ti vatvā oruyha vanditvā puna dvitālamattaṁ titālamattanti evaṁ sattatālamattaṁ vehāsaṁ abbhuggantvā oruyha attano sāvakabhāvaṁ jānāpesi. Taṁ disvā mahājano ‘‘aho buddhā nāma acchariyā anopamaguṇā’’ti cintesi. Satthā mahājanena saddhiṁ kathento evamāha – ‘‘ayaṁ ettakaṁ kālaṁ tumhehi ābhataṁ sakkāraṁ kusaggena jivhagge ṭhapetvā ‘tapacaraṇaṁ pūremī’ti idha nivuṭṭho, sacepi iminā upāyena vassasataṁ tapacaraṇaṁ pūreyya, yā cassa idāni kālaṁ vā bhattaṁ vā kukkuccāyitvā abhuñjantassa bhattacchedanakusalacetanā, tassā taṁ tapacaraṇaṁ soḷasiṁ kalampi na agghatī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a5:177": "70.",
  "atk-s0502a5:178": " ‘‘Māse māse kusaggena, bālo bhuñjeyya bhojanaṁ;",
  "atk-s0502a5:179": "Na so saṅkhātadhammānaṁ, kalaṁ agghati soḷasi’’nti.",
  "atk-s0502a5:180": "Tassattho – sace bālo apariññātadhammo sīlādiguṇā paribāhiro titthāyatane pabbajito ‘‘tapacaraṇaṁ pūressāmī’’ti māse māse patte kusaggena bhojanaṁ bhuñjanto vassasataṁ bhuñjeyya bhojanaṁ. Na so saṅkhātadhammānaṁ, kalaṁ agghati soḷasinti saṅkhātadhammā vuccanti ñātadhammā tulitadhammā. Tesu heṭṭhimakoṭiyā sotāpanno saṅkhātadhammo, uparimakoṭiyā khīṇāsavo. Imesaṁ saṅkhātadhammānaṁ so bālo kalaṁ na agghati soḷasinti puggalādhiṭṭhānā desanā. Ayaṁ panettha attho – yā cassa tathā tapacaraṇaṁ pūrentassa vassasataṁ cetanā yā ca saṅkhātadhammānaṁ kālaṁ vā bhattaṁ vā kukkuccāyitvā abhuñjantānaṁ ekā bhattacchedanakusalacetanā, tassā cetanāya sā tāva dīgharattaṁ pavattacetanā soḷasiṁ kalaṁ na agghati. Idaṁ vuttaṁ hoti – yaṁ tassā saṅkhātadhammānaṁ cetanāya phalaṁ, taṁ soḷasa koṭṭhāse katvā tato ekekaṁ puna soḷasa soḷasa koṭṭhāse katvā tato ekassa koṭṭhāsassa yaṁ phalaṁ, tadeva tassa bālassa tapacaraṇato mahapphalataranti.",
  "atk-s0502a5:181": "Desanāvasāne caturāsītiyā pāṇasahassānaṁ dhammābhisamayo ahosīti.",
  "atk-s0502a5:182": "Jambukattheravatthu ekādasamaṁ.",
  "atk-s0502a5:183": "12. Ahipetavatthu",
  "atk-s0502a5:184": "Na hi pāpaṁ kataṁ kammanti imaṁ dhammadesanaṁ satthā veḷuvane viharanto aññataraṁ ahipetaṁ ārabbha kathesi.",
  "atk-s0502a5:185": "Ekasmiñhi divase jaṭilasahassassa abbhantaro āyasmā lakkhaṇatthero ca mahāmoggallānatthero ca ‘‘rājagahe piṇḍāya carissāmā’’ti gijjhakūṭato otaranti. Tesu āyasmā mahāmoggallānatthero ekaṁ ahipetaṁ disvā sitaṁ pātvākāsi. Atha naṁ lakkhaṇatthero ‘‘kasmā, āvuso, sitaṁ pātukarosī’’ti sitakāraṇaṁ pucchi. ‘‘Akālo, āvuso lakkhaṇa, imassa pañhassa, bhagavato santike maṁ puccheyyāsī’’ti thero āha. Tesu rājagahe piṇḍāya caritvā bhagavato santikaṁ gantvā nisinnesu lakkhaṇatthero pucchi, ‘‘āvuso, moggallānaṁ tvaṁ gijjhakūṭā otaranto sitaṁ pātukaritvā mayā sitakāraṇaṁ puṭṭho ‘bhagavato santike maṁ puccheyyāsī’ti avaca, kathehi idāni taṁ kāraṇa’’nti. Thero āha – ‘‘ahaṁ, āvuso, ekaṁ petaṁ disvā sitaṁ pātvākāsiṁ. Tassa evarūpo attabhāvo – manussasīsaṁ viya assa sīsaṁ, ahissa viya seso attabhāvo, ahipeto nāmesa pamāṇato pañcavīsatiyojaniko, tassa sīsato uṭṭhitā aggijālā yāva naṅguṭṭhā gacchanti, naṅguṭṭhato uṭṭhitā aggijālā yāva sīsā, majjhesīsato uṭṭhitā dve passāni gacchanti, dvīhi passehi uṭṭhitā majjhe otarantī’’ti . Dvinnaṁyeva kira petānaṁ attabhāvo pañcavīsatiyojaniko, avasesānaṁ tigāvutappamāṇo. Imassa ceva ahipetassa kākapetassa ca pañcavīsatiyojaniko. Tesu ayaṁ tāva ahipeto. Kākapetampi mahāmoggallāno gijjhakūṭamatthake paccamānaṁ disvā tassa pubbakammaṁ pucchanto imaṁ gāthamāha –",
  "atk-s0502a5:186": "‘‘Pañcayojanikā jivhā, sīsaṁ te navayojanaṁ;",
  "atk-s0502a5:187": "Kāyo accuggato tuyhaṁ, pañcavīsatiyojanaṁ;",
  "atk-s0502a5:188": "Kiṁ nu kammaṁ karitvāna, pattosi dukkhamīdisa’’nti.",
  "atk-s0502a5:189": "Athassa peto ācikkhanto –",
  "atk-s0502a5:190": "‘‘Ahaṁ bhante moggallāna, kassapassa mahesino;",
  "atk-s0502a5:191": "Saṅghassa ābhataṁ bhattaṁ, āhāresiṁ yadicchaka’’nti. –",
  "atk-s0502a5:192": "Gāthaṁ vatvā āha – ‘‘bhante, kassapabuddhakāle sambahulā bhikkhū gāmaṁ piṇḍāya pavisiṁsu,. Manussā there disvā sampiyāyamānā āsanasālāyaṁ nisīdāpetvā pāde dhovitvā telaṁ makkhetvā yāguṁ pāyetvā khajjakaṁ datvā piṇḍapātakālaṁ āgamayamānā dhammaṁ suṇantā nisīdiṁsu. Dhammakathāvasāne therānaṁ patte ādāya attano attano gehā nānaggarasabhojanassa pūretvā āhariṁsu. Tadā ahaṁ kāko hutvā āsanasālāya chadanapiṭṭhe nilīno taṁ disvā ekena gahitapattato tikkhattuṁ mukhaṁ pūrento tayo kabaḷe aggahesiṁ. Taṁ pana bhattaṁ neva saṅghassa santakaṁ, na saṅghassa niyametvā dinnaṁ, na bhikkhūhi gahitāvasesakaṁ. Attano attano gehaṁ netvā manussehi bhuñjitabbakaṁ, kevalaṁ saṅghaṁ uddissa abhihaṭamattameva. Tato mayā tayo kabaḷā gahitā, ettakaṁ me pubbakammaṁ. Svāhaṁ kālaṁ katvā tassa kammassa vipākena avīcimhi paccitvā tattha pakkāvasesena idāni gijjhakūṭe kākapeto hutvā nibbatto imaṁ dukkhaṁ paccānubhomī’’ti. Idaṁ kākapetassa vatthu.",
  "atk-s0502a5:193": "Idha pana thero ‘‘ahipetaṁ disvā sitaṁ pātvākāsi’’nti āha. Athassa satthā sakkhī hutvāpi uṭṭhāya ‘‘saccaṁ, bhikkhave, moggallāno āha. Mayāpesa sambodhipattadivaseyeva diṭṭho, apicāhaṁ ‘ye me vacanaṁ na saddaheyyuṁ, tesaṁ ahitāya bhaveyyā’ti parānuddayāya na kathesi’’nti āha. Lakkhaṇasaṁyuttepi (saṁ. ni. 2.202 ādayo) hi mahāmoggallānena diṭṭhakāleyeva satthā tassa sakkhī hutvā vinītavatthūni kathesi, idampi tena tatheva kathitaṁ. Taṁ sutvā bhikkhū tassa pubbakammaṁ pucchiṁsu. Satthāpi tesaṁ kathesi –",
  "atk-s0502a5:194": "Atīte kira bārāṇasiṁ nissāya nadītīre paccekabuddhassa paṇṇasālaṁ kariṁsu. So tattha viharanto nibaddhaṁ nagare piṇḍāya carati. Nāgarāpi sāyaṁpātaṁ gandhapupphādihatthā paccekabuddhassūpaṭṭhānaṁ gacchanti. Eko bārāṇasivāsī puriso taṁ maggaṁ nissāya khettaṁ kasi. Mahājano sāyaṁpātaṁ paccekabuddhassūpaṭṭhānaṁ gacchanto taṁ khettaṁ maddanto gacchati. Kassako ca ‘‘mā me khettaṁ maddathā’’ti vārentopi vāretuṁ nāsakkhi. Athassa etadahosi – ‘‘sace imasmiṁ ṭhāne paccekabuddhassa paṇṇasālā na bhaveyya, na me khettaṁ maddeyyu’’nti. So paccekabuddhassa piṇḍāya paviṭṭhakāle paribhogabhājanāni bhinditvā paṇṇasālaṁ jhāpesi. Paccekabuddho taṁ jhāmaṁ disvā yathāsukhaṁ pakkāmi. Mahājano gandhamālaṁ ādāya āgato jhāmapaṇṇasālaṁ disvā ‘‘kahaṁ nu kho no ayyo gato’’ti āha. Sopi mahājaneneva saddhiṁ gato mahājanamajjhe ṭhitakova evamāha – ‘‘mayā tassa paṇṇasālā jhāpitā’’ti. Atha naṁ ‘‘gaṇhatha, imaṁ pāpimaṁ nissāya mayaṁ paccekabuddhaṁ daṭṭhuṁ na labhimhā’’ti daṇḍādīhi pothetvā jīvitakkhayaṁ pāpesuṁ. So avīcimhi nibbattitvā yāvāyaṁ mahāpathavī yojanamattaṁ ussannā, tāva niraye paccitvā pakkāvasesena gijjhakūṭe ahipeto hutvā nibbatti. Satthā idaṁ tassa pubbakammaṁ kathetvā, ‘‘bhikkhave, pāpakammaṁ nāmetaṁ khīrasadisaṁ, yathā khīraṁ duyhamānameva na pariṇamati. Tathā kammaṁ kayiramānameva na vipaccati. Yadā pana vipaccati, tadā evarūpena dukkhena socatī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a5:195": "71.",
  "atk-s0502a5:196": " ‘‘Na hi pāpaṁ kataṁ kammaṁ, sajjukhīraṁva muccati;",
  "atk-s0502a5:197": "Ḍahantaṁ bālamanveti, bhasmacchannova pāvako’’ti.",
  "atk-s0502a5:198": "Tattha sajjukhīraṁ vāti taṁ khaṇaṁyeva dhenuyā thanehi nikkhantaṁ abbhuṇhaṁ khīraṁ na muccati na pariṇamati. Idaṁ vuttaṁ hoti – yathā idaṁ sajjukhīraṁ taṁ khaṇaññeva na muccati na pariṇamati na pakatiṁ vijahati. Yasmiṁ pana bhājane duhitvā gahitaṁ yāva tattha takkādiambilaṁ na pakkhipati, yāva dadhibhājanādikaṁ ambilabhājanaṁ na pāpuṇāti, tāva pakatiṁ avijahitvā pacchā jahati, evameva pāpakammampi kariyamānameva na vipaccati. Yadi vipacceyya, na koci pāpakammaṁ kātuṁ visaheyya. Yāva pana kusalābhinibbattā khandhā dharanti, tāva naṁ te rakkhanti. Tesaṁ bhedā apāye nibbattakkhandhesu vipaccati, vipaccamānañca ḍahantaṁ bālamanveti.‘‘Kiṁ viyā’’ti? ‘‘Bhasmacchannova pāvako’’ti. Yathā hi chārikāya paṭicchanno vītaccitaṅgāro akkantopi chārikāya paṭicchannattā na tāva ḍahati, chārikaṁ pana tāpetvā cammādīnaṁ ḍahanavasena yāva matthaluṅgā ḍahanto gacchati, evameva pāpakammampi yena kataṁ hoti, taṁ bālaṁ dutiye vā tatiye vā attabhāve nirayādīsu nibbattaṁ ḍahantaṁ anugacchatīti.",
  "atk-s0502a5:199": "Desanāvasāne bahū sotāpannādayo ahesunti.",
  "atk-s0502a5:200": "Ahipetavatthu dvādasamaṁ.",
  "atk-s0502a5:201": "13. Saṭṭhikūṭapetavatthu",
  "atk-s0502a5:202": "Yāvadeva anatthāyāti imaṁ dhammadesanaṁ satthā veḷuvane viharanto saṭṭhikūṭapetaṁ ārabbha kathesi.",
  "atk-s0502a5:203": "Purimanayeneva hi mahāmoggallānatthero lakkhaṇattherena saddhiṁ gijjhakūṭā orohanto aññatarasmiṁ padese sitaṁ pātvākāsi. Therena sitakāraṇaṁ puṭṭho ‘‘bhagavato santike maṁ puccheyyāsī’’ti vatvā piṇḍāya caritvā satthāraṁ upasaṅkamitvā vanditvā nisinnakāle puna puṭṭho āha – ‘‘ahaṁ, āvuso, ekaṁ petaṁ addasaṁ tigāvutappamāṇena attabhāvena, tassa saṭṭhi ayakūṭasahassāni ādittāni sampajjalitāni uparimatthake patitvā patitvā uṭṭhahanti sīsaṁ bhindanti, bhinnaṁ bhinnaṁ puna samuṭṭhahati , iminā attabhāvena mayā evarūpo attabhāvo na diṭṭhapubbo, ahaṁ taṁ disvā sitaṁ pātvākāsi’’nti. Petavatthusmiñhi –",
  "atk-s0502a5:204": "‘‘Saṭṭhi kūṭasahassāni, paripuṇṇāni sabbaso;",
  "atk-s0502a5:205": "Sīse tuyhaṁ nipatanti, vobhindanteva matthaka’’nti. (pe. va. 808, 810, 813) ādi –",
  "atk-s0502a5:206": "Imameva petaṁ sandhāya vuttaṁ. Satthā therassa kathaṁ sutvāva, ‘‘bhikkhave, mayāpesa satto bodhimaṇḍe nisinneneva diṭṭho ‘ye ca pana me vacanaṁ na saddaheyyuṁ, tesaṁ ahitāya bhaveyyā’ti paresaṁ anukampāya na kathesiṁ, idāni pana moggallānassa sakkhī hutvā kathemī’’ti āha. Taṁ sutvā bhikkhū tassa pubbakammaṁ pucchiṁsu. Satthāpi nesaṁ kathesi –",
  "atk-s0502a5:207": "Atīte kira bārāṇasiyaṁ sāḷittakasippe nipphattiṁ patto eko pīṭhasappi ahosi. So nagaradvāre ekassa vaṭarukkhassa heṭṭhā nisinno sakkharāni khipitvā tassa paṇṇāni chindanto ‘‘hatthirūpakaṁ no dassehi, assarūpakaṁ no dassehī’’ti gāmadārakehi vuccamāno icchiticchitāni rūpāni dassetvā tesaṁ santikā khādanīyādīni labhati. Athekadivasaṁ rājā uyyānaṁ gacchanto taṁ padesaṁ pāpuṇi. Dārakā pīṭhasappiṁ pārohantare katvā palāyiṁsu. Rañño ṭhitamajjhanhike rukkhamūlaṁ paviṭṭhassa chiddāvachiddacchāyā sarīraṁ phari. So ‘‘kiṁ nu kho eta’’nti uddhaṁ olokento rukkhapaṇṇesu hatthirūpakādīni disvā ‘‘kassetaṁ kamma’’nti pucchitvā ‘‘pīṭhasappino’’ti sutvā taṁ pakkosāpetvā āha – ‘‘mayhaṁ purohito atimukharo appamattakepi vutte bahuṁ bhaṇanto maṁ upaddaveti, sakkhissasi tassa mukhe nāḷimattā ajalaṇḍikā khipitu’’nti? ‘‘Sakkhissāmi, deva. Ajalaṇḍikā āharāpetvā purohitena saddhiṁ tumhe antosāṇiyaṁ nisīdatha, ahamettha kattabbaṁ jānissāmī’’ti. Atha rājā tathā kāresi. Itaro kattariyaggena sāṇiyā chiddaṁ katvā purohitassa raññā saddhiṁ kathentassa mukhe vivaṭamatte ekekaṁ ajalaṇḍikaṁ khipi. Purohito mukhaṁ paviṭṭhaṁ paviṭṭhaṁ gili. Pīṭhasappī khīṇāsu ajalaṇḍikāsu sāṇiṁ cālesi. Rājā tāya saññāya ajalaṇḍikānaṁ khīṇabhāvaṁ ñatvā āha – ‘‘ācariya, ahaṁ tumhehi saddhiṁ kathento kathaṁ nittharituṁ na sakkhissāmi, tumhe atimukharatāya nāḷimattā ajalaṇḍikā gilantāpi tuṇhībhāvaṁ nāpajjathā’’ti. Brāhmaṇo maṅguubhāvaṁ āpajjitvā tato paṭṭhāya mukhaṁ vivaritvā raññā saddhiṁ sallapituṁ nasakkhi. Rājā pīṭhasappiguṇaṁ anussaritvā taṁ pakkosāpetvā ‘‘taṁ nissāya me sukhaṁ laddha’’nti tuṭṭho tassa sabbaṭṭhakaṁ nāma dhanaṁ datvā nagarassa catūsu disāsu cattāro varagāme adāsi. Tamatthaṁ viditvā rañño atthadhammānusāsako amacco imaṁ gāthamāha –",
  "atk-s0502a5:208": "‘‘Sādhu kho sippakaṁ nāma, api yādisa kīdisaṁ;",
  "atk-s0502a5:209": "Passa khañjappahārena, laddhā gāmā catuddisā’’ti. (jā. 1.1.107);",
  "atk-s0502a5:210": "So pana amacco tena samayena ayameva bhagavā ahosi. Atheko puriso pīṭhasappinā laddhasampattiṁ disvā cintesi – ‘‘ayaṁ nāma pīṭhasappī hutvā imaṁ sippaṁ nissāya mahāsampattiṁ patto, mayāpetaṁ sikkhituṁ vaṭṭatī’’ti. So taṁ upasaṅkamitvā vanditvā ‘‘idaṁ me , ācariya, sippaṁ dethā’’ti āha. ‘‘Na sakkā, tāta, dātu’’nti. So tena paṭikkhitto ‘‘hotu, ārādhessāmi na’’nti tassa hatthapādaparikammādīni karonto cirassaṁ taṁ ārādhetvā punappunaṁ yāci, pīṭhasappī ‘‘ayaṁ me ativiya upakāro’’ti taṁ paṭibāhituṁ asakkonto sippaṁ sikkhāpetvā ‘‘nipphannaṁ te, tāta, sippaṁ, idāni kiṁ karissasī’’ti āha. ‘‘Bahi gantvā sippaṁ vīmaṁsissāmī’’ti. ‘‘Kiṁ karissasī’’ti? ‘‘Gāviṁ vā manussaṁ vā paharitvā māressāmī’’ti. ‘‘Tātā, gāviṁ mārentassa sataṁ daṇḍo hoti manussaṁ mārentassa sahassaṁ, tvaṁ saputtadāropi taṁ nittharituṁ na sakkhissasi, mā vinassa, yamhi pahaṭe daṇḍo natthi, tādisaṁ nimātāpitikaṁ kañci upadhārehī’’ti. So ‘‘sādhū’’ti sakkharā ucchaṅge katvā tādisaṁ upadhārayamāno vicaranto gāviṁ disvā ‘‘ayaṁ sasāmikā’’ti paharituṁ na visahi, manussaṁ disvā ‘‘ayaṁ samātāpitiko’’ti paharituṁ na visati.",
  "atk-s0502a5:211": "Tena samayena sunetto nāma paccekabuddho taṁ nagaraṁ nissāya paṇṇasālāya viharati. So taṁ piṇḍāya pavisantaṁ nagaradvārantare disvā ‘‘ayaṁ nimātāpitiko, imasmiṁ pahaṭe daṇḍo natthi, imaṁ paharitvā sippaṁ vīmaṁsissāmī’’ti paccekabuddhassa dakkhiṇakaṇṇasotaṁ sandhāya sakkharaṁ khipi. Sā dakkhiṇakaṇṇasotena pavisitvā vāmena nikkhami, dukkhā vedanā uppajji. Paccekabuddho bhikkhāya carituṁ nāsakkhi, ākāsena paṇṇasālaṁ gantvā parinibbāyi. Manussā paccekabuddhe anāgacchante ‘‘kiñci aphāsukaṁ bhavissatī’’ti cintetvā tattha gantvā taṁ parinibbutaṁ disvā rodiṁsu parideviṁsu. Sopi mahājanaṁ gacchantaṁ disvā tattha gantvā paccekabuddhaṁ sañjānitvā ‘‘ayaṁ piṇḍāya pavisanto dvārantare mama sammukhībhūto, ahaṁ attano sippaṁ vīmaṁsanto imaṁ pahari’’nti āha. Manussā ‘‘iminā kira pāpakena paccekabuddho pahaṭo, gaṇhatha gaṇhathā’’ti pothetvā tattheva naṁ jīvitakkhayaṁ pāpesuṁ. So avīcimhi nibbattitvā yāvāyaṁ mahāpathavī yojanamattaṁ ussannā, tāva paccitvā vipākāvasesena gijjhakūṭamatthake saṭṭhikūṭapeto hutvā nibbatti. Satthā tassa imaṁ pubbakammaṁ kathetvā, ‘‘bhikkhave, bālassa nāma sippaṁ vā issariyaṁ vā uppajjamānaṁ anatthāya uppajjati. Bālo hi sippaṁ vā issariyaṁ vā labhitvā attano anatthameva karotī’’ti anusandhiṁ ghaṭetvā dhammaṁ desento imaṁ gāthamāha.",
  "atk-s0502a5:212": "72.",
  "atk-s0502a5:213": " ‘‘Yāvadeva anatthāya, ñattaṁ bālassa jāyati;",
  "atk-s0502a5:214": "Hanti bālassa sukkaṁsaṁ, muddhamassa vipātaya’’nti.",
  "atk-s0502a5:215": "Tattha yāvadevāti avadhiparicchedanatthe nipāto. Ñattanti jānanasabhāvo. Yaṁ sippaṁ jānāti , yamhi vā issariye yase sampattiyañca ṭhito janena ñāyati, pākaṭo paññāto hoti, tassetaṁ nāmaṁ. Sippaṁ vā hi issariyādibhāvo vā bālassa anatthāyeva jāyati. Taṁ nissāya so attano anatthameva karoti. Hantīti vināseti. Sukkaṁsanti kusalakoṭṭhāsaṁ, bālassa hi sippaṁ vā issariyaṁ vā uppajjamānaṁ kusalakoṭṭhāsaṁ ghātentameva uppajjati. Muddhanti paññāyetaṁ nāmaṁ. Vipātayanti viddhaṁsayamānaṁ. Tassa hi taṁ sukkaṁsaṁ hanantaṁ paññāsaṅkhātaṁ muddhaṁ vipātentaṁ viddhaṁsentameva hantīti.",
  "atk-s0502a5:216": "Desanāvasāne bahū sotāpattiphalādīni pāpuṇiṁsu.",
  "atk-s0502a5:217": "Saṭṭhikūṭapetavatthu terasamaṁ.",
  "atk-s0502a5:218": "14. Cittagahapativatthu",
  "atk-s0502a5:219": "Asantaṁbhāvanamiccheyyāti imaṁ dhammadesanaṁ satthā jetavane viharanto sudhammattheraṁ ārabbha kathesi. Desanā macchikāsaṇḍe samuṭṭhāya sāvatthiyaṁ niṭṭhitā.",
  "atk-s0502a5:220": "Macchikāsaṇḍanagarasmiñhi citto nāma gahapati pañcavaggiyānaṁ abbhantaraṁ mahānāmattheraṁ nāma piṇḍāya caramānaṁ disvā tassa iriyāpathe pasīditvā pattaṁ ādāya gehaṁ pavesetvā bhojetvā bhattakiccāvasāne dhammakathaṁ suṇanto sotāpattiphalaṁ patvā acalasaddho hutvā ambāṭakavanaṁ nāma attano uyyānaṁ saṅghārāmaṁ kattukāmo therassa hatthe udakaṁ pātetvā niyyādesi. Tasmiṁ khaṇe ‘‘patiṭṭhitaṁ buddhasāsana’’nti udakapariyantaṁ katvā mahāpathavī kampi. Mahāseṭṭhi uyyāne mahāvihāraṁ kāretvā sabbadisāhi āgatānaṁ bhikkhūnaṁ vivaṭadvāro ahosi. Macchikāsaṇḍe sudhammatthero nāma nevāsiko ahosi.",
  "atk-s0502a5:221": "Aparena samayena cittassa guṇakathaṁ sutvā dve aggasāvakā tassa saṅgahaṁ kattukāmā macchikāsaṇḍaṁ agamaṁsu. Citto gahapati tesaṁ āgamanaṁ sutvā aḍḍhayojanamaggaṁ paccuggantvā te ādāya attano vihāraṁ pavesetvā āgantukavattaṁ katvā, ‘‘bhante, thokaṁ dhammakathaṁ sotukāmomhī’’ti dhammasenāpatiṁ yāci. Atha naṁ thero, ‘‘upāsaka, addhānena āgatāmhā kilantarūpā. Apica thokaṁ suṇāhī’’ti tassa dhammaṁ kathesi. So therassa dhammaṁ suṇantova anāgāmiphalaṁ pāpuṇi. So dve aggasāvake vanditvā, ‘‘bhante, sve bhikkhusahassena saddhiṁ mama gehe bhikkhaṁ gaṇhathā’’ti nimantetvā pacchā nevāsikaṁ sudhammattheraṁ ‘‘tumhepi, bhante, sve therehi saddhiṁ āgaccheyyāthā’’ti nimantesi. So ‘‘ayaṁ maṁ pacchā nimantetī’’ti kuddho paṭikkhipitvā punappunaṁ yāciyamānopi paṭikkhipi eva. Upāsako ‘‘paññāyissatha, bhante’’ti pakkamitvā punadivase attano nivesane mahādānaṁ sajjesi. Sudhammattheropi paccūsakāleyeva ‘‘kīdiso nu kho gahapatinā aggasāvakānaṁ sakkāro sajjito, sve gantvā passissāmī’’ti cintetvā pātova pattacīvaraṁ ādāya tassa gehaṁ agamāsi.",
  "atk-s0502a5:222": "So gahapatinā ‘‘nisīdatha, bhante’’ti vuccamānopi ‘‘nāhaṁ nisīdāmi, piṇḍāya carissāmī’’ti vatvā aggasāvakānaṁ paṭiyāditaṁ sakkāraṁ oloketvā gahapatiṁ jātiyā ghaṭṭetukāmo ‘‘uḷāro te, gahapati, sakkāro, apicettha ekaññeva natthī’’ti āha. ‘‘Kiṁ, bhante’’ti? ‘‘Tilasaṁguḷikā, gahapatī’’ti vatvā gahapatinā kākopamāya apasādito kujjhitvā ‘‘eso te, gahapati, āvāso, pakkamissāmaha’’nti vatvā yāvatatiyaṁ vāriyamānopi pakkamitvā satthu santikaṁ gantvā cittena ca attanā ca vuttavacanaṁ ārocesi. Satthā ‘‘tayā upāsako saddho pasanno hīnena khuṁsito’’ti tasseva dosaṁ āropetvā paṭisāraṇīyakammaṁ kārāpetvā ‘‘gaccha, cittagahapatiṁ khamāpehī’’ti pesesi. So tattha gantvā, ‘‘gahapati, mayhameva so doso, khamāhi me’’ti vatvāpi ‘‘nāhaṁ khamāmī’’ti tena paṭikkhitto maṅkubhūto taṁ khamāpetuṁ nāsakkhi. Punadeva satthu santikaṁ paccāgamāsi. Satthā ‘‘nāssa upāsako khamissatī’’ti jānantopi ‘‘mānathaddho esa, tiṁsayojanaṁ tāva maggaṁ gantvā paccāgacchatū’’ti khamanūpāyaṁ anācikkhitvāva uyyojesi. Athassa punāgatakāle nihatamānassa anudūtaṁ datvā ‘‘gaccha, iminā saddhiṁ gantvā upāsakaṁ khamāpehī’’ti vatvā ‘‘samaṇena nāma ‘mayhaṁ vihāro, mayhaṁ nivāsaṭṭhānaṁ, mayhaṁ upāsako, mayhaṁ upāsikā’ti mānaṁ vā issaṁ vā kātuṁ na vaṭṭati. Evaṁ karontassa hi icchāmānādayo kilesā vaḍḍhantī’’ti anusandhiṁ ghaṭṭetvā dhammaṁ desento imā gāthā abhāsi –",
  "atk-s0502a5:223": "73.",
  "atk-s0502a5:224": " ‘‘Asantaṁ bhāvanamiccheyya, purekkhārañca bhikkhusu;",
  "atk-s0502a5:225": "Āvāsesu issariyaṁ, pūjā parakulesu ca.",
  "atk-s0502a5:226": "74.",
  "atk-s0502a5:227": " ‘‘Mameva kata maññantu, gihī pabbajitā ubho.",
  "atk-s0502a5:228": "Mamevātivasā assu, kiccākiccesu kismici;",
  "atk-s0502a5:229": "Iti bālassa saṅkappo, icchā māno ca vaḍḍhatī’’ti.",
  "atk-s0502a5:230": "Tattha asantanti yo bālo bhikkhu avijjamānaṁ sambhāvanaṁ iccheyya, ‘‘assaddhova samāno ‘saddhoti maṁ jano jānātū’ti icchatī’’ti. Pāpicchatāniddese (vibha. 851) vuttanayeneva bālo ‘‘asaddho dussīlo appassuto appavivitto kusīto anupaṭṭhitassati asamāhito duppañño akhīṇāsavova samāno ‘aho vata maṁ jano ayaṁ saddho, sīlavā, bahussuto, pavivitto, āraddhavīriyo, upaṭṭhitassati, samāhito, paññavā , khīṇāsavo’ti jāneyyā’’ti idaṁ asantasambhāvanaṁ icchati. Purekkhāranti parivāraṁ. ‘‘Aho vata maṁ sakalavihāre bhikkhū parivāretvā pañhaṁ pucchantā vihareyyu’’nti evaṁ icchācāre ṭhatvā purekkhārañca bhikkhūsu icchati. Āvāsesūti saṅghikesu ca āvāsesu yāni vihāramajjhe paṇītasenāsanāni, tāni attano sandiṭṭhasambhattādīnaṁ bhikkhūnaṁ ‘‘tumhe idha vasathā’’ti vicārento sayampi varataraṁ senāsanaṁ palibodhento, sesānaṁ āgantukabhikkhūnaṁ paccantimāni lāmakasenāsanāni ceva amanussapariggahitāni ca ‘‘tumhe idha vasathā’’ti vicārento āvāsesu issariyaṁ icchati. Pūjā parakulesu cāti neva mātāpitūnaṁ na ñātakānaṁ paresuyeva kulesu ‘‘aho vatime mayhameva dadeyyuṁ, na aññesa’’nti evaṁ catuppaccayehi pūjaṁ icchati.",
  "atk-s0502a5:231": "Mameva kata maññantūti yassa ca bālassa ‘‘yaṁkiñci vihāre uposathāgārādikaraṇavasena kataṁ navakammaṁ, taṁ sabbaṁ amhākaṁ therena katanti evaṁ gihī ca pabbajitā ca ubhopi mameva nissāya kataṁ parikammaṁ niṭṭhitaṁ maññantū’’ti saṅkappo uppajjati. Mamevātivasā assūti ‘‘gihī ca pabbajitā ca sabbepi mameva vase vattantu, sakaṭagoṇavāsipharasuādīni vā laddhabbāni hontu, antamaso yāgumattampi tāpetvā pivanādīni vā, evarūpesu kiccākiccesu khuddakamahantesu karaṇīyesu kismiñci ekakiccepi mameva vase vattantu, mameva āpucchitvā karontū’’ti saṅkappo uppajjati. Iti bālassāti yassa bālassa sā ca icchā ayañca evarūpo saṅkappo uppajjati, tassa neva vipassanā, na maggaphalāni vaḍḍhanti. Kevalaṁ panassa candodaye samuddassa udakaṁ viya chasu dvāresu uppajjamānā taṇhā ceva navavidhamāno ca vaḍḍhatīti.",
  "atk-s0502a5:232": "Desanāvasāne bahū sotāpattiphalādīni pāpuṇiṁsūti.",
  "atk-s0502a5:233": "Sudhammattheropi imaṁ ovādaṁ sutvā satthāraṁ vanditvā uṭṭhāyāsanā padakkhiṇaṁ katvā tena anudūtena bhikkhunā saddhiṁ gantvā upāsakassa cakkhupathe āpattiṁ paṭikaritvā upāsakaṁ khamāpesi. So upāsakena ‘‘khamāmahaṁ, bhante, sace mayhaṁ doso atthi, khamatha me’’ti paṭikhamāpito satthārā dinne ovāde ṭhatvā katipāheneva saha paṭisambhidāhi arahattaṁ pāpuṇi. Upāsakopi cintesi – ‘‘mayā satthāraṁ adisvāva sotāpattiphalaṁ pattaṁ, adisvā eva anāgāmiphale patiṭṭhito, satthāraṁ me daṭṭhuṁ vaṭṭatī’’ti. So tilataṇḍulasappiphāṇitavatthacchādanādīhi paripūrāni pañca sakaṭasatāni yojāpetvā ‘‘satthāraṁ daṭṭhukāmā āgacchantu, piṇḍapātādīhi na kilamissantī’’ti bhikkhusaṅghassa ārocāpetvā bhikkhunīsaṅghassāpi upāsakānampi upāsikānampi ārocāpesi. Tena saddhiṁ pañcasatā pañcasatā bhikkhū ca bhikkhuniyo ca upāsakā ca upāsikāyo ca nikkhamiṁsu. So tesañceva attano parisāya cāti tiṇṇaṁ janasahassānaṁ yathā tiṁsayojane magge yāgubhattādīhi kiñci vekallaṁ na hoti, tathā saṁvidahi. Tassa pana nikkhantabhāvaṁ ñatvā yojane yojane devatā khandhāvāraṁ bandhitvā dibbehi yāgukhajjakabhattapānakādīhi taṁ mahājanaṁ upaṭṭhahiṁsu, kassaci kenaci vekallaṁ na hoti. Evaṁ devatāhi upaṭṭhiyamāno devasikaṁ yojanaṁ gacchanto māsena sāvatthiṁ pāpuṇi, pañca sakaṭasatāni yathāpūritāneva ahesuṁ. Devatāhi ceva manussehi ca abhihaṭaṁ paṇṇākāraṁ vissajjentova agamāsi.",
  "atk-s0502a5:234": "Satthā ānandattheraṁ āha – ‘‘ānanda, ajja vaḍḍhamānakacchāyāya citto gahapati pañcahi upāsakasatehi parivuto āgantvā maṁ vandissatī’’ti. ‘‘Kiṁ pana, bhante, tassa tumhākaṁ vandanakāle kiñci pāṭihāriyaṁ bhavissatī’’ti? ‘‘Bhavissati, ānandā’’ti. ‘‘Kiṁ, bhante’’ti? Tassa āgantvā ‘‘maṁ vandanakāle rājamānena aṭṭhakarīsamatte padese jaṇṇukamattena odhinā pañcavaṇṇānaṁ dibbapupphānaṁ ghanavassaṁ vassissatī’’ti. Taṁ kathaṁ sutvā nagaravāsino ‘‘evaṁ mahāpuñño kira citto nāma gahapati āgantvā ajja satthāraṁ vandissati, evarūpaṁ kira pāṭihāriyaṁ bhavissati, mayampi taṁ mahāpuññaṁ daṭṭhuṁ labhissāmā’’ti paṇṇākāraṁ ādāya maggassa ubhosu passesu aṭṭhaṁsu. Vihārasamīpe āgatakāle pañca bhikkhusatāni paṭhamaṁ āgamiṁsu. Citto gahapati, ‘‘ammā, tumhe pacchato āgacchathā’’ti mahāupāsikāyo ṭhapetvā pañcahi upāsakasatehi parivuto satthu santikaṁ agamāsi. Buddhānaṁ sammukhaṭṭhāne pana ṭhitā vā nisinnā vā ito vā etto vā na honti, buddhavīthiyā dvīsu passesu niccalāva tiṭṭhanti. Citto gahapati mahantaṁ buddhavīthiṁ okkami. Tīṇi phalāni pattena ariyasāvakena olokitolokitaṭṭhānaṁ kampi. ‘‘Eso kira citto gahapatī’’ti mahājano olokesi . So satthāraṁ upasaṅkamitvā chabbaṇṇānaṁ buddharasmīnaṁ anto pavisitvā dvīsu gopphakesu satthu pāde gahetvā vandi. Taṁ khaṇaññeva vuttappakāraṁ pupphavassaṁ vassi, sādhukārasahassāni pavattayiṁsu. So ekamāsaṁ satthu santike vasi, vasamāno ca sakalaṁ buddhappamukhaṁ bhikkhusaṅghaṁ vihāreyeva nisīdāpetvā mahādānaṁ adāsi, attanā saddhiṁ āgatepi antovihāreyeva katvā paṭijaggi. Ekadivasampi attano sakaṭesu kiñci gahetabbaṁ nāhosi, devamanussehi ābhatapaṇṇākāreneva dānaṁ adāsi, sabbakiccāni akāsi. So satthāraṁ vanditvā āha – ‘‘bhante, ahaṁ ‘tumhākaṁ dānaṁ dassāmī’ti āgacchanto māsaṁ antarāmagge ahosiṁ. Idheva me māso vītivatto, mayā ābhataṁ paṇṇākāraṁ kiñci gahetuṁ na labhāmi, ettakaṁ kālaṁ devamanussehi ābhatapaṇṇākāreneva dānaṁ adāsiṁ, sohaṁ sacepi idha saṁvaccharaṁ vasissāmi, neva mama deyyadhammaṁ dātuṁ labhissāmi. Ahaṁ sakaṭāni otāretvā gantuṁ icchāmi, paṭisāmanaṭṭhānaṁ me ārocāpethā’’ti.",
  "atk-s0502a5:235": "Satthā ānandattheraṁ āha – ‘‘ānanda, upāsakassa ekaṁ padesaṁ tucchaṁ kāretvā dehī’’ti. Thero tathā akāsi. Kappiyabhūmi (mahāva. 295) kira cittassa gahapatino anuññātā. Upāsakopi attanā saddhiṁ āgatehi tīhi janasahassehi saddhiṁ tucchasakaṭehi puna maggaṁ paṭipajji. Devamanussā uṭṭhāya, ‘‘ayya, tayā tucchasakaṭehi gamanakammaṁ kata’’nti sattahi ratanehi sakaṭāni pūrayiṁsu. So attano ābhatapaṇṇākāreneva mahājanaṁ paṭijagganto agamāsi. Ānandatthero satthāraṁ vanditvā āha – ‘‘bhante, tumhākaṁ santikaṁ āgacchantopi māsena āgato, idhāpi māsameva vuṭṭho, ettakaṁ kālaṁ devamanussehi abhihaṭapaṇṇākāreneva mahāvadānaṁ adāsi, idāni pañca sakaṭasatāni tucchāni katvā māseneva kira gamissati, devamanussā panassa uṭṭhāya, ‘ayya , tayā tucchasakaṭehi gamanakammaṁ kata’nti pañca sakaṭasatāni sattaratanehi pūrayiṁsu. So puna attano ābhatapaṇṇākāreneva kira mahājanaṁ paṭijagganto gamissatī’’ti. ‘‘Kiṁ pana, bhante, etassa tumhākaṁ santikaṁ āgacchantassevāyaṁ sakkāro uppajjati, udāhu aññattha gacchantassāpi uppajjatī’’ti? ‘‘Ānanda, mama santikaṁ āgacchantassāpi aññattha gacchantassāpi etassa uppajjateva. Ayañhi upāsako saddho pasanno sampannasīlo, evarūpo puggalo yaṁ yaṁ padesaṁ bhajati, tattha tatthevassa lābhasakkāro nibbattatī’’ti vatvā satthā imaṁ pakiṇṇakavagge gāthamāha –",
  "atk-s0502a5:236": "‘‘Saddho sīlena sampanno, yaso bhogasamappito;",
  "atk-s0502a5:237": "Yaṁ yaṁ padesaṁ bhajati, tattha tattheva pūjito’’ti. (dha. pa. 303);",
  "atk-s0502a5:238": "Attho panassā tattheva āvibhavissati.",
  "atk-s0502a5:239": "Evaṁ vutte ānandatthero cittassa pubbakammaṁ pucchi. Athassa satthā ācikkhanto āha –",
  "atk-s0502a5:240": "Ānanda, ayaṁ padumuttarassa bhagavato pādamūle katābhinīhāro kappasatasahassaṁ devamanussesu saṁsaritvā kassapabuddhakāle migaluddakakule nibbatto vuddhimanvāya ekadivasaṁ deve vassante migānaṁ māraṇattāya sattiṁ ādāya araññaṁ gantvā mige olokento ekasmiṁ akaṭapabbhāre sasīsaṁ pārupitvā ekaṁ bhikkhuṁ nisinnaṁ disvā ‘‘eko, ayyo, samaṇadhammaṁ karonto nisinno bhavissati, bhattamassa āharissāmī’’ti vegena gehaṁ gantvā ekasmiṁ uddhane hiyyo, ābhatamaṁsaṁ, ekasmiṁ bhattaṁ pacāpetvā aññe piṇḍapātacārike bhikkhū disvā tesampi patte ādāya paññattāsane nisīdāpetvā bhikkhaṁ sampādetvā, ‘‘ayye, parivisathā’’ti aññaṁ āṇāpetvā taṁ bhattaṁ puṭake pakkhipitvā ādāya gacchanto antarāmagge nānāpupphāni ocinitvā pattapuṭe katvā therassa nisinnaṭṭhānaṁ gantvā ‘‘mayhaṁ, bhante, saṅgahaṁ karothā’’ti vatvā pattaṁ ādāya pūretvā therassa hatthe ṭhapetvā tehi pupphehi pūjaṁ katvā ‘‘yathā me ayaṁ rasapiṇḍapāto pupphapūjāya saddhiṁ cittaṁ tosesi, evaṁ nibbattanibbattaṭṭhāne paṇṇākārasahassāni ādāya āgantvā mayhaṁ cittaṁ tosentu, pañcavaṇṇakusumavassañca vassatū’’ti patthanaṁ paṭṭhapesi. So yāvajīvaṁ kusalaṁ katvā devaloke nibbatti, nibbattaṭṭhāne jaṇṇukamattena odhinā dibbapupphavassaṁ vassi. Idānipissa jātadivase ceva idha ca āgatassa pupphavassavassanañca paṇṇākārābhihāro ca sattahi ratanehi sakaṭapūraṇañca tasseva kammassa nissandoti.",
  "atk-s0502a5:241": "Cittagahapativatthu cuddasamaṁ.",
  "atk-s0502a5:242": "15. Vanavāsītissasāmaṇeravatthu",
  "atk-s0502a5:243": "Aññāhi lābhūpanisāti imaṁ dhammadesanaṁ satthā jetavane viharanto vanavāsikatissattheraṁ ārabbha kathesi. Desanā rājagahe samuṭṭhitā.",
  "atk-s0502a5:244": "Sāriputtattherasa kira pitu vaṅgantabrāhmaṇassa sahāyako mahāsenabrāhmaṇo nāma rājagahe vasati. Sāriputtatthero ekadivasaṁ piṇḍāya caranto tasmiṁ anukampāya tassa gehadvāraṁ agamāsi. So pana parikkhīṇavibhavo daliddo. So ‘‘mama putto mayhaṁ gehadvāraṁ piṇḍāya carituṁ āgato bhavissati, ahañcamhi duggato, mayhaṁ duggatabhāvaṁ na jānāti maññe, natthi me koci deyyadhammo’’ti therassa sammukhā bhavituṁ asakkonto nilīyi. Thero aparampi divasaṁ agamāsi, brāhmaṇo tatheva nilīyi. ‘‘Kiñcideva labhitvā dassāmī’’ti cintentopi nālabhi. Athekadivasaṁ ekasmiṁ brāhmaṇavācake thūlasāṭakena saddhiṁ pāyasapātiṁ labhitvā ādāya gehaṁ gantvāva theraṁ anussari, ‘‘imaṁ piṇḍapātaṁ mayā therassa dātuṁ vaṭṭatī’’ti. Theropi taṁ khaṇaṁ jhānaṁ samāpajjitvā samāpattito vuṭṭhāya taṁ brāhmaṇaṁ disvā ‘‘brāhmaṇo deyyadhammaṁ labhitvā mama āgamanaṁ paccāsīsati, mayā tattha gantuṁ vaṭṭatī’’ti saṅghāṭiṁ pārupitvā pattaṁ ādāya tassa gehadvāre ṭhitameva attānaṁ dassesi.",
  "atk-s0502a5:245": "Brāhmaṇo theraṁ disvāva cittaṁ pasīdi. Atha naṁ upasaṅkamitvā vanditvā paṭisanthāraṁ katvā antogehe nisīdāpetvā pāyasapātiṁ gahetvā therassa patte ākiri . Thero upaḍḍhaṁ sampaṭicchitvā hatthena pattaṁ pidahi. Atha naṁ brāhmaṇo āha – ‘‘bhante, ekapaṭivīsamattova ayaṁ pāyaso, paralokasaṅgahaṁ me karotha, mā idhalokasaṅgahaṁ, niravasesameva dātukāmomhī’’ti sabbaṁ ākiri. Thero tattheva paribhuñji. Athassa bhattakiccapariyosāne tampi sāṭakaṁ datvā vanditvā evamāha – ‘‘bhante, ahampi tumhehi diṭṭhadhammameva pāpuṇeyya’’nti. Thero ‘‘evaṁ hotu brāhmaṇā’’ti tassa anumodanaṁ katvā uṭṭhāyāsanā pakkamanto anupubbena cārikaṁ caranto jetavanaṁ agamāsi. ‘‘Duggatakāle dinnadānaṁ pana ativiya tosetī’’ti brāhmaṇopi taṁ dānaṁ datvā pasannacitto somanassajāto there adhimattaṁ sinehamakāsi. So there sineheneva kālaṁ katvā sāvatthiyaṁ therassūpaṭṭhākakule paṭisandhiṁ gaṇhi . Taṁkhaṇeyeva panassa mātā ‘‘kucchiyaṁ me gabbho patiṭṭhito’’ti ñatvā sāmikassa ārocesi. So tassā gabbhaparihāraṁ adāsi.",
  "atk-s0502a5:246": "Tassā accuṇhaatisītaatiambilādiparibhogaṁ vajjetvā sukhena gabbhaṁ parihariyamānāya evarūpo dohaḷo uppajji ‘‘aho vatāhaṁ sāriputtattherappamukhāni pañca bhikkhusatāni nimantetvā gehe nisīdāpetvā asambhinnakhīrapāyasaṁ datvā sayampi kāsāyavatthāni paridahitvā suvaṇṇasarakaṁ ādāya āsanapariyante nisīditvā ettakānaṁ bhikkhūnaṁ ucchiṭṭhapāyasaṁ paribhuñjeyya’’nti. Tassā kira so kāsāyavatthaparidahane dohaḷo kucchiyaṁ puttassa buddhasāsane pabbajjāya pubbanimittaṁ ahosi. Athassā ñātakā ‘‘dhammiko no dhītāya dohaḷo’’ti sāriputtattheraṁ saṅghattheraṁ katvā pañcannaṁ bhikkhusatānaṁ asambhinnakhīrapāyasaṁ adaṁsu. Sāpi ekaṁ kāsāvaṁ nivāsetvā ekaṁ pārupitvā suvaṇṇasarakaṁ gahetvā āsanapariyante nisinnā ucchiṭṭhapāyasaṁ paribhuñji, dohaḷo paṭippassambhi. Tassā yāva gabbhavuṭṭhānā antarantarā katamaṅgalesupi, dasamāsaccayena puttaṁ vijātāya katamaṅgalesupi sāriputtattherappamukhānaṁ pañcannaṁ bhikkhusatānaṁ appodakamadhupāyasameva adaṁsu. Pubbe kiresa dārakena brāhmaṇakāle dinnapāyasassa nissando.",
  "atk-s0502a5:247": "Jātamaṅgaladivase pana taṁ dārakaṁ pātova nhāpetvā maṇḍetvā sirisayane satasahassagghanikassa kambalassa upari nipajjāpesuṁ. So tattha nipannakova theraṁ oloketvā ‘‘ayaṁ me pubbācariyo, mayā theraṁ nissāya ayaṁ sampatti laddhā, mayā imassa ekaṁ pariccāgaṁ kātuṁ vaṭṭatī’’ti sikkhāpadagahaṇatthāya ānīyamāno taṁ kambalaṁ cūḷaṅguliyā veṭhetvā aggahesi. Athassa ‘‘aṅguliyaṁ kambalo laggo’’ti te taṁ harituṁ ārabhiṁsu. So parodi. Ñātakā ‘‘apetha, mā dārakaṁ rodāpethā’’ti kambaleneva saddhiṁ ānayiṁsu. So theraṁ vandanakāle kambalato aṅguliṁ apakaḍḍhitvā kambalaṁ therassa pādamūle pātesi. Ñātakā ‘‘daharakumārena ajānitvā kata’’nti avatvā ‘‘puttena no dinnaṁ, pariccattameva hotu, bhante’’ti vatvā, ‘‘bhante, satasahassagghanikena kambalena pūjākārakassa tumhākaṁ dāsassa sikkhāpadāni dethā’’ti āhaṁsu. ‘‘Ko nāmo ayaṁ dārako’’ti? ‘‘Bhante, ayyena samānanāmako , tisso nāmesa bhavissatī’’ti. Thero kira gihikāle upatissamāṇavo nāma ahosi. Mātāpissa cintesi – ‘‘na mayā puttassa ajjhāsayo bhinditabbo’’ti. Evaṁ dārakassa nāmakaraṇamaṅgalaṁ katvā puna tassa āhāraparibhogamaṅgalepi puna tassa kaṇṇavijjhanamaṅgalepi dussagahaṇamaṅgalepi cūḷākappanamaṅgalepi sāriputtattherappamukhānaṁ pañcannaṁ bhikkhusatānaṁ appodakamadhupāyasameva adaṁsu.",
  "atk-s0502a5:248": "Dārako vuddhimanvāya sattavassikakāle mātaraṁ āha – ‘‘amma, therassa santike pabbajissāmī’’ti. ‘‘Sādhu, tāta, pubbevāhaṁ ‘na mayā puttassa ajjhāsayo bhinditabbo’ti manaṁ akāsiṁ, pabbaja, puttā’’ti theraṁ nimantāpetvā tassa āgatassa bhikkhañca datvā, ‘‘bhante, tumhākaṁ dāso ‘pabbajissāmī’ti vadati, imaṁ ādāya sāyaṁ vihāraṁ āgamissāmā’’ti theraṁ uyyojetvā sāyanhasamaye mahantena sakkārasammānena puttaṁ ādāya vihāraṁ gantvā therassa niyyādesi. Thero tena saddhiṁ kathesi – ‘‘tissa, pabbajjā nāma dukkarā, uṇhena atthe sati sītaṁ labhati, sītena atthe sati uṇhaṁ labhati, pabbajitā kicchena jīvanti, tvañca sukhedhito’’ti. ‘‘Bhante, ahaṁ tumhehi vuttaniyāmeneva sabbaṁ kātuṁ sakkhissāmī’’ti. Thero ‘‘sādhū’’ti vatvā tassa paṭikūlamanasikāravasena tacapañcakakammaṭṭhānaṁ ācikkhitvā taṁ pabbājesi. Sakalampi hi dvattiṁsākāraṁ kathetuṁ vaṭṭatiyeva. Sabbaṁ kathetuṁ asakkontena pana tacapañcakakammaṭṭhānaṁ kathetabbameva. Idañhi kammaṭṭhānaṁ sabbabuddhānaṁ avijahitameva. Kesādīsu ekekakoṭṭhāsesu arahattaṁ pattānaṁ bhikkhūnampi bhikkhunīnampi upāsakānampi upāsikānampi paricchedo natthi. Abyattā bhikkhū pana pabbajentā arahattassūpanissayaṁ nāsenti. Tasmā thero kammaṭṭhānaṁ ācikkhitvā pabbājetvā dasasu sīlesu patiṭṭhāpesi.",
  "atk-s0502a5:249": "Mātāpitaro puttassa pabbajitasakkāraṁ karontā sattāhaṁ vihāreyeva buddhappamukhassa bhikkhusaṅghassa appodakamadhupāyasameva adaṁsu. Bhikkhūpi ‘‘nibaddhaṁ appodakamadhupāyasaṁ paribhuñjituṁ na sakkomā’’ti ujjhāyiṁsu. Tassapi mātāpitaro sattame divase sāyaṁ gehaṁ agamaṁsu. Sāmaṇero aṭṭhame divase bhikkhūhi saddhiṁ piṇḍāya pāvisi. Sāvatthivāsino ‘‘sāmaṇero kira ajja piṇḍāya pavisissati, sakkāramassa karissāmā’’ti pañcahi sāṭakasatehi cumbaṭakāni katvā pañca piṇḍapātasatāni sajjetvā ādāya paṭipathe ṭhatvā adaṁsu, punadivase vihārassa upavanaṁ āgantvā adaṁsu. Evaṁ sāmaṇero dvīheva divasehi sāṭakasahassehi saddhiṁ piṇḍapātasahassaṁ labhitvā bhikkhusaṅghassa dāpesi. Brāhmaṇakāle dinnathūlasāṭakassa kiresa nissando. Athassa bhikkhū ‘‘piṇḍapātadāyakatisso’’ti nāmaṁ kariṁsu.",
  "atk-s0502a5:250": "Punekadivasaṁ sāmaṇero sītakāle vihāracārikaṁ caranto bhikkhū tattha tattha aggisālādīsu visibbente disvā āha – ‘‘kiṁ, bhante, visibbentā nisinnātthā’’ti? ‘‘Sītaṁ no pīḷeti sāmaṇero’’ti. ‘‘Bhante, sītakāle nāma kambalaṁ pārupituṁ vaṭṭati. So hi sītaṁ paṭibāhituṁ samattho’’ti. Sāmaṇera ‘‘tvaṁ mahāpuñño kambalaṁ labheyyāsi, amhākaṁ kuto kambalo’’ti. ‘‘Tena hi, bhante, kambalatthikā mayā saddhiṁ āgacchantū’’ti sakalavihāre ārocāpesi. Atha bhikkhū ‘‘sāmaṇerena saddhiṁ gantvā kambalaṁ āharissāmā’’ti sattavassikasāmaṇeraṁ nissāya sahassamattā bhikkhū nikkhamiṁsu. So ‘‘ettakānaṁ bhikkhūnaṁ kuto kambalaṁ labhissāmī’’ti cittampi anuppādetvā te ādāya nagarābhimukho pāyāsi. Sudinnassa hi dānassa evarūpo ānubhāvo hoti. So bahinagareyeva gharapaṭipāṭiyā caranto pañca kambalasatāni labhitvā antonagaraṁ pāvisi. Manussā ito cito ca kambale āharanti.",
  "atk-s0502a5:251": "Eko pana puriso āpaṇadvārena āgacchanto pañca kambalasatāni pasāretvā nisinnaṁ ekaṁ āpaṇikaṁ disvā āha – ‘‘ambho, eko sāmaṇero kambale saṁharanto āgacchati, tava kambale paṭicchādehī’’ti? ‘‘Kiṁ pana so dinnake gaṇhāti, udāhu adinnake’’ti? ‘‘Dinnake gaṇhātī’’ti . ‘‘Evaṁ sante sace icchāmi, dassāmi, no ce, na dassāmi, gaccha tva’’nti uyyojesi. Maccharino hi andhabālā evarūpesu dānaṁ dadamānesu maccharāyitvā asadisadānaṁ disvā maccharāyanto kāḷo (dha. pa. 177) viya niraye nibbattanti. Āpaṇiko cintesi – ‘‘ayaṁ puriso attano dhammatāya āgacchamāno ‘tava kambale paṭicchādehī’ti maṁ āha. ‘Sacepi so dinnakaṁ gaṇhā’ti, ahaṁ pana ‘mama santakaṁ sace icchāmi, dassāmi, no ce, na dassāmī’ti avacaṁ, diṭṭhakaṁ pana adentassa lajjā uppajjati, attano santakaṁ paṭicchādentassa doso natthi, imesu pañcakambalasatesu dve kambalāni satasahassagghanikāni, imāneva paṭicchādetuṁ vaṭṭatī’’ti. Dvepi kambale dasāya dasaṁ sambandhitvā tesaṁ antare pakkhipitvā paṭicchādesi. Sāmaṇeropi bhikkhusahassena saddhiṁ taṁ padesaṁ pāpuṇi. Āpaṇikassa sāmaṇeraṁ disvāva puttasineho uppajji, sakalasarīraṁ sinehena paripuṇṇaṁ ahosi. So cintesi – ‘‘tiṭṭhatu kambalāni, imaṁ disvā hadayamaṁsampi dātuṁ yutta’’nti. Te dvepi kambale nīharitvā sāmaṇerassa pādamūle ṭhapetvā vanditvā, ‘‘bhante, tayā diṭṭhadhammassa bhāgī assa’’nti avaca. Sopissa ‘‘evaṁ hotū’’ti anumodanaṁ akāsi.",
  "atk-s0502a5:252": "Sāmaṇero antonagarepi pañca kambalasatāni labhi. Evaṁ ekadivasaṁyeva kambalasahassaṁ labhitvā bhikkhusahassassa adāsi. Athassa kambaladāyakatissattheroti nāmaṁ kariṁsu. Evaṁ nāmakaraṇadivase dinnakambalo sattavassikakāle kambalasahassabhāvaṁ pāpuṇi. Buddhasāsanañhi ṭhapetvā natthaññaṁ taṁ ṭhānaṁ, yattha appaṁ dinnaṁ bahuṁ hoti, bahuṁ dinnaṁ bahutaraṁ. Tenāha bhagavā –",
  "atk-s0502a5:253": "‘‘Tathārūpoyaṁ, bhikkhave, bhikkhusaṅgho, yathārūpe bhikkhusaṅghe appaṁ dinnaṁ bahuṁ hoti, bahuṁ dinnaṁ bahutara’’nti (ma. ni. 3.146) –",
  "atk-s0502a5:254": "Evaṁ sāmaṇero ekakambalassa nissandena sattavassikova kambalasahassaṁ labhi. Tassa jetavane viharantassa abhikkhaṇaṁ ñātidāyakā santikaṁ āgantvā kathāsallāpaṁ karonti. So cintesi – ‘‘mayā idha vasantena ñātidāyakesu āgantvā kathentesu akathetumpi na sakkā, etehi saddhiṁ kathāpapañcena attano patiṭṭhaṁ kātuṁ na sakkā, yaṁnūnāhaṁ satthu santike kammaṭṭhānaṁ uggaṇhitvā araññaṁ paviseyya’’nti. So satthāraṁ upasaṅkamitvā vanditvā yāva arahattā kammaṭṭhānaṁ kathāpetvā upajjhāyaṁ vanditvā pattacīvaramādāya vihārā nikkhamitvā ‘‘sace āsannaṭṭhāne vasissāmi, ñātakā maṁ pakkosissantī’’ti vīsati yojanasataṁ maggaṁ agamāsi. Athekena gāmadvārena gacchanto ekaṁ mahallakapurisaṁ disvā pucchi – ‘‘kiṁ nu kho, mahāupāsaka , imasmiṁ padese vasantānaṁ āraññakavihāro atthī’’ti? ‘‘Atthi, bhante’’ti. ‘‘Tena hi me maggaṁ ācikkhāhī’’ti. Mahallakaupāsakassa pana taṁ disvāva puttasineho udapādi. Athassa tattheva ṭhito anācikkhitvā ‘‘ehi, bhante, ācikkhissāmi te’’ti gahetvā agamāsi. Sāmaṇero tena saddhiṁ gacchanto antarāmagge nānāpupphaphalapaṭimaṇḍite rukkhapabbatapadese disvā ‘‘ayaṁ, upāsaka, kiṁ padeso nāma, ayaṁ upāsaka kiṁ padeso nāmā’’ti pucchi. Sopissa tesaṁ nāmāni ācikkhanto āraññakavihāraṁ patvā ‘‘idaṁ, bhante, phāsukaṭṭhānaṁ, idheva vasāhī’’ti vatvā, ‘‘bhante, ko nāmo tva’’nti nāmaṁ pucchitvā ‘‘ahaṁ vanavāsītisso nāma upāsakā’’ti vutte, ‘‘sve amhākaṁ gāme bhikkhāya carituṁ vaṭṭatī’’ti vatvā nivattitvā antogāmameva gato. ‘‘Vanavāsītisso nāma vihāraṁ āgato, tassa yāgubhattādīni paṭiyādethā’’ti manussānaṁ ārocesi.",
  "atk-s0502a5:255": "Sāmaṇero paṭhamameva tisso nāma hutvā tato piṇḍapātadāyakatisso kambaladāyakatisso vanavāsītissoti tīṇi nāmāni labhitvā sattavassabbhantare cattāri nāmāni labhi. So punadivase pātova taṁ gāmaṁ piṇḍāya pāvisi. Manussā bhikkhaṁ datvā vandiṁsu. Sāmaṇero ‘‘sukhitā hotha, dukkhā muccathā’’ti āha. Ekamanussopi tassa bhikkhaṁ datvā puna gehaṁ gantuṁ nāsakkhi, sabbeva olokentā aṭṭhaṁsu. Sopi attano yāpanamattameva gaṇhi. Sakalagāmavāsino tassa pādamūle urena nipajjitvā, ‘‘bhante, tumhesu imaṁ temāsaṁ idha vasantesu mayaṁ tīṇi saraṇāni gahetvā pañcasu sīlesu patiṭṭhāya māsassa aṭṭha uposathakammāni upavasissāma, idha vasanatthāya no paṭiññaṁ dethā’’ti. So upakāraṁ sallakkhetvā tesaṁ paṭiññaṁ datvā nibaddhaṁ tattheva piṇḍapātacāraṁ cari. Vanditavanditakkhaṇe ca ‘‘sukhitā hotha, dukkhā muccathā’’ti padadvayameva kathetvā pakkāmi. So tatthevapaṭhamamāsañca dutiyamāsañca vītināmetvā tatiyamāse gacchante saha paṭisambhidāhi arahattaṁ pāpuṇi.",
  "atk-s0502a5:256": "Athassa pavāretvā vuṭṭhavassakāle upajjhāyo satthāraṁ upasaṅkamitvā vanditvā āha – ‘‘ahaṁ, bhante, tissasāmaṇerassa santikaṁ gacchāmī’’ti. ‘‘Gaccha, sāriputtā’’ti. So attano parivāre pañcasate bhikkhū ādāya pakkanto, ‘‘āvuso moggallāna, ahaṁ tissasāmaṇerassa santikaṁ gacchāmī’’ti āha. Mahāmoggallānatthero ‘‘ahampi, āvuso, gacchāmī’’ti pañcahi bhikkhusatehi saddhiṁ nikkhami. Etenupāyena mahākassapatthero anuruddhatthero upālitthero puṇṇattheroti sabbe mahāsāvakā pañcahi pañcahi bhikkhusatehi saddhiṁ nikkhamiṁsu. Sabbepi mahāsāvakānaṁ parivārā cattālīsa bhikkhusahassāni ahesuṁ. Te vīsatiyojanasataṁ maggaṁ gantvā gocaragāmaṁ sampattā. Sāmaṇerassa nibaddhūpaṭṭhāko upāsako dvāreyeva disvā paccuggantvā vandi.",
  "atk-s0502a5:257": "Atha naṁ sāriputtatthero pucchi – ‘‘atthi nu kho, upāsaka, imasmiṁ padese āraññakavihāro’’ti? ‘‘Atthi, bhante’’ti. ‘‘Sabhikkhuko, abhikkhuko’’ti? ‘‘Sabhikkhuko, bhante’’ti. ‘‘Ko nāmo tattha vasatī’’ti? ‘‘Vanavāsītisso, bhante’’ti. ‘‘Tena hi maggaṁ no ācikkhā’’ti. ‘‘Ke tumhe, bhante’’ti? ‘‘Mayaṁ sāmaṇerassa santikaṁ āgatā’’ti. Upāsako oloketvā dhammasenāpatiṁ ādiṁ katvā sabbepi mahāsāvake sañjānitvā nirantaraṁ pītiyā phuṭṭhasarīro hutvā ‘‘tiṭṭhatha tāva, bhante’’ti vegena gāmaṁ pavisitvā ‘‘ete, ayyā, sāriputtattheraṁ ādiṁ katvā asīti mahāsāvakā attano attano parivārehi saddhiṁ sāmaṇerassa santikaṁ āgatā, mañcapīṭhapaccattharaṇadīpatelādīni gahetvā vegena nikkhamathā’’ti ugghosesi. Manussā ‘‘tāvadeva mañcādīni gahetvā therānaṁ padānupadikā hutvā therehi saddhiṁyeva vihāraṁ pavisiṁsu. Sāmaṇero bhikkhusaṅghaṁ sañjānitvā katipayānaṁ mahātherānaṁ pattacīvarāni paṭiggahetvā vattamakāsi. Tassa therānaṁ vasanaṭṭhānaṁ saṁvidahantassa pattacīvaraṁ paṭisāmentasseva andhakāro jātā’’ti. Sāriputtatthero upāsake āha – ‘‘gacchatha, upāsakā, tumhākaṁ andhakāro jāto’’ti. ‘‘Bhante, ajja dhammassavanadivaso, na mayaṁ gamissāma, dhammaṁ suṇissāma, ito pubbe dhammassavanampi natthī’’ti. ‘‘Tena hi, sāmaṇera, dīpaṁ jāletvā dhammassavanassa kālaṁ ghosehī’’ti. So tathā akāsi. Atha naṁ thero āha – ‘‘tissa tava upaṭṭhākā ‘dhammaṁ sotukāmāmhā’ti vadanti , kathehi tesaṁ dhamma’’nti. Upāsakā ekappahāreneva uṭṭhāya, ‘‘bhante, amhākaṁ ayyo ‘sukhitā hotha, dukkhā muccathā’ti imāni dve padāni ṭhapetvā aññaṁ dhammakathaṁ na jānāti , amhākaṁ aññaṁ dhammakathikaṁ dethā’’ti vadiṁsu. ‘‘Sāmaṇero pana arahattaṁ patvāpi neva tesaṁ dhammakathaṁ kathesī’’ti.",
  "atk-s0502a5:258": "Tadā pana naṁ upajjhāyo, ‘‘sāmaṇera, kathaṁ pana sukhitā honti, ‘kathaṁ pana dukkhā muccantī’ti imesaṁ no dvinnaṁ padānaṁ atthaṁ kathehī’’ti āha. So ‘‘sādhu, bhante’’ti cittabījaniṁ gahetvā dhammāsanaṁ āruyha pañcahi nikāyehi atthañca kāraṇañca ākaḍḍhitvā ghanavassaṁ vassanto cātuddīpakamahāmegho viya khandhadhātuāyatanabodhipakkhiyadhamme vibhajanto arahattakūṭena dhammakathaṁ kathetvā, ‘‘bhante, evaṁ arahattappattassa sukhaṁ hoti, arahattaṁ pattoyeva dukkhā muccati, sesajanā jātidukkhādīhi ceva nirayadukkhādīhi ca na parimuccantī’’ti āha. ‘‘Sādhu, sāmaṇera, sukathito te paṭibhāṇo, idāni sarabhaññaṁ bhaṇāhī’’ti. So sarabhaññampi bhaṇi. Aruṇe uggacchante sāmaṇerassa upaṭṭhākamanussā dve bhāgā ahesuṁ. Ekacce ‘‘na vata no ito pubbe evarūpo kakkhaḷo diṭṭhapubbo. Kathañhi nāma evarūpaṁ dhammakathaṁ jānanto ettakaṁ kālaṁ mātāpituṭṭhāne ṭhatvā upaṭṭhahantānaṁ manussānaṁ ekampi dhammapadaṁ na kathesī’’ti kujjhiṁsu. Ekacce ‘‘lābhā vata no, ye mayaṁ evarūpaṁ bhadantaṁ guṇaṁ vā aguṇaṁ vā ajānantāpi upaṭṭhahimha , idāni ca panassa santike dhammaṁ sotuṁ labhimhā’’ti tussiṁsu.",
  "atk-s0502a5:259": "Sammāsambuddhopi taṁ divasaṁ paccūsasamaye lokaṁ volokento vanavāsītissassa upaṭṭhāke attano ñāṇajālassa anto paviṭṭhe disvā ‘‘kiṁ nu kho bhavissatī’’ti āvajjento imamatthaṁ upadhāresi ‘‘vanavāsītissasāmaṇerassa upaṭṭhākā ekacce tuṭṭhā, ekacce kuddhā, mayhaṁ puttassa pana sāmaṇerassa kuddhā nirayabhāgino bhavissanti, gantabbameva tattha mayā, mayi gate sabbepi te sāmaṇere mettacittaṁ katvā dukkhā muccissantī’’ti. Tepi manussā bhikkhusaṅghaṁ nimantetvā gāmaṁ gantvā maṇḍapaṁ kāretvā yāgubhattādīni sampādetvā āsanāni paññāpetvā saṅghassa āgamanamaggaṁ olokentā nisīdiṁsu. Bhikkhūpi sarīrapaṭijagganaṁ katvā bhikkhācāravelāya gāmaṁ piṇḍāya pavisantā sāmaṇeraṁ pucchiṁsu – ‘‘kiṁ, tissa, tvaṁ amhehi saddhiṁ gamissasi, udāhu pacchā’’ti? ‘‘Mama gamanavelāyameva gamissāmi, gacchatha tumhe, bhante’’ti. Bhikkhū pattacīvaramādāya pavisiṁsu.",
  "atk-s0502a5:260": "Satthā jetavanasmiṁyeva cīvaraṁ pārupitvā pattamādāya ekacittakkhaṇeneva gantvā bhikkhūnaṁ purato ṭhitameva attānaṁ dassesi. ‘‘Sammāsambuddho āgato’’ti sakalagāmo saṅkhubhitvā ekakolāhalo ahosi. Manussā udaggacittā buddhappamukhaṁ bhikkhusaṅghaṁ nisīdāpetvā yāguṁ datvā khajjakaṁ adaṁsu. Sāmaṇero bhatte aniṭṭhiteyeva antogāmaṁ pāvisi. Gāmavāsino nīharitvā tassa sakkaccaṁ bhikkhaṁ adaṁsu. So yāpanamattaṁ gahetvā satthu santikaṁ gantvā pattaṁ upanāmesi. Satthā ‘‘āhara, tissā’’ti hatthaṁ pasāretvā pattaṁ gahetvā ‘‘passa, sāriputta, tava sāmaṇerassa patta’’nti therassa dassesi. Thero satthu hatthato pattaṁ gahetvā sāmaṇerassa datvā ‘‘gaccha, attano pattaṭṭhāne nisīditvā bhattakiccaṁ karohī’’ti āha.",
  "atk-s0502a5:261": "Gāmavāsino buddhappamukhaṁ bhikkhusaṅghaṁ parivisitvā satthāraṁ vanditvā anumodanaṁ yāciṁsu. Satthā anumodanaṁ karonto evamāha – ‘‘lābhā vata vo upāsakā, ye tumhe attano kulūpakaṁ sāmaṇeraṁ nissāya sāriputtaṁ moggallānaṁ kassapaṁ anuruddhanti asītimahāsāvake dassanāya labhatha, ahampi tumhākaṁ kulūpakameva nissāya āgato, buddhadassanampi vo imaṁ nissāyeva laddhaṁ, lābhā vo, suladdhaṁ vo’’ti. Manussā cintayiṁsu – ‘‘aho amhākaṁ lābhā, buddhānañceva bhikkhusaṅghassa ca ārādhanasamatthaṁ amhākaṁ ayyaṁ dassanāya labhāma, deyyadhammañcassa dātuṁ labhāmā’’ti sāmaṇerassa kuddhā manussā tussiṁsu. Tuṭṭhā manussā bhiyyosomattāya pasīdiṁsu. Anumodanāvasāne bahū sotāpattiphalādīni pāpuṇiṁsu. Satthā uṭṭhāyāsanā pakkāmi. Manussā satthāraṁ anugantvā vanditvā nivattiṁsu. Satthā sāmaṇerena saddhiṁ samadhurena gacchanto , ‘‘sāmaṇera, ayaṁ padeso konāmo, ayaṁ padeso konāmo’’ti pubbe tassa upāsakena dassitapadese pucchanto agamāsi. Sāmaṇeropi, ‘‘bhante, ayaṁ itthannāmo, ayaṁ itthannāmo’’ti ācikkhamānova agamāsi. Satthā tassa vasanaṭṭhānaṁ gantvā pabbatamatthakaṁ abhiruhi. Tattha ṭhitānaṁ pana mahāsamuddo paññāyati. Satthā sāmaṇeraṁ pucchi – ‘‘tissa, pabbatamatthake ṭhito ito cito ca oloketvā kiṁ passasī’’ti? ‘‘Mahāsamuddaṁ, bhante’’ti. ‘‘Mahāsamuddaṁ disvā kiṁ cintesī’’ti? ‘‘Mama dukkhitakāle rodantassa catūhi mahāsamuddehi atirekatarena assunā bhavitabbanti idaṁ, bhante, cintesi’’nti. ‘‘Sādhu sādhu, tissa, evametaṁ. Ekekassa hi sattassa dukkhitakāle paggharitaassūni catūhi mahāsamuddehi atirekatarānevā’’ti. Idañca pana vatvā imaṁ gāthamāha –",
  "atk-s0502a5:262": "‘‘Catūsu samuddesu jalaṁ parittakaṁ,",
  "atk-s0502a5:263": "Tato bahuṁ assujalaṁ anappakaṁ;",
  "atk-s0502a5:264": "Dukkhena phuṭṭhassa narassa socanā,",
  "atk-s0502a5:265": "Kiṁkāraṇā samma tuvaṁ pamajjasī’’ti.",
  "atk-s0502a5:266": "Atha naṁ puna pucchi – ‘‘tissa, kahaṁ vasasī’’ti? ‘‘Imasmiṁ pabbhāre, bhante’’ti. ‘‘Tattha pana vasanto kiṁ cintesī’’ti? ‘‘Mayā marantena imasmiṁ ṭhāne katassa sarīranikkhepassa paricchedo ‘natthī’ti cintesiṁ, bhante’’ti. ‘‘Sādhu sādhu, tissa, evametaṁ. Imesañhi sattānaṁ pathaviyaṁ nipajjitvā amataṭṭhānaṁ nāma natthī’’ti vatvā –",
  "atk-s0502a5:267": "‘‘Upasāḷakanāmāni, sahassāni catuddasa;",
  "atk-s0502a5:268": "Asmiṁ padese daḍḍhāni, natthi loke anāmataṁ.",
  "atk-s0502a5:269": "‘‘Yamhi saccañca dhammo ca, ahiṁsā saṁyamo damo;",
  "atk-s0502a5:270": "Etaṁ ariyā sevanti, etaṁ loke anāmata’’nti. (jā.1.2.31-32) –",
  "atk-s0502a5:271": "Imaṁ dukanipāte upasāḷakajātakaṁ kathesi. Iti pathaviyaṁ sarīranikkhepaṁ katvā marantesu sattesu amatapubbapadese marantā nāma natthi, ānandattherasadisā pana amatapubbapadese parinibbāyanti.",
  "atk-s0502a5:272": "Ānandatthero kira vīsavassasatikakāle āyusaṅkhāraṁ olokento parikkhīṇabhāvaṁ ñatvā ‘‘ito sattame divase parinibbāyissāmī’’ti ārocesi. Taṁ pavattiṁ sutvā rohiṇīnadiyā ubhayatīravāsikesu manussesu orimatīravāsikā ‘‘mayaṁ therassa bahūpakārā, amhākaṁ santike parinibbāyissatī’’ti vadiṁsu. Paratīravāsikāpi ‘‘mayaṁ therassa bahūpakārā, amhākaṁ santike parinibbāyissatī’’ti vadiṁsu. Thero tesaṁ vacanaṁ sutvā ‘‘ubhayatīravāsino mayhaṁ upakārā, ime nāma anupakārāti na sakkā vattuṁ, sacāhaṁ orimatīre parinibbāyissāmi, paratīravāsino dhātugahaṇatthaṁ tehi saddhiṁ kalahaṁ karissanti. Sace paratīre parinibbāyissāmi, orimatīravāsinopi tathā karissanti, kalaho uppajjamānopi maṁ nissāyeva uppajjissati, vūpasamamānopi maṁ nissāyeva vūpasamissatī’’ti cintetvā ‘‘orimatīravāsinopi mayhaṁ upakārā, paratīravāsinopi mayhaṁ upakārā, anupakārāpi nāma natthi, orimatīravāsino orimatīreyeva sannipatantu, paratīravāsinopi paratīreyevā’’ti āha. Tato sattame divase majjhenadiyā sattatālappamāṇe ākāse pallaṅkena nisīditvā mahājanassa dhammaṁ kathetvā ‘‘mama sarīraṁ majjhe bhijjitvā eko bhāgo orimatīre patatu, eko bhāgo paratīre’’ti adhiṭṭhāya yathānisinnova tejodhātuṁ samāpajji, jālā uṭṭhahiṁsu. Sarīraṁ majjhe bhijjitvā eko bhāgo orimatīre pati, eko bhāgo paratīre. Tato mahājano paridevi, pathaviundriyanasaddo viya ārodanasaddo ahosi. Satthu parinibbāne ārodanasaddatopi kāruññataro ahosi. Manussā cattāro māse rodantā paridevantā ‘‘satthu pattacīvaraggāhake tiṭṭhante satthu ṭhitakālo viya no ahosi, idāni no satthā parinibbuto’’ti vippalapantā viravantā vicariṁsūti.",
  "atk-s0502a5:273": "Puna satthā sāmaṇeraṁ pucchi – ‘‘tissa, imasmiṁ vanasaṇḍe dīpiādīnaṁ saddena bhāyasi, na bhāyasī’’ti? ‘‘Na bhāyāmi bhagavā, apica kho pana me etesaṁ saddaṁ sutvā vanarati nāma uppajjatī’’ti vatvā saṭṭhimattāhi gāthāhi vanavaṇṇanaṁ nāma kathesi. Atha naṁ satthā ‘‘tissā’’ti āmantesi. ‘‘Kiṁ, bhante’’ti? ‘‘Mayaṁ gacchāma, tvaṁ gamissasi, nivattissasī’’ti. ‘‘Mayhaṁ upajjhāye maṁ ādāya gacchante gamissāmi, nivattente nivattissāmi , bhante’’ti . Satthā bhikkhusaṅghena saddhiṁ pakkāmi. Sāmaṇerassa pana nivattitumeva ajjhāsayo, thero taṁ ñatvā ‘‘tissa, sace nivattitukāmo, nivattā’’ti āha. So satthārañca bhikkhusaṅghañca vanditvā nivatti. Satthā jetavanameva agamāsi.",
  "atk-s0502a5:274": "Bhikkhūnaṁ dhammasabhāyaṁ kathā udapādi – ‘‘aho vata vanavāsītissasāmaṇero dukkaraṁ karoti, paṭisandhiggahaṇato paṭṭhāyassa ñātakā sattasu maṅgalesu pañcannaṁ bhikkhusatānaṁ appodakamadhupāyasameva adaṁsu, pabbajitakāle antovihāre buddhappamukhassa bhikkhusaṅghassa satta divasāni appodakamadhupāyasameva adaṁsu. Pabbajitvā aṭṭhame divase antogāmaṁ pavisanto dvīheva divasehi sāṭakasahassena saddhiṁ piṇḍapātasahassaṁ labhi, punekadivasaṁ kambalasahassaṁ labhi. Itissa idha vasanakāle mahālābhasakkāro uppajji, idāni evarūpaṁ lābhasakkāraṁ chaḍḍetvā araññaṁ pavisitvā missakāhārena yāpeti, dukkarakārako vata tissasāmaṇero’’ti. Satthā āgantvā, ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘āma, bhikkhave, lābhūpanisā nāmesā aññā, nibbānagāminī paṭipadā aññā. ‘Evaṁ lābhaṁ labhissāmī’ti hi āraññikādidhutaṅgasamādānavasena lābhūpanisaṁ rakkhantassa bhikkhuno cattāro apāyā vivaṭadvārā eva tiṭṭhanti, nibbānagāminiyā pana paṭipadāya uppannaṁ lābhasakkāraṁ pahāya araññaṁ pavisitvā ghaṭento vāyamanto arahattaṁ gaṇhātī’’ti anusandhiṁ ghaṭetvā dhammaṁ desento imaṁ gāthamāha –",
  "atk-s0502a5:275": "75.",
  "atk-s0502a5:276": " ‘‘Aññā hi lābhūpanisā, aññā nibbānagāminī;",
  "atk-s0502a5:277": "Evametaṁ abhiññāya, bhikkhu buddhassa sāvako;",
  "atk-s0502a5:278": "Sakkāraṁ nābhinandeyya, vivekamanubrūhaye’’ti.",
  "atk-s0502a5:279": "Tattha aññā hi lābhūpanisā, aññā nibbānagāminīti lābhūpanisā nāmesā aññā eva, aññā nibbānagāminī paṭipadā. Lābhuppādakena hi bhikkhunā thokaṁ akusalakammaṁ kātuṁ vaṭṭati, kāyavaṅkādīni kātabbāni honti. Yasmiñhi kāle kāyavaṅkādīsu kiñci karoti, tadā lābho uppajjati. Pāyasapātiyañhi vaṅkaṁ akatvā ujukameva hatthaṁ otāretvā ukkhipantassa hattho makkhitamattakova hoti, vaṅkaṁ katvā otāretvā ukkhipantassa pana pāyasapiṇḍaṁ uddharantova nikkhamati, evaṁ kāyavaṅkādīni karaṇakāleyeva lābho uppajjati. Ayaṁ adhammikā lābhūpanissā nāma. Upadhisampadā cīvaradhāraṇaṁ bāhusaccaṁ parivāro araññavāsoti evarūpehi pana kāraṇehi uppanno lābho dhammiko nāma hoti. Nibbānagāminiṁ paṭipadaṁ pūrentena pana bhikkhunā kāyavaṅkādīni pahātabbāni. Anandheneva andhena viya, amūgeneva mūgena viya, abadhireneva badhirena viya bhavituṁ vaṭṭati. Asaṭhena amāyena bhavituṁ vaṭṭati. Evametanti etaṁ lābhuppādanaṁ paṭipadañca nibbānagāminiṁ paṭipadañca evaṁ ñatvā sabbesaṁ saṅkhatāsaṅkhatadhammānaṁ bujjhanaṭṭhena buddhassa savanante jātaṭṭhena ovādānusāsaniṁ vā savanaṭṭhena sāvako bhikkhu adhammikaṁ catupaccayasakkāraṁ nābhinandeyya, na ceva dhammikaṁ paṭikkoseyya, kāyavivekādikaṁ vivekaṁ anubrūhaye. Tattha kāyavivekoti kāyassa ekībhāvo. Cittavivekoti aṭṭha samāpattiyo. Upadhivivekoti nibbānaṁ. Tesu kāyaviveko gaṇasaṅgaṇikaṁ vinodeti, cittaviveko kilesasaṅgaṇikaṁ vinodeti, upadhiviveko saṅkhārasaṅgaṇikaṁ vinodeti. Kāyaviveko cittavivekassa paccayo hoti, cittaviveko upadhivivekassa paccayo hoti. Vuttampihetaṁ –",
  "atk-s0502a5:280": "‘‘Kāyaviveko ca vivekaṭṭhakāyānaṁ nekkhammābhiratānaṁ, cittaviveko ca parisuddhacittānaṁ paramavodānappattānaṁ, upadhiviveko ca nirupadhīnaṁ puggalānaṁ visaṅkhāragatāna’’nti (mahāni. 150). –",
  "atk-s0502a5:281": "Imaṁ tividhampi vivekaṁ brūheyya vaḍḍheyya, upasampajja vihareyyāti attho.",
  "atk-s0502a5:282": "Desanāvasāne bahū sotāpattiphalādīni pāpuṇiṁsūti.",
  "atk-s0502a5:283": "Vanavāsītissasāmaṇeravatthu pannarasamaṁ.",
  "atk-s0502a5:284": "Bālavaggavaṇṇanā niṭṭhitā.",
  "atk-s0502a5:285": "Pañcamo vaggo."
}