{
  "atk-s0511a22:0": "22. Sikhībuddhavaṁsavaṇṇanā",
  "atk-s0511a22:1": "Vipassissa aparabhāge antarahite ca tasmiṁ kappe tato paraṁ ekūnasaṭṭhiyā kappesu buddhā loke na uppajjiṁsu. Apagatabuddhāloko ahosi. Kilesadevaputtamārānaṁ ekarajjaṁ apagatakaṇṭakaṁ ahosi. Ito pana ekattiṁsakappe siniddhasukkhasāradārupacito pahūtasappisitto nidhūmo sikhī viya sikhī ca vessabhū cāti dve sammāsambuddhā loke uppajjiṁsu. Tattha sikhī pana bhagavā pāramiyo pūretvā tusitapure nibbattitvā tato cavitvā kusalakaraṇavatī aruṇavatīnagare paramaguṇavato aruṇavato nāma rañño aggamahesiyā rattakanakapaṭibimbarucirappabhāya pabhāvatiyā nāma deviyā kucchismiṁ paṭisandhiṁ gahetvā dasa māse vītināmetvā nisabhuyyāne mātukucchito nikkhami. Nemittikā panassa nāmaṁ karontā uṇhīsassa sikhā viya uggatattā ‘‘sikhī’’ti nāmamakaṁsu. So sattavassasahassāni agāraṁ ajjhāvasi. Sucandakasirīgiriyasanārivasabha nāmakā tayo pāsādā ahesuṁ. Sabbakāmādevippamukhāni catuvīsati itthisahassāni paccupaṭṭhitāni ahesuṁ.",
  "atk-s0511a22:2": "So cattāri nimittāni disvā sabbakāmādeviyā guṇagaṇātule atule nāma putte uppanne hatthiyānena hatthikkhandhavaragato mahābhinikkhamanaṁ nikkhamitvā pabbaji. Taṁ sattatipurisasatasahassāni anupabbajiṁsu. So tehi parivuto aṭṭhamāsaṁ padhānacariyaṁ caritvā visākhapuṇṇamāya gaṇasaṅgaṇikaṁ pahāya sudassananigame piyadassīseṭṭhino dhītuyā dinnaṁ madhupāyāsaṁ paribhuñjitvā taruṇakhadiravane divāvihāraṁ vītināmetvā anomadassinā nāma tāpasena dinnā aṭṭha kusatiṇamuṭṭhiyo gahetvā puṇḍarīkabodhiṁ upasaṅkami. Tassā kira puṇḍarīkabodhiyāpi pāṭaliyā pamāṇameva pamāṇaṁ ahosi. Taṁdivasameva so paṇṇāsaratanakkhandho hutvā abbhuggato, sākhāpissa paṇṇāsaratanamattāva. So dibbehi gandhehi pupphehi sañchanno ahosi. Na kevalaṁ puppheheva, phalehipi sañchanno ahosi. Tassa ekapassato taruṇāni phalāni ekato majjhimāni ekato nātipakkāni ekato pakkhittadibbojāni viya surasāni vaṇṇagandharasasampannāni tato tato olambanti. Yathā ca so , evaṁ dasasahassicakkavāḷesu pupphūpagā rukkhā pupphehi phalūpagā rukkhā phalehi paṭimaṇḍitā ahesuṁ.",
  "atk-s0511a22:3": "So tattha catuvīsatihatthavitthataṁ tiṇasantharaṁ santharitvā pallaṅkaṁ ābhujitvā caturaṅgavīriyaṁ adhiṭṭhāya nisīdi. Evaṁ nisīditvā chattiṁsa yojanavitthataṁ samāraṁ mārabalaṁ vidhamitvā sambodhiṁ pāpuṇitvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā bodhisamīpeyeva sattasattāhaṁ vītināmetvā brahmāyācanaṁ sampaṭicchitvā attanā saha pabbajitānaṁ sattatiyā bhikkhusatasahassānaṁ upanissayasampattiṁ disvā surapathena gantvā vividhāvaraṇavatiyā aruṇavatiyā rājadhāniyā samīpe migājinuyyāne otaritvā tehi munigaṇehi parivuto tesaṁ majjhe dhammacakkaṁ pavattesi. Tadā koṭisatasahassānaṁ paṭhamo abhisamayo ahosi. Tena vuttaṁ –",
  "atk-s0511a22:4": "1.",
  "atk-s0511a22:5": " ‘‘Vipassissa aparena, sambuddho dvipaduttamo;",
  "atk-s0511a22:6": "Sikhivhayo āsi jino, asamo appaṭipuggalo.",
  "atk-s0511a22:7": "2.",
  "atk-s0511a22:8": " ‘‘Mārasenaṁ pamadditvā, patto sambodhimuttamaṁ;",
  "atk-s0511a22:9": "Dhammacakkaṁ pavattesi, anukampāya pāṇinaṁ.",
  "atk-s0511a22:10": "3.",
  "atk-s0511a22:11": " ‘‘Dhammacakkaṁ pavattente, sikhimhi jinapuṅgave;",
  "atk-s0511a22:12": "Koṭisatasahassānaṁ, paṭhamābhisamayo ahū’’ti.",
  "atk-s0511a22:13": "Punapi aruṇavatiyā rājadhāniyā samīpeyeva abhibhūrājaputtassa ca sambhavarājaputtassa cāti dvinnaṁ saparivārānaṁ dhammaṁ desetvā navutikoṭisahassāni dhammāmataṁ pāyesi. So dutiyo abhisamayo ahosi. Tena vuttaṁ –",
  "atk-s0511a22:14": "4.",
  "atk-s0511a22:15": " ‘‘Aparampi dhammaṁ desente, gaṇaseṭṭhe naruttame;",
  "atk-s0511a22:16": "Navuttikoṭisahassānaṁ, dutiyābhisamayo ahū’’ti.",
  "atk-s0511a22:17": "Yadā pana sūriyavatīnagaradvāre campakarukkhamūle titthiyamadamānabhañjanatthaṁ sabbajanabandhanamokkhatthañca yamakapāṭihāriyaṁ karonto bhagavā dhammaṁ desesi , tadā asītikoṭisahassānaṁ tatiyo abhisamayo ahosi. Tena vuttaṁ –",
  "atk-s0511a22:18": "5.",
  "atk-s0511a22:19": " ‘‘Yamakapāṭihāriyañca , dassayante sadevake;",
  "atk-s0511a22:20": "Asītikoṭisahassānaṁ, tatiyābhisamayo ahū’’ti.",
  "atk-s0511a22:21": "Abhibhunā ca sambhavena ca rājaputtena saddhiṁ pabbajitānaṁ arahantānaṁ satasahassānaṁ majjhe nisīditvā pātimokkhaṁ uddisi, so paṭhamo sannipāto ahosi, aruṇavatīnagare ñātisamāgame pabbajitānaṁ asītiyā bhikkhusahassānaṁ majjhe nisīditvā pātimokkhaṁ uddisi, so dutiyo sannipāto ahosi. Dhanañjayanagare dhanapālakanāgavinayanasamaye pabbajitānaṁ sattatiyā bhikkhusahassānaṁ majjhe bhagavā pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a22:22": "6.",
  "atk-s0511a22:23": " ‘‘Sannipātā tayo āsuṁ, sikhissāpi mahesino;",
  "atk-s0511a22:24": "Khīṇāsavānaṁ vimalānaṁ, santacittāna tādinaṁ.",
  "atk-s0511a22:25": "7.",
  "atk-s0511a22:26": " ‘‘Bhikkhusatasahassānaṁ, paṭhamo āsi samāgamo;",
  "atk-s0511a22:27": "Asītibhikkhusahassānaṁ, dutiyo āsi samāgamo.",
  "atk-s0511a22:28": "8.",
  "atk-s0511a22:29": " ‘‘Sattatibhikkhusahassānaṁ , tatiyo āsi samāgamo;",
  "atk-s0511a22:30": "Anupalitto padumaṁva, toyamhi sampavaḍḍhita’’nti.",
  "atk-s0511a22:31": "Tattha anupalitto padumaṁvāti toye jātaṁ toyeva vaḍḍhitaṁ padumaṁ viya toyena anupalittaṁ, sopi bhikkhusannipāto loke jātopi lokadhammehi anupalitto ahosīti attho.",
  "atk-s0511a22:32": "Tadā kira amhākaṁ bodhisatto katthaci asaṁsaṭṭho paribhuttanagare arindamo nāma rājā hutvā sikhimhi satthari paribhuttanagaramanuppatte saparivāro rājā bhagavato paccuggantvā pasādavaḍḍhitahadayanayanasoto dasabalassa amalacaraṇakamalayugaḷesu saparivāro sirasā abhivanditvā dasabalaṁ nimantetvā sattāhaṁ issariyakulavibhavasaddhānurūpaṁ mahādānaṁ datvā dussabhaṇḍāgāradvārāni vivarāpetvā buddhappamukhassa bhikkhusaṅghassa mahagghāni vatthāni adāsi. Attano ca balarūpalakkhaṇajavasampannahemajālamālāsamalaṅkataṁ navakanakaruciradaṇḍakosacāmarayugavirājitaṁ vipulamudukaṇṇaṁ candarājivirājitavadanasobhaṁ erāvaṇavāraṇamiva arivāraṇaṁ varavāraṇaṁ datvā vāraṇappamāṇameva katvā kappiyabhaṇḍañca adāsi. Sopi naṁ satthā – ‘‘ito ekattiṁsakappe buddho bhavissatī’’ti byākāsi. Tena vuttaṁ –",
  "atk-s0511a22:33": "9.",
  "atk-s0511a22:34": " ‘‘Ahaṁ tena samayena, arindamo nāma khattiyo;",
  "atk-s0511a22:35": "Sambuddhappamukhaṁ saṅghaṁ, annapānena tappayiṁ.",
  "atk-s0511a22:36": "10.",
  "atk-s0511a22:37": " ‘‘Bahuṁ dussavaraṁ datvā, dussakoṭiṁ anappakaṁ;",
  "atk-s0511a22:38": "Alaṅkataṁ hatthiyānaṁ, sambuddhassa adāsahaṁ.",
  "atk-s0511a22:39": "11.",
  "atk-s0511a22:40": " ‘‘Hatthiyānaṁ nimminitvā, kappiyaṁ upanāmayiṁ;",
  "atk-s0511a22:41": "Pūrayiṁ mānasaṁ mayhaṁ, niccaṁ daḷhamupaṭṭhitaṁ.",
  "atk-s0511a22:42": "12.",
  "atk-s0511a22:43": " ‘‘Sopi maṁ buddho byākāsi, sikhī lokagganāyako;",
  "atk-s0511a22:44": "Ekattiṁse ito kappe, ayaṁ buddho bhavissati.",
  "atk-s0511a22:45": "13.",
  "atk-s0511a22:46": " ‘‘Ahu kapilavhayā rammā…pe… hessāma sammukhā imaṁ.",
  "atk-s0511a22:47": "14.",
  "atk-s0511a22:48": " ‘‘Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a22:49": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a22:50": "Tattha nimminitvāti tassa hatthino pamāṇena tulayitvā. Kappiyanti kappiyabhaṇḍaṁ, bhikkhūnaṁ yaṁ bhaṇḍaṁ kappati gahetuṁ, taṁ kappiyabhaṇḍaṁ nāma. Pūrayiṁ mānasaṁ mayhanti mama cittaṁ dānapītiyā pūrayiṁ, mayhaṁ hāsuppādanasamatthaṁ akāsinti attho. Niccaṁ daḷhamupaṭṭhitanti niccakālaṁ dānaṁ dassāmī’’ti dānavasena daḷhaṁ upaṭṭhitaṁ cittanti attho.",
  "atk-s0511a22:51": "Tassa pana bhagavato nagaraṁ aruṇavatī nāma ahosi. Aruṇavā nāma rājā pitā, pabhāvatī nāma mātā, abhibhū ca sambhavo ca dve aggasāvakā, khemaṅkaro nāmupaṭṭhāko, sakhilā ca madumā ca dve aggasāvikā, puṇḍarīkarukkho bodhi, sarīrañcassa sattatihatthubbedhaṁ ahosi . Sarīrappabhā niccakālaṁ yojanattayaṁ pharitvā aṭṭhāsi. Sattativassasahassāni āyu, sabbakāmā nāmassa aggamahesī, atulo nāmassa putto, hatthiyānena nikkhami. Tena vuttaṁ –",
  "atk-s0511a22:52": "15.",
  "atk-s0511a22:53": " ‘‘Nagaraṁ aruṇavatī nāma, aruṇo nāma khattiyo;",
  "atk-s0511a22:54": "Pabhāvatī nāma janikā, sikhissāpi mahesino.",
  "atk-s0511a22:55": "20.",
  "atk-s0511a22:56": " ‘‘Abhibhū sambhavo ceva, ahesuṁ aggasāvakā;",
  "atk-s0511a22:57": "Khemaṅkaro nāmupaṭṭhāko, sikhissāpi mahesino.",
  "atk-s0511a22:58": "21.",
  "atk-s0511a22:59": " ‘‘Sakhilā ca padumā ca, ahesuṁ aggasāvikā;",
  "atk-s0511a22:60": "Bodhi tassa bhagavato, puṇḍarīkoti vuccati.",
  "atk-s0511a22:61": "22.",
  "atk-s0511a22:62": " ‘‘Sirivaḍḍho ca nando ca, ahesuṁ aggupaṭṭhakā;",
  "atk-s0511a22:63": "Cittā ceva suguttā ca, ahesuṁ aggupaṭṭhikā.",
  "atk-s0511a22:64": "23.",
  "atk-s0511a22:65": " ‘‘Uccattanena so buddho, sattatihatthamuggato;",
  "atk-s0511a22:66": "Kañcanagghiyasaṅkāso, dvattiṁsavaralakkhaṇo.",
  "atk-s0511a22:67": "24.",
  "atk-s0511a22:68": " ‘‘Tassāpi byāmappabhā kāyā, divārattiṁ nirantaraṁ;",
  "atk-s0511a22:69": "Disodisaṁ niccharanti, tīṇi yojanaso pabhā.",
  "atk-s0511a22:70": "25.",
  "atk-s0511a22:71": " ‘‘Sattativassasahassāni, āyu tassa mahesino;",
  "atk-s0511a22:72": "Tāvatā tiṭṭhamāno so, tāresi janataṁ bahuṁ.",
  "atk-s0511a22:73": "26.",
  "atk-s0511a22:74": " ‘‘Dhammameghaṁ pavassetvā, temayitvā sadevake;",
  "atk-s0511a22:75": "Khemantaṁ pāpayitvāna, nibbuto so sasāvako.",
  "atk-s0511a22:76": "27.",
  "atk-s0511a22:77": " ‘‘Anubyañjanasampannaṁ, dvattiṁsavaralakkhaṇaṁ;",
  "atk-s0511a22:78": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a22:79": "Tattha puṇḍarīkoti setambarukkho. Tīṇi yojanaso pabhāti tīṇi yojanāni pabhā niccharantīti attho. Dhammameghanti dhammavassaṁ, dhammavassanako buddhamegho. Temayitvāti dhammakathāsalilena temetvā, siñcitvāti attho. Sadevaketi sadevake satte. Khemantanti khemantaṁ nibbānaṁ . Anubyañjanasampannanti tambanakhatuṅganāsavaṭṭaṅgulitādīhi asītiyā anubyañjanehi sampannaṁ, dvattiṁsamahāpurisalakkhaṇapaṭimaṇḍitaṁ bhagavato sarīranti attho. Sikhī kira sammāsambuddho sīlavatīnagare assārāme parinibbāyi.",
  "atk-s0511a22:80": "‘‘Sikhīva loke tapasā jalitvā, sikhīva meghāgamane naditvā;",
  "atk-s0511a22:81": "Sikhī mahesindhanavippahīno, sikhīva santiṁ sugato gato so’’.",
  "atk-s0511a22:82": "Sikhissa kira bhagavato dhātuyo ekagghanāva hutvā aṭṭhaṁsu na vippakiriṁsu. Sakalajambudīpavāsino pana manussā tiyojanubbedhaṁ sattaratanamayaṁ himagirisadisasobhaṁ thūpamakaṁsu. Sesamettha gāthāsu pākaṭamevāti.",
  "atk-s0511a22:83": "Sikhībuddhavaṁsavaṇṇanā niṭṭhitā.",
  "atk-s0511a22:84": "Niṭṭhito vīsatimo buddhavaṁso."
}