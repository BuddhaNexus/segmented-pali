{
  "atk-abh02a9:0": "10. Bojjhaṅgavibhaṅgo",
  "atk-abh02a9:1": "1. Suttantabhājanīyavaṇṇanā",
  "atk-abh02a9:2": "466. Idāni tadanantare bojjhaṅgavibhaṅge sattāti gaṇanaparicchedo. Bojjhaṅgāti bodhiyā bodhissa vā aṅgāti bojjhaṅgā. Idaṁ vuttaṁ hoti – yā esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā bodhīti vuccati, bujjhati kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikaroti, tassā dhammasāmaggīsaṅkhātāya bodhiyā aṅgātipi bojjhaṅgā, jhānaṅgamaggaṅgādīni viya. Yo panesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati, tassa bodhissa aṅgātipi bojjhaṅgā, senaṅgarathaṅgādayo viya. Tenāhu aṭṭhakathācariyā – ‘‘bujjhanakassa puggalassa aṅgāti vā bojjhaṅgā’’ti.",
  "atk-abh02a9:3": "Apica ‘‘bojjhaṅgāti kenaṭṭhena bojjhaṅgā? Bodhāya saṁvattantīti bojjhaṅgā, bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā’’ti iminā paṭisambhidānayenāpi bojjhaṅgattho veditabbo.",
  "atk-abh02a9:4": "Satisambojjhaṅgotiādīsu pasattho sundaro ca bojjhaṅgo sambojjhaṅgo, satiyeva sambojjhaṅgo satisambojjhaṅgo. Tattha upaṭṭhānalakkhaṇo satisambojjhaṅgo, pavicayalakkhaṇo dhammavicayasambojjhaṅgo, paggahalakkhaṇo vīriyasambojjhaṅgo, pharaṇalakkhaṇo pītisambojjhaṅgo, upasamalakkhaṇo passaddhisambojjhaṅgo, avikkhepalakkhaṇo samādhisambojjhaṅgo, paṭisaṅkhānalakkhaṇo upekkhāsambojjhaṅgo. Tesu ‘‘satiñca khvāhaṁ, bhikkhave, sabbatthikaṁ vadāmī’’ti (saṁ. ni. 5.234) vacanato sabbesaṁ bojjhaṅgānaṁ upakārakattā satisambojjhaṅgo paṭhamaṁ vutto. Tato paraṁ ‘‘so tathā sato viharanto taṁ dhammaṁ paññāya pavicinatī’’tiādinā (ma. ni. 150) nayena evaṁ anukkameneva nikkhepapayojanaṁ pāḷiyaṁ āgatameva.",
  "atk-abh02a9:5": "Kasmā panete satteva vuttā, anūnā anadhikāti? Līnuddhaccapaṭipakkhato sabbatthikato ca. Ettha hi tayo bojjhaṅgā līnassa paṭipakkhā, yathāha – ‘‘yasmiñca kho, bhikkhave, samaye līnaṁ cittaṁ hoti, kālo tasmiṁ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāyā’’ti (saṁ. ni. 5.234). Tayo uddhaccassa paṭipakkhā, yathāha – ‘‘yasmiñca kho, bhikkhave, samaye uddhataṁ cittaṁ hoti, kālo tasmiṁ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāyā’’ti (saṁ. ni. 5.234). Eko panettha loṇadhūpanaṁ viya sabbabyañjanesu, sabbakammikaamacco viya ca sabbesu rājakiccesu, sabbabojjhaṅgesu icchitabbato sabbatthiko, yathāha – ‘‘satiñca khvāhaṁ, bhikkhave, sabbatthikaṁ vadāmī’’ti. ‘‘Sabbatthaka’’ntipi pāḷi. Dvinnampi sabbattha icchitabbanti attho. Evaṁ līnuddhaccapaṭipakkhato sabbatthikato ca satteva vuttāti veditabbā.",
  "atk-abh02a9:6": "467. Idāni nesaṁ ekasmiṁyevārammaṇe attano attano kiccavasena nānākaraṇaṁ dassetuṁ tattha katamo satisambojjhaṅgotiādi āraddhaṁ. Tattha idha bhikkhūti imasmiṁ sāsane bhikkhu. Satimā hotīti paññāya paññavā, yasena yasavā, dhanena dhanavā viya satiyā satimā hoti, satisampannoti attho. Paramenāti uttamena; tañhi paramatthasaccassa nibbānassa ceva maggassa ca anulomato paramaṁ nāma hoti uttamaṁ seṭṭhaṁ. Satinepakkenāti nepakkaṁ vuccati paññā; satiyā ceva nepakkena cāti attho.",
  "atk-abh02a9:7": "Kasmā pana imasmiṁ satibhājanīye paññā saṅgahitāti? Satiyā balavabhāvadīpanatthaṁ. Sati hi paññāya saddhimpi uppajjati vināpi, paññāya saddhiṁ uppajjamānā balavatī hoti, vinā uppajjamānā dubbalā. Tenassā balavabhāvadīpanatthaṁ paññā saṅgahitā. Yathā hi dvīsu disāsu dve rājamahāmattā tiṭṭheyyuṁ; tesu eko rājaputtaṁ gahetvā tiṭṭheyya, eko attano dhammatāya ekakova tesu rājaputtaṁ gahetvā ṭhito attanopi tejena rājaputtassapi tejena tejavā hoti; attano dhammatāya ṭhito na tena samatejo hoti; evameva rājaputtaṁ gahetvā ṭhitamahāmatto viya paññāya saddhiṁ uppannā sati, attano dhammatāya ṭhito viya vinā paññāya uppannā. Tattha yathā rājaputtaṁ gahetvā ṭhito attanopi tejena rājaputtassapi tejena tejavā hoti, evaṁ paññāya saddhiṁ uppannā sati balavatī hoti; yathā attano dhammatāya ṭhito na tena samatejo hoti, evaṁ vinā paññāya uppannā dubbalā hotīti balavabhāvadīpanatthaṁ paññā gahitāti.",
  "atk-abh02a9:8": "Cirakatampīti attano vā parassa vā kāyena cirakataṁ vattaṁ vā kasiṇamaṇḍalaṁ vā kasiṇaparikammaṁ vā. Cirabhāsitampīti attanā vā parena vā vācāya cirabhāsitaṁ bahukampi, vattasīse ṭhatvā dhammakathaṁ vā kammaṭṭhānavinicchayaṁ vā, vimuttāyatanasīse vā ṭhatvā dhammakathameva. Saritā hotīti taṁ kāyaviññattiṁ vacīviññattiñca samuṭṭhāpetvā pavattaṁ arūpadhammakoṭṭhāsaṁ ‘evaṁ uppajjitvā evaṁ niruddho’ti saritā hoti. Anussaritāti punappunaṁ saritā. Ayaṁ vuccati satisambojjhaṅgoti ayaṁ evaṁ uppannā sesabojjhaṅgasamuṭṭhāpikā vipassanāsampayuttā sati satisambojjhaṅgo nāma kathīyati.",
  "atk-abh02a9:9": "So tathā sato viharantoti so bhikkhu tenākārena uppannāya satiyā sato hutvā viharanto. Taṁ dhammanti taṁ cirakataṁ cirabhāsitaṁ heṭṭhā vuttappakāraṁ dhammaṁ. Paññāya pavicinatīti paññāya ‘aniccaṁ dukkhaṁ anattā’ti pavicinati. Pavicaratīti ‘aniccaṁ dukkhaṁ anattā’ti tattha paññaṁ carāpento pavicarati. Parivīmaṁsaṁ āpajjatīti olokanaṁ gavesanaṁ āpajjati. Ayaṁ vuccatīti idaṁ vuttappakāraṁ bojjhaṅgasamuṭṭhāpakaṁ vipassanāñāṇaṁ dhammavicayasambojjhaṅgo nāma vuccati.",
  "atk-abh02a9:10": "Tassa taṁ dhammanti tassa bhikkhuno taṁ heṭṭhā vuttappakāraṁ dhammaṁ. Āraddhaṁ hotīti paripuṇṇaṁ hoti paggahitaṁ. Asallīnanti āraddhattāyeva asallīnaṁ. Ayaṁ vuccatīti idaṁ bojjhaṅgasamuṭṭhāpakaṁ vipassanāsampayuttaṁ vīriyaṁ vīriyasambojjhaṅgo nāma vuccati.",
  "atk-abh02a9:11": "Nirāmisāti kāmāmisalokāmisavaṭṭāmisānaṁ abhāvena nirāmisā parisuddhā. Ayaṁ vuccatīti ayaṁ bojjhaṅgasamuṭṭhāpikā vipassanāsampayuttā pīti pītisambojjhaṅgo nāma vuccati.",
  "atk-abh02a9:12": "Pītimanassāti pītisampayuttacittassa. Kāyopi passambhatīti khandhattayasaṅkhāto nāmakāyo kilesadarathapaṭippassaddhiyā passambhati. Cittampīti viññāṇakkhandhopi tatheva passambhati. Ayaṁ vuccatīti ayaṁ bojjhaṅgasamuṭṭhāpikā vipassanāsampayuttā passaddhi passaddhisambojjhaṅgo nāma vuccati.",
  "atk-abh02a9:13": "Passaddhakāyassa sukhinoti passaddhakāyatāya uppannasukhena sukhitassa. Samādhiyatīti sammā ādhiyati, niccalaṁ hutvā ārammaṇe ṭhapīyati, appanāppattaṁ viya hoti. Ayaṁ vuccatīti ayaṁ bojjhaṅgasamuṭṭhāpikā vipassanāsampayuttā cittekaggatā samādhisambojjhaṅgo nāma vuccati.",
  "atk-abh02a9:14": "Tathā samāhitanti tena appanāppattena viya samādhinā samāhitaṁ. Sādhukaṁ ajjhupekkhitā hotīti suṭṭhu ajjhupekkhitā hoti; tesaṁ dhammānaṁ pahānavaḍḍhane abyāvaṭo hutvā ajjhupekkhati. Ayaṁvuccatīti ayaṁ channaṁ bojjhaṅgānaṁ anosakkanaanativattanabhāvasādhako majjhattākāro upekkhāsambojjhaṅgo nāma vuccati.",
  "atk-abh02a9:15": "Ettāvatā kiṁ kathitaṁ nāma hoti? Apubbaṁ acarimaṁ ekacittakkhaṇe nānārasalakkhaṇā pubbabhāgavipassanā bojjhaṅgā kathitā hontīti.",
  "atk-abh02a9:16": "Paṭhamo nayo.",
  "atk-abh02a9:17": "468-469. Idāni yena pariyāyena satta bojjhaṅgā cuddasa honti, tassa pakāsanatthaṁ dutiyanayaṁ dassento puna satta bojjhaṅgātiādimāha. Tatrāyaṁ anupubbapadavaṇṇanā – ajjhattaṁ dhammesu satīti ajjhattikasaṅkhāre pariggaṇhantassa uppannā sati. Bahiddhā dhammesu satīti bahiddhāsaṅkhāre pariggaṇhantassa uppannā sati. Yadapīti yāpi. Tadapīti sāpi. Abhiññāyāti abhiññeyyadhamme abhijānanatthāya. Sambodhāyāti sambodhi vuccati maggo, maggatthāyāti attho. Nibbānāyāti vānaṁ vuccati taṇhā; sā tattha natthīti nibbānaṁ, tadatthāya, asaṅkhatāya amatadhātuyā sacchikiriyatthāya saṁvattatīti attho. Dhammavicayasambojjhaṅgepi eseva nayo.",
  "atk-abh02a9:18": "Kāyikaṁ vīriyanti caṅkamaṁ adhiṭṭhahantassa uppannavīriyaṁ. Cetasikaṁ vīriyanti ‘‘na tāvāhaṁ imaṁ pallaṅkaṁ bhindissāmi yāva me na anupādāya āsavehi cittaṁ vimuccissatī’’ti evaṁ kāyapayogaṁ vinā uppannavīriyaṁ. Kāyapassaddhīti tiṇṇaṁ khandhānaṁ darathapassaddhi. Cittapassaddhīti viññāṇakkhandhassa darathapassaddhi. Upekkhāsambojjhaṅge satisambojjhaṅgasadisova vinicchayo. Imasmiṁ naye satta bojjhaṅgā lokiyalokuttaramissakā kathitā.",
  "atk-abh02a9:19": "Porāṇakattherā pana ‘ettakena pākaṭaṁ na hotī’ti vibhajitvā dassesuṁ. Etesu hi ajjhattadhammesu sati pavicayo upekkhāti ime tayo attano khandhārammaṇattā lokiyāva honti. Tathā maggaṁ appattaṁ kāyikavīriyaṁ. Avitakkaavicārā pana pītisamādhiyo lokuttarā honti. Sesā lokiyalokuttaramissakāti.",
  "atk-abh02a9:20": "Tattha ajjhattaṁ tāva dhammesu satipavicayaupekkhā ajjhattārammaṇā, lokuttarā pana bahiddhārammaṇāti tesaṁ lokuttarabhāvo mā yujjittha. Caṅkamappayogena nibbattavīriyampi lokiyanti vadanto na kilamati. Avitakkaavicārā pana pītisamādhiyo kadā lokuttarā hontīti? Kāmāvacare tāva pītisambojjhaṅgo labbhati, avitakkaavicārā pīti na labbhati. Rūpāvacare avitakkaavicārā pīti labbhati, pītisambojjhaṅgo pana na labbhati. Arūpāvacare sabbena sabbaṁ na labbhati. Ettha pana alabbhamānakaṁ upādāya labbhamānakāpi paṭikkhittā. Evamayaṁ avitakkaavicāro pītisambojjhaṅgo kāmāvacaratopi nikkhanto rūpāvacaratopi arūpāvacaratopīti nibbattitalokuttaro yevāti kathito.",
  "atk-abh02a9:21": "Tathā kāmāvacare samādhisambojjhaṅgo labbhati, avitakkaavicāro pana samādhi na labbhati. Rūpāvacaraarūpāvacaresu avitakkaavicāro samādhi labbhati, samādhisambojjhaṅgo pana na labbhati. Ettha pana alabbhamānakaṁ upādāya labbhamānakopi paṭikkhitto. Evamayaṁ avitakkaavicāro samādhi kāmāvacaratopi nikkhanto rūpāvacaratopi arūpāvacaratopīti nibbattitalokuttaro yevāti kathito.",
  "atk-abh02a9:22": "Apica lokiyaṁ gahetvā lokuttaro kātabbo; lokuttaraṁ gahetvā lokiyo kātabbo. Ajjhattadhammesu hi satipavicayaupekkhānaṁ lokuttarabhāvanākālopi atthi. Tatridaṁ suttaṁ – ‘‘ajjhattavimokkhaṁ khvāhaṁ, āvuso, sabbupādānakkhayaṁ vadāmi; evamassime āsavā nānusentī’’ti (saṁ. ni. 2.32 thokaṁ visadisaṁ) iminā suttena lokuttarā honti. Yadā pana caṅkamapayogena nibbatte kāyikavīriye anupasanteyeva vipassanā maggena ghaṭīyati, tadā taṁ lokuttaraṁ hoti. Ye pana therā ‘‘kasiṇajjhāne, ānāpānajjhāne, brahmavihārajjhāne ca bojjhaṅgo uddharanto na vāretabbo’’ti vadanti, tesaṁ vāde avitakkaavicārā pītisamādhisambojjhaṅgā lokiyā hontīti.",
  "atk-abh02a9:23": "Dutiyo nayo.",
  "atk-abh02a9:24": "470-471. Idāni bojjhaṅgānaṁ bhāvanāvasena pavattaṁ tatiyanayaṁ dassento puna satta bojjhaṅgātiādimāha. Tatthāpi ayaṁ anupubbapadavaṇṇanā – bhāvetīti vaḍḍheti; attano santāne punappunaṁ janeti abhinibbatteti. Vivekanissitanti viveke nissitaṁ. Vivekoti vivittatā. So cāyaṁ tadaṅgaviveko, vikkhambhanasamucchedapaṭippassaddhinissaraṇavivekoti pañcavidho. Tattha tadaṅgaviveko nāma vipassanā. Vikkhambhanaviveko nāma aṭṭha samāpattiyo. Samucchedaviveko nāma maggo. Paṭippassaddhiviveko nāma phalaṁ. Nissaraṇaviveko nāma sabbanimittanissaṭaṁ nibbānaṁ. Evametasmiṁ pañcavidhe viveke nissitaṁ vivekanissitanti tadaṅgavivekanissitaṁ samucchedavivekanissitaṁ nissaraṇavivekanissitañca satisambojjhaṅgaṁ bhāvetīti ayamattho veditabbo.",
  "atk-abh02a9:25": "Tathā hi ayaṁ satisambojjhaṅgabhāvanānuyogamanuyutto yogī vipassanākkhaṇe kiccato tadaṅgavivekanissitaṁ, ajjhāsayato nissaraṇavivekanissitaṁ, maggakāle pana kiccato samucchedavivekanissitaṁ, ārammaṇato nissaraṇavivekanissitaṁ, satisambojjhaṅgaṁ bhāveti. Pañcavivekanissitampīti eke. Te hi na kevalaṁ balavavipassanāmaggaphalakkhaṇesu eva bojjhaṅgaṁ uddharanti, vipassanāpādakakasiṇajjhānaānāpānāsubhabrahmavihārajjhānesupi uddharanti, na ca paṭisiddhā aṭṭhakathācariyehi . Tasmā tesaṁ matena etesaṁ jhānānaṁ pavattikkhaṇe kiccato eva vikkhambhanavivekanissitaṁ. Yathā ca vipassanākkhaṇe ‘‘ajjhāsayato nissaraṇavivekanissita’’nti vuttaṁ, evaṁ ‘‘paṭippassaddhivivekanissitampi bhāvetī’’ti vattuṁ vaṭṭati. Esa nayo virāganissitādīsu. Vivekatthā eva hi virāgādayo.",
  "atk-abh02a9:26": "Kevalañcettha vossaggo duvidho – pariccāgavossaggo ca pakkhandanavossaggo cāti. Tattha ‘pariccāgavossaggo’ti vipassanākkhaṇe ca tadaṅgavasena maggakkhaṇe ca samucchedavasena kilesappahānaṁ. ‘Pakkhandanavossaggo’ti vipassanākkhaṇe tanninnabhāvena, maggakkhaṇe pana ārammaṇakaraṇena nibbānapakkhandanaṁ. Tadubhayampi imasmiṁ lokiyalokuttaramissake atthavaṇṇanānaye vaṭṭati. Tathā hi ayaṁ sati sambojjhaṅgo yathāvuttena pakārena kilese pariccajati, nibbānañca pakkhandati.",
  "atk-abh02a9:27": "Vossaggapariṇāminti iminā pana sakalena vacanena vossaggatthaṁ pariṇamantaṁ pariṇatañca, paripaccantaṁ paripakkañcāti idaṁ vuttaṁ hoti. Ayañhi bojjhaṅgabhāvanamanuyutto bhikkhu yathā satisambojjhaṅgo kilesapariccāgavossaggatthaṁ nibbānapakkhandanavossaggatthañca paripaccati, yathā ca paripakko hoti, tathā naṁ bhāvetīti. Esa nayo sesabojjhaṅgesupi. Imasmimpi naye lokiyalokuttaramissakā bojjhaṅgā kathitāti.",
  "atk-abh02a9:28": "Suttantabhājanīyavaṇṇanā.",
  "atk-abh02a9:29": "2. Abhidhammabhājanīyavaṇṇanā",
  "atk-abh02a9:30": "472. Abhidhammabhājanīye sattapi bojjhaṅge ekato pucchitvā vissajjanassa ca pāṭiyekkaṁ pucchitvā vissajjanassa ca vasena dve nayā. Tesaṁ atthavaṇṇanā heṭṭhā vuttanayeneva veditabbā.",
  "atk-abh02a9:31": "Upekkhāsambojjhaṅganiddese pana upekkhanavasena upekkhā. Upekkhanākāro upekkhanā. Upekkhitabbayutte samappavatte dhamme ikkhati, na codetīti upekkhā. Puggalaṁ upekkhāpetīti upekkhanā . Bojjhaṅgabhāvappattiyā lokiyaupekkhanāya adhikā upekkhanā ajjhupekkhanā. Abyāpārāpajjanena majjhattabhāvo majjhattatā. Sā pana cittassa, na sattassāti dīpetuṁ majjhattatā cittassāti vuttanti. Ayamettha anupubbapadavaṇṇanā.",
  "atk-abh02a9:32": "Nayā panettha gaṇetabbā – sattannampi hi bojjhaṅgānaṁ ekato pucchitvā vissajjane ekekamagge nayasahassaṁ nayasahassanti cattāri nayasahassāni vibhattāni. Pāṭiyekkaṁ pucchitvā vissajjane ekekabojjhaṅgavasena cattāri cattārīti satta catukkā aṭṭhavīsati. Tāni purimehi catūhi saddhiṁ dvattiṁsāti sabbānipi abhidhammabhājanīye dvattiṁsa nayasahassāni vibhattāni kusalāneva. Yasmā pana phalakkhaṇepi bojjhaṅgā labbhanti, kusalahetukāni ca sāmaññaphalāni, tasmā tesupi bojjhaṅgadassanatthaṁ kusalaniddesapubbaṅgamāya eva tantiyā vipākanayo āraddho. Sopi ekato pucchitvā vissajjanassa ca, pāṭiyekkaṁ pucchitvā vissajjanassa ca vasena duvidho hoti. Sesamettha heṭṭhā vuttanayeneva veditabbaṁ. Vipāke pana kusalato tiguṇā nayā kātabbāti.",
  "atk-abh02a9:33": "Abhidhammabhājanīyavaṇṇanā.",
  "atk-abh02a9:34": "3. Pañhāpucchakavaṇṇanā",
  "atk-abh02a9:35": "482. Pañhāpucchake pāḷianusāreneva bojjhaṅgānaṁ kusalādibhāvo veditabbo. Ārammaṇattikesu pana sabbepete appamāṇaṁ nibbānaṁ ārabbha pavattito appamāṇārammaṇā eva, na maggārammaṇā. Sahajātahetuvasena panettha kusalā maggahetukā, vīriyaṁ vā vīmaṁsaṁ vā jeṭṭhakaṁ katvā maggabhāvanākāle maggādhipatino, chandacittajeṭṭhikāya maggabhāvanāya na vattabbā maggādhipatinoti, phalakālepi na vattabbā eva.",
  "atk-abh02a9:36": "Atītādīsu ekārammaṇabhāvenapi na vattabbā, nibbānassa pana bahiddhādhammattā bahiddhārammaṇā nāma hontīti. Evametasmiṁ pañhāpucchakepi nibbattitalokuttarāva bojjhaṅgā kathitā . Sammāsambuddhena hi suttantabhājanīyasseva paṭhamanayasmiṁ lokiyā, dutiyatatiyesu lokiyalokuttaramissakā bojjhaṅgā kathitā. Abhidhammabhājanīyassa pana catūsupi nayesu imasmiñca pañhāpucchake lokuttarāyevāti evamayaṁ bojjhaṅgavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a9:37": "Sammohavinodaniyā vibhaṅgaṭṭhakathāya",
  "atk-abh02a9:38": "Bojjhaṅgavibhaṅgavaṇṇanā niṭṭhitā."
}