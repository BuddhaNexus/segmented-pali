{
  "atk-s0102a0:0": " Namo tassa bhagavato arahato sammāsambuddhassa",
  "atk-s0102a0:1": "Dīghanikāye",
  "atk-s0102a0:2": "Mahāvaggaṭṭhakathā",
  "atk-s0102a0:3": "1. Mahāpadānasuttavaṇṇanā",
  "atk-s0102a0:4": "Pubbenivāsapaṭisaṁyuttakathā",
  "atk-s0102a0:5": "1.Evaṁme sutaṁ…pe… karerikuṭikāyanti mahāpadānasuttaṁ. Tatrāyaṁ apubbapadavaṇṇanā – karerikuṭikāyanti karerīti varuṇarukkhassa nāmaṁ, karerimaṇḍapo tassā kuṭikāya dvāre ṭhito, tasmā ‘‘karerikuṭikā’’ti vuccati, yathā kosambarukkhassa dvāre ṭhitattā ‘‘kosambakuṭikā’’ti. Antojetavane kira karerikuṭi kosambakuṭi gandhakuṭi salaḷāgāranti cattāri mahāgehāni, ekekaṁ satasahassapariccāgena nipphannaṁ. Tesu salaḷāgāraṁ raññā pasenadinā kāritaṁ, sesāni anāthapiṇḍikena kāritāni. Iti bhagavā anāthapiṇḍikena gahapatinā thambhānaṁ upari kāritāya devavimānakappāya karerikuṭikāyaṁ viharati . Pacchābhattanti ekāsanikakhalupacchābhattikānaṁ pātova bhuttānaṁ antomajjhanhikepi pacchābhattameva. Idha pana pakatibhattassa pacchato ‘‘pacchābhatta’’nti adhippetaṁ. Piṇḍapātapaṭikkantānanti piṇḍapātato paṭikkantānaṁ, bhattakiccaṁ niṭṭhapetvā uṭṭhitānanti attho.",
  "atk-s0102a0:6": "Karerimaṇḍalamāḷeti tasseva karerimaṇḍapassa avidūre katāya nisīdanasālāya. So kira karerimaṇḍapo gandhakuṭikāya ca sālāya ca antare hoti, tasmā gandhakuṭīpi karerikuṭikāpi sālāpi – ‘‘karerimaṇḍalamāḷo’’ti vuccati. Pubbenivāsapaṭisaṁyuttāti ‘‘ekampi jātiṁ, dvepi jātiyo’’ti evaṁ vibhattena pubbenivutthakkhandhasantānasaṅkhātena pubbenivāsena saddhiṁ yojetvā pavattitā. Dhammīti dhammasaṁyuttā.",
  "atk-s0102a0:7": "Udapādīti aho acchariyaṁ dasabalassa pubbenivāsañāṇaṁ , pubbenivāsaṁ nāma ke anussaranti, ke nānussarantīti. Titthiyā anussaranti, sāvakā ca paccekabuddhā ca buddhā ca anussaranti. Kataratitthiyā anussaranti? Ye aggappattakammavādino, tepi cattālīsaṁyeva kappe anussaranti, na tato paraṁ. Sāvakā kappasatasahassaṁ anussaranti. Dve aggasāvakā asaṅkhyeyyañceva kappasatasahassañca. Paccekabuddhā dve asaṅkhyeyyāni kappasatasahassañca. Buddhānaṁ pana ettakanti paricchedo natthi, yāvatakaṁ ākaṅkhanti, tāvatakaṁ anussaranti.",
  "atk-s0102a0:8": "Titthiyā khandhapaṭipāṭiyā anussaranti, paṭipāṭiṁ muñcitvā na sakkonti. Paṭipāṭiyā anussarantāpi asaññabhavaṁ patvā khandhappavattiṁ na passanti, jāle patitā kuṇṭhā viya, kūpe patitā paṅguḷā viya ca honti. Te tattha ṭhatvā ‘‘ettakameva, ito paraṁ natthī’’ti diṭṭhiṁ gaṇhanti. Iti titthiyānaṁ pubbenivāsānussaraṇaṁ andhānaṁ yaṭṭhikoṭigamanaṁ viya hoti. Yathā hi andhā yaṭṭhikoṭiggāhake satiyeva gacchanti, asati tattheva nisīdanti, evameva titthiyā khandhapaṭipāṭiyāva anussarituṁ sakkonti, paṭipāṭiṁ vissajjetvā na sakkonti.",
  "atk-s0102a0:9": "Sāvakāpi khandhapaṭipāṭiyāva anussaranti, asaññabhavaṁ patvā khandhappavattiṁ na passanti. Evaṁ santepi te vaṭṭe saṁsaraṇakasattānaṁ khandhānaṁ abhāvakālo nāma natthi. Asaññabhave pana pañcakappasatāni pavattantīti tattakaṁ kālaṁ atikkamitvā buddhehi dinnanaye ṭhatvā parato anussaranti; seyyathāpi āyasmā sobhito. Dve aggasāvakā pana paccekabuddhā ca cutipaṭisandhiṁ oloketvā anussaranti. Buddhānaṁ cutipaṭisandhikiccaṁ natthi, yaṁ yaṁ ṭhānaṁ passitukāmā honti, taṁ tadeva passanti.",
  "atk-s0102a0:10": "Titthiyā ca pubbenivāsaṁ anussaramānā attanā diṭṭhakatasutameva anussaranti. Tathā sāvakā ca paccekabuddhā ca. Buddhā pana attanā vā parehi vā diṭṭhakatasutaṁ sabbameva anussaranti.",
  "atk-s0102a0:11": "Titthiyānaṁ pubbenivāsañāṇaṁ khajjopanakaobhāsasadisaṁ, sāvakānaṁ padīpobhāsasadisaṁ, aggasāvakānaṁ osadhitārakobhāsasadisaṁ, paccekabuddhānaṁ candobhāsasadisaṁ, buddhānaṁ saradasūriyamaṇḍalobhāsasadisaṁ. Tassa ettakāni jātisatāni jātisahassāni jātisatasahassānīti vā ettakāni kappasatāni kappasahassāni kappasatasahassānīti vā natthi, yaṁ kiñci anussarantassa neva khalitaṁ, na paṭighātaṁ hoti, āvajjanapaṭibaddhameva ākaṅkhamanasikāracittuppādapaṭibaddhameva hoti. Dubbalapattapuṭe vegakkhittanārāco viya, sinerukūṭe vissaṭṭhaindavajiraṁ viya ca asajjamānameva gacchati. ‘‘Aho mahantaṁ bhagavato pubbenivāsañāṇa’’nti evaṁ bhagavantaṁyeva ārabbha kathā uppannā, jātā pavattāti attho. Taṁ sabbampi saṅkhepato dassetuṁ ‘‘itipi pubbenivāso, itipi pubvenivāso’’ti ettakameva pāḷiyaṁ vuttaṁ. Tattha itipīti evampi.",
  "atk-s0102a0:12": "2-3.Assosi kho…pe… atha bhagavā anuppattoti ettha yaṁ vattabbaṁ, taṁ brahmajālasuttavaṇṇanāyaṁ vuttameva. Ayameva hi viseso – tattha sabbaññutaññāṇena assosi, idha dibbasotena. Tattha ca vaṇṇāvaṇṇakathā vippakatā, idha pubbenivāsakathā. Tasmā bhagavā – ‘‘ime bhikkhū mama pubbenivāsañāṇaṁ ārabbha guṇaṁ thomenti, pubbenivāsañāṇassa pana me nipphattiṁ na jānanti; handa nesaṁ tassa nipphattiṁ kathetvā dassāmī’’ti āgantvā pakatiyāpi buddhānaṁ nisīditvā dhammadesanatthameva ṭhapite taṅkhaṇe bhikkhūhi papphoṭetvā dinne varabuddhāsane nisīditvā ‘‘kāya nuttha, bhikkhave’’ti pucchāya ca ‘‘idha , bhante’’tiādipaṭivacanassa ca pariyosāne tesaṁ pubbenivāsapaṭisaṁyuttaṁ dhammiṁ kathaṁ kathetukāmo iccheyyātha notiādimāha. Tattha iccheyyātha noti iccheyyātha nu. Atha naṁ pahaṭṭhamānasā bhikkhū yācamānā etassa bhagavātiādimāhaṁsu. Tattha etassāti etassa dhammikathākaraṇassa.",
  "atk-s0102a0:13": "4. Atha bhagavā tesaṁ yācanaṁ gahetvā kathetukāmo ‘‘tena hi, bhikkhave, suṇāthā’’ti te sotāvadhāraṇasādhukamanasikāresu niyojetvā aññesaṁ asādhāraṇaṁ chinnavaṭumakānussaraṇaṁ pakāsetukāmo ito so, bhikkhavetiādimāha. Tattha yaṁ vipassīti yasmiṁ kappe vipassī. Ayañhi ‘ya’nti saddo ‘‘yaṁ me, bhante, devānaṁ tāvatiṁsānaṁ sammukhā sutaṁ sammukhā paṭiggahitaṁ, ārocemi taṁ, bhagavato’’tiādīsu (dī. ni. 2.203) paccattavacane dissati. ‘‘Yaṁ taṁ apucchimha akittayī no, aññaṁ taṁ pucchāma tadiṅgha brūhī’’tiādīsu (su. ni. 881) upayogavacane. ‘‘Aṭṭhānametaṁ, bhikkhave, anavakāso, yaṁ ekissā lokadhātuyā’’tiādīsu (a. ni. 1.277) karaṇavacane. Idha pana bhummattheti daṭṭhabbo. Tena vuttaṁ – ‘‘yasmiṁ kappe’’ti. Udapādīti dasasahassilokadhātuṁ unnādento uppajji.",
  "atk-s0102a0:14": "Bhaddakappeti pañcabuddhuppādapaṭimaṇḍitattā sundarakappe sārakappeti bhagavā imaṁ kappaṁ thomento evamāha. Yato paṭṭhāya kira amhākaṁ bhagavatā abhinīhāro kato, etasmiṁ antare ekakappepi pañca buddhā nibbattā nāma natthi. Amhākaṁ bhagavato abhinīhārassa purato pana taṇhaṅkaro, medhaṅkaro, saraṇaṅkaro, dīpaṅkaroti cattāro buddhā ekasmiṁ kappe nibbattiṁsu. Tesaṁ orabhāge ekaṁ asaṅkhyeyyaṁ buddhasuññameva ahosi.",
  "atk-s0102a0:15": "Asaṅkhyeyyakappapariyosāne pana koṇḍañño nāma buddho ekova ekasmiṁ kappe uppanno. Tatopi asaṅkhyeyyaṁ buddhasuññameva ahosi. Asaṅkhyeyyakappapariyosāne maṅgalo, sumano, revato, sobhitoti cattāro buddhā ekasmiṁ kappe uppannā . Tatopi asaṅkhyeyyaṁ buddhasuññameva ahosi. Asaṅkhyeyyakappapariyosāne pana ito kappasatasahassādhikassa asaṅkhyeyyassa upari anomadassī, padumo, nāradoti tayo buddhā ekasmiṁ kappe uppannā. Tatopi asaṅkhyeyyaṁ buddhasuññameva ahosi. Asaṅkhyeyyakappapariyosāne pana ito kappasatasahassānaṁ upari padumuttaro bhagavā ekova ekasmiṁ kappe uppanno. Tassa orabhāge ito tiṁsakappasahassānaṁ upari sumedho, sujātoti dve buddhā ekasmiṁ kappe uppannā. Tato orabhāge ito aṭṭhārasannaṁ kappasahassānaṁ upari piyadassī, atthadassī, dhammadassīti tayo buddhā ekasmiṁ kappe uppannā. Atha ito catunavutikappe siddhattho nāma buddho ekova ekasmiṁ kappe uppanno. Ito dve navutikappe tisso, phussoti dve buddhā ekasmiṁ kappe uppannā. Ito ekanavutikappe vipassī bhagavā uppanno. Ito ekatiṁse kappe sikhī, vessabhūti dve buddhā uppannā. Imasmiṁ bhaddakappe kakusandho, koṇāgamano, kassapo, gotamo amhākaṁ sammāsambuddhoti cattāro buddhā uppannā, metteyyo uppajjissati. Evamayaṁ kappo pañcabuddhuppādapaṭimaṇḍitattā sundarakappo sārakappoti bhagavā imaṁ kappaṁ thomento evamāha.",
  "atk-s0102a0:16": "Kiṁ panetaṁ buddhānaṁyeva pākaṭaṁ hoti – ‘‘imasmiṁ kappe ettakā buddhā uppannā vā uppajjissantīti vā’’ti, udāhu aññesampi pākaṭaṁ hotīti? Aññesampi pākaṭaṁ hoti. Kesaṁ? Suddhāvāsabrahmānaṁ. Kappasaṇṭhānakālasmiñhi ekamasaṅkhyeyyaṁ ekaṅgaṇaṁ hutvā ṭhite lokasannivāse lokassa saṇṭhānatthāya devo vassituṁ ārabhati. Āditova antaraṭṭhake himapāto viya hoti. Tato tilamattā kaṇamattā taṇḍulamattā mugga-māsa-badara-āmalaka-eḷāluka-kumbhaṇḍa-alābumattā udakadhārā hutvā anukkamena usabhadveusabhaaḍḍhagāvutagāvutadvegāvutaaḍḍhayojanayojanadviyojana…pe… yojanasatayojanasahassayojanasatasahassamattā hutvā koṭisatasahassacakkavāḷabbhantare yāva avinaṭṭhabrahmalokā pūretvā tiṭṭhanti. Atha taṁ udakaṁ anupubbena bhassati, bhassante udake pakatidevalokaṭṭhānesu devalokā saṇṭhahanti, tesaṁ saṇṭhahanavidhānaṁ visuddhimagge pubbenivāsakathāyaṁ vuttameva.",
  "atk-s0102a0:17": "Manussalokasaṇṭhahanaṭṭhānaṁ pana patte udake dhamakaraṇamukhe pihite viya vātavasena taṁ udakaṁ santiṭṭhati, udakapiṭṭhe uppalinipaṇṇaṁ viya pathavī saṇṭhahati. Mahābodhipallaṅko vinassamāne loke pacchā vinassati, saṇṭhahamāne paṭhamaṁ saṇṭhahati. Tattha pubbanimittaṁ hutvā eko paduminigaccho uppajjati, tassa sace tasmiṁ kappe buddho nibbattissati, pupphaṁ uppajjati. No ce, nuppajjati. Uppajjamānañca sace eko buddho nibbattissati, ekaṁ uppajjati. Sace dve, tayo, cattāro, pañca buddhā nibbattissanti, pañca uppajjanti. Tāni ca kho ekasmiṁyeva nāḷe kaṇṇikābaddhāni hutvā. Suddhāvāsabrahmāno ‘‘āyāma , mayaṁ mārisā, pubbanimittaṁ passissāmā’’ti mahābodhipallaṅkaṭṭhānaṁ āgacchanti, buddhānaṁ anibbattanakappe pupphaṁ na hoti. Te pana apupphitagacchaṁ disvā – ‘‘andhakāro vata bho loko bhavissati, matā matā sattā apāye pūressanti, cha devalokā nava brahmalokā suññā bhavissantī’’ti anattamanā honti. Pupphitakāle pana pupphaṁ disvā – ‘‘sabbaññubodhisattesu mātukucchiṁ okkamantesu nikkhamantesu sambujjhantesu dhammacakkaṁ pavattentesu yamakapāṭihāriyaṁ karontesu devorohanaṁ karontesu āyusaṅkhāraṁ ossajjantesu parinibbāyantesu dasasahassacakkavāḷakampanādīni pāṭihāriyāni dakkhissāmā’’ti ca ‘‘cattāro apāyā parihāyissanti, cha devalokā nava brahmalokā paripūressantī’’ti ca attamanā udānaṁ udānentā attano attano brahmalokaṁ gacchanti. Imasmiṁ bhaddakappe pañca padumāni uppajjiṁsu. Tesaṁ nimittānaṁ ānubhāvena cattāro buddhā uppannā, pañcamo uppajjissati. Suddhāvāsabrahmānopi tāni padumāni disvā imamatthaṁ jāniṁsu. Tena vuttaṁ – ‘‘aññesampi pākaṭaṁ hotī’’ti.",
  "atk-s0102a0:18": "Āyuparicchedavaṇṇanā",
  "atk-s0102a0:19": "5-7. Iti bhagavā – ‘‘ito so, bhikkhave’’tiādinā nayena kappaparicchedavasena pubbenivāsaṁ dassetvā idāni tesaṁ buddhānaṁ jātiparicchedādivasena dassetuṁ vipassī, bhikkhavetiādimāha. Tattha āyuparicchede parittaṁ lahukanti ubhayametaṁ appakasseva vevacanaṁ. Yañhi appakaṁ, taṁ parittañceva lahukañca hoti.",
  "atk-s0102a0:20": "Appaṁ vā bhiyyoti vassasatato vā upari appaṁ, aññaṁ vassasataṁ apatvā vīsaṁ vā tiṁsaṁ vā cattālīsaṁ vā paṇṇāsaṁ vā saṭṭhi vā vassāni jīvati. Evaṁ dīghāyuko pana atidullabho, asuko kira evaṁ ciraṁ jīvatīti tattha tattha gantvā daṭṭhabbo hoti. Tattha visākhā upāsikā vīsavassasataṁ jīvati, tathā pokkharasāti brāhmaṇo, brahmāyu brāhmaṇo, selo brāhmaṇo, bāvariyabrāhmaṇo, ānandatthero, mahākassapattheroti. Anuruddhatthero pana vassasatañceva paṇṇāsañca vassāni, bākulatthero vassasatañceva saṭṭhi ca vassāni. Ayaṁ sabbadīghāyuko. Sopi dve vassasatāni na jīvati.",
  "atk-s0102a0:21": "Vipassīādayo pana sabbepi bodhisattā mettāpubbabhāgena somanassasahagatañāṇasampayuttaasaṅkhārikacittena mātukucchismiṁ paṭisandhiṁ gaṇhiṁsu. Tena cittena gahitāya paṭisandhiyā asaṅkhyeyyaṁ āyu, iti sabbe buddhā asaṅkhyeyyāyukā. Te kasmā asaṅkhyeyyaṁ na aṭṭhaṁsu? Utubhojanavipattiyā. Utubhojanavasena hi āyu hāyatipi vaḍḍhatipi.",
  "atk-s0102a0:22": "Tattha yadā rājāno adhammikā honti, tadā uparājāno, senāpati, seṭṭhi, sakalanagaraṁ, sakalaraṭṭhaṁ adhammikameva hoti; atha tesaṁ ārakkhadevatā, tāsaṁ devatānaṁ mittā bhūmaṭṭhadevatā, tāsaṁ devatānaṁ mittā ākāsaṭṭhakadevatā, ākāsaṭṭhakadevatānaṁ mittā uṇhavalāhakā devatā, tāsaṁ mittā abbhavalāhakā devatā, tāsaṁ mittā sītavalāhakā devatā, tāsaṁ mittā vassavalāhakā devatā, tāsaṁ mittā cātumahārājikā devatā, tāsaṁ mittā tāvatiṁsā devatā, tāsaṁ mittā yāmā devatāti evamādi. Evaṁ yāva bhavaggā ṭhapetvā ariyasāvake sabbā devabrahmaparisāpi adhammikāva honti. Tāsaṁ adhammikatāya visamaṁ candimasūriyā pariharanti, vāto yathāmaggena na vāyati, ayathāmaggena vāyanto ākāsaṭṭhakavimānāni khobheti, vimānesu khobhitesu devatānaṁ kīḷanatthāya cittāni na namanti, devatānaṁ kīḷanatthāya cittesu anamantesu sītuṇhabhedo utu yathākālena na sampajjati, tasmiṁ asampajjante na sammā devo vassati, kadāci vassati, kadāci na vassati; katthaci vassati, katthaci na vassati, vassantopi vappakāle aṅkurakāle nāḷakāle pupphakāle khīraggahaṇādikālesu yathā yathā sassānaṁ upakāro na hoti, tathā tathā vassati ca vigacchati ca, tena sassāni visamapākāni honti, vigatagandhavaṇṇarasādisampannāni. Ekabhājane pakkhittataṇḍulesupi ekasmiṁ padese bhattaṁ uttaṇḍulaṁ hoti, ekasmiṁ atikilinnaṁ, ekasmiṁ samapākaṁ. Taṁ paribhuttaṁ kucchiyampi tīhākārehi paccati. Tena sattā bahvābādhā ceva honti, appāyukā ca. Evaṁ tāva utubhojanavasena āyu hāyati.",
  "atk-s0102a0:23": "Yadā pana rājāno dhammikā honti, tadā uparājānopi dhammikā hontīti purimanayeneva yāva brahmalokā sabbepi dhammikā honti. Tesaṁ dhammikattā samaṁ candimasūriyā pariharanti, yathāmaggena vāto vāyati, yathāmaggena vāyanto ākāsaṭṭhakavimānāni na khobheti, tesaṁ akhobhā devatānaṁ kīḷanatthāya cittāni namanti. Evaṁ kālena utu sampajjati, devo sammā vassati, vappakālato paṭṭhāya sassānaṁ upakāraṁ karonto kāle vassati, kāle vigacchati, tena sassāni samapākāni sugandhāni suvaṇṇāni surasāni ojavantāni honti, tehi sampāditaṁ bhojanaṁ paribhuttampi sammā paripākaṁ gacchati , tena sattā arogā dīghāyukā honti. Evaṁ utubhojanavasena āyu vaḍḍhati.",
  "atk-s0102a0:24": "Tattha vipassī bhagavā asītivassasahassāyukakāle nibbatto, sikhī sattativassasahassāyukakāleti idaṁ anupubbena parihīnasadisaṁ kataṁ, na pana evaṁ parihīnaṁ, vaḍḍhitvā vaḍḍhitvā parihīnanti veditabbaṁ. Kathaṁ? Imasmiṁ tāva kappe kakusandho bhagavā cattālīsavassasahassāyukakāle nibbatto, āyuppamāṇaṁ pañca koṭṭhāse katvā cattāri ṭhatvā pañcame vijjamāneyeva parinibbuto. Taṁ āyu parihāyamānaṁ dasavassakālaṁ patvā puna vaḍḍhamānaṁ asaṅkhyeyyaṁ hutvā tato parihāyamānaṁ tiṁsavassasahassakāle ṭhitaṁ; tadā koṇāgamano bhagavā nibbatto. Tasmimpi tatheva parinibbute taṁ āyu dasavassakālaṁ patvā puna vaḍḍhamānaṁ asaṅkhyeyyaṁ hutvā parihāyitvā vīsativassasahassakāle ṭhitaṁ; tadā kassapo bhagavā nibbatto. Tasmimpi tatheva parinibbute taṁ āyu dasavassakālaṁ patvā puna vaḍḍhamānaṁ asaṅkhyeyyaṁ hutvā parihāyitvā vassasatakālaṁ pattaṁ, atha amhākaṁ sammāsambuddho nibbatto. Evaṁ anupubbena parihāyitvā parihāyitvā vaḍḍhitvā vaḍḍhitvā parihīnanti veditabbaṁ. Tattha yaṁ yaṁ āyuparimāṇesu manussesu buddhā nibbattanti, tesampi taṁ tadeva āyuparimāṇaṁ hotīti veditabbaṁ.",
  "atk-s0102a0:25": "Āyuparicchedavaṇṇanā niṭṭhitā.",
  "atk-s0102a0:26": "Bodhiparicchedavaṇṇanā",
  "atk-s0102a0:27": "8. Bodhiparicchede pana pāṭaliyā mūleti pāṭalirukkhassa heṭṭhā. Tassā pana pāṭaliyā khandho taṁ divasaṁ paṇṇāsaratano hutvā abbhuggato, sākhā paṇṇāsaratanāti ubbedhena ratanasataṁ ahosi. Taṁ divasañca sā pāṭali kaṇṇikābaddhehi viya pupphehi mūlato paṭṭhāya ekasañchannā ahosi, dibbagandhaṁ vāyati. Na kevalañca tadā ayameva pupphitā, dasasahassacakkavāḷe sabbapāṭaliyo pupphitā. Na kevalañca pāṭaliyo, dasasahassacakkavāḷe sabbarukkhānaṁ khandhesu khandhapadumāni, sākhāsu sākhāpadumāni, latāsu latāpadumāni, ākāse ākāsapadumāni pupphitāni, pathavitalaṁ bhinditvāpi mahāpadumāni uṭṭhitāni. Mahāsamuddopi pañcavaṇṇehi padumehi nīluppalarattuppalehi ca sañchanno ahosi. Sakaladasasahassacakkavāḷaṁ dhajamālākulaṁ tattha tattha nibaddhapupphadāmavissaṭṭhamālāguḷavippakiṇṇaṁ nānāvaṇṇakusumasamujjalaṁ nandanavanacittalatāvanamissakavanaphārusakavanasadisaṁ ahosi. Puratthimacakkavāḷamukhavaṭṭiyaṁ ussitaddhajā pacchimacakkavāḷamukhavaṭṭiṁ abhihananti. Pacchimadakkhiṇauttaracakkavāḷamukhavaṭṭiyaṁ ussitaddhajā dakkhiṇacakkavāḷamukhavaṭṭiṁ abhihananti. Evaṁ aññamaññasirīsampattāni cakkavāḷāni ahesuṁ. Abhisambuddhoti sakalaṁ buddhaguṇavibhavasiriṁ paṭivijjhamāno cattāri saccāni abhisambuddho.",
  "atk-s0102a0:28": "‘‘Sikhī, bhikkhave, bhagavā arahaṁ sammāsambuddho puṇḍarīkassa mūle abhisambuddho’’tiādīsupi imināva nayena padavaṇṇanā veditabbā. Ettha pana puṇḍarīkoti setambarukkho. Tassāpi tadeva parimāṇaṁ. Taṁ divasañca sopi dibbagandhehi pupphehi susañchanno ahosi. Na kevalañca pupphehi, phalehipi sañchanno ahosi. Tassa ekato taruṇāni phalāni, ekato majjhimāni phalāni, ekato nātipakkāni phalāni, ekato supakkāni pakkhittadibbojāni viya surasāni olambanti. Yathā so, evaṁ sakaladasasahassacakkavāḷesu pupphūpagarukkhā pupphehi, phalūpagarukkhā phalehi paṭimaṇḍitā ahesuṁ.",
  "atk-s0102a0:29": "Sāloti sālarukkho. Tassāpi tadeva parimāṇaṁ, tatheva pupphasirīvibhavo veditabbo. Sirīsarukkhepi eseva nayo. Udumbararukkhe pupphāni nāhesuṁ, phalavibhūti panettha ambe vuttanayāva, tathā nigrodhe, tathā assatthe. Iti sabbabuddhānaṁ ekova pallaṅko, rukkhā pana aññepi honti. Tesu yassa yassa rukkhassa mūle catumaggañāṇasaṅkhātabodhiṁ buddhā paṭivijjhanti, so so bodhīti vuccati. Ayaṁ bodhiparicchedo nāma.",
  "atk-s0102a0:30": "Sāvakayugaparicchedavaṇṇanā",
  "atk-s0102a0:31": "9. Sāvakayugaparicchede pana khaṇḍatissanti khaṇḍo ca tisso ca. Tesu khaṇḍo ekapitiko kaniṭṭhabhātā, tisso purohitaputto . Khaṇḍo paññāpāramiyā matthakaṁ patto, tisso samādhipāramiyā matthakaṁ patto. Agganti ṭhapetvā vipassiṁ bhagavantaṁ avasesehi saddhiṁ asadisaguṇatāya uttamaṁ. Bhaddayuganti aggattāyeva bhaddayugaṁ. Abhibhūsambhavanti abhibhū ca sambhavo ca. Tesu abhibhū paññāpāramiyā matthakaṁ patto. Sikhinā bhagavatā saddhiṁ aruṇavatito brahmalokaṁ gantvā brahmaparisāya vividhāni pāṭihāriyāni dassento dhammaṁ desetvā dasasahassilokadhātuṁ andhakārena pharitvā – ‘‘kiṁ ida’’nti sañjātasaṁvegānaṁ obhāsaṁ pharitvā – ‘‘sabbe me rūpañca passantu, saddañca suṇantū’’ti adhiṭṭhahitvā – ‘‘ārambhathā’’ti gāthādvayaṁ (saṁ. ni. 1.185) bhaṇanto saddaṁ sāvesi. Sambhavo samādhipāramiyā matthakaṁ patto ahosi.",
  "atk-s0102a0:32": "Soṇuttaranti soṇo ca uttaro ca. Tesupi soṇo paññāpāramiṁ patto, uttaro samādhipāramiṁ patto ahosi. Vidhurasañjīvanti vidhuro ca sañjīvo ca. Tesu vidhuro paññāpāramiṁ patto ahosi, sañjīvo samādhipāramiṁ patto. Samāpajjanabahulo rattiṭṭhānadivāṭṭhānakuṭileṇamaṇḍapādīsu samāpattibalena jhāyanto ekadivasaṁ araññe nirodhaṁ samāpajji, atha naṁ vanakammikādayo ‘‘mato’’ti sallakkhetvā jhāpesuṁ. So yathāparicchedena samāpattito uṭṭhāya cīvarāni papphoṭetvā gāmaṁ piṇḍāya pāvisi. Tadupādāyeva ca naṁ ‘‘sañjīvo’’ti sañjāniṁsu. Bhiyyosuttaranti bhiyyoso ca uttaro ca. Tesu bhiyyoso paññāya uttaro, uttaro samādhinā aggo ahosi. Tissabhāradvājanti tisso ca bhāradvājo ca . Tesu tisso paññāpāramiṁ patto, bhāradvājo samādhipāramiṁ patto ahosi . Sāriputtamoggallānanti sāriputto ca moggallāno ca. Tesu sāriputto paññāvisaye, moggallāno samādhivisaye aggo ahosi. Ayaṁ sāvakayugaparicchedo nāma.",
  "atk-s0102a0:33": "Sāvakasannipātaparicchedavaṇṇanā",
  "atk-s0102a0:34": "10. Sāvakasannipātaparicchede vipassissa bhagavato paṭhamasannipāto caturaṅgiko ahosi, sabbe ehibhikkhū, sabbe iddhiyā nibbattapattacīvarā, sabbe anāmantitāva āgatā, iti te ca kho pannarase uposathadivase. Atha satthā bījaniṁ gahetvā nisinno uposathaṁ osāresi. Dutiyatatiyesupi eseva nayo. Tathā sesabuddhānaṁ sabbasannipātesu. Yasmā pana amhākaṁ bhagavato paṭhamabodhiyāva sannipāto ahosi, idañca suttaṁ aparabhāge vuttaṁ, tasmā ‘‘mayhaṁ, bhikkhave, etarahi eko sāvakānaṁ sannipāto’’ti aniṭṭhapetvā ‘‘ahosī’’ti vuttaṁ.",
  "atk-s0102a0:35": "Tattha aḍḍhateḷasāni bhikkhusatānīti purāṇajaṭilānaṁ sahassaṁ, dvinnaṁ aggasāvakānaṁ parivārāni aḍḍhateyyasatānīti aḍḍhateḷasāni bhikkhusatāni. Tattha dvinnaṁ aggasāvakānaṁ abhinīhārato paṭṭhāya vatthuṁ kathetvā pabbajjā dīpetabbā. Pabbajitānaṁ pana tesaṁ mahāmoggallāno sattame divase arahattaṁ patto. Dhammasenāpati pannarasame divase gijjhakūṭapabbatamajjhe sūkarakhataleṇapabbhāre bhāgineyyassa dīghanakhaparibbājakassa sajjite dhammayāge vedanāpariggahasuttante (ma. ni. 2.201) desiyamāne desanaṁ anubujjhamānaṁ ñāṇaṁ pesetvā sāvakapāramiñāṇaṁ patto. Bhagavā therassa arahattappattiṁ ñatvā vehāsaṁ abbhuggantvā veḷuvaneyeva paccuṭṭhāsi. Thero – ‘‘kuhiṁ nu kho bhagavā gato’’ti āvajjanto veḷuvane patiṭṭhitabhāvaṁ ñatvā sayampi vehāsaṁ abbhuggantvā veḷuvaneyeva paccuṭṭhāsi. Atha bhagavā pātimokkhaṁ osāresi. Taṁ sannipātaṁ sandhāya bhagavā – ‘‘aḍḍhateḷasāni bhikkhusatānī’’ti āha. Ayaṁ sāvakasannipātaparicchedo nāma.",
  "atk-s0102a0:36": "Upaṭṭhākaparicchedavaṇṇanā",
  "atk-s0102a0:37": "11. Upaṭṭhākaparicchede pana ānandoti nibaddhupaṭṭhākabhāvaṁ sandhāya vuttaṁ. Bhagavato hi paṭhamabodhiyaṁ anibaddhā upaṭṭhākā ahesuṁ. Ekadā nāgasamālo pattacīvaraṁ gahetvā vicari, ekadā nāgito, ekadā upavāno, ekadā sunakkhatto, ekadā cundo samaṇuddeso, ekadā sāgato , ekadā meghiyo. Tattha ekadā bhagavā nāgasamālattherena saddhiṁ addhānamaggapaṭipanno dvedhāpathaṁ patto. Thero maggā okkamma – ‘‘bhagavā, ahaṁ iminā maggena gacchāmī’’ti āha. Atha naṁ bhagavā – ‘‘ehi bhikkhu, iminā maggena gacchāmā’’ti āha. So – ‘‘handa, bhagavā, tumhākaṁ pattacīvaraṁ gaṇhatha, ahaṁ iminā maggena gacchāmī’’ti vatvā pattacīvaraṁ chamāyaṁ ṭhapetuṁ āraddho. Atha naṁ bhagavā – ‘‘āhara, bhikkhū’’ti vatvā pattacīvaraṁ gahetvā gato. Tassapi bhikkhuno itarena maggena gacchato corā pattacīvarañceva hariṁsu, sīsañca bhindiṁsu. So – ‘‘bhagavā idāni me paṭisaraṇaṁ, na añño’’ti cintetvā lohitena gaḷitena bhagavato santikaṁ agamāsi. ‘‘Kimidaṁ bhikkhū’’ti ca vutte taṁ pavattiṁ ārocesi. Atha naṁ bhagavā – ‘‘mā cintayi, bhikkhu, etaṁyeva te kāraṇaṁ sallakkhetvā nivārayimhā’’ti vatvā naṁ samassāsesi.",
  "atk-s0102a0:38": "Ekadā pana bhagavā meghiyattherena saddhiṁ pācīnavaṁsamigadāye jantugāmaṁ agamāsi. Tatrāpi meghiyo jantugāme piṇḍāya caritvā nadītīre pāsādikaṁ ambavanaṁ disvā – ‘‘bhagavā, tumhākaṁ pattacīvaraṁ gaṇhatha, ahaṁ tasmiṁ ambavane samaṇadhammaṁ karomī’’ti vatvā bhagavatā tikkhattuṁ nivāriyamānopi gantvā akusalavitakkehi upadduto anvāsatto (a. ni. 9.3; udāna paricchedo 31 daṭṭhabbo). Paccāgantvā taṁ pavattiṁ ārocesi. Tampi bhagavā – ‘‘idameva te kāraṇaṁ sallakkhetvā nivārayimhā’’ti vatvā anupubbena sāvatthiṁ agamāsi. Tattha gandhakuṭipariveṇe paññattavarabuddhāsane nisinno bhikkhusaṅghaparivuto bhikkhū āmantesi – ‘‘bhikkhave, idānimhi mahallako, ‘ekacce bhikkhū iminā maggena gacchāmā’ti vutte aññena gacchanti, ekacce mayhaṁ pattacīvaraṁ nikkhipanti, mayhaṁ nibaddhupaṭṭhākaṁ ekaṁ bhikkhuṁ jānāthā’’ti. Bhikkhūnaṁ dhammasaṁvego udapādi. Athāyasmā sāriputto uṭṭhāyāsanā bhagavantaṁ vanditvā – ‘‘ahaṁ , bhante, tumheyeva patthayamāno satasahassakappādhikaṁ asaṅkhyeyyaṁ pāramiyo pūrayiṁ, nanu mādiso mahāpañño upaṭṭhāko nāma vaṭṭati, ahaṁ upaṭṭhahissāmī’’ti āha. Taṁ bhagavā – ‘‘alaṁ sāriputta, yassaṁ disāyaṁ tvaṁ viharasi, asuññāyeva me sā disā, tava ovādo buddhānaṁ ovādasadiso, na me tayā upaṭṭhākakiccaṁ atthī’’ti paṭikkhipi. Etenevupāyena mahāmoggallānaṁ ādiṁ katvā asītimahāsāvakā uṭṭhahiṁsu. Te sabbepi bhagavā paṭikkhipi.",
  "atk-s0102a0:39": "Ānandatthero pana tuṇhīyeva nisīdi. Atha naṁ bhikkhū evamāhaṁsu – ‘‘āvuso, ānanda, bhikkhusaṅgho upaṭṭhākaṭṭhānaṁ yācati, tvampi yācāhī’’ti. So āha – ‘‘yācitvā laddhupaṭṭhānaṁ nāma āvuso kīdisaṁ hoti, kiṁ maṁ satthā na passati, sace rocissati, ānando maṁ upaṭṭhātūti vakkhatī’’ti. Atha bhagavā – ‘‘na, bhikkhave, ānando aññena ussāhetabbo, sayameva jānitvā maṁ upaṭṭhahissatī’’ti āha. Tato bhikkhū – ‘‘uṭṭhehi, āvuso ānanda, uṭṭhehi āvuso ānanda, dasabalaṁ upaṭṭhākaṭṭhānaṁ yācāhī’’ti āhaṁsu. Thero uṭṭhahitvā cattāro paṭikkhepe, catasso ca āyācanāti aṭṭha vare yāci.",
  "atk-s0102a0:40": "Cattāro paṭikkhepā nāma – ‘‘sace me, bhante, bhagavā attanā laddhaṁ paṇītaṁ cīvaraṁ na dassati, piṇḍapātaṁ na dassati, ekagandhakuṭiyaṁ vasituṁ na dassati, nimantanaṁ gahetvā na gamissati, evāhaṁ bhagavantaṁ upaṭṭhahissāmī’’ti vatvā – ‘‘kiṁ panettha, ānanda, ādīnavaṁ passasī’’ti vutte – ‘‘sacāhaṁ, bhante, imāni vatthūni labhissāmi, bhavissanti vattāro – ‘ānando dasabalena laddhaṁ paṇītaṁ cīvaraṁ paribhuñjati, piṇḍapātaṁ paribhuñjati, ekagandhakuṭiyaṁ vasati, ekato nimantanaṁ gacchati, etaṁ lābhaṁ labhanto tathāgataṁ upaṭṭhāti, ko evaṁ upaṭṭhahato bhāro’ti’’ ime cattāro paṭikkhepe yāci.",
  "atk-s0102a0:41": "Catasso āyācanā nāma – ‘‘sace, bhante, bhagavā mayā gahitanimantanaṁ gamissati, sacāhaṁ tiroraṭṭhā tirojanapadā bhagavantaṁ daṭṭhuṁ āgataṁ parisaṁ āgatakkhaṇe eva bhagavantaṁ dassetuṁ lacchāmi, yadā me kaṅkhā uppajjati, tasmiṁyeva khaṇe bhagavantaṁ upasaṅkamituṁ lacchāmi, yaṁ bhagavā mayhaṁ parammukhā dhammaṁ deseti, taṁ āgantvā mayhaṁ kathessati, evāhaṁ bhagavantaṁ upaṭṭhahissāmī’’ti vatvā – ‘‘kaṁ panettha, ānanda, ānisaṁsaṁ passasī’’ti vutte – ‘‘idha, bhante, saddhā kulaputtā bhagavato okāsaṁ alabhantā maṁ evaṁ vadanti – ‘sve, bhante ānanda, bhagavatā saddhiṁ amhākaṁ ghare bhikkhaṁ gaṇheyyāthā’ti, sace bhante bhagavā tattha na gamissati, icchitakkhaṇeyeva parisaṁ dassetuṁ, kaṅkhañca vinodetuṁ okāsaṁ na lacchāmi, bhavissanti vattāro – ‘kiṁ ānando dasabalaṁ upaṭṭhāti, ettakampissa anuggahaṁ bhagavā na karotī’ti. Bhagavato ca parammukhā maṁ pucchissanti – ‘ayaṁ, āvuso ānanda, gāthā, idaṁ suttaṁ, idaṁ jātakaṁ, kattha desita’nti. Sacāhaṁ taṁ na sampādayissāmi, bhavissanti vattāro – ‘ettakampi, āvuso, na jānāsi, kasmā tvaṁ chāyā viya bhagavantaṁ avijahanto dīgharattaṁ vicarasī’ti. Tenāhaṁ parammukhā desitassapi dhammassa puna kathanaṁ icchāmī’’ti imā catasso āyācanā yāci. Bhagavāpissa adāsi.",
  "atk-s0102a0:42": "Evaṁ ime aṭṭha vare gahetvā nibaddhupaṭṭhāko ahosi. Tasseva ṭhānantarassatthāya kappasatasahassaṁ pūritānaṁ pāramīnaṁ phalaṁ pāpuṇīti imassa nibaddhupaṭṭhākabhāvaṁ sandhāya – ‘‘mayhaṁ, bhikkhave, etarahi ānando bhikkhu upaṭṭhāko aggupaṭṭhāko’’ti āha. Ayaṁ upaṭṭhākaparicchedo nāma.",
  "atk-s0102a0:43": "12. Pitiparicchedo uttānatthoyeva.",
  "atk-s0102a0:44": "Vihāraṁ pāvisīti kasmā vihāraṁ pāvisi? Bhagavā kira ettakaṁ kathetvā cintesi – ‘‘na tāva mayā sattannaṁ buddhānaṁ vaṁso nirantaraṁ matthakaṁ pāpetvā kathito, ajja mayi pana vihāraṁ paviṭṭhe ime bhikkhū bhiyyoso mattāya pubbenivāsañāṇaṁ ārabbha vaṇṇaṁ kathayissanti. Athāhaṁ āgantvā nirantaraṁ buddhavaṁsaṁ kathetvā matthakaṁ pāpetvā dassāmī’’ti bhikkhūnaṁ kathāvārassa okāsaṁ datvā uṭṭhāyāsanā vihāraṁ pāvisi.",
  "atk-s0102a0:45": "Yañcetaṁ bhagavā tantiṁ kathesi, tattha kappaparicchedo, jātiparicchedo, gottaparicchedo, āyuparicchedo, bodhiparicchedo, sāvakayugaparicchedo, sāvakasannipātaparicchedo, upaṭṭhākaparicchedo, pitiparicchedoti navime vārā āgatā, sambahulavāro anāgato, ānetvā pana dīpetabbo.",
  "atk-s0102a0:46": "Sambahulavārakathāvaṇṇanā",
  "atk-s0102a0:47": "Sabbabodhisattānañhi ekasmiṁ kulavaṁsānurūpe putte jāte nikkhamitvā pabbajitabbanti ayameva vaṁso, ayaṁ paveṇī. Kasmā? Sabbaññubodhisattānañhi mātukucchiṁ okkamanato paṭṭhāya pubbe vuttappakārāni anekāni pāṭihāriyāni honti, tatra nesaṁ yadi neva jātanagaraṁ, na pitā, na mātā, na bhariyā, na putto paññāyeyya, ‘‘imassa neva jātanagaraṁ, na pitā, na bhariyā, na putto paññāyati, devo vā sakko vā māro vā brahmā vā esa maññe, devānañca īdisaṁ pāṭihāriyaṁ anacchariya’’nti maññamāno jano neva sotabbaṁ, na saddhātabbaṁ maññeyya. Tato abhisamayo na bhaveyya, abhisamaye asati niratthakova buddhuppādo, aniyyānikaṁ sāsanaṁ hoti. Tasmā sabbabodhisattānaṁ – ‘‘ekasmiṁ kulavaṁsānurūpe putte jāte nikkhamitvā pabbajitabba’’nti ayameva vaṁso ayaṁ paveṇī. Tasmā puttādīnaṁ vasena sambahulavāro ānetvā dīpetabbo.",
  "atk-s0102a0:48": "Sambahulaparicchedavaṇṇanā",
  "atk-s0102a0:49": "Tattha –",
  "atk-s0102a0:50": "Samavattakkhandho atulo, suppabuddho ca uttaro;",
  "atk-s0102a0:51": "Satthavāho vijitaseno, rāhulo bhavati sattamoti.",
  "atk-s0102a0:52": "Ete tāva sattannampi bodhisattānaṁ anukkameneva satta puttā veditabbā.",
  "atk-s0102a0:53": "Tattha rāhulabhadde tāva jāte paṇṇaṁ āharitvā mahāpurisassa hatthe ṭhapayiṁsu. Athassa tāvadeva sakalasarīraṁ khobhetvā puttasineho aṭṭhāsi. So cintesi – ‘‘ekasmiṁ tāva jāte evarūpo puttasineho, parosahassaṁ kira me puttā bhavissanti, tesu ekekasmiṁ jāte idaṁ sinehabandhanaṁ evaṁ vaḍḍhantaṁ dubbhejjaṁ bhavissati, rāhu jāto, bandhanaṁ jāta’’nti āha. Taṁ divasameva ca rajjaṁ pahāya nikkhanto. Esa nayo sabbesaṁ puttuppattiyanti. Ayaṁ puttaparicchedo.",
  "atk-s0102a0:54": "Sutanā sabbakāmā ca, sucittā atha rocinī;",
  "atk-s0102a0:55": "Rucaggatī sunandā ca, bimbā bhavati sattamāti.",
  "atk-s0102a0:56": "Etā tesaṁ sattannampi puttānaṁ mātaro ahesuṁ. Bimbādevī pana rāhulakumāre jāte rāhulamātāti paññāyittha. Ayaṁ bhariyaparicchedo.",
  "atk-s0102a0:57": "Vipassī kakusandhoti ime pana dve bodhisattā payuttaājaññarathamāruyha mahābhinikkhamanaṁ nikkhamiṁsu. Sikhī koṇāgamanoti ime dve hatthikkhandhavaragatā hutvā nikkhamiṁsu. Vessabhū suvaṇṇasivikāya nisīditvā nikkhami. Kassapo uparipāsāde mahātale nisinnova ānāpānacatutthajjhānaṁ nibbattetvā jhānā uṭṭhāya taṁ jhānaṁ pādakaṁ katvā – ‘‘pāsādo uggantvā bodhimaṇḍe otaratū’’ti adhiṭṭhāsi. Pāsādo ākāsena gantvā bodhimaṇḍe otari. Mahāpurisopi tato otaritvā bhūmiyaṁ ṭhatvā – ‘‘pāsādo yathāṭhāneyeva patiṭṭhātū’’ti cintesi. So yathāṭhāne patiṭṭhāsi. Mahāpurisopi satta divasāni padhānamanuyuñjitvā bodhipallaṅke nisīditvā sabbaññutaṁ paṭivijjhi. Amhākaṁ pana bodhisatto kaṇṭakaṁ assavaramāruyha nikkhantoti. Ayaṁ yānaparicchedo.",
  "atk-s0102a0:58": "Vipassissa pana bhagavato yojanappamāṇe padese vihāro patiṭṭhāsi, sikhissa tigāvute, vessabhussa aḍḍhayojane, kakusandhassa gāvute, koṇāgamanassa aḍḍhagāvute, kassapassa vīsatiusabhe. Amhākaṁ bhagavato pakatimānena soḷasakarīse, rājamānena aṭṭhakarīse padese vihāro patiṭṭhitoti. Ayaṁ vihāraparicchedo.",
  "atk-s0102a0:59": "Vipassissa pana bhagavato ekaratanāyāmā vidatthivitthārā aṭṭhaṅgulubbedhā suvaṇṇiṭṭhakā kāretvā cūḷaṁsena chādetvā vihāraṭṭhānaṁ kiṇiṁsu. Sikhissa suvaṇṇayaṭṭhiphālehi chādetvā kiṇiṁsu. Vessabhussa suvaṇṇahatthipādāni kāretvā tesaṁ cūḷaṁsena chādetvā kiṇiṁsu. Kakusandhassa vuttanayeneva suvaṇṇiṭṭhakāhi chādetvā kiṇiṁsu. Koṇāgamanassa vuttanayeneva suvaṇṇakacchapehi chādetvā kiṇiṁsu. Kassapassa suvaṇṇakaṭṭīhiyeva chādetvā kiṇiṁsu. Amhākaṁ bhagavato salakkhaṇānaṁ kahāpaṇānaṁ cūḷaṁsena chādetvā kiṇiṁsu. Ayaṁ vihārabhūmiggahaṇadhanaparicchedo.",
  "atk-s0102a0:60": "Tattha vipassissa bhagavato tathā bhūmiṁ kiṇitvā vihāraṁ katvā dinnupaṭṭhāko punabbasumitto nāma ahosi, sikhissa sirivaḍḍhano nāma, vessabhussa sotthiyo nāma, kakusandhassa accuto nāma, koṇāgamanassa uggo nāma, kassapassa sumano nāma, amhākaṁ bhagavato sudatto nāma. Sabbe cete gahapatimahāsālā seṭṭhino ahesunti. Ayaṁ upaṭṭhākaparicchedo nāma.",
  "atk-s0102a0:61": "Aparāni cattāri avijahitaṭṭhānāni nāma honti. Sabbabuddhānañhi bodhipallaṅko avijahito, ekasmiṁyeva ṭhāne hoti. Dhammacakkappavattanaṁ isipatane migadāye avijahitameva hoti. Devorohanakāle saṅkassanagaradvāre paṭhamapadagaṇṭhikā avijahitāva hoti. Jetavane gandhakuṭiyā cattāri mañcapādaṭṭhānāni avijahitāneva honti. Vihāro pana khuddakopi mahantopi hoti, vihāropi na vijahitoyeva, nagaraṁ pana vijahati. Yadā nagaraṁ pācīnato hoti, tadā vihāro pacchimato; yadā nagaraṁ dakkhiṇato, tadā vihāro uttarato. Yadā nagaraṁ pacchimato, tadā vihāro pācīnato; yadā nagaraṁ uttarato, tadā vihāro dakkhiṇato. Idāni pana nagaraṁ uttarato, vihāro dakkhiṇato.",
  "atk-s0102a0:62": "Sabbabuddhānañca āyuvemattaṁ, pamāṇavemattaṁ, kulavemattaṁ, padhānavemattaṁ, rasmivemattanti pañca vemattāni honti. Āyuvemattaṁ nāma keci dīghāyukā honti, keci appāyukā. Tathā hi dīpaṅkarassa vassasatasahassaṁ āyuppamāṇaṁ ahosi, amhākaṁ bhagavato vassasataṁ āyuppamāṇaṁ.",
  "atk-s0102a0:63": "Pamāṇavemattaṁ nāma keci dīghā honti keci rassā. Tathā hi dīpaṅkaro asītihattho ahosi, sumano navutihattho, amhākaṁ bhagavā aṭṭhārasahattho.",
  "atk-s0102a0:64": "Kulavemattaṁ nāma keci khattiyakule nibbattanti, keci brāhmaṇakule. Padhānavemattaṁ nāma kesañci padhānaṁ ittarakālameva hoti, yathā kassapassa bhagavato. Kesañci addhaniyaṁ, yathā amhākaṁ bhagavato.",
  "atk-s0102a0:65": "Rasmivemattaṁ nāma maṅgalassa bhagavato sarīrarasmi dasasahassilokadhātuppamāṇā ahosi. Amhākaṁ bhagavato samantā byāmamattā . Tatra rasmivemattaṁ ajjhāsayappaṭibaddhaṁ, yo yattakaṁ icchati, tassa tattakaṁ sarīrappabhā pharati. Maṅgalassa pana niccampi dasasahassilokadhātuṁ pharatūti ajjhāsayo ahosi. Paṭividdhaguṇesu pana kassaci vemattaṁ nāma natthi.",
  "atk-s0102a0:66": "Aparaṁ amhākaṁyeva bhagavato sahajātaparicchedañca nakkhattaparicchedañca dīpesuṁ. Sabbaññubodhisattena kira saddhiṁ rāhulamātā, ānandatthero, channo, kaṇṭako, nidhikumbho, mahābodhi, kāḷudāyīti imāni satta sahajātāni. Mahāpuriso ca uttarāsāḷhanakkhatteneva mātukucchiṁ okkami, mahābhinikkhamanaṁ nikkhami, dhammacakkaṁ pavattesi, yamakapāṭihāriyaṁ akāsi. Visākhānakkhattena jāto ca abhisambuddho ca parinibbuto ca. Māghanakkhattenassa sāvakasannipāto ca ahosi, āyusaṅkhārossajjanañca, assayujanakkhattena devorohananti ettakaṁ āharitvā dīpetabbaṁ. Ayaṁ sambahulaparicchedo nāma.",
  "atk-s0102a0:67": "13. Idāni atha kho tesaṁ bhikkhūnantiādīsu te bhikkhū – ‘‘āvuso, pubbenivāsassa nāma ayaṁ gati, yadidaṁ cutito paṭṭhāya paṭisandhiārohanaṁ. Yaṁ pana idaṁ paṭisandhito paṭṭhāya pacchāmukhaṁ ñāṇaṁ pesetvā cuti gantabbaṁ, idaṁ atigarukaṁ. Ākāse padaṁ dassento viya bhagavā kathesī’’ti ativimhayajātā hutvā – ‘‘acchariyaṁ, āvuso,’’tiādīni vatvā puna aparampi kāraṇaṁ dassento – ‘‘yatra hi nāma tathāgato’’tiādimāhaṁsu . Tattha yatra hi nāmāti acchariyatthe nipāto, yo nāma tathāgatoti attho. Chinnapapañceti ettha papañcā nāma taṇhā māno diṭṭhīti ime tayo kilesā. Chinnavaṭumeti ettha vaṭumanti kusalākusalakammavaṭṭaṁ vuccati. Pariyādinnavaṭṭeti tasseva vevacanaṁ, pariyādinnasabbakammavaṭṭeti attho. Sabbadukkhavītivatteti sabbaṁ vipākavaṭṭasaṅkhātaṁ dukkhaṁ vītivatte . Anussarissatīti idaṁ yatrāti nipātavasena anāgatavacanaṁ, attho panettha atītavasena veditabbo. Bhagavā hi te buddhe anussari, na idāni anussarissati. Evaṁsīlāti maggasīlena phalasīlena lokiyalokuttarasīlena evaṁsīlā. Evaṁdhammāti ettha samādhipakkhā dhammā adhippetā, maggasamādhinā phalasamādhinā lokiyalokuttarasamādhinā, evaṁsamādhayoti attho. Evaṁpaññāti maggapaññādivaseneva evaṁpaññā. Evaṁvihārīti ettha pana heṭṭhā samādhipakkhānaṁ dhammānaṁ gahitattā vihāro gahitova puna kasmā gahitameva gaṇhātīti ce; na idaṁ gahitameva, idañhi nirodhasamāpattidīpanatthaṁ vuttaṁ. Tasmā evaṁ nirodhasamāpattivihārī te bhagavanto ahesunti evamettha attho daṭṭhabbo.",
  "atk-s0102a0:68": "Evaṁvimuttāti ettha vikkhambhanavimutti, tadaṅgavimutti, samucchedavimutti, paṭippassaddhivimutti, nissaraṇavimuttīti pañcavidhā vimutti. Tattha aṭṭha samāpattiyo sayaṁ vikkhambhitehi nīvaraṇādīhi vimuttattā vikkhambhanavimuttīti saṅkhyaṁ gacchanti. Aniccānupassanādikā sattānupassanā sayaṁ tassa tassa paccanīkaṅgavasena pariccattāhi niccasaññādīhi vimuttattā tadaṅgavimuttīti saṅkhyaṁ gacchanti. Cattāro ariyamaggā sayaṁ samucchinnehi kilesehi vimuttattā samucchedavimuttīti saṅkhyaṁ gacchanti. Cattāri sāmaññaphalāni maggānubhāvena kilesānaṁ paṭippassaddhante uppannattā paṭippassaddhivimuttīti saṅkhyaṁ gacchanti. Nibbānaṁ sabbakilesehi nissaṭattā apagatattā dūre ṭhitattā nissaraṇavimuttīti saṅkhyaṁ gacchati. Iti imāsaṁ pañcannaṁ vimuttīnaṁ vasena – ‘‘evaṁ vimuttā’’ti ettha attho daṭṭhabbo.",
  "atk-s0102a0:69": "14.Paṭisallānā vuṭṭhitoti ekībhāvā vuṭṭhito.",
  "atk-s0102a0:70": "16.‘‘Ito so, bhikkhave’’ti ko anusandhi? Idañhi suttaṁ – ‘‘tathāgatassevesā, bhikkhave, dhammadhātu suppaṭividdhā’’ti ca ‘‘devatāpi tathāgatassa etamatthaṁ ārocesu’’nti ca imehi dvīhi padehi ābaddhaṁ. Tattha devatārocanapadaṁ suttantapariyosāne devacārikakolāhalaṁ dassento vicāressati . Dhammadhātupadānusandhivasena pana ayaṁ desanā āraddhā. Tattha khattiyo jātiyātiādīni ekādasapadāni nidānakaṇḍe vuttanayeneva veditabbāni.",
  "atk-s0102a0:71": "Bodhisattadhammatāvaṇṇanā",
  "atk-s0102a0:72": "17.Athakho, bhikkhave, vipassī bodhisattotiādīsu pana vipassīti tassa nāmaṁ, tañca kho vividhe atthe passanakusalatāya laddhaṁ. Bodhisattoti paṇḍitasatto bujjhanakasatto. Bodhisaṅkhātesu vā catūsu maggesu satto āsatto laggamānasoti bodhisatto. Sato sampajānoti ettha satoti satiyeva. Sampajānoti ñāṇaṁ. Satiṁ sūpaṭṭhitaṁ katvā ñāṇena paricchinditvā mātukucchiṁ okkamīti attho. Okkamīti iminā cassa okkantabhāvo pāḷiyaṁ dassito, na okkamanakkamo. So pana yasmā aṭṭhakathaṁ ārūḷho, tasmā evaṁ veditabbo –",
  "atk-s0102a0:73": "Sabbabodhisattā hi samatiṁsa pāramiyo pūretvā, pañca mahāpariccāge pariccajitvā, ñātatthacariyalokatthacariyabuddhacariyānaṁ koṭiṁ patvā, vessantarasadise tatiye attabhāve ṭhatvā, satta mahādānāni datvā, sattakkhattuṁ pathaviṁ kampetvā, kālaṅkatvā, dutiyacittavāre tusitabhavane nibbattanti. Vipassī bodhisattopi tatheva katvā tusitapure nibbattitvā saṭṭhisatasahassādhikā sattapaññāsa vassakoṭiyo tattha aṭṭhāsi. Aññadā pana dīghāyukadevaloke nibbattā bodhisattā na yāvatāyukaṁ tiṭṭhanti. Kasmā? Tattha pāramīnaṁ duppūraṇīyattā. Te adhimuttikālakiriyaṁ katvā manussapatheyeva nibbattanti. Pāramīnaṁ pūrento pana yathā idāni ekena attabhāvena sabbaññutaṁ upanetuṁ sakkonti, evaṁ sabbaso pūritattā tadā vipassī bodhisatto tattha yāvatāyukaṁ aṭṭhāsi.",
  "atk-s0102a0:74": "Devatānaṁ pana – ‘‘manussānaṁ gaṇanāvasena idāni sattahi divasehi cuti bhavissatī’’ti pañca pubbanimittāni uppajjanti – mālā milāyanti, vatthāni kilissanti, kacchehi sedā muccanti, kāye dubbaṇṇiyaṁ okkamati, devo devāsane na saṇṭhāti. Tattha mālāti paṭisandhiggahaṇadivase piḷandhanamālā , tā kira saṭṭhisatasahassādhikā sattapaṇṇāsa vassakoṭiyo amilāyitvā tadā milāyanti. Vatthesupi eseva nayo. Ettakaṁ pana kālaṁ devānaṁ neva sītaṁ na uṇhaṁ hoti, tasmiṁ kāle sarīrā bindubinduvasena sedā muccanti. Ettakañca kālaṁ tesaṁ sarīre khaṇḍiccapāliccādivasena vivaṇṇatā na paññāyati, devadhītā soḷasavassuddesikā viya khāyanti, devaputtā vīsativassuddesikā viya khāyanti, maraṇakāle pana tesaṁ kilantarūpo attabhāvo hoti. Ettakañca tesaṁ kālaṁ devaloke ukkaṇṭhitā nāma natthi, maraṇakāle pana nissasanti vijambhanti, sake āsane nābhiramanti.",
  "atk-s0102a0:75": "Imāni pana pubbanimittāni yathā loke mahāpuññānaṁ rājarājamahāmattādīnaṁyeva ukkāpātabhūmicālacandaggāhādīni nimittāni paññāyanti, na sabbesaṁ; evaṁ mahesakkhadevatānaṁyeva paññāyanti, na sabbesaṁ. Yathā ca manussesu pubbanimittāni nakkhattapāṭhakādayova jānanti, na sabbe; evaṁ tānipi na sabbadevatā jānanti, paṇḍitā eva pana jānanti. Tattha ye mandena kusalakammena nibbattā devaputtā, te tesu uppannesu – ‘‘idāni ko jānāti, ‘kuhiṁ nibbattessāmā’ti’’ bhāyanti. Ye mahāpuññā, te ‘‘amhehi dinnaṁ dānaṁ, rakkhitaṁ sīlaṁ, bhāvitaṁ bhāvanaṁ āgamma upari devalokesu sampattiṁ anubhavissāmā’’ti na bhāyanti. Vipassī bodhisattopi tāni pubbanimittāni disvā ‘‘idāni anantare attabhāve buddho bhavissāmī’’ti na bhāyati. Athassa tesu nimittesu pātubhūtesu dasasahassacakkavāḷadevatā sannipatitvā – ‘‘mārisa, tumhehi dasa pāramiyo pūrentehi na sakkasampattiṁ, na mārasampattiṁ, na brahmasampattiṁ, na cakkavattisampattiṁ patthentehi pūritā, lokanittharaṇatthāya pana buddhattaṁ patthayamānehi pūritā. So vo, idāni kālo, mārisa, buddhattāya, samayo, mārisa, buddhattāyā’’ti yācanti.",
  "atk-s0102a0:76": "Atha mahāsatto tāsaṁ devatānaṁ paṭiññaṁ adatvāva kāladīpadesakulajanettiāyuparicchedavasena pañcamahāvilokanaṁ nāma vilokesi. Tattha ‘‘kālo nu kho, na kālo’’ti paṭhamaṁ kālaṁ vilokesi. Tattha vassasatasahassato uddhaṁ vaḍḍhitaāyukālo kālo nāma na hoti. Kasmā? Tadā hi sattānaṁ jātijarāmaraṇāni na paññāyanti, buddhānañca dhammadesanā nāma tilakkhaṇamuttā natthi. Te tesaṁ – ‘‘aniccaṁ dukkhamanattā’’ti kathentānaṁ – ‘‘kiṁ nāmetaṁ kathentī’’ti neva sotuṁ, na saddahituṁ maññanti, tato abhisamayo na hoti, tasmiṁ asati aniyyānikaṁ sāsanaṁ hoti. Tasmā so akālo. Vassasatato ūnaāyukālopi kālo na hoti. Kasmā? Tadā hi sattā ussannakilesā honti, ussannakilesānañca dinno ovādo ovādaṭṭhāne na tiṭṭhati, udake daṇḍarāji viya khippaṁ vigacchati. Tasmā sopi akālova. Vassasatasahassato paṭṭhāya heṭṭhā, vassasatato paṭṭhāya uddhaṁ āyukālo kālo nāma, tadā ca asītivassasahassāyukā manussā. Atha mahāsatto – ‘‘nibbattitabbakālo’’ti kālaṁ passi.",
  "atk-s0102a0:77": "Tato dīpaṁ vilokento saparivāre cattāro dīpe oloketvā – ‘‘tīsu dīpesu buddhā na nibbattanti, jambudīpeyeva nibbattantī’’ti dīpaṁ passi.",
  "atk-s0102a0:78": "Tato – ‘‘jambudīpo nāma mahā, dasayojanasahassaparimāṇo, katarasmiṁ nu kho padese buddhā nibbattantī’’ti desaṁ vilokento majjhimadesaṁ passi. Majjhimadeso nāma – ‘‘puratthimāya disāya gajaṅgalaṁ nāma nigamo’’tiādinā (mahāva. 259) nayena vinaye vuttova. So āyāmato tīṇi yojanasatāni, vitthārato aḍḍhateyyāni, parikkhepato navayojanasatānīti. Etasmiñhi padese buddhā paccekabuddhā aggasāvakā asīti mahāsāvakā cakkavattirājāno aññe ca mahesakkhā khattiyabrāhmaṇagahapatimahāsālā uppajjanti. Idañcettha bandhumatī nāma nagaraṁ, tattha mayā nibbattitabbanti niṭṭhaṁ agamāsi.",
  "atk-s0102a0:79": "Tato kulaṁ vilokento – ‘‘buddhā nāma lokasammate kule nibbattanti. Idāni ca khattiyakulaṁ lokasammataṁ, tattha nibbattissāmi, bandhumā nāma me rājā pitā bhavissatī’’ti kulaṁ passi.",
  "atk-s0102a0:80": "Tato mātaraṁ vilokento – ‘‘buddhamātā nāma lolā surādhuttā na hoti, kappasatasahassaṁ pūritapāramī, jātito paṭṭhāya akhaṇḍapañcasīlā hoti, ayañca bandhumatī nāma devī īdisā, ayaṁ me mātā bhavissati , ‘‘kittakaṁ panassā āyū’’ti āvajjanto ‘‘dasannaṁ māsānaṁ upari satta divasānī’’ti passi.",
  "atk-s0102a0:81": "Iti imaṁ pañcamahāvilokanaṁ viloketvā ‘‘kālo, me mārisā, buddhabhāvāyā’’ti devatānaṁ saṅgahaṁ karonto paṭiññaṁ datvā – ‘‘gacchatha, tumhe’’ti tā devatā uyyojetvā tusitadevatāhi parivuto tusitapure nandanavanaṁ pāvisi. Sabbadevalokesu hi nandanavanaṁ atthiyeva. Tatra naṁ devatā ito cuto sugatiṁ gacchāti pubbekatakusalakammokāsaṁ sārayamānā vicaranti. So evaṁ devatāhi kusalaṁ sārayamānāhi parivuto tattha vicarantoyeva cavi.",
  "atk-s0102a0:82": "Evaṁ cuto ca ‘cavāmī’ti jānāti, cuticittaṁ na jānāti. Paṭisandhiṁ gahetvāpi jānāti, paṭisandhicittameva na jānāti. ‘‘Imasmiṁ me ṭhāne paṭisandhiṁ gahitā’’ti evaṁ pana jānāti. Keci pana therā – ‘‘āvajjanapariyāyo nāma laddhuṁ vaṭṭati, dutiyatatiyacittavāre eva jānissatī’’ti vadanti. Tipiṭakamahāsīvatthero pana āha – ‘‘mahāsattānaṁ paṭisandhi na aññesaṁ paṭisandhisadisā, koṭippattaṁ pana tesaṁ satisampajaññaṁ. Yasmā pana teneva cittena taṁ cittaṁ ñātuṁ na sakkā, tasmā cuticittaṁ na jānāti. Cutikkhaṇepi ‘cavāmī’ti jānāti. Paṭisandhicittaṁ na jānāti. ‘Asukasmiṁ me ṭhāne paṭisandhi gahitā’ti jānāti, tasmiṁ kāle dasasahassilokadhātu kampatī’’ti. Evaṁ sato sampajāno mātukucchiṁ okkamanto pana ekūnavīsatiyā paṭisandhicittesu mettāpubbabhāgassa somanassasahagatañāṇasampayuttaasaṅkhārikakusalacittassa sadisamahāvipākacittena paṭisandhi gaṇhi. Mahāsīvatthero pana upekkhāsahagatenāti āha. Yathā ca amhākaṁ bhagavā, evaṁ sopi āsāḷhīpuṇṇamāyaṁ uttarāsāḷhanakkhatteneva paṭisandhiṁ aggahesi.",
  "atk-s0102a0:83": "Tadā kira pure puṇṇamāya sattamadivasato paṭṭhāya vigatasurāpānaṁ mālāgandhādivibhūtisampannaṁ nakkhattakīḷaṁ anubhavamānā bodhisattamātā sattame divase pāto uṭṭhāya gandhodakena nahāyitvā sabbālaṅkāravibhūsitā varabhojanaṁ bhuñjitvā uposathaṅgāni adhiṭṭhāya sirigabbhaṁ pavisitvā sirisayane nipannā niddaṁ okkamamānā idaṁ supinaṁ addasa – ‘‘cattāro kira naṁ mahārājāno sayaneneva saddhiṁ ukkhipitvā anotattadahaṁ netvā nahāpetvā dibbavatthaṁ nivāsetvā dibbagandhehi vilimpetvā dibbapupphāni piḷandhitvā, tato avidūre rajatapabbato, tassa anto kanakavimānaṁ atthi, tasmiṁ pācīnato sīsaṁ katvā nipajjāpesuṁ. Atha bodhisatto setavaravāraṇo hutvā tato avidūre eko suvaṇṇapabbato, tattha caritvā tato oruyha rajatapabbataṁ abhiruhitvā kanakavimānaṁ pavisitvā mātaraṁ padakkhiṇaṁ katvā dakkhiṇapassaṁ phāletvā kucchiṁ paviṭṭhasadiso ahosi’’.",
  "atk-s0102a0:84": "Atha pabuddhā devī taṁ supinaṁ rañño ārocesi. Rājā vibhātāya rattiyā catusaṭṭhimatte brāhmaṇapāmokkhe pakkosāpetvā haritūpalittāya lājādīhi katamaṅgalasakkārāya bhūmiyā mahārahāni āsanāni paññapetvā tattha nisinnānaṁ brāhmaṇānaṁ sappimadhusakkarābhisaṅkhatassa varapāyāsassa suvaṇṇarajatapātiyo pūretvā suvaṇṇarajatapātīheva paṭikujjitvā adāsi, aññehi ca ahatavatthakapilagāvīdānādīhi nesaṁ santappesi. Atha nesaṁ sabbakāmasantappitānaṁ taṁ supinaṁ ārocetvā – ‘‘kiṁ bhavissatī’’ti pucchi. Brāhmaṇā āhaṁsu – ‘‘mā cintayi, mahārāja, deviyā te kucchimhi gabbho patiṭṭhito, so ca kho purisagabbho na itthigabbho, putto te bhavissati. So sace agāraṁ ajjhāvasissati, rājā bhavissati cakkavattī. Sace agārā nikkhamma pabbajissati, buddho bhavissati loke vivaṭṭacchado’’ti. Ayaṁ tāva – ‘‘mātukucchiṁ okkamī’’ti ettha vaṇṇanākkamo.",
  "atk-s0102a0:85": "Ayametthadhammatāti ayaṁ ettha mātukucchiokkamane dhammatā, ayaṁ sabhāvo, ayaṁ niyāmoti vuttaṁ hoti. Niyāmo ca nāmesa kammaniyāmo, utuniyāmo, bījaniyāmo, cittaniyāmo, dhammaniyāmoti pañcavidho (dha. sa. aṭṭha. 498).",
  "atk-s0102a0:86": "Tattha kusalassa iṭṭhavipākadānaṁ, akusalassa aniṭṭhavipākadānanti ayaṁ kammaniyāmo. Tassa dīpanatthaṁ – ‘‘na antalikkhe’’ti (khu. pā. 127) gāthāya vatthūni vattabbāni. Apica ekā kira itthī sāmikena saddhiṁ bhaṇḍitvā ubbandhitvā maritukāmā rajjupāse gīvaṁ pavesesi. Aññataro puriso vāsiṁ nisento taṁ itthikammaṁ disvā rajjuṁ chinditukāmo – ‘‘mā bhāyi, mā bhāyī’’ti taṁ samassāsento upadhāvi. Rajju āsīviso hutvā aṭṭhāsi. So bhīto palāyi. Itarā tattheva mari. Evamādīni cettha vatthūni dassetabbāni.",
  "atk-s0102a0:87": "Tesu tesu janapadesu tasmiṁ tasmiṁ kāle ekappahāreneva rukkhānaṁ pupphaphalagahaṇādīni, vātassa vāyanaṁ avāyanaṁ, ātapassa tikkhatā mandatā, devassa vassanaṁ avassanaṁ, padumānaṁ divā vikasanaṁ rattiṁ milāyananti evamādi utuniyāmo.",
  "atk-s0102a0:88": "Yaṁ panetaṁ sālibījato sāliphalameva, madhurato madhurasaṁyeva, tittato tittarasaṁyeva phalaṁ hoti, ayaṁ bījaniyāmo.",
  "atk-s0102a0:89": "Purimā purimā cittacetasikā dhammā pacchimānaṁ pacchimānaṁ cittacetasikānaṁ dhammānaṁ upanissayapaccayena paccayoti evaṁ yadetaṁ cakkhuviññāṇādīnaṁ anantarā sampaṭicchanādīnaṁ nibbattanaṁ, ayaṁ cittaniyāmo.",
  "atk-s0102a0:90": "Yā panesā bodhisattānaṁ mātukucchiokkamanādīsu dasasahassilokadhātukampanādīnaṁ pavatti, ayaṁ dhammaniyāmo nāma. Tesu idha dhammaniyāmo adhippeto. Tasmā tamevatthaṁ dassento dhammatā esā bhikkhavetiādimāha.",
  "atk-s0102a0:91": "18. Tattha kucchiṁ okkamatīti ettha kucchiṁ okkanto hotīti ayamevattho . Okkante hi tasmiṁ evaṁ hoti, na okkamamāne. Appamāṇoti vuḍḍhippamāṇo, vipuloti attho. Uḷāroti tasseva vevacanaṁ. Uḷārāni uḷārāni khādanīyāni khādantītiādīsu (ma. ni. 1.399) hi madhuraṁ uḷāranti vuttaṁ. Uḷārāya khalu bhavaṁ vacchāyano samaṇaṁ gotamaṁ pasaṁsāya pasaṁsatītiādīsu (ma. ni. 1.288) seṭṭhaṁ uḷāranti vuttaṁ. Idha pana vipulaṁ adhippetaṁ. Devānaṁ devānubhāvanti ettha devānaṁ ayamānubhāvo nivatthavatthassa pabhā dvādasayojanāni pharati, tathā sarīrassa, tathā alaṅkārassa, tathā vimānassa, taṁ atikkamitvāti attho.",
  "atk-s0102a0:92": "Lokantarikāti tiṇṇaṁ tiṇṇaṁ cakkavāḷānaṁ antarā ekeko lokantariko hoti, tiṇṇaṁ sakaṭacakkānaṁ vā tiṇṇaṁ pattānaṁ vā aññamaññaṁ āhacca ṭhapitānaṁ majjhe okāso viya. So pana lokantarikanirayo parimāṇato aṭṭhayojanasahasso hoti. Aghāti niccavivaṭā. Asaṁvutāti heṭṭhāpi appatiṭṭhā. Andhakārāti tamabhūtā. Andhakāratimisāti cakkhuviññāṇuppattinivāraṇato andhabhāvakaraṇatimisena samannāgatā. Tattha kira cakkhuviññāṇaṁ na jāyati. Evaṁmahiddhikāti candimasūriyā kira ekappahāreneva tīsu dīpesu paññāyanti, evaṁ mahiddhikā. Ekekāya disāya nava nava yojanasatasahassāni andhakāraṁ vidhamitvā ālokaṁ dassenti, evaṁmahānubhāvā. Ābhāya nānubhontīti attano pabhāya nappahonti. Te kira cakkavāḷapabbatassa vemajjhena vicaranti, cakkavāḷapabbatañca atikkamma lokantarikanirayā. Tasmā te tattha ābhāya nappahonti.",
  "atk-s0102a0:93": "Yepi tattha sattāti yepi tasmiṁ lokantarikamahāniraye sattā uppannā. Kiṁ pana kammaṁ katvā tattha uppajjantīti. Bhāriyaṁ dāruṇaṁ mātāpitūnaṁ dhammikasamaṇabrāhmaṇānañca upari aparādhaṁ, aññañca divase divase pāṇavadhādisāhasikakammaṁ katvā uppajjanti, tambapaṇṇidīpe abhayacoranāgacorādayo viya. Tesaṁ attabhāvo tigāvutiko hoti, vaggulīnaṁ viya dīghanakhā honti. Te rukkhe vagguliyo viya nakhehi cakkavāḷapabbate lagganti. Yadā saṁsappantā aññamaññassa hatthapāsaṁ gatā honti, atha ‘‘bhakkho no laddho’’ti maññamānā tattha vāvaṭā viparivattitvā lokasandhārakaudake patanti, vāte paharantepi madhukaphalāni viya chijjitvā udake patanti, patitamattāva accantakhāre udake piṭṭhapiṇḍi viya vilīyanti.",
  "atk-s0102a0:94": "Aññepi kira bho santi sattāti bho yathā mayaṁ mahādukkhaṁ anubhavāma, evaṁ aññe kira sattāpi imaṁ dukkhamanubhavanatthāya idhūpapannāti taṁ divasaṁ passanti. Ayaṁ pana obhāso ekayāgupānamattampi na tiṭṭhati, accharāsaṅghāṭamattameva vijjobhāso viya niccharitvā – ‘‘kiṁ ida’’nti bhaṇantānaṁyeva antaradhāyati. Saṅkampatīti samantato kampati. Itaradvayaṁ purimapadasseva vevacanaṁ. Puna appamāṇo cātiādi nigamanatthaṁ vuttaṁ.",
  "atk-s0102a0:95": "19.Cattāronaṁ devaputtā cātuddisaṁ rakkhāya upagacchantīti ettha cattāroti catunnaṁ mahārājānaṁ vasena vuttaṁ. Dasasahassacakkavāḷesu pana cattāro cattāro katvā cattālīsasahassāni honti. Tattha imasmiṁ cakkavāḷe mahārājāno khaggahatthā bodhisattassa ārakkhatthāya upagantvā sirigabbhaṁ paviṭṭhā, itare gabbhadvārato paṭṭhāya avaruddhake paṁsupisācakādiyakkhagaṇe paṭikkamāpetvā yāva cakkavāḷā ārakkhaṁ gaṇhiṁsu.",
  "atk-s0102a0:96": "Kimatthāya panāyaṁ rakkhā? Nanu paṭisandhikkhaṇe kalalakālato paṭṭhāya sacepi koṭisatasahassamārā koṭisatasahassasineruṁ ukkhipitvā bodhisattassa vā bodhisattamātuyā vā antarāyakaraṇatthaṁ āgaccheyyuṁ, sabbe antarāva antaradhāyeyyuṁ. Vuttampi cetaṁ bhagavatā ruhiruppādavatthusmiṁ – ‘‘aṭṭhānametaṁ, bhikkhave, anavakāso, yaṁ parupakkamena tathāgataṁ jīvitā voropeyya. Anupakkamena, bhikkhave, tathāgatā parinibbāyanti. Gacchatha, tumhe bhikkhave, yathāvihāraṁ, arakkhiyā, bhikkhave tathāgatā’’ti (cūḷava. 341). Evameva, tena parupakkamena na tesaṁ jīvitantarāyo atthi, santi kho pana amanussā virūpā duddasikā bheravarūpā migapakkhino, yesaṁ rūpaṁ vā disvā saddaṁ vā sutvā bodhisattamātu bhayaṁ vā santāso vā uppajjeyya, tesaṁ nivāraṇatthāya rakkhaṁ aggahesuṁ. Apica bodhisattassa puññatejena sañjātagāravā attano gāravacoditāpi te evamakaṁsu.",
  "atk-s0102a0:97": "Kiṁ pana te antogabbhaṁ pavisitvā ṭhitā cattāro mahārājāno bodhisattassa mātuyā attānaṁ dassenti, na dassentīti? Nahānamaṇḍanabhojanādisarīrakiccakāle na dassenti, sirigabbhaṁ pavisitvā varasayane nipannakāle pana dassenti. Tattha kiñcāpi amanussadassanaṁ nāma manussānaṁ sappaṭibhayaṁ hoti, bodhisattassa mātā pana attano ceva puttassa ca puññānubhāvena te disvā na bhāyati, pakatiantepurapālakesu viya assā etesu cittaṁ uppajjati.",
  "atk-s0102a0:98": "20.Pakatiyā sīlavatīti sabhāveneva sīlasampannā. Anuppanne kira buddhe manussā tāpasaparibbājakānaṁ santike vanditvā ukkuṭikaṁ nisīditvā sīlaṁ gaṇhanti. Bodhisattamātāpi kāladevilassa isino santike sīlaṁ gaṇhāti. Bodhisatte pana kucchigate aññassa pādamūle nisīdituṁ nāma na sakkā, samānāsane nisīditvā gahitasīlampi āvajjanakaraṇamattaṁ hoti. Tasmā sayameva sīlaṁ aggahesīti vuttaṁ hoti.",
  "atk-s0102a0:99": "21.Purisesūti bodhisattassa pitaraṁ ādiṁ katvā kesuci manussesu purisādhippāyacittaṁ nuppajjati. Bodhisattamāturūpaṁ pana kusalā sippikā potthakammādīsupi kātuṁ na sakkonti. Taṁ disvā purisassa rāgo nuppajjatīti na sakkā vattuṁ, sace pana taṁ rattacitto upasaṅkamitukāmo hoti, pādā na vahanti, dibbasaṅkhalikā viya bajjhanti. Tasmā ‘‘anatikkamanīyā’’tiādi vuttaṁ.",
  "atk-s0102a0:100": "22.Pañcannaṁ kāmaguṇānanti pubbe kāmaguṇūpasañhitanti iminā purisādhippāyavasena vatthupaṭikkhepo kato, idha ārammaṇappaṭilābho dassito. Tadā kira deviyā evarūpo putto kucchiṁ upapannoti sutvā samantato rājāno mahagghaābharaṇatūriyādivasena pañcadvārārammaṇavatthubhūtaṁ paṇṇākāraṁ pesenti. Bodhisattassa ca bodhisattamātu ca katakammassa ussannattā lābhasakkārassa pamāṇaparicchedo natthi.",
  "atk-s0102a0:101": "23.Akilantakāyāti yathā aññā itthiyo gabbhabhārena kilamanti hatthapādā uddhumātatādīni pāpuṇanti, evaṁ tassā koci kilamatho nāhosi. Tirokucchigatanti antokucchigataṁ. Passatīti kalalādikālaṁ atikkamitvā sañjātaaṅgapaccaṅgaahīnindriyabhāvaṁ upagataṁyeva passati. Kimatthaṁ passati? Sukhavāsatthaṁyeva. Yatheva hi mātā puttena saddhiṁ nipannā vā nisinnā vā – ‘‘hatthaṁ vāssa pādaṁ vā olambantaṁ ukkhipitvā saṇṭhapessāmī’’ti sukhavāsatthaṁ puttaṁ oloketi, evaṁ bodhisattamātāpi yaṁ taṁ mātu uṭṭhānagamanaparivattananisajjādīsu uṇhasītaloṇikatittakakaṭukāhāraajjhoharaṇakālesu ca gabbhassa dukkhaṁ uppajjati, ‘‘atthi nu kho me taṁ puttassā’’ti sukhavāsatthaṁ olokayamānā pallaṅkaṁ ābhujitvā nisinnaṁ bodhisattaṁ passati. Yathā hi aññe antokucchigatā pakkāsayaṁ avattharitvā āmāsayaṁ ukkhipitvā udarapaṭalaṁ piṭṭhito katvā piṭṭhikaṇḍakaṁ nissāya ukkuṭikaṁ dvīsu muṭṭhīsu hanukaṁ ṭhapetvā deve vassante rukkhasusire makkaṭā viya nisīdanti, na evaṁ bodhisatto, bodhisatto pana piṭṭhikaṇḍakaṁ piṭṭhito katvā dhammāsane dhammakathiko viya pallaṅkaṁ ābhujitvā puratthābhimukho nisīdati. Pubbekatakammaṁ panassā vatthuṁ sodheti, suddhe vatthumhi sukhumacchavilakkhaṇaṁ nibbattati. Atha naṁ kucchitaco paṭicchādetuṁ na sakkoti, olokentiyā bahiṭhito viya paññāyati. Tamatthaṁ upamāya vibhāvento bhagavā seyyathāpītiādimāha. Bodhisatto pana antokucchigato mātaraṁ na passati. Na hi antokucchiyaṁ cakkhuviññāṇaṁ uppajjati.",
  "atk-s0102a0:102": "24.Kālaṅkarotīti na vijātabhāvapaccayā, āyuparikkhayeneva. Bodhisattena vasitaṭṭhānañhi cetiyakuṭisadisaṁ hoti, aññesaṁ aparibhogārahaṁ, na ca sakkā bodhisattamātaraṁ apanetvā aññaṁ aggamahesiṭṭhāne ṭhapetunti tattakaṁyeva bodhisattamātu āyuppamāṇaṁ hoti, tasmā tadā kālaṅkaroti. Katarasmiṁ pana vaye kālaṁ karotīti? Majjhimavaye. Paṭhamavayasmiñhi sattānaṁ attabhāve chandarāgo balavā hoti, tena tadā sañjātagabbhā itthī gabbhaṁ anurakkhituṁ na sakkoti, gabbho bahvābādho hoti. Majjhimavayassa pana dve koṭṭhāse atikkamma tatiye koṭṭhāse vatthu visadaṁ hoti, visade vatthumhi nibbattadārakā arogā honti, tasmā bodhisattamātāpi paṭhamavaye sampattiṁ anubhavitvā majjhimavayassa tatiye koṭṭhāse vijāyitvā kālaṁ karotīti ayamettha dhammatā.",
  "atk-s0102a0:103": "25.Nava vā dasa vāti ettha vā saddassa vikappanavasena satta vā aṭṭha vā ekādasa vā dvādasa vāti evamādīnaṁ saṅgaho veditabbo. Tattha sattamāsajāto jīvati, sītuṇhakkhamo pana na hoti. Aṭṭhamāsajāto na jīvati, avasesā jīvanti.",
  "atk-s0102a0:104": "27.Devā paṭhamaṁ paṭiggaṇhantīti khīṇāsavā suddhāvāsabrahmāno paṭiggaṇhanti. Kathaṁ paṭiggaṇhanti? ‘‘Sūtivesaṁ gaṇhitvā’’ti eke. Taṁ pana paṭikkhipitvā idaṁ vuttaṁ – ‘tadā bodhisattamātā suvaṇṇakhacitaṁ vatthaṁ nivāsetvā macchakkhisadisaṁ dukūlapaṭaṁ yāva pādantā pārupitvā aṭṭhāsi. Athassā sallahukagabbhavuṭṭhānaṁ ahosi, dhamakaraṇato udakanikkhamanasadisaṁ. Atha te pakatibrahmaveseneva upasaṅkamitvā paṭhamaṁ suvaṇṇajālena paṭiggahesuṁ. Tesaṁ hatthato cattāro mahārājāno ajinappaveṇiyā paṭiggahesuṁ. Tato manussā dukūlacumbaṭakena paṭiggahesuṁ’. Tena vuttaṁ – ‘‘devā paṭhamaṁ paṭiggaṇhanti, pacchā manussā’’ti.",
  "atk-s0102a0:105": "28.Cattāro naṁ devaputtāti cattāro mahārājāno. Paṭiggahetvāti ajinappaveṇiyā paṭiggahetvā. Mahesakkhoti mahātejo mahāyaso lakkhaṇasampanno.",
  "atk-s0102a0:106": "29.Visadova nikkhamatīti yathā aññe sattā yonimagge laggantā bhaggavibhaggā nikkhamanti, na evaṁ nikkhamati, alaggo hutvā nikkhamatīti attho udenāti udakena. Kenaci asucināti yathā aññe sattā kammajavātehi uddhaṁpādā adhosirā yonimagge pakkhittā sataporisaṁ narakapapātaṁ patantā viya, tāḷacchiddena nikkaḍḍhiyamānā hatthī viya mahādukkhaṁ anubhavantā nānāasucimakkhitāva nikkhamanti, na evaṁ bodhisatto. Bodhisattañhi kammajavātā uddhapādaṁ adhosiraṁ kātuṁ na sakkonti. So dhammāsanato otaranto dhammakathiko viya, nisseṇito otaranto puriso viya ca dve hatthe ca dve pāde ca pasāretvā ṭhitakova mātukucchisambhavena kenaci asucinā amakkhitova nikkhamati.",
  "atk-s0102a0:107": "Udakassa dhārāti udakavaṭṭiyo. Tāsu sītā suvaṇṇakaṭāhe patati uṇhā rajatakaṭāhe. Idañca pathavitale kenaci asucinā asammissaṁ tesaṁ pānīyaparibhojanīyaudakañceva aññehi asādhāraṇaṁ kīḷāudakañca dassetuṁ vuttaṁ, aññassa pana suvaṇṇarajataghaṭehi āhariyamānaudakassa ceva haṁsavattakādipokkharaṇīgatassa ca udakassa paricchedo natthi.",
  "atk-s0102a0:108": "31.Sampatijātoti muhuttajāto. Pāḷiyaṁ pana mātukucchito nikkhantamatto viya dassito, na evaṁ daṭṭhabbaṁ. Nikkhantamattañhi naṁ paṭhamaṁ brahmāno suvaṇṇajālena paṭiggaṇhiṁsu, tesaṁ hatthato cattāro mahārājāno ajinappaveṇiyā, tesaṁ hatthato manussā dukūlacumbaṭakena. Manussānaṁ hatthato muccitvā pathaviyaṁ patiṭṭhito. Setamhi chatte anudhāriyamāneti dibbasetacchatte anudhāriyamānamhi. Ettha ca chattassa parivārāni khaggādīni pañca rājakakudhabhaṇḍānipi āgatāneva. Pāḷiyaṁ pana rājagamane rājā viya chattameva vuttaṁ. Tesu chattameva paññāyati, na chattaggāhako. Tathā khaggatālavaṇṭamorahatthakavāḷabījanīuṇhīsamattāyeva paññāyanti, na tesaṁ gāhakā. Sabbāni kira tāni adissamānarūpā devatā gaṇhiṁsu. Vuttañcetaṁ –",
  "atk-s0102a0:109": "‘‘Anekasākhañca sahassamaṇḍalaṁ,",
  "atk-s0102a0:110": "Chattaṁ marū dhārayumantalikkhe;",
  "atk-s0102a0:111": "Suvaṇṇadaṇḍā vipatanti cāmarā,",
  "atk-s0102a0:112": "Na dissare cāmarachattagāhakā’’ti. (su. ni. 693);",
  "atk-s0102a0:113": "Sabbā ca disāti idaṁ sattapadavītihārūpari ṭhitassa viya sabbadisānuvilokanaṁ vuttaṁ, na kho panevaṁ daṭṭhabbaṁ. Mahāsatto hi manussānaṁ hatthato muccitvā paṭhaviyaṁ patiṭṭhito puratthimaṁ disaṁ olokesi. Anekāni cakkavāḷasahassāni ekaṅgaṇāni ahesuṁ. Tattha devamanussā gandhamālādīhi pūjayamānā – ‘‘mahāpurisa, idha tumhehi sadisopi natthi, kuto uttaritaro’’ti āhaṁsu. Evaṁ catasso disā, catasso anudisā, heṭṭhā, uparīti dasa disā anuviloketvā attanā sadisaṁ adisvā – ‘‘ayaṁ uttarā disā’’ti uttarābhimukho sattapadavītihārena agamāsīti evamettha attho veditabbo. Āsabhinti uttamaṁ. Aggoti guṇehi sabbapaṭhamo. Itarāni dve padāni etasseva vevacanāni. Ayamantimā jāti, natthi dāni punabbhavoti padadvayena imasmiṁ attabhāve pattabbaṁ arahattaṁ byākāsi.",
  "atk-s0102a0:114": "Ettha ca samehi pādehi pathaviyā patiṭṭhānaṁ caturiddhipādapaṭilābhassa pubbanimittaṁ, uttarābhimukhabhāvo mahājanaṁ ajjhottharitvā abhibhavitvā gamanassa pubbanimittaṁ, sattapadagamanaṁ sattabojjhaṅgaratanapaṭilābhassa pubbanimittaṁ, dibbasetacchattadhāraṇaṁ vimuttivarachattapaṭilābhassa pubbanimittaṁ, pañcarājakakudhabhaṇḍānaṁ paṭilābho pañcahi vimuttīhi vimuccanassa pubbanimittaṁ, sabbadisānuvilokanaṁ anāvaraṇañāṇapaṭilābhassa pubbanimittaṁ, āsabhivācābhāsanaṁ appaṭivattiyadhammacakkappavattanassa pubbanimittaṁ, ‘‘ayamantimā jātī’’ti sīhanādo anupādisesāya nibbānadhātuyā parinibbānassa pubbanimittanti veditabbaṁ . Ime vārā pāḷiyaṁ āgatā, sambahulavāro pana nāgato, āharitvā dīpetabbo.",
  "atk-s0102a0:115": "Mahāpurisassa hi jātadivase dasasahassilokadhātu kampi. Dasasahassilokadhātumhi devatā ekacakkavāḷe sannipatiṁsu. Paṭhamaṁ devā paṭiggaṇhiṁsu, pacchā manussā. Tantibaddhā vīṇā cammabaddhā bheriyo ca kenaci avāditā sayameva vajjiṁsu. Manussānaṁ andubandhanādīni khaṇḍākhaṇḍaṁ chijjiṁsu. Sabbarogā vūpasamiṁsu, ambilena dhotatambamalaṁ viya vigacchiṁsu. Jaccandhā rūpāni passiṁsu. Jaccabadhirā saddaṁ suṇiṁsu. Pīṭhasappī javasampannā ahesuṁ. Jātijaḷānampi eḷamūgānaṁ sati patiṭṭhāsi. Videsapakkhandā nāvā supaṭṭanaṁ pāpuṇiṁsu. Ākāsaṭṭhakabhūmaṭṭhakaratanāni sakatejobhāsitāni ahesuṁ. Verino mettacittaṁ paṭilabhiṁsu. Avīcimhi aggi nibbāyi. Lokantaresu āloko udapādi. Nadīsu jalaṁ nappavattati. Mahāsamudde madhurasaṁ udakaṁ ahosi. Vāto na vāyi. Ākāsapabbatarukkhagatā sakuṇā bhassitvā pathavigatā ahesuṁ. Cando ativiroci. Sūriyo na uṇho, na sītalo, nimmalo utusampanno ahosi. Devatā attano attano vimānadvāre ṭhatvā apphoṭanaseḷanacelukkhepādīhi mahākīḷakaṁ kīḷiṁsu. Cātuddīpikamahāmegho vassi. Mahājanaṁ neva khudā na pipāsā pīḷesi. Dvārakavāṭāni sayameva vivariṁsu. Pupphūpagaphalūpagā rukkhā pupphaphalāni gaṇhiṁsu. Dasasahassilokadhātu ekaddhajamālā ahosi.",
  "atk-s0102a0:116": "Tatrāpi dasasahassilokadhātukampo sabbaññutaññāṇapaṭilābhassa pubbanimittaṁ. Devatānaṁ ekacakkavāḷe sannipāto dhammacakkappavattanakāle ekappahāreneva sannipatitvā dhammaṁ paṭiggaṇhanassa pubbanimittaṁ. Paṭhamaṁ devatānaṁ paṭiggahaṇaṁ catunnaṁ rūpāvacarajjhānānaṁ paṭilābhassa pubbanimittaṁ. Pacchā manussānaṁ paṭiggahaṇaṁ catunnaṁ arūpāvacarajjhānānaṁ paṭilābhassa pubbanimittaṁ. Tantibaddhavīṇānaṁ sayaṁ vajjanaṁ anupubbavihārapaṭilābhassa pubbanimittaṁ. Cammabaddhabherīnaṁ vajjanaṁ mahatiyā dhammabheriyā anussāvanassa pubbanimittaṁ. Andubandhanādīnaṁ chedo asmimānasamucchedassa pubbanimittaṁ. Mahājanassa rogavigamo catusaccapaṭilābhassa pubbanimittaṁ. Jaccandhānaṁ rūpadassanaṁ dibbacakkhupaṭilābhassa pubbanimittaṁ . Badhirānaṁ saddassavanaṁ dibbasotadhātupaṭilābhassa pubbanimittaṁ. Pīṭhasappīnaṁ javasampadā caturiddhipādapaṭilābhassa pubbanimittaṁ. Jaḷānaṁ satipatiṭṭhānaṁ catusatipaṭṭhānapaṭilābhassa pubbanimittaṁ. Videsapakkhandanāvānaṁ supaṭṭanasampāpuṇanaṁ catupaṭisambhidādhigamassa pubbanimittaṁ. Ratanānaṁ sakatejobhāsitattaṁ yaṁ lokassa dhammobhāsaṁ dassessati, tassa pubbanimittaṁ.",
  "atk-s0102a0:117": "Verīnaṁ mettacittapaṭilābho catubrahmavihārapaṭilābhassa pubbanimittaṁ. Avīcimhi agginibbāyanaṁ ekādasaagginibbāyanassa pubbanimittaṁ. Lokantarikāloko avijjandhakāraṁ vidhamitvā ñāṇālokadassanassa pubbanimittaṁ. Mahāsamuddassa madhuratā nibbānarasena ekarasabhāvassa pubbanimittaṁ. Vātassa avāyanaṁ dvāsaṭṭhidiṭṭhigatabhindanassa pubbanimittaṁ. Sakuṇānaṁ pathavigamanaṁ mahājanassa ovādaṁ sutvā pāṇehi saraṇagamanassa pubbanimittaṁ. Candassa ativirocanaṁ bahujanakantatāya pubbanimittaṁ. Sūriyassa uṇhasītavivajjanautusukhatā kāyikacetasikasukhappattiyā pubbanimittaṁ. Devatānaṁ vimānadvāresu ṭhatvā apphoṭanādīhi kīḷanaṁ buddhabhāvaṁ patvā udānaṁ udānassa pubbanimittaṁ. Cātuddīpikamahāmeghavassanaṁ mahato dhammameghavassanassa pubbanimittaṁ. Khudāpīḷanassa abhāvo kāyagatāsatiamatapaṭilābhassa pubbanimittaṁ. Pipāsāpīḷanassa abhāvo vimuttisukhena sukhitabhāvassa pubbanimittaṁ. Dvārakavāṭānaṁ sayameva vivaraṇaṁ aṭṭhaṅgikamaggadvāravivaraṇassa pubbanimittaṁ. Rukkhānaṁ pupphaphalaggahaṇaṁ vimuttipupphehi pupphitassa ca sāmaññaphalabhārabharitabhāvassa ca pubbanimittaṁ. Dasasahassilokadhātuyā ekaddhajamālitā ariyaddhajamālamālitāya pubbanimittanti veditabbaṁ. Ayaṁ sambahulavāro nāma.",
  "atk-s0102a0:118": "Ettha pañhaṁ pucchanti – ‘‘yadā mahāpuriso pathaviyaṁ patiṭṭhahitvā uttarābhimukho padasā gantvā āsabhiṁ vācaṁ abhāsi, tadā kiṁ pathaviyā gato, udāhu ākāsena; dissamāno gato, udāhu adissamāno; acelako gato, udāhu alaṅkatapaṭiyatto; daharo hutvā gato , udāhu mahallako; pacchāpi kiṁ tādisova ahosi, udāhu puna bāladārako’’ti? Ayaṁ pana pañho heṭṭhālohapāsāde samuṭṭhito tipiṭakacūḷābhayattherena vissajjitova. Thero kira ettha niyatipubbekatakammaissaranimmānavādavasena taṁ taṁ bahuṁ vatvā avasāne evaṁ byākari – ‘‘mahāpuriso pathaviyā gato, mahājanassa pana ākāsena gacchanto viya ahosi. Dissamāno gato, mahājanassa pana adissamāno viya ahosi. Acelako gato, mahājanassa pana alaṅkatapaṭiyatto viya upaṭṭhāsi. Daharova gato, mahājanassa pana soḷasavassuddesiko viya ahosi. Pacchā pana bāladārakova ahosi, na tādiso’’ti. Parisā cassa – ‘‘buddhena viya hutvā bho therena pañho kathito’’ti attamanā ahosi. Lokantarikavāro vuttanayo eva.",
  "atk-s0102a0:119": "Imā ca pana ādito paṭṭhāya kathitā sabbadhammatā sabbabodhisattānaṁ hontīti veditabbā.",
  "atk-s0102a0:120": "Dvattiṁsamahāpurisalakkhaṇavaṇṇanā",
  "atk-s0102a0:121": "33.Addasa khoti dukūlacumbaṭake nipajjāpetvā ānītaṁ addasa. Mahāpurisassāti jātigottakulapadesādivasena mahantassa purisassa. Dve gatiyoti dve niṭṭhā, dve nipphattiyo. Ayañhi gatisaddo – ‘‘pañca kho imā, sāriputta, gatiyo’’ti (ma. ni. 1.153) ettha nirayādibhedāya sattehi gantabbagatiyā vattati. ‘‘Imesaṁ kho ahaṁ bhikkhūnaṁ sīlavantānaṁ kalyāṇadhammānaṁ neva jānāmi āgatiṁ vā gatiṁ vā’’ti (ma. ni. 1.508) ettha ajjhāsaye. ‘‘Nibbānaṁ arahato gatī’’ti (pari. 339) ettha paṭissaraṇe. ‘‘Api ca tyāhaṁ brahme gatiñca pajānāmi, jutiñca pajānāmi evaṁmahiddhiko bako brahmā’’ti (ma. ni. 1.503) ettha nipphattiyaṁ vattati. Svāyamidhāpi nipphattiyaṁ vattatīti veditabbo. Anaññāti aññā gati nipphatti nāma natthi.",
  "atk-s0102a0:122": "Dhammikoti dasakusaladhammasamannāgato agatigamanavirahito. Dhammarājāti idaṁ purimapadasseva vevacanaṁ. Dhammena vā laddharajjattā dhammarājā. Cāturantoti puratthimasamuddādīnaṁ catunnaṁ samuddānaṁ vasena caturantāya pathaviyā issaro. Vijitāvīti vijitasaṅgāmo. Janapado asmiṁ thāvariyaṁ thirabhāvaṁ pattoti janapadatthāvariyappatto. Caṇḍassa hi rañño balidaṇḍādīhi lokaṁ pīḷayato manussā majjhimajanapadaṁ chaḍḍetvā pabbatasamuddatīrādīni nissāya paccante vāsaṁ kappenti. Atimudukassa rañño corehi sāhasikadhanavilopapīḷitā manussā paccantaṁ pahāya janapadamajjhe vāsaṁ kappenti, iti evarūpe rājini janapado thirabhāvaṁ na pāpuṇāti. Imasmiṁ pana kumāre rajjaṁ kārayamāne etassa janapado pāsāṇapiṭṭhiyaṁ ṭhapetvā ayopaṭṭena parikkhitto viya thiro bhavissatīti dassento – ‘‘janapadatthāvariyappatto’’ti āhaṁsu.",
  "atk-s0102a0:123": "Sattaratanasamannāgatoti ettha ratijananaṭṭhena ratanaṁ. Apica –",
  "atk-s0102a0:124": "‘‘Cittīkataṁ mahagghañca, atulaṁ dullabhadassanaṁ;",
  "atk-s0102a0:125": "Anomasattaparibhogaṁ, ratanaṁ tena vuccati’’.",
  "atk-s0102a0:126": "Cakkaratanassa ca nibbattakālato paṭṭhāya aññaṁ devaṭṭhānaṁ nāma na hoti, sabbe gandhapupphādīhi tasseva pūjañca abhivādanādīni ca karontīti cittīkataṭṭhena ratanaṁ. Cakkaratanassa ca ettakaṁ nāma dhanaṁ agghatīti aggho natthi, iti mahagghaṭṭhenāpi ratanaṁ. Cakkaratanañca aññehi loke vijjamānaratanehi asadisanti atulaṭṭhenāpi ratanaṁ. Yasmā ca pana yasmiṁ kappe buddhā uppajjanti, tasmiṁyeva cakkavattino uppajjanti, buddhā ca kadāci karahaci uppajjanti, tasmā dullabhadassanaṭṭhenāpi ratanaṁ. Tadetaṁ jātirūpakulaissariyādīhi anomassa uḷārasattasseva uppajjati, na aññassāti anomasattaparibhogaṭṭhenāpi ratanaṁ. Yathā cakkaratanaṁ, evaṁ sesānipīti. Imehi sattahi ratanehi parivārabhāvena ceva sabbabhogūpakaraṇabhāvena ca samannāgatoti sattaratanasamannāgato.",
  "atk-s0102a0:127": "Idāni tesaṁ sarūpato dassanatthaṁ tassimānītiādi vuttaṁ. Tattha cakkaratanantiādīsu ayaṁ saṅkhepādhippāyo – dvesahassadīpaparivārānaṁ catunnaṁ mahādīpānaṁ sirivibhavaṁ gahetvā dātuṁ samatthaṁ cakkaratanaṁ pātubhavati. Tathā purebhattameva sāgarapariyantaṁ pathaviṁ anusaṁyāyanasamatthaṁ vehāsaṅgamaṁ hatthiratanaṁ, tādisameva assaratanaṁ, caturaṅgasamannāgate andhakāre yojanappamāṇaṁ andhakāraṁ vidhamitvā ālokadassanasamatthaṁ maṇiratanaṁ, chabbidhadosavivajjitaṁ manāpacāri itthiratanaṁ, yojanappamāṇe antopathavigataṁ nidhiṁ dassanasamatthaṁ gahapatiratanaṁ, aggamahesiyā kucchimhi nibbattitvā sakalarajjamanusāsanasamatthaṁ jeṭṭhaputtasaṅkhātaṁ pariṇāyakaratanaṁ pātubhavati.",
  "atk-s0102a0:128": "Parosahassanti atirekasahassaṁ. Sūrāti abhīrukā. Vīraṅgarūpāti vīrānaṁ aṅgaṁ vīraṅgaṁ, vīriyassetaṁ nāmaṁ, vīraṅgaṁ rūpametesanti vīraṅgarūpā, vīriyajātikā vīriyasabhāvā vīriyamayā akilāsuno ahesuṁ. Divasampi yujjhantā na kilamantīti vuttaṁ hoti. Sāgarapariyantanti cakkavāḷapabbataṁ sīmaṁ katvā ṭhitasamuddapariyantaṁ. Adaṇḍenāti ye katāparādhe satte satampi sahassampi gaṇhanti, te dhanadaṇḍena rajjaṁ kārenti. Ye chejjabhejjaṁ anusāsanti, te satthadaṇḍena. Ayaṁ pana duvidhampi daṇḍaṁ pahāya adaṇḍena ajjhāvasati. Asatthenāti ye ekatodhārādinā satthena paraṁ vihesanti, te satthena rajjaṁ kārenti nāma. Ayaṁ pana satthena khuddamakkhikāyapi pivanamattaṁ lohitaṁ kassaci anuppādetvā dhammeneva – ‘‘ehi kho mahārājā’’ti evaṁ paṭirājūhi sampaṭicchitāgamano vuttappakāraṁ pathaviṁ abhivijinitvā ajjhāvasati, abhibhavitvā sāmī hutvā vasatīti attho.",
  "atk-s0102a0:129": "Evaṁ ekaṁ nipphattiṁ kathetvā dutiyaṁ kathetuṁ sace kho panātiādi vuttaṁ. Tattha rāgadosamohamānadiṭṭhikilesataṇhāsaṅkhātaṁ chadanaṁ āvaraṇaṁ vivaṭaṁ viddhaṁsitaṁ vivaṭakaṁ etenāti vivaṭacchado. ‘‘Vivaṭṭacchadā’’tipi pāṭho, ayameva attho.",
  "atk-s0102a0:130": "35. Evaṁ dutiyaṁ nipphattiṁ kathetvā tāsaṁ nimittabhūtāni lakkhaṇāni dassetuṁ ayañhi, deva, kumārotiādi vuttaṁ. Tattha suppatiṭṭhitapādoti yathā aññesaṁ bhūmiyaṁ pādaṁ ṭhapentānaṁ aggapādatalaṁ vā paṇhi vā passaṁ vā paṭhamaṁ phusati, vemajjhe vā pana chiddaṁ hoti, ukkhipantānaṁ aggatalādīsu ekakoṭṭhāsova paṭhamaṁ uṭṭhahati, na evamassa. Assa pana suvaṇṇapādukatalamiva ekappahāreneva sakalaṁ pādatalaṁ bhūmiṁ phusati, ekappahāreneva bhūmito uṭṭhahati. Tasmā ayaṁ suppatiṭṭhitapādo.",
  "atk-s0102a0:131": "Cakkānīti dvīsu pādatalesu dve cakkāni, tesaṁ arā ca nemi ca nābhi ca pāḷiyaṁ vuttāva. Sabbākāraparipūrānīti iminā pana ayaṁ viseso veditabbo, tesaṁ kira cakkānaṁ pādatalassa majjhe nābhi dissati, nābhiparicchinnā vaṭṭalekhā dissati, nābhimukhaparikkhepapaṭṭo dissati, panāḷimukhaṁ dissati, arā dissanti, aresu vaṭṭilekhā dissanti, nemimaṇikā dissanti. Idaṁ tāva pāḷiyaṁ āgatameva. Sambahulavāro pana anāgato, so evaṁ daṭṭhabbo – satti, sirivaccho, nandi, sovattiko, vaṭaṁsako, vaḍḍhamānakaṁ, macchayugaḷaṁ, bhaddapīṭhaṁ, aṅkusako, pāsādo, toraṇaṁ, setacchattaṁ, khaggo, tālavaṇṭaṁ, morahatthako, vāḷabījanī, uṇhīsaṁ, maṇi, patto, sumanadāmaṁ, nīluppalaṁ, rattuppalaṁ, setuppalaṁ, padumaṁ, puṇḍarīkaṁ, puṇṇaghaṭo , puṇṇapāti, samuddo, cakkavāḷo, himavā, sineru, candimasūriyā, nakkhattāni, cattāro mahādīpā, dviparittadīpasahassāni, antamaso cakkavattirañño parisaṁ upādāya sabbo cakkalakkhaṇasseva parivāro.",
  "atk-s0102a0:132": "Āyatapaṇhīti dīghapaṇhi, paripuṇṇapaṇhīti attho. Yathā hi aññesaṁ aggapādo dīgho hoti, paṇhimatthake jaṅghā patiṭṭhāti, paṇhiṁ tacchetvā ṭhapitā viya hoti, na evaṁ mahāpurisassa. Mahāpurisassa pana catūsu koṭṭhāsesu dve koṭṭhāsā aggapādo hoti, tatiye koṭṭhāse jaṅghā patiṭṭhāti, catutthakoṭṭhāse āraggena vaṭṭetvā ṭhapitā viya rattakambalageṇḍukasadisā paṇhi hoti.",
  "atk-s0102a0:133": "Dīghaṅgulīti yathā aññesaṁ kāci aṅguliyo dīghā honti, kāci rassā, na evaṁ mahāpurisassa. Mahāpurisassa pana makkaṭasseva dīghā hatthapādaṅguliyo mūle thūlā, anupubbena gantvā agge tanukā, niyyāsatelena madditvā vaṭṭitaharitālavaṭṭisadisā honti. Tena vuttaṁ – ‘‘dīghaṅgulī’’ti.",
  "atk-s0102a0:134": "Mudutalunahatthapādoti sappimaṇḍe osāretvā ṭhapitaṁ satavāravihatakappāsapaṭalaṁ viya mudu. Yathā ca idāni jātamattassa, evaṁ vuḍḍhakālepi mudutalunāyeva bhavissanti, mudutalunā hatthapādā etassāti mudutalunahatthapādo.",
  "atk-s0102a0:135": "Jālahatthapādoti na cammena paṭibaddhaaṅgulantaro. Ediso hi phaṇahatthako purisadosena upahato pabbajjaṁ na paṭilabhati. Mahāpurisassa pana catasso hatthaṅguliyo pañcapi pādaṅguliyo ekappamāṇā honti, tāsaṁ ekappamāṇatāya yavalakkhaṇaṁ aññamaññaṁ paṭivijjhitvā tiṭṭhati. Athassa hatthapādā kusalena vaḍḍhakinā yojitajālavātapānasadisā honti. Tena vuttaṁ – ‘‘jālahatthapādo’’ti.",
  "atk-s0102a0:136": "Uddhaṁ patiṭṭhitagopphakattā ussaṅkhā pādā assāti ussaṅkhapādo. Aññesañhi piṭṭhipāde gopphakā honti, tena tesaṁ pādā āṇibaddhā viya baddhā honti, na yathāsukhaṁ parivaṭṭanti, gacchantānaṁ pādatalānipi na dissanti. Mahāpurisassa pana āruhitvā upari gopphakā patiṭṭhahanti, tenassa nābhito paṭṭhāya uparimakāyo nāvāya ṭhapitasuvaṇṇapaṭimā viya niccalo hoti, adhokāyova iñjati, sukhena pādā parivaṭṭanti, puratopi pacchatopi ubhayapassesupi ṭhatvā passantānaṁ pādatalāni paññāyanti, na hatthīnaṁ viya pacchatoyeva.",
  "atk-s0102a0:137": "Eṇijaṅghoti eṇimigasadisajaṅgho maṁsussadena paripuṇṇajaṅgho, na ekato baddhapiṇḍikamaṁso , samantato samasaṇṭhitena maṁsena parikkhittāhi suvaṭṭitāhi sāligabbhayavagabbhasadisāhi jaṅghāhi samannāgatoti attho.",
  "atk-s0102a0:138": "Anonamantoti anamanto, etenassa akhujjaavāmanabhāvo dīpito. Avasesajanā hi khujjā vā honti vāmanā vā. Khujjānaṁ uparimakāyo aparipuṇṇo hoti, vāmanānaṁ heṭṭhimakāyo. Te aparipuṇṇakāyattā na sakkonti anonamantā jaṇṇukāni parimajjituṁ. Mahāpuriso pana paripuṇṇaubhayakāyattā sakkoti.",
  "atk-s0102a0:139": "Kosohitavatthaguyhoti usabhavāraṇādīnaṁ viya suvaṇṇapadumakaṇṇikasadisehi kosehi ohitaṁ paṭicchannaṁ vatthaguyhaṁ assāti kosohitavatthaguyho. Vatthaguyhanti vatthena guhitabbaṁ aṅgajātaṁ vuccati.",
  "atk-s0102a0:140": "Suvaṇṇavaṇṇoti jātihiṅgulakena majjitvā dīpidāṭhāya ghaṁsitvā gerukaparikammaṁ katvā ṭhapitaghanasuvaṇṇarūpasadisoti attho. Etenassa ghanasiniddhasaṇhasarīrataṁ dassetvā chavivaṇṇadassanatthaṁ kañcanasannibhattacoti vuttaṁ. Purimassa vā vevacanametaṁ.",
  "atk-s0102a0:141": "Rajojallanti rajo vā malaṁ vā. Na upalimpatīti na laggati padumapalāsato udakabindu viya vivaṭṭati. Hatthadhovanādīni pana utuggahaṇatthāya ceva dāyakānaṁ puññaphalatthāya ca buddhā karonti, vattasīsenāpi ca karontiyeva. Senāsanaṁ pavisantena hi bhikkhunā pāde dhovitvā pavisitabbanti vuttametaṁ.",
  "atk-s0102a0:142": "Uddhaggalomoti āvaṭṭapariyosāne uddhaggāni hutvā mukhasobhaṁ ullokayamānāni viya ṭhitāni lomāni assāti uddhaggalomo.",
  "atk-s0102a0:143": "Brahmujugattoti brahmā viya ujugatto, ujumeva uggatadīghasarīro bhavissati. Yebhuyyena hi sattā khandhe kaṭiyaṁ jāṇūsūti tīsu ṭhānesu namanti, te kaṭiyaṁ namantā pacchato namanti, itaresu dvīsu ṭhānesu purato. Dīghasarīrā pana eke passavaṅkā honti, eke mukhaṁ unnametvā nakkhattāni gaṇayantā viya caranti, eke appamaṁsalohitā sūlasadisā honti, eke purato pabbhārā honti, pavedhamānā gacchanti. Ayaṁ pana ujumeva uggantvā dīghappamāṇo devanagare ussitasuvaṇṇatoraṇaṁ viya bhavissatīti dīpenti. Yathā cetaṁ, evaṁ yaṁ yaṁ jātamattassa sabbaso aparipuṇṇaṁ mahāpurisalakkhaṇaṁ hoti, taṁ taṁ āyatiṁ tathābhāvitaṁ sandhāya vuttanti veditabbaṁ.",
  "atk-s0102a0:144": "Sattussadoti dve hatthapiṭṭhiyo dve pādapiṭṭhiyo dve aṁsakūṭāni khandhoti imesu sattasu ṭhānesu paripuṇṇo maṁsussado assāti sattussado. Aññesaṁ pana hatthapādapiṭṭhādīsu sirājālaṁ paññāyati, aṁsakūṭakkhandhesu aṭṭhikoṭiyo. Te manussā petā viya khāyanti, na tathā mahāpuriso, mahāpuriso pana sattasu ṭhānesu paripuṇṇamaṁsussadattā nigūḷhasirājālehi hatthapiṭṭhādīhi vaṭṭetvā suṭṭhapitasuvaṇṇāḷiṅgasadisena khandhena silārūpakaṁ viya khāyati, cittakammarūpakaṁ viya ca khāyati.",
  "atk-s0102a0:145": "Sīhassa pubbaddhaṁ viya kāyo assāti sīhapubbaddhakāyo. Sīhassa hi puratthimakāyova paripuṇṇo hoti, pacchimakāyo aparipuṇṇo. Mahāpurisassa pana sīhassa pubbaddhakāyo viya sabbo kāyo paripuṇṇo. Sopi sīhasseva tattha tattha vinatunnatādivasena dussaṇṭhitavisaṇṭhito na hoti, dīghayuttaṭṭhāne pana dīgho, rassathūlakisaputhulaanuvaṭṭitayuttaṭṭhānesu tathāvidhova hoti. Vuttañhetaṁ bhagavatā –",
  "atk-s0102a0:146": "‘‘Manāpiyeva kho, bhikkhave, kammavipāke paccupaṭṭhite yehi aṅgehi dīghehi sobhati, tāni aṅgāni dīghāni saṇṭhanti. Yehi aṅgehi rassehi sobhati, tāni aṅgāni rassāni saṇṭhanti. Yehi aṅgehi thūlehi sobhati, tāni aṅgāni thūlāni saṇṭhanti. Yehi aṅgehi kisehi sobhati, tāni aṅgāni kisāni saṇṭṭhanti. Yehi aṅgehi puthulehi sobhati, tāni aṅgāni puthulāni saṇṭhanti. Yehi aṅgehi vaṭṭehi sobhati, tāni aṅgāni vaṭṭāni saṇṭhantī’’ti.",
  "atk-s0102a0:147": "Iti nānācittena puññacittena cittito dasahi pāramīhi sajjito mahāpurisassa attabhāvo, loke sabbasippino vā sabbaiddhimanto vā patirūpakampi kātuṁ na sakkonti.",
  "atk-s0102a0:148": "Citantaraṁsoti antaraṁsaṁ vuccati dvinnaṁ koṭṭānaṁ antaraṁ, taṁ citaṁ paripuṇṇaṁ antaraṁsaṁ assāti citantaraṁso. Aññesañhi taṁ ṭhānaṁ ninnaṁ hoti, dve piṭṭhikoṭṭā pāṭiyekkā paññāyanti. Mahāpurisassa pana kaṭito paṭṭhāya maṁsapaṭalaṁ yāva khandhā uggamma samussitasuvaṇṇaphalakaṁ viya piṭṭhiṁ chādetvā patiṭṭhitaṁ.",
  "atk-s0102a0:149": "Nigrodhaparimaṇḍaloti nigrodho viya parimaṇḍalo. Yathā paññāsahatthatāya vā satahatthatāya vā samakkhandhasākho nigrodho dīghatopi vitthāratopi ekappamāṇova hoti, evaṁ kāyatopi byāmatopi ekappamāṇo. Yathā aññesaṁ kāyo dīgho vā hoti byāmo vā, na evaṁ visamappamāṇoti attho. Teneva yāvatakvassa kāyotiādi vuttaṁ. Tattha yāvatako assāti yāvatakvassa.",
  "atk-s0102a0:150": "Samavaṭṭakkhandhoti samavaṭṭitakkhandho. Yathā eke koñcā viya ca bakā viya ca varāhā viya ca dīghagalā vaṅkagalā puthulagalā ca honti , kathanakāle sirājālaṁ paññāyati, mando saro nikkhamati, na evaṁ mahāpurisassa. Mahāpurisassa pana suvaṭṭitasuvaṇṇāḷiṅgasadiso khandho hoti, kathanakāle sirājālaṁ na paññāyati, meghassa viya gajjito saro mahā hoti.",
  "atk-s0102a0:151": "Rasaggasaggīti ettha rasaṁ gasanti harantīti rasaggasā. Rasaharaṇīnametaṁ adhivacanaṁ, tā aggā assāti rasaggasaggī. Mahāpurisassa kira sattarasaharaṇīsahassāni uddhaggāni hutvā gīvāyameva paṭimukkāni. Tilaphalamattopi āhāro jivhagge ṭhapito sabbakāyaṁ anupharati. Teneva mahāpadhānaṁ padahantassa ekataṇḍulādīhipi kaḷāyayūsapasatamattenāpi kāyassa yāpanaṁ ahosi. Aññesaṁ pana tathā abhāvā na sakalaṁ kāyaṁ ojā pharati. Tena te bahvābādhā honti.",
  "atk-s0102a0:152": "Sīhasseva hanu assāti sīhahanu. Tattha sīhassa heṭṭhimahanumeva paripuṇṇaṁ hoti, na uparimaṁ. Mahāpurisassa pana sīhassa heṭṭhimaṁ viya dvepi paripuṇṇāni dvādasiyā pakkhassa candasadisāni honti. Atha nemittakā hanukapariyantaṁ olokentāva imesu hanukesu heṭṭhime vīsati uparime vīsatīti cattālīsadantā samā aviraḷā patiṭṭhahissantīti sallakkhetvā ayañhi deva, kumāro cattālīsadanto hotītiādimāhaṁsu. Tatrāyamattho, aññesañhi paripuṇṇadantānampi dvattiṁsa dantā honti. Imassa pana cattālīsaṁ bhavissanti. Aññesañca keci dantā uccā, keci nīcāti visamā honti, imassa pana ayapaṭṭakena chinnasaṅkhapaṭalaṁ viya samā bhavissanti. Aññesaṁ kumbhilānaṁ viya dantā viraḷā honti, macchamaṁsāni khādantānaṁ dantantaraṁ pūrenti. Imassa pana kanakaphalakāyaṁ samussitavajirapanti viya aviraḷā tūlikāya dassitaparicchedā viya dantā bhavissanti. Aññesañca pūtidantā uṭṭhahanti. Tena kāci dāṭhā kāḷāpi vivaṇṇāpi honti. Ayaṁ pana suṭṭhu sukkadāṭho osadhitārakampi atikkamma virocamānāya pabhāya samannāgatadāṭho bhavissati.",
  "atk-s0102a0:153": "Pahūtajivhoti puthulajivho. Aññesaṁ jivhā thūlāpi honti kisāpi rassāpi thaddhāpi visamāpi, mahāpurisassa pana jivhā mudu dīghā puthulā vaṇṇasampannā hoti. So hi etaṁ lakkhaṇaṁ pariyesituṁ āgatānaṁ kaṅkhāvinodanatthaṁ mudukattā taṁ jivhaṁ kathinasūciṁ viya vaṭṭetvā ubho nāsikasotāni parāmasati, dīghattā ubho kaṇṇasotāni parāmasati , puthulattā kesantapariyosānaṁ kevalampi nalāṭaṁ paṭicchādeti. Evamassa mududīghaputhulabhāvaṁ pakāsento tesaṁ kaṅkhaṁ vinodeti. Evaṁ tilakkhaṇasampannaṁ jivhaṁ sandhāya ‘‘pahūtajivho’’ti vuttaṁ.",
  "atk-s0102a0:154": "Brahmassaroti aññe chinnassarāpi bhinnassarāpi kākassarāpi honti, ayaṁ pana mahābrahmuno sarasadisena sarena samannāgato bhavissati, mahābrahmuno hi pittasemhehi apalibuddhattā saro visado hoti. Mahāpurisenāpi katakammaṁ tassa vatthuṁ sodheti. Vatthuno suddhattā nābhito paṭṭhāya samuṭṭhahanto saro visado aṭṭhaṅgasamannāgatova samuṭṭhāti. Karavīko viya bhaṇatīti karavīkabhāṇī, mattakaravīkarutamañjughosoti attho.",
  "atk-s0102a0:155": "Abhinīlanettoti na sakalanīlanetto, nīlayuttaṭṭhāne panassa umāpupphasadisena ativisuddhena nīlavaṇṇena samannāgatāni nettāni honti, pītayuttaṭṭhāne kaṇikārapupphasadisena pītavaṇṇena, lohitayuttaṭṭhāne bandhujīvakapupphasadisena lohitavaṇṇena, setayuttaṭṭhāne osadhitārakasadisena setavaṇṇena, kāḷayuttaṭṭhāne addāriṭṭhakasadisena kāḷavaṇṇena samannāgatāni. Suvaṇṇavimāne ugghāṭitamaṇisīhapañjarasadisāni khāyanti.",
  "atk-s0102a0:156": "Gopakhumoti ettha pakhumanti sakalacakkhubhaṇḍaṁ adhippetaṁ, taṁ kāḷavacchakassa bahaladhātukaṁ hoti, rattavacchakassa vippasannaṁ, taṁmuhuttajātataruṇarattavacchakasadisacakkhubhaṇḍoti attho. Aññesañhi cakkhubhaṇḍā aparipuṇṇā honti, hatthimūsikādīnaṁ akkhisadisehi viniggatehipi gambhīrehipi akkhīhi samannāgatā honti. Mahāpurisassa pana dhovitvā majjitvā ṭhapitamaṇiguḷikā viya mudusiniddhanīlasukhumapakhumācitāni akkhīni.",
  "atk-s0102a0:157": "Uṇṇāti uṇṇalomaṁ. Bhamukantareti dvinnaṁ bhamukānaṁ vemajjhe nāsikamatthakeyeva jātā, uggantvā pana nalāṭavemajjhe jātā. Odātāti parisuddhā, osadhitārakasamānavaṇṇā. Mudūti sappimaṇḍe osāretvā ṭhapitasatavāravihatakappāsapaṭalasadisā. Tūlasannibhāti simbalitūlalatātūlasamānā, ayamassa odātatāya upamā. Sā panesā koṭiyaṁ gahetvā ākaḍḍhiyamānā upaḍḍhabāhuppamāṇā hoti, vissaṭṭhā dakkhiṇāvaṭṭavasena āvaṭṭitvā uddhaggā hutvā santiṭṭhati. Suvaṇṇaphalakamajjhe ṭhapitarajatapubbuḷakaṁ viya, suvaṇṇaghaṭato nikkhamamānā khīradhārā viya, aruṇappabhārañjite gaganappadese osadhitārakā viya ca atimanoharāya siriyā virocati.",
  "atk-s0102a0:158": "Uṇhīsasīsoti idaṁ paripuṇṇanalāṭatañca paripuṇṇasīsataṁ cāti dve atthavase paṭicca vuttaṁ. Mahāpurisassa hi dakkhiṇakaṇṇacūḷikato paṭṭhāya maṁsapaṭalaṁ uṭṭhahitvā sakalanalāṭaṁ chādayamānaṁ pūrayamānaṁ gantvā vāmakaṇṇacūḷikāyaṁ patiṭṭhitaṁ, taṁ rañño bandhauṇhīsapaṭṭo viya virocati. Mahāpurisassa kira imaṁ lakkhaṇaṁ disvā rājūnaṁ uṇhīsapaṭṭaṁ akaṁsu. Ayaṁ tāva eko attho. Aññe pana janā aparipuṇṇasīsā honti, keci kapisīsā, keci phalasīsā, keci aṭṭhisīsā, keci hatthisīsā, keci tumbasīsā, keci pabbhārasīsā. Mahāpurisassa pana āraggena vaṭṭetvā ṭhapitaṁ viya suparipuṇṇaṁ udakapubbuḷasadisaṁ sīsaṁ hoti. Tattha purimanaye uṇhīsaveṭhitasīso viyāti uṇhīsasīso. Dutiyanaye uṇhīsaṁ viya sabbattha parimaṇḍalasīsoti uṇhīsasīso.",
  "atk-s0102a0:159": "Vipassīsamaññāvaṇṇanā",
  "atk-s0102a0:160": "37.Sabbakāmehīti idaṁ lakkhaṇāni pariggaṇhāpetvā pacchā kataṁ viya vuttaṁ, na panevaṁ daṭṭhabbaṁ. Paṭhamañhi te nemittake santappetvā pacchā lakkhaṇapariggaṇhanaṁ katanti veditabbaṁ. Tassa vitthāro gabbhokkantiyaṁ vuttoyeva. Pāyentīti thaññaṁ pāyenti. Tassa kira niddosena madhurena khīrena samannāgatā saṭṭhi dhātiyo upaṭṭhāpesi, tathā sesāpi tesu tesu kammesu kusalā saṭṭhisaṭṭhiyeva. Tāsaṁ pesanakārake saṭṭhi purise, tassa tassa katākatabhāvaṁ sallakkhaṇe saṭṭhi amacce upaṭṭhāpesi. Evaṁ cattāri saṭṭhiyo itthīnaṁ, dve saṭṭhiyo purisānanti cha saṭṭhiyo upaṭṭhakānaṁyeva ahesuṁ. Setacchattanti dibbasetacchattaṁ. Kuladattiyaṁ pana sirigabbheyeva tiṭṭhati. Mā naṁ sītaṁ vātiādīsu mā abhibhavīti attho veditabbo. Svāssudanti so assudaṁ. Aṅkeneva aṅkanti aññassa bāhunāva aññassa bāhuṁ. Aññassa ca aṁsakūṭeneva aññassa aṁsakūṭaṁ. Parihariyatīti nīyati, sampāpiyatīti attho.",
  "atk-s0102a0:161": "38.Mañjussaroti akharassaro. Vaggussaroti chekanipuṇassaro. Madhurassaroti sātassaro. Pemaniyassaroti pemajanakassaro. Tatridaṁ karavīkānaṁ madhurassaratāya – karavīkasakuṇe kira madhurarasaṁ ambapakkaṁ mukhatuṇḍakena paharitvā paggharitarasaṁ pivitvā pakkhena tālaṁ datvā vikūjamāne catuppadā mattā viya laḷituṁ ārabhanti. Gocarapasutāpi catuppadā mukhagatāni tiṇāni chaḍḍetvā taṁ saddaṁ suṇanti. Vāḷamigā khuddakamige anubandhamānā ukkhittaṁ pādaṁ anikkhipitvāva tiṭṭhanti. Anubaddhamigā ca maraṇabhayaṁ jahitvā tiṭṭhanti. Ākāse pakkhandā pakkhinopi pakkhe pasāretvā taṁ saddaṁ suṇamānāva tiṭṭhanti. Udake macchāpi kaṇṇapaṭalaṁ papphoṭetvā taṁ saddaṁ suṇamānāva tiṭṭhanti. Evaṁ madhurassarā karavīkā.",
  "atk-s0102a0:162": "Asandhimittāpi dhammāsokassa devī – ‘‘atthi nu kho, bhante, buddhassarena sadiso kassaci saro’’ti saṅghaṁ pucchi. Atthi karavīkasakuṇassāti. Kuhiṁ, bhante, te sakuṇāti? Himavanteti. Sā rājānaṁ āha – ‘‘deva, ahaṁ karavīkasakuṇaṁ passitukāmāmhī’’ti. Rājā – ‘‘imasmiṁ pañjare nisīditvā karavīko āgacchatū’’ti suvaṇṇapañjaraṁ vissajjesi. Pañjaro gantvā ekassa karavīkassa purato aṭṭhāsi. So – ‘‘rājāṇāya āgato pañjaro, na sakkā na gantu’’nti tattha nisīdi. Pañjaro āgantvā rañño purato aṭṭhāsi. Na karavīkasaddaṁ kārāpetuṁ sakkonti. Atha rājā – ‘‘kathaṁ, bhaṇe, ime saddaṁ na karontī’’ti āha. Ñātake adisvā devāti. Atha naṁ rājā ādāsehi parikkhipāpesi. So attano chāyaṁ disvā – ‘‘ñātakā me āgatā’’ti maññamāno pakkhena tālaṁ datvā madhurassarena maṇivaṁsaṁ dhamamāno viya viravi. Sakalanagare manussā mattā viya laḷiṁsu. Asandhimittā cintesi – ‘‘imassa tāva tiracchānagatassa evaṁ madhuro saddo, kīdiso nu kho sabbaññutaññāṇasiripattassa bhagavato saddo ahosī’’ti pītiṁ uppādetvā taṁ pītiṁ avijahitvā sattahi jaṅghasatehi saddhiṁ sotāpattiphale patiṭṭhāsi. Evaṁ madhuro kira karavīkasaddoti. Tato pana satabhāgena sahassabhāgena ca madhurataro vipassissa kumārassa saddo ahosīti veditabbo.",
  "atk-s0102a0:163": "39.Kammavipākajanti na bhāvanāmayaṁ, kammavipākavasena pana devatānaṁ cakkhusadisameva maṁsacakkhu ahosi , yena nimittaṁ katvā tilavāhe pakkhittaṁ ekatilampi ayaṁ soti uddharitvā dātuṁ sakkoti.",
  "atk-s0102a0:164": "40.Vipassīti ettha ayaṁ vacanattho, antarantarā nimīlajanitandhakāravirahena visuddhaṁ passati, vivaṭehi ca akkhīhi passatīti vipassī; dutiyavāre viceyya viceyya passatīti vipassī; vicinitvā vicinitvā passatīti attho.",
  "atk-s0102a0:165": "Atthe panāyatīti atthe jānāti passati, nayati vā pavattetīti attho. Ekadivasaṁ kira vinicchayaṭṭhāne nisīditvā atthe anusāsantassa rañño alaṅkatapaṭiyattaṁ mahāpurisaṁ ānetvā hatthe ṭhapayiṁsu. Tassa taṁ aṅkekatvā upalāḷayamānasseva amaccā sāmikaṁ assāmikaṁ akaṁsu. Bodhisatto anattamanasaddaṁ nicchāresi. Rājā – ‘‘kimetaṁ, upadhārethā’’ti āha. Upadhāriyamānā aññaṁ adisvā – ‘‘aḍḍassa dubbinicchitattā evaṁ kataṁ bhavissatī’’ti puna sāmikaṁyeva sāmikaṁ katvā ‘‘ñatvā nu kho kumāro evaṁ karotī’’ti vīmaṁsantā puna sāmikaṁ assāmikaṁ akaṁsu. Punapi bodhisatto tatheva saddaṁ nicchāresi. Atha rājā – ‘‘jānāti mahāpuriso’’ti tato paṭṭhāya appamatto ahosi. Idaṁ sandhāya vuttaṁ – ‘‘viceyya viceyya kumāro atthe panāyatī’’ti.",
  "atk-s0102a0:166": "42.Vassikantiādīsu yattha sukhaṁ hoti vassakāle vasituṁ, ayaṁ vassiko. Itaresupi eseva nayo. Ayaṁ panettha vacanattho vassāvāso vassaṁ, vassaṁ arahatīti vassiko. Itaresupi eseva nayo.",
  "atk-s0102a0:167": "Tattha vassiko pāsādo nātiucco hoti, nātinīco, dvāravātapānānipissa nātibahūni nātitanūni, bhūmattharaṇapaccattharaṇakhajjabhojjānipettha missakāneva vaṭṭanti. Hemantike thambhāpi bhittiyopi nīcā honti, dvāravātapānāni tanukāni sukhumacchiddāni, uṇhappavesanatthāya bhittiniyūhāni nīhariyanti. Bhūmattharaṇapaccattharaṇanivāsanapārupanāni panettha uṇhaviriyāni kambalādīni vaṭṭanti. Khajjabhojjaṁ siniddhaṁ kaṭukasannissitaṁ nirudakasannissitañca. Gimhike thambhāpi bhittiyopi uccā honti, dvāravātapānāni panettha bahūni vipulajātāni honti, bhūmattharaṇādīni dukūlamayāni vaṭṭanti. Khajjabhojjāni madhurasasannissitabharitāni. Vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti. Tesu tesu padesesu udakayantāni karonti, yehi deve vassante viya udakadhārā nikkhamanti.",
  "atk-s0102a0:168": "Nippurisehīti purisavirahitehi. Na kevalañcettha tūriyāneva nippurisāni, sabbaṭṭhānānipi nippurisāneva, dovārikāpi itthiyova, nahāpanādiparikammakarāpi itthiyova. Rājā kira – ‘‘tathārūpaṁ issariyasukhasampattiṁ anubhavamānassa purisaṁ disvā purisāsaṅkā uppajjati, sā me puttassa mā ahosī’’ti sabbakiccesu itthiyova ṭhapesīti.",
  "atk-s0102a0:169": "Paṭhamabhāṇavāravaṇṇanā niṭṭhitā.",
  "atk-s0102a0:170": "Jiṇṇapurisavaṇṇanā",
  "atk-s0102a0:171": "43. Dutiyabhāṇavāre gopānasivaṅkanti gopānasī viya vaṅkaṁ. Bhogganti khandhe, kaṭiyaṁ, jāṇūsūti tīsu ṭhānesu bhoggavaṅkaṁ. Daṇḍaparāyananti daṇḍagatikaṁ daṇḍapaṭisaraṇaṁ. Āturanti jarāturaṁ. Gatayobbananti atikkantayobbanaṁ pacchimavaye ṭhitaṁ. Disvāti aḍḍhayojanappamāṇena balakāyena parivuto susaṁvihitārakkhopi gacchanto yadā ratho purato hoti, pacchā balakāyo, tādise okāse suddhāvāsakhīṇāsavabrahmehi attano ānubhāvena rathassa puratova dassitaṁ, taṁ purisaṁ passitvā. Suddhāvāsā kira – ‘‘mahāpuriso paṅke gajo viya pañcasu kāmaguṇesu laggo, satimassa uppādessāmā’’ti taṁ dassesuṁ. Evaṁ dassitañca taṁ bodhisatto ceva passati sārathi ca. Brahmāno hi bodhisattassa appamādatthaṁ sārathissa ca kathāsallāpatthaṁ taṁ dassesuṁ. Kiṁ panesoti ‘‘eso jiṇṇoti kiṁ vuttaṁ hoti, nāhaṁ, bho ito pubbe evarūpaṁ addasa’’nti pucchi.",
  "atk-s0102a0:172": "Tenahīti yadi mayhampi evarūpehi kesehi evarūpena ca kāyena bhavitabbaṁ, tena hi samma sārathi. Alaṁ dānajja uyyānabhūmiyāti – ‘‘ajja uyyānabhūmiṁ passissāmā’’ti gacchāma, alaṁ tāya uyyānabhūmiyāti saṁviggahadayo saṁvegānurūpamāha. Antepuraṁ gatoti itthijanaṁ vissajjetvā sirigabbhe ekakova nisinno. Yatra hi nāmāti yāya jātiyā sati jarā paññāyati, sā jāti dhiratthu dhikkatā atthu, jigucchāmetaṁ jātinti, jātiyā mūlaṁ khaṇanto nisīdi, paṭhamena sallena hadaye viddho viya.",
  "atk-s0102a0:173": "45.Sārathiṁ āmantāpetvāti rājā kira nemittakehi kathitakālato paṭṭhāya ohitasoto vicarati, so ‘‘kumāro uyyānaṁ gacchanto antarāmagge nivatto’’ti sutvā sārathiṁ āmantāpesi. Mā heva khotiādīsu rajjaṁ kāretu, mā pabbajatu, brāhmaṇānaṁ vacanaṁ mā saccaṁ hotūti evaṁ cintesīti attho.",
  "atk-s0102a0:174": "Byādhipurisavaṇṇanā",
  "atk-s0102a0:175": "47.Addasa khoti pubbe vuttanayeneva suddhāvāsehi dassitaṁ addasa. Ābādhikanti iriyāpathabhañjanakena visabhāgabādhena ābādhikaṁ. Dukkhitanti rogadukkhena dukkhitaṁ. Bāḷhagilānanti adhimattagilānaṁ. Palipannanti nimuggaṁ. Jarā paññāyissati byādhi paññāyissatīti idhāpi yāya jātiyā sati idaṁ dvayaṁ paññāyati, dhikkatā sā jāti, ajātaṁ khemanti jātiyā mūlaṁ khaṇanto nisīdi, dutiyena sallena viddho viya.",
  "atk-s0102a0:176": "Kālaṅkatapurisavaṇṇanā",
  "atk-s0102a0:177": "50.Vilātanti sivikaṁ. Petanti ito paṭigataṁ. Kālaṅkatanti katakālaṁ, yattakaṁ tena kālaṁ jīvitabbaṁ, taṁ sabbaṁ katvā niṭṭhapetvā matanti attho. Imampissa purimanayeneva brahmāno dassesuṁ. Yatra hi nāmāti idhāpi yāya jātiyā sati idaṁ tayaṁ paññāyati, dhikkatā sā jāti, ajātaṁ khemanti jātiyā mūlaṁ khaṇanto nisīdi, tatiyena sallena viddho viya.",
  "atk-s0102a0:178": "Pabbajitavaṇṇanā",
  "atk-s0102a0:179": "52.Bhaṇḍunti muṇḍaṁ. Imampissa purimanayeneva brahmāno dassesuṁ. Sādhu dhammacariyātiādīsu ayaṁ deva dhammacaraṇabhāvo sādhūti cintetvā pabbajitoti evaṁ ekamekassa padassa yojanā veditabbā. Sabbāni cetāni dasakusalakammapathavevacanāneva. Avasāne pana avihiṁsāti karuṇāya pubbabhāgo. Anukampāti mettāya pubbabhāgo. Tenahīti uyyojanatthe nipāto. Pabbajitaṁ hissa disvā cittaṁ pabbajjāya ninnaṁ jātaṁ. Atha tena saddhiṁ kathetukāmo hutvā sārathiṁ uyyojento tena hītiādimāha.",
  "atk-s0102a0:180": "Bodhisattapabbajjāvaṇṇanā",
  "atk-s0102a0:181": "54.Athakho, bhikkhaveti – ‘‘pabbajitassa sādhu dhammacariyā’’tiādīni ca aññañca bahuṁ mahājanakāyena rakkhiyamānassa puttadārasambādhe ghare vasato ādīnavapaṭisaṁyuttañceva migabhūtena cetasā yathāsukhaṁ vane vasato pabbajitassa vivekānisaṁsapaṭisaṁyuttañca dhammiṁ kathaṁ sutvā pabbajitukāmo hutvā – atha kho, bhikkhave, vipassī kumāro sārathiṁ āmantesi.",
  "atk-s0102a0:182": "Imāni cattāri disvā pabbajitaṁ nāma sabbabodhisattānaṁ vaṁsova tantiyeva paveṇīyeva. Aññepi ca bodhisattā yathā ayaṁ vipassī kumāro, evaṁ cirassaṁ cirassaṁ passanti. Amhākaṁ pana bodhisatto cattāripi ekadivasaṁyeva disvā mahābhinikkhamanaṁ nikkhamitvā anomānadītīre pabbajito. Teneva rājagahaṁ patvā tattha raññā bimbisārena – ‘‘kimatthaṁ, paṇḍita, pabbajitosīti’’ puṭṭho āha –",
  "atk-s0102a0:183": "‘‘Jiṇṇañca disvā dukhitañca byādhitaṁ,",
  "atk-s0102a0:184": "Matañca disvā gatamāyusaṅkhayaṁ;",
  "atk-s0102a0:185": "Kāsāyavatthaṁ pabbajitañca disvā,",
  "atk-s0102a0:186": "Tasmā ahaṁ pabbajitomhi rājā’’ti.",
  "atk-s0102a0:187": "Mahājanakāyaanupabbajjāvaṇṇanā",
  "atk-s0102a0:188": "55.Sutvāna tesanti tesaṁ caturāsītiyā pāṇasahassānaṁ sutvā etadahosi. Orakoti ūnako lāmako. Anupabbajiṁsūti anupabbajitāni . Kasmā panettha yathā parato khaṇḍatissānaṁ anupabbajjāya – ‘‘bandhumatiyā rājadhāniyā nikkhamitvā’’ti vuttaṁ, evaṁ na vuttanti? Nikkhamitvā sutattā. Ete kira sabbepi vipassissa kumārassa upaṭṭhākaparisāva, te pātova upaṭṭhānaṁ āgantvā kumāraṁ adisvā pātarāsatthāya gantvā bhuttapātarāsā āgamma ‘‘kuhiṁ kumāro’’ti pucchitvā ‘‘uyyānabhūmiṁ gato’’ti sutvā ‘‘tattheva naṁ dakkhissāmā’’ti nikkhamantā nivattamānaṁ sārathiṁ disvā – ‘‘kumāro pabbajito’’ti cassa vacanaṁ sutvā sutaṭṭhāneyeva sabbābharaṇāni omuñcitvā antarāpaṇato kāsāvapītāni vatthāni āharāpetvā kesamassuṁ ohāretvā pabbajiṁsu. Iti nagarato nikkhamitvā bahinagare sutattā ettha – ‘‘bandhumatiyā rājadhāniyā nikkhamitvā’’ti na vuttaṁ.",
  "atk-s0102a0:189": "Cārikaṁcaratīti gatagataṭṭhāne mahāmaṇḍapaṁ katvā dānaṁ sajjetvā āgamma svātanāya nimantito janassa āyācitabhikkhameva paṭiggaṇhanto cattāro māse cārikaṁ cari.",
  "atk-s0102a0:190": "Ākiṇṇoti iminā gaṇena parivuto. Ayaṁ pana vitakko bodhisattassa kadā uppannoti? Sve visākhapuṇṇamā bhavissatīti cātuddasīdivase. Tadā kira so – ‘‘yatheva maṁ ime pubbe gihibhūtaṁ parivāretvā caranti, idānipi tatheva, kiṁ iminā gaṇenā’’ti gaṇasaṅgaṇikāya ukkaṇṭhitvā ‘‘ajjeva gacchāmī’’ti cintetvā puna ‘‘ajja avelā, sace idāni gamissāmi, sabbeva ime jānissanti, sveva gamissāmī’’ti cintesi. Taṁ divasañca uruvelagāmasadise gāme gāmavāsino svātanāya nimantayiṁsu. Te caturāsītisahassānampi tesaṁ pabbajitānaṁ mahāpurisassa ca pāyāsameva paṭiyādayiṁsu. Atha mahāpuriso punadivase tasmiṁyeva gāme tehi pabbajitehi saddhiṁ bhattakiccaṁ katvā vasanaṭṭhānameva agamāsi. Tattha te pabbajitā mahāpurisassa vattaṁ dassetvā attano attano rattiṭṭhānadivāṭṭhānāni paviṭṭhā. Bodhisattopi paṇṇasālaṁ pavisitvā nisinno.",
  "atk-s0102a0:191": "‘‘Ṭhite majjhanhike kāle, sannisīvesu pakkhisu;",
  "atk-s0102a0:192": "Saṇateva brahāraññaṁ, taṁ bhayaṁ paṭibhāti ma’’nti. (saṁ. ni. 1.15);",
  "atk-s0102a0:193": "Evarūpe avivekārāmānaṁ bhayakāle sabbasattānaṁ sadarathakāleyeva – ‘‘ayaṁ kālo’’ti nikkhamitvā paṇṇasālāya dvāraṁ pidahitvā bodhimaṇḍābhimukho pāyāsi. Aññadāpi ca tasmiṁ ṭhāne vicaranto bodhimaṇḍaṁ passati, nisīdituṁ panassa cittaṁ na namitapubbaṁ. Taṁ divasaṁ panassa ñāṇaṁ paripākagataṁ, tasmā alaṅkataṁ bodhimaṇḍaṁ disvā ārohanatthāya cittaṁ uppannaṁ. So dakkhiṇadisābhāgena upagamma padakkhiṇaṁ katvā puratthimadisābhāge cuddasahatthaṁ pallaṅkaṁ paññapetvā caturaṅgavīriyaṁ adhiṭṭhahitvā – ‘‘yāva buddho na homi, na tāva ito vuṭṭhahāmī’’ti paṭiññaṁ katvā nisīdi. Idamassa vūpakāsaṁ sandhāya – ‘‘ekova gaṇamhā vūpakaṭṭho vihāsī’’ti vuttaṁ.",
  "atk-s0102a0:194": "Aññenevatānīti te kira sāyaṁ bodhisattassa upaṭṭhānaṁ āgantvā paṇṇasālaṁ parivāretvā nisinnā ‘‘ativikālo jāto, upadhārethā’’ti vatvā paṇṇasālaṁ vivaritvā taṁ apassantāpi ‘‘kuhiṁ gato’’ti nānubandhiṁsu, ‘‘gaṇavāse nibbinno eko viharitukāmo maññe mahāpuriso, buddhabhūtaṁyeva naṁ passissāmā’’ti vatvā antojambudīpābhimukhā cārikaṁ pakkantā.",
  "atk-s0102a0:195": "Bodhisattaabhivesavaṇṇanā",
  "atk-s0102a0:196": "57.Vāsūpagatassāti bodhimaṇḍe ekarattivāsaṁ upagatassa. Rahogatassāti rahasi gatassa. Paṭisallīnassāti ekībhāvavasena nilīnassa. Kicchanti dukkhaṁ. Cavati ca upapajjati cāti idaṁ dvayaṁ pana aparāparaṁ cutipaṭisandhiṁ sandhāya vuttaṁ. Jarāmaraṇassāti ettha yasmā pabbajanto jiṇṇabyādhimatteyeva disvā pabbajito, tasmāssa jarāmaraṇameva upaṭṭhāti. Tenevāha – ‘‘jarāmaraṇassā’’ti. Iti jarāmaraṇaṁ mūlaṁ katvā abhiniviṭṭhassa bhavaggato otarantassa viya – atha kho, bhikkhave, vipassissa bodhisattassa etadahosi.",
  "atk-s0102a0:197": "Yonisomanasikārāti upāyamanasikārā pathamanasikārā. Aniccādīni hi aniccāditova manasikaroto yonisomanasikāro nāma hoti. Ayañca – ‘‘kismiṁ nu kho satijātiādīni honti, kismiṁ asati na hontī’’ti udayabbayānupassanāvasena pavattattā tesaṁ aññataro . Tasmāssa ito yonisomanasikārā iminā upāyamanasikārena ahu paññāya abhisamayo, bodhisattassa paññāya yasmiṁ sati jarāmaraṇaṁ hoti, tena jarāmaraṇakāraṇena saddhiṁ samāgamo ahosi. Kiṁ pana tanti? Jāti. Tenāha – ‘‘jātiyā kho sati jarāmaraṇaṁ hotī’’ti. Yā cāyaṁ jarāmaraṇassa kāraṇapariggāhikā paññā, tāya saddhiṁ bodhisattassa samāgamo ahosīti ayamettha attho. Etenupāyena sabbapadāni veditabbāni.",
  "atk-s0102a0:198": "Nāmarūpe kho sati viññāṇanti ettha pana saṅkhāresu sati viññāṇanti ca, avijjāya sati saṅkhārāti ca vattabbaṁ bhaveyya, tadubhayampi na gahitaṁ. Kasmā? Avijjāsaṅkhārā hi atīto bhavo tehi saddhiṁ ayaṁ vipassanā na ghaṭiyati. Mahāpuriso hi paccuppannavasena abhiniviṭṭhoti. Nanu ca avijjāsaṅkhārehi adiṭṭhehi na sakkā buddhena bhavitunti. Saccaṁ na sakkā, iminā pana te bhavaupādānataṇhāvaseneva diṭṭhāti. Imasmiṁ ṭhāne vitthārato paṭiccasamuppādakathā kathetabbā. Sā panesā visuddhimagge kathitāva.",
  "atk-s0102a0:199": "58.Paccudāvattatīti paṭinivattati. Katamaṁ panettha viññāṇaṁ paccudāvattatīti? Paṭisandhiviññāṇampi vipassanāñāṇampi. Tattha paṭisandhiviññāṇaṁ paccayato paṭinivattati, vipassanāñāṇaṁ ārammaṇato. Ubhayampi nāmarūpaṁ nātikkamati, nāmarūpato paraṁ na gacchati. Ettāvatā jāyetha vātiādīsu viññāṇe nāmarūpassa paccaye honte, nāmarūpe ca viññāṇassa paccaye honte, dvīsupi aññamaññapaccayesu hontesu ettakena jāyetha vā…pe… upapajjetha vā, ito hi paraṁ kiṁ aññaṁ jāyeyya vā…pe… upapajjeyya vā. Nanu etadeva jāyati ca…pe… upapajjati cāti? Evaṁ saddhiṁ aparāparacutipaṭisandhīhi pañca padāni dassetvā puna taṁ ettāvatāti vuttamatthaṁ niyyātento – ‘‘yadidaṁ nāmarūpapaccayā viññāṇaṁ, viññāṇapaccayā nāmarūpa’’nti vatvā tato paraṁ anulomapaccayākāravasena viññāṇapaccayā nāmarūpamūlaṁ āyatimpi jātijarāmaraṇaṁ dassetuṁ nāmarūpapaccayā saḷāyatanantiādimāha. Tattha kevalassa dukkhakkhandhassa samudayo hotīti sakalassa jātijarāmaraṇasokaparidevadukkhadomanassupāyāsādibhedassa dukkharāsissa nibbatti hoti. Iti mahāpuriso sakalassa vaṭṭadukkhassa nibbattiṁ addasa.",
  "atk-s0102a0:200": "59.Samudayosamudayoti khoti nibbatti nibbattīti kho. Pubbe ananussutesūti na anussutesu assutapubbesu. Cakkhuṁ udapādītiādīsu udayadassanapaññāvesā. Dassanaṭṭhena cakkhu, ñātakaraṇaṭṭhena ñāṇaṁ, pajānanaṭṭhena paññā, nibbijjhitvā paṭivijjhitvā uppannaṭṭhena vijjā, obhāsaṭṭhena ca ālokoti vuttā. Yathāha – ‘‘cakkhuṁ udapādīti dassanaṭṭhena. Ñāṇaṁ udapādīti ñātaṭṭhena. Paññā udapādīti pajānanaṭṭhena. Vijjā udapādīti paṭivedhaṭṭhena. Āloko udapādīti obhāsaṭṭhena. Cakkhudhammo dassanaṭṭho attho. Ñāṇadhammo ñātaṭṭho attho. Paññādhammo pajānanaṭṭho attho. Vijjādhammo paṭivedhaṭṭho attho. Āloko dhammo obhāsaṭṭho attho’’ti (paṭi. ma. 2.39). Ettakehi padehi kiṁ kathitanti? Imasmiṁ sati idaṁ hotīti paccayasañjānanamattaṁ kathitaṁ. Athavā vīthipaṭipannā taruṇavipassanā kathitāti.",
  "atk-s0102a0:201": "61.Adhigato kho myāyanti adhigato kho me ayaṁ. Maggoti vipassanāmaggo. Bodhāyāti catusaccabujjhanatthāya, nibbānabujjhanatthāya eva vā. Api ca bujjhatīti bodhi, ariyamaggassetaṁ nāmaṁ, tadatthāyātipi vuttaṁ hoti. Vipassanāmaggamūlako hi ariyamaggoti. Idāni taṁ maggaṁ niyyātento – ‘‘yadidaṁ nāmarūpanirodhātiādimāha. Ettha ca viññāṇanirodhotiādīhi paccattapadehi nibbānameva kathitaṁ. Iti mahāpuriso sakalassa vaṭṭadukkhassa anibbattinirodhaṁ addasa.",
  "atk-s0102a0:202": "62.Nirodho nirodhoti khoti anibbatti anibbattiti kho. Cakkhuntiādīni vuttatthāneva. Idha pana sabbeheva etehi padehi – ‘‘imasmiṁ asati idaṁ na hotī’’ti nirodhasañjānanamattameva kathitaṁ, athavā vuṭṭhānagāminī balavavipassanā kathitāti.",
  "atk-s0102a0:203": "63.Aparena samayenāti evaṁ paccayañca paccayanirodhañca viditvā tato aparabhāge. Upādānakkhandhesūti upādānassa paccayabhūtesu khandhesu. Udayabbayānupassīti tameva paṭhamaṁ diṭṭhaṁ udayañca vayañca anupassamāno. Vihāsīti sikhāpattaṁ vuṭṭhānagāminivipassanaṁ vahanto vihari. Idaṁ kasmā vuttaṁ? Sabbeyeva hi pūritapāramino bodhisattā pacchimabhave puttassa jātadivase mahābhinikkhamanaṁ nikkhamitvā pabbajitvā padhānamanuyuñjitvā bodhipallaṅkamāruyha mārabalaṁ vidhamitvā paṭhamayāme pubbenivāsaṁ anussaranti, dutiyayāme dibbacakkhuṁ visodhenti, tatiyayāme paccayākāraṁ sammasitvā ānāpānacatutthajjhānato uṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇā vipassanaṁ vaḍḍhetvā ariyamaggena sakale buddhaguṇe paṭivijjhanti. Ayampi mahāpuriso pūritapāramī. So yathāvuttaṁ sabbaṁ anukkamaṁ katvā pacchimayāme ānāpānacatutthajjhānato uṭṭhāya pañcasu khandhesu abhinivisitvā vuttappakāraṁ udayabbayavipassanaṁ ārabhi. Taṁ dassetuṁ idaṁ vuttaṁ.",
  "atk-s0102a0:204": "Tattha iti rūpanti idaṁ rūpaṁ, ettakaṁ rūpaṁ, ito uddhaṁ rūpaṁ natthīti ruppanasabhāvañceva bhūtupādāyabhedañca ādiṁ katvā lakkhaṇarasapaccupaṭṭhānapadaṭṭhānavasena anavasesarūpapariggaho vutto. Iti rūpassa samudayoti iminā evaṁ pariggahitassa rūpassa samudayadassanaṁ vuttaṁ. Tattha itīti evaṁ samudayo hotīti attho. Tassa vitthāro – ‘‘avijjāsamudayā rūpasamudayo, taṇhāsamudayā rūpasamudayo, kammasamudayā rūpasamudayo, āhārasamudayā rūpasamudayoti, nibbattilakkhaṇaṁ passantopi rūpakkhandhassa udayaṁ passatī’’ti evaṁ veditabbo. Atthaṅgamepi ‘‘avijjānirodhā rūpanirodho…pe… vipariṇāmalakkhaṇaṁ passantopi rūpakkhandhassa nirodhaṁ passatī’’ti (paṭi. ma. 1.50) ayamassa vitthāro.",
  "atk-s0102a0:205": "Iti vedanātiādīsupi ayaṁ vedanā, ettakā vedanā, ito uddhaṁ vedanā natthi. Ayaṁ saññā, ime saṅkhārā, idaṁ viññāṇaṁ, ettakaṁ viññāṇaṁ, ito uddhaṁ viññāṇaṁ natthīti vedayitasañjānanaabhisaṅkharaṇavijānanasabhāvañceva sukhādirūpasaññādi phassādi cakkhuviññāṇādi bhedañca ādiṁ katvā lakkhaṇarasapaccupaṭṭhānapadaṭṭhānavasena anavasesavedanāsaññāsaṅkhāraviññāṇapariggaho vutto. Iti vedanāya samudayotiādīhi pana evaṁ pariggahitānaṁ vedanāsaññāsaṅkhāraviññāṇānaṁ samudayadassanaṁ vuttaṁ. Tatrāpi itīti evaṁ samudayo hotīti attho. Tesampi vitthāro – ‘‘avijjāsamudayā vedanāsamudayo’’ti (paṭi. ma. 1.50) rūpe vuttanayeneva veditabbo. Ayaṁ pana viseso – tīsu khandhesu ‘‘āhārasamudayā’’ti avatvā ‘‘phassasamudayā’’ti vattabbaṁ. Viññāṇakkhandhe ‘‘nāmarūpasamudayā’’ti atthaṅgamapadampi tesaṁyeva vasena yojetabbaṁ. Ayamettha saṅkhepo, vitthāro pana udayabbayavinicchayo sabbākāraparipūro visuddhimagge vutto. Tassa pañcasu upādānakkhandhesu udayabbayānupassino viharatoti tassa vipassissa bodhisattassa imesu rūpādīsu pañcasu upādānakkhandhesu samapaññāsalakkhaṇavasena udayabbayānupassino viharato yathānukkamena vaḍḍhite vipassanāñāṇe anuppādanirodhena nirujjhamānehi āsavasaṅkhātehi kilesehi anupādāya aggahetvāva cittaṁ vimuccati, tadetaṁ maggakkhaṇe vimuccati nāma, phalakkhaṇe vimuttaṁ nāma; maggakkhaṇe vā vimuttañceva vimuccati ca, phalakkhaṇe vimuttameva.",
  "atk-s0102a0:206": "Ettāvatā ca mahāpuriso sabbabandhanā vippamutto sūriyarasmisamphuṭṭhamiva padumaṁ suvikasitacittasantāno cattāri maggañāṇāni, cattāri phalañāṇāni, catasso paṭisambhidā, catuyoniparicchedakañāṇaṁ, pañcagatiparicchedakañāṇaṁ, cha asādhāraṇañāṇāni, sakale ca buddhaguṇe hatthagate katvā paripuṇṇasaṅkappo bodhipallaṅke nisinnova –",
  "atk-s0102a0:207": "‘‘Anekajātisaṁsāraṁ, sandhāvissaṁ anibbisaṁ;",
  "atk-s0102a0:208": "Gahakāraṁ gavesanto, dukkhā jāti punappunaṁ.",
  "atk-s0102a0:209": "Gahakāraka diṭṭhosi, puna gehaṁ na kāhasi;",
  "atk-s0102a0:210": "Sabbā te phāsukā bhaggā, gahakūṭaṁ visaṅkhataṁ;",
  "atk-s0102a0:211": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153, 154);",
  "atk-s0102a0:212": "‘‘Ayoghanahatasseva, jalato jātavedaso;",
  "atk-s0102a0:213": "Anupubbūpasantassa, yathā na ñāyate gati.",
  "atk-s0102a0:214": "Evaṁ sammāvimuttānaṁ, kāmabandhoghatārinaṁ;",
  "atk-s0102a0:215": "Paññāpetuṁ gati natthi, pattānaṁ acalaṁ sukha’’nti. (udā. 80);",
  "atk-s0102a0:216": "Evaṁ manasi karonto sarade sūriyo viya, puṇṇacando viya ca virocitthāti.",
  "atk-s0102a0:217": "Dutiyabhāṇavāravaṇṇanā niṭṭhitā.",
  "atk-s0102a0:218": "Brahmayācanakathāvaṇṇanā",
  "atk-s0102a0:219": "64. Tatiyabhāṇavāre yaṁnūnāhaṁ dhammaṁ deseyyanti yadi panāhaṁ dhammaṁ deseyyaṁ. Ayaṁ pana vitakko kadā uppannoti? Buddhabhūtassa aṭṭhame sattāhe. So kira buddho hutvā sattāhaṁ bodhipallaṅke nisīdi, sattāhaṁ bodhipallaṅkaṁ olokento aṭṭhāsi, sattāhaṁ ratanacaṅkame caṅkami, sattāhaṁ ratanagabbhe dhammaṁ vicinanto nisīdi, sattāhaṁ ajapālanigrodhe nisīdi, sattāhaṁ mucalinde nisīdi, sattāhaṁ rājāyatane nisīdi. Tato uṭṭhāya aṭṭhame sattāhe puna āgantvā ajapālanigrodhe nisinnamattasseva sabbabuddhānaṁ āciṇṇasamāciṇṇo ayañceva ito anantaro ca vitakko uppannoti.",
  "atk-s0102a0:220": "Tattha adhigatoti paṭividdho. Dhammoti catusaccadhammo. Gambhīroti uttānabhāvapaṭikkhepavacanametaṁ. Duddasoti gambhīrattāva duddaso dukkhena daṭṭhabbo, na sakkā sukhena daṭṭhuṁ. Duddasattāva duranubodho dukkhena avabujjhitabbo, na sakkā sukhena avabujjhituṁ. Santoti nibbuto. Paṇītoti atappako. Idaṁ dvayaṁ lokuttarameva sandhāya vuttaṁ. Atakkāvacaroti takkena avacaritabbo ogāhitabbo na hoti, ñāṇeneva avacaritabbo. Nipuṇoti saṇho. Paṇḍitavedanīyoti sammāpaṭipadaṁ paṭipannehi paṇḍitehi veditabbo. Ālayarāmāti sattā pañcasu kāmaguṇesu allīyanti, tasmā te ālayāti vuccanti. Aṭṭhasatataṇhāvicaritāni ālayanti, tasmā ālayāti vuccanti. Tehi ālayehi ramantīti ālayarāmā. Ālayesu ratāti ālayaratā. Ālayesu suṭṭhu muditāti ālayasammuditā. Yatheva hi susajjitaṁ pupphaphalabharitarukkhādisampannaṁ uyyānaṁ paviṭṭho rājā tāya tāya sampattiyā ramati, pamudito āmodito hoti, na ukkaṇṭhati, sāyaṁ nikkhamituṁ na icchati, evamimehipi kāmālayataṇhālayehi sattā ramanti, saṁsāravaṭṭe pamuditā anukkaṇṭhitā vasanti. Tena nesaṁ bhagavā duvidhampi ālayaṁ uyyānabhūmiṁ viya dassento – ‘‘ālayarāmā’’tiādimāha.",
  "atk-s0102a0:221": "Yadidanti nipāto, tassa ṭhānaṁ sandhāya – ‘‘yaṁ ida’’nti, paṭiccasamuppādaṁ sandhāya – ‘‘yo aya’’nti evamattho daṭṭhabbo. Idappaccayatāpaṭiccasamuppādoti imesaṁ paccayā idappaccayā, idappaccayā eva idappaccayatā, idappaccayatā ca sā paṭiccasamuppādo cāti idappaccayatāpaṭiccasamuppādo. Saṅkhārādipaccayānaṁ avijjādīnaṁ etaṁ adhivacanaṁ. Sabbasaṅkhārasamathotiādi sabbaṁ nibbānameva. Yasmā hi taṁ āgamma sabbasaṅkhāravipphanditāni sammanti vūpasammanti tasmā – ‘‘sabbasaṅkhārasamatho’’ti vuccati. Yasmā ca taṁ āgamma sabbe upadhayo paṭinissaṭṭhā honti, sabbā taṇhā khīyanti , sabbe kilesarāgā virajjanti, sabbaṁ dukkhaṁ nirujjhati, tasmā ‘‘sabbūpadhipaṭinissaggo taṇhākkhayo virāgo nirodho’’ti vuccati. Sā panesā taṇhā bhavena bhavaṁ, phalena vā saddhiṁ kammaṁ vinati saṁsibbatīti katvā vānanti vuccati. Tato vānato nikkhantanti nibbānaṁ. So mamassa kilamathoti yā ajānantānaṁ desanā nāma, so mama kilamatho assa, sā mama vihesā assāti attho. Kāyakilamatho ceva kāyavihesā ca assāti vuttaṁ hoti, citte pana ubhayampetaṁ buddhānaṁ natthi.",
  "atk-s0102a0:222": "65.Apissūti anubrūhanatthe nipāto. So – ‘‘na kevalaṁ etadahosi, imāpi gāthā paṭibhaṁsū’’ti dīpeti. Vipassintiādīsu vipassissa bhagavato arahato sammāsambuddhassāti attho. Anacchariyāti anuacchariyā. Paṭibhaṁsūti paṭibhānasaṅkhātassa ñāṇassa gocarā ahesuṁ, parivitakkayitabbataṁ pāpuṇiṁsu.",
  "atk-s0102a0:223": "Kicchenāti dukkhena, na dukkhāya paṭipadāya. Buddhānañhi cattāropi maggā sukhapaṭipadāva honti. Pāramīpūraṇakāle pana sarāgasadosasamohasseva sato āgatāgatānaṁ yācakānaṁ alaṅkatapaṭiyattaṁ sīsaṁ chinditvā galalohitaṁ nīharitvā suañjitāni akkhīni uppāṭetvā kulavaṁsapadīpakaṁ puttaṁ manāpacāriniṁ bhariyanti evamādīni dentassa aññāni ca khantivādisadisesu attabhāvesu chejjabhejjādīni pāpuṇantassa āgamanīyapaṭipadaṁ sandhāyetaṁ vuttaṁ. Halanti ettha hakāro nipātamatto, alanti attho. Pakāsitunti desetuṁ; evaṁ kicchena adhigatassa dhammassa alaṁ desetuṁ; ko attho desitenāti vuttaṁ hoti. Rāgadosaparetehīti rāgadosaphuṭṭhehi rāgadosānugatehi vā.",
  "atk-s0102a0:224": "Paṭisotagāminti niccādīnaṁ paṭisotaṁ aniccaṁ dukkhamanattāsubhanti evaṁ gataṁ catusaccadhammaṁ. Rāgarattāti kāmarāgena bhavarāgena diṭṭhirāgena ca rattā. Na dakkhantīti aniccaṁ dukkhamanattā asubhanti iminā sabhāvena na passissanti , te apassante ko sakkhissati evaṁ gāhāpetuṁ? Tamokhandhena āvuṭāti avijjārāsinā ajjhotthaṭā.",
  "atk-s0102a0:225": "Appossukkatāyāti nirussukkabhāvena, adesetukāmatāyāti attho. Kasmā panassa evaṁ cittaṁ nami? Nanu esa – ‘‘mutto mocessāmī, tiṇṇo tāressāmi’’,",
  "atk-s0102a0:226": "‘‘Kiṁ me aññātavesena, dhammaṁ sacchikatenidha;",
  "atk-s0102a0:227": "Sabbaññutaṁ pāpuṇitvā, santāressaṁ sadevaka’’nti.",
  "atk-s0102a0:228": "Patthanaṁ katvā pāramiyo pūretvā sabbaññutaṁ pattoti. Saccametaṁ, paccavekkhaṇānubhāvena panassa evaṁ cittaṁ nami. Tassa hi sabbaññutaṁ patvā sattānaṁ kilesagahanataṁ dhammassa ca gambhīrataṁ paccavekkhantassa sattānaṁ kilesagahanatā ca dhammagambhīratā ca sabbākārena pākaṭā jātā. Athassa – ‘‘ime sattā kañjikapuṇṇalābu viya takkabharitacāṭi viya vasātelapītapilotikā viya añjanamakkhitahatthā viya kilesabharitā atisaṁkiliṭṭhā rāgarattā dosaduṭṭhā mohamūḷhā, te kiṁ nāma paṭivijjhissantī’’ti cintayato kilesagahanapaccavekkhaṇānubhāvenāpi evaṁ cittaṁ nami.",
  "atk-s0102a0:229": "‘‘Ayañca dhammo pathavīsandhārakaudakakkhandho viya gambhīro, pabbatena paṭicchādetvā ṭhapito sāsapo viya duddaso, satadhā bhinnassa vālassa koṭiyā koṭiṁ paṭipādanaṁ viya duranubodho, nanu mayā hi imaṁ dhammaṁ paṭivijjhituṁ vāyamantena adinnaṁ dānaṁ nāma natthi, arakkhitaṁ sīlaṁ nāma natthi, aparipūritā kāci pāramī nāma natthi. Tassa me nirussāhaṁ viya mārabalaṁ vidhamantassāpi pathavī na kampittha, paṭhamayāme pubbenivāsaṁ anussarantassāpi na kampittha, majjhimayāme dibbacakkhuṁ visodhentassāpi na kampittha, pacchimayāme pana paṭiccasamuppādaṁ paṭivijjhantasseva me dasasahassilokadhātu kampittha. Iti mādisenāpi tikkhañāṇena kicchenevāyaṁ dhammo paṭividdho taṁ lokiyamahājanā kathaṁ paṭivijjhissantī’’ti dhammagambhīratāpaccavekkhaṇānubhāvenāpi evaṁ cittaṁ namīti veditabbaṁ.",
  "atk-s0102a0:230": "Apica brahmunā yācite desetukāmatāyapissa evaṁ cittaṁ nami. Jānāti hi bhagavā – ‘‘mama appossukkatāya citte namamāne maṁ mahābrahmā dhammadesanaṁ yācissati, ime ca sattā brahmagarukā, te ‘satthā kira dhammaṁ na desetukāmo ahosi, atha naṁ mahābrahmā yācitvā desāpesi, santo vata bho dhammo, paṇīto vata bho dhammo’ti maññamānā sussūsissantī’’ti. Imampissa kāraṇaṁ paṭicca appossukkatāya cittaṁ nami, no dhammadesanāyāti veditabbaṁ.",
  "atk-s0102a0:231": "66.Aññatarassāti ettha kiñcāpi ‘‘aññataro’’ti vuttaṁ, atha kho imasmiṁ cakkavāḷe jeṭṭhakamahābrahmā esoti veditabbo. Nassati vata bho lokoti so kira imaṁ saddaṁ tathā nicchāresi, yathā dasasahassilokadhātubrahmāno sutvā sabbe sannipatiṁsu. Yatra hi nāmāti yasmiṁ nāma loke. Purato pāturahosīti tehi dasahi brahmasahassehi saddhiṁ pāturahosi. Apparajakkhajātikāti paññāmaye akkhimhi appaṁ parittaṁ rāgadosamoharajaṁ etesaṁ, evaṁ sabhāvāti apparajakkhajātikā. Assavanatāti assavanatāya. Bhavissantīti purimabuddhesu dasapuññakiriyavatthuvasena katādhikārā paripākagatā padumāni viya sūriyarasmisamphassaṁ, dhammadesanaṁyeva ākaṅkhamānā catuppadikagāthāvasāne ariyabhūmiṁ okkamanārahā na eko, na dve, anekasatasahassā dhammassa aññātāro bhavissantīti dasseti.",
  "atk-s0102a0:232": "69.Ajjhesananti evaṁ tikkhattuṁ yācanaṁ. Buddhacakkhunāti indriyaparopariyattañāṇena ca āsayānusayañāṇena ca. Imesañhi dvinnaṁ ñāṇānaṁ ‘‘buddhacakkhū’’ti nāmaṁ, sabbaññutaññāṇassa ‘‘samantacakkhū’’ti, tiṇṇaṁ maggañāṇānaṁ ‘‘dhammacakkhū’’ti. Apparajakkhetiādīsu yesaṁ vuttanayeneva paññācakkhumhi rāgādirajaṁ appaṁ, te apparajakkhā. Yesaṁ taṁ mahantaṁ, te mahārajakkhā. Yesaṁ saddhādīni indriyāni tikkhāni, te tikkhindriyā. Yesaṁ tāni mudūni, te mudindriyā. Yesaṁ teyeva saddhādayo ākārā sundarā, te svākārā. Ye kathitakāraṇaṁ sallakkhenti, sukhena sakkā honti viññāpetuṁ, te suviññāpayā. Ye paralokañceva vajjañca bhayato passanti, te paralokavajjabhayadassāvino nāma.",
  "atk-s0102a0:233": "Ayaṁ panettha pāḷi – ‘‘saddho puggalo apparajakkho, assaddho puggalo mahārajakkho.… Āraddhavīriyo…pe… kusīto… upaṭṭhitassati… muṭṭhassati… samāhito… asamāhito… paññavā… duppañño puggalo mahārajakkho. Tathā saddho puggalo tikkhindriyo…pe… paññavā puggalo paralokavajjabhayadassāvī, duppañño puggalo na paralokavajjabhayadassāvī. Lokoti khandhaloko, dhātuloko, āyatanaloko, sampattibhavaloko, vipattibhavaloko, sampattisambhavaloko, vipattisambhavaloko. Eko loko – sabbe sattā āhāraṭṭhitikā. Dve lokā – nāmañca rūpañca. Tayo lokā – tisso vedanā. Cattāro lokā – cattāro āhārā. Pañca lokā – pañcupādānakkhandhā. Cha lokā – cha ajjhattikāni āyatanāni. Satta lokā – satta viññāṇaṭṭhitiyo. Aṭṭha lokā – aṭṭha lokadhammā. Nava lokā – nava sattāvāsā. Dasa lokā – dasāyatanāni. Dvādasa lokā – dvādasāyatanāni. Aṭṭhārasa lokā – aṭṭhārasa dhātuyo. Vajjanti sabbe kilesā vajjaṁ, sabbe duccaritā vajjaṁ, sabbe abhisaṅkhārā vajjaṁ, sabbe bhavagāmikammā vajjaṁ. Iti imasmiñca loke imasmiñca vajje tibbā bhayasaññā paccupaṭṭhitā hoti, seyyathāpi ukkhittāsike vadhake . Imehi paññāsāya ākārehi imāni pañcindriyāni jānāti passati aññāti paṭivijjhati, idaṁ tathāgatassa indriyaparopariyatte ñāṇa’’nti (paṭi. ma. 1.112).",
  "atk-s0102a0:234": "Uppaliniyanti uppalavane. Itaresupi eseva nayo. Antonimuggaposīnīti yāni aññānipi padumāni antonimuggāneva posayanti. Udakaṁ accuggamma ṭhitānīti udakaṁ atikkamitvā ṭhitāni. Tattha yāni accuggamma ṭhitāni, tāni sūriyarasmisamphassaṁ āgamayamānāni ṭhitāni ajja pupphanakāni. Yāni samodakaṁ ṭhitāni, tāni sve pupphanakāni. Yāni udakānuggatāni antoudakaposīni, tāni tatiyadivase pupphanakāni. Udakā pana anuggatāni aññānipi sarojauppalādīni nāma atthi, yāni neva pupphissanti, macchakacchapabhakkhāneva bhavissanti, tāni pāḷiṁ nārūḷhāni. Āharitvā pana dīpetabbānīti dīpitāni. Yatheva hi tāni catubbidhāni pupphāni, evameva ugghaṭitaññū, vipañcitaññū, neyyo, padaparamoti cattāro puggalā. Tattha yassa puggalassa saha udāhaṭavelāya dhammābhisamayo hoti, ayaṁ vuccati puggalo ugghaṭitaññū. Yassa puggalassa saṅkhittena bhāsitassa vitthārena atthe vibhajiyamāne dhammābhisamayo hoti, ayaṁ vuccati puggalo vipañcitaññū. Yassa puggalassa uddesato paripucchato yonisomanasikaroto kalyāṇamitte sevato bhajato payirupāsato anupubbena dhammābhisamayo hoti, ayaṁ vuccati puggalo neyyo. Yassa puggalassa bahumpi suṇato bahumpi bhaṇato bahumpi gaṇhato bahumpi dhārayato bahumpi vācayato na tāya jātiyā dhammābhisamayo hoti, ayaṁ vuccati puggalo padaparamo (pu. pa. 148, 149, 150, 151).",
  "atk-s0102a0:235": "Tattha bhagavā uppalavanādisadisaṁ dasasahassilokadhātuṁ olokento – ‘‘ajja pupphanakāni viya ugghaṭitaññū, sve pupphanakāni viya vipañcitaññū, tatiyadivase pupphanakāni viya neyyo, macchakacchapabhakkhāni viya padaparamo’’ti addasa. Passanto ca – ‘‘ettakā apparajakkhā, ettakā mahārajakkhā. Tatrāpi ettakā ugghaṭitaññū’’ti evaṁ sabbākārato addasa. Tattha tiṇṇaṁ puggalānaṁ imasmiṁyeva attabhāve bhagavato dhammadesanā atthaṁ sādheti, padaparamānaṁ anāgate vāsanatthāya hoti.",
  "atk-s0102a0:236": "Atha bhagavā imesaṁ catunnaṁ puggalānaṁ atthāvahaṁ dhammadesanaṁ viditvā desetukamyataṁ uppādetvā puna te sabbesupi tīsu bhavesu sabbe satte bhabbābhabbavasena dve koṭṭhāse akāsi. Ye sandhāya vuttaṁ – ‘‘ye te sattā kammāvaraṇena samannāgatā, vipākāvaraṇena samannāgatā, kilesāvaraṇena samannāgatā, assaddhā acchandikā duppaññā abhabbā niyāmaṁ okkamituṁ kusalesu dhammesu sammattaṁ, ime te sattā abhabbā. Katame sattā bhabbā? Ye te sattā na kammāvaraṇena…pe…ime te sattā bhabbā’’ti (vibha. 827; paṭi. ma. 1.114).",
  "atk-s0102a0:237": "Tattha sabbepi abhabbapuggale pahāya bhabbapuggaleyeva ñāṇena pariggahetvā – ‘‘ettakā rāgacaritā, ettakā dosamohavitakkasaddhābuddhicaritā’’ti cha koṭṭhāse akāsi. Evaṁ katvā – ‘‘dhammaṁ desessāmī’’ti cintesi . Brahmā taṁ ñatvā somanassajāto bhagavantaṁ gāthāhi ajjhabhāsi. Idaṁ sandhāya – ‘‘atha kho so, bhikkhave, mahābrahmā’’tiādi vuttaṁ.",
  "atk-s0102a0:238": "70. Tattha ajjhabhāsīti adhiabhāsi, adhikicca ārabbha abhāsīti attho.",
  "atk-s0102a0:239": "Sele yathā pabbatamuddhaniṭṭhitoti selamaye ekagghane pabbatamuddhani yathāṭhitova, na hi tattha ṭhitassa dassanatthaṁ gīvukkhipanapasāraṇādikiccaṁ atthi. Tathūpamanti tappaṭibhāgaṁ selapabbatūpamaṁ. Ayaṁ panettha saṅkhepattho, yathā selapabbatamuddhani yathāṭhitova cakkhumā puriso samantato janataṁ passeyya, tathā tvampi sumedha, sundarapaññasabbaññutaññāṇena samantacakkhu bhagavā dhammamayaṁ paññāmayaṁ pāsādamāruyha sayaṁ apetasoko sokāvatiṇṇaṁ jātijarābhibhūtaṁ janataṁ apekkhassu, upadhāraya upaparikkha.",
  "atk-s0102a0:240": "Ayamettha adhippāyo – yathā hi pabbatapāde samantā mahantaṁ khettaṁ katvā tattha kedārapāḷīsu kuṭikāyo katvā rattiṁ aggiṁ jāleyyuṁ. Caturaṅgasamannāgatañca andhakāraṁ assa. Athassa pabbatassa matthake ṭhatvā cakkhumato purisassa bhūmiṁ olokayato neva khettaṁ, na kedārapāḷiyo, na kuṭiyo, na tattha sayitamanussā paññāyeyyuṁ, kuṭikāsu pana aggijālamattameva paññāyeyya. Evaṁ dhammapāsādamāruyha sattanikāyaṁ olokayato tathāgatassa ye te akatakalyāṇā sattā, te ekavihāre dakkhiṇajāṇupasse nisinnāpi buddhacakkhussa āpāthaṁ nāgacchanti, rattiṁ khittasarā viya honti. Ye pana katakalyāṇā veneyyapuggalā, te tassa dūre ṭhitāpi āpāthaṁ āgacchanti, so aggi viya himavantapabbato viya ca. Vuttampi cetaṁ –",
  "atk-s0102a0:241": "‘‘Dūre santo pakāsenti, himavantova pabbato;",
  "atk-s0102a0:242": "Asantettha na dissanti, rattiṁ khittā yathā sarā’’ti. (dha. pa. 304);",
  "atk-s0102a0:243": "Uṭṭhehīti bhagavato dhammadesanatthaṁ cārikacaraṇaṁ yācanto bhaṇati. Vīrātiādīsu bhagavā vīriyavantatāya vīro, devaputtamaccukilesamārānaṁ vijitattā vijitasaṅgāmo, jātikantarādinittharaṇatthāya veneyyasatthavāhanasamatthatāya satthavāho, kāmacchandaiṇassa abhāvato aṇaṇoti veditabbo.",
  "atk-s0102a0:244": "71.Apārutāti vivaṭā. Amatassa dvārāti ariyamaggo. So hi amatasaṅkhātassa nibbānassa dvāraṁ. So mayā vivaritvā ṭhapitoti dasseti. Pamuñcantu saddhanti sabbe attano saddhaṁ pamuñcantu vissajjentu. Pacchimapadadvaye ayamattho, ahañhi attano paguṇaṁ suppavattitampi imaṁ paṇītaṁ uttamaṁ dhammaṁ kāyavācākilamathasaññī hutvā na bhāsiṁ, idāni pana sabbe janā saddhābhājanaṁ upanentu, pūressāmi tesaṁ saṅkappanti.",
  "atk-s0102a0:245": "Aggasāvakayugavaṇṇanā",
  "atk-s0102a0:246": "73.Bodhirukkhamūleti bodhirukkhassa avidūre ajapālanigrodhe antarahitoti attho. Kheme migadāyeti isipatanaṁ tena samayena khemaṁ nāma uyyānaṁ hoti, migānaṁ pana abhayavāsatthāya dinnattā migadāyoti vuccati. Taṁ sandhāya vuttaṁ – ‘‘kheme migadāye’’ti. Yathā ca vipassī bhagavā, evaṁ aññepi buddhā paṭhamaṁ dhammadesanatthāya gacchantā ākāsena gantvā tattheva otaranti. Amhākaṁ pana bhagavā upakassa ājīvakassa upanissayaṁ disvā – ‘‘upako imaṁ addhānaṁ paṭipanno, so maṁ disvā sallapitvā gamissati. Atha puna nibbindanto āgamma arahattaṁ sacchikarissatī’’ti ñatvā aṭṭhārasayojanamaggaṁ padasāva agamāsi. Dāyapālaṁ āmantesīti disvāva punappunaṁ oloketvā – ‘‘ayyo no, bhante, āgato’’ti vatvā upagataṁ āmantesi.",
  "atk-s0102a0:247": "75-6.Anupubbiṁ kathanti dānakathaṁ, dānānantaraṁ sīlaṁ, sīlānantaraṁ saggaṁ, saggānantaraṁ magganti evaṁ anupaṭipāṭikathaṁ kathesi. Tattha dānakathanti idaṁ dānaṁ nāma sukhānaṁ nidānaṁ, sampattīnaṁ mūlaṁ, bhogānaṁ patiṭṭhā, visamagatassa tāṇaṁ leṇaṁ gati parāyaṇaṁ, idhalokaparalokesu dānasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi. Idañhi avassayaṭṭhena ratanamayasīhāsanasadisaṁ, patiṭṭhānaṭṭhena mahāpathavīsadisaṁ, ārammaṇaṭṭhena ālambanarajjusadisaṁ. Idañhi dukkhanittharaṇaṭṭhena nāvā, samassāsanaṭṭhena saṅgāmasūro, bhayaparittāṇaṭṭhena susaṅkhatanagaraṁ, maccheramalādīhi anupalittaṭṭhena padumaṁ, tesaṁ nidahanaṭṭhena aggi, durāsadaṭṭhena āsīviso, asantāsanaṭṭhena sīho, balavantaṭṭhena hatthī, abhimaṅgalasammataṭṭhena setausabho, khemantabhūmisampāpanaṭṭhena valāhakaassarājā. Dānañhi loke sakkasampattiṁ mārasampattiṁ brahmasampattiṁ cakkavattisampattiṁ sāvakapāramiñāṇaṁ paccekabodhiñāṇaṁ abhisambodhiñāṇaṁ detīti evamādidānaguṇapaṭisaṁyuttaṁ kathaṁ.",
  "atk-s0102a0:248": "Yasmā pana dānaṁ dadanto sīlaṁ samādātuṁ sakkoti, tasmā tadanantaraṁ sīlakathaṁ kathesi. Sīlakathanti sīlaṁ nāmetaṁ avassayo patiṭṭhā ārammaṇaṁ tāṇaṁ leṇaṁ gati parāyaṇaṁ. Idhalokaparalokasampattīnañhi sīlasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi, sīlasadiso alaṅkāro natthi, sīlapupphasadisaṁ pupphaṁ natthi, sīlagandhasadiso gandho natthi, sīlālaṅkārena hi alaṅkataṁ sīlakusumapiḷandhanaṁ sīlagandhānulittaṁ sadevakopi loko olokento tittiṁ na gacchatīti evamādisīlaguṇapaṭisaṁyuttaṁ kathaṁ.",
  "atk-s0102a0:249": "Idaṁ pana sīlaṁ nissāya ayaṁ saggo labbhatīti dassetuṁ sīlānantaraṁ saggakathaṁ kathesi. Saggakathanti ayaṁ saggo nāma iṭṭho kanto manāpo, niccamettha kīḷā, niccaṁ sampattiyo labbhanti, cātumahārājikā devā navutivassasatasahassāni dibbasukhaṁ dibbasampattiṁ paṭilabhanti, tāvatiṁsā tisso ca vassakoṭiyo saṭṭhi ca vassasatasahassānīti evamādisaggaguṇapaṭisaṁyuttaṁ kathaṁ. Saggasampattiṁ kathayantānañhi buddhānaṁ mukhaṁ nappahoti. Vuttampi cetaṁ – ‘‘anekapariyāyena kho ahaṁ, bhikkhave, saggakathaṁ katheyya’’ntiādi.",
  "atk-s0102a0:250": "Evaṁ saggakathāya palobhetvā puna hatthiṁ alaṅkaritvā tassa soṇḍaṁ chindanto viya – ‘‘ayampi saggo anicco addhuvo, na ettha chandarāgo kātabbo’’ti dassanatthaṁ – ‘‘appassādā kāmā bahudukkhā bahupāyāsā, ādīnavo ettha bhiyyo’’tiādinā (ma. ni. 1.235; 2.42) nayena kāmānaṁ ādīnavaṁ okāraṁ saṁkilesaṁ kathesi. Tattha ādīnavoti doso. Okāroti avakāro lāmakabhāvo. Saṁkilesoti tehi sattānaṁ saṁsāre saṁkilissanaṁ. Yathāha – ‘‘kilissanti vata bho sattā’’ti (ma. ni. 2.351). Evaṁ kāmādīnavena tejjatvā nekkhamme ānisaṁsaṁ pakāsesi, pabbajjāya guṇaṁ pakāsesīti attho. Sesaṁ ambaṭṭhasuttavaṇṇanāyaṁ vuttanayañceva uttānatthañca.",
  "atk-s0102a0:251": "77.Alatthunti kathaṁ alatthuṁ? Ehibhikkhubhāvena. Bhagavā kira tesaṁ iddhimayapattacīvarassūpanissayaṁ olokento anekāsu jātīsu cīvaradānādīni disvā etha bhikkhavotiādimāha . Te tāvadeva bhaṇḍū kāsāyavasanā aṭṭhahi bhikkhuparikkhārehi sarīrapaṭimukkeheva vassasatikattherā viya bhagavantaṁ namassamānāva nisīdiṁsu.",
  "atk-s0102a0:252": "Sandassesītiādīsu idhalokatthaṁ sandassesi, paralokatthaṁ sandassesi. Idhalokatthaṁ dassento aniccanti dassesi, dukkhanti dassesi, anattāti dassesi, khandhe dassesi, dhātuyo dassesi, āyatanāni dassesi, paṭiccasamuppādaṁ dassesi, rūpakkhandhassa udayaṁ dassento pañca lakkhaṇāni dassesi, tathā vedanākkhandhādīnaṁ, tathā vayaṁ dassentopi udayabbayavasena paññāsalakkhaṇāni dassesi, paralokatthaṁ dassento nirayaṁ dassesi, tiracchānayoniṁ, pettivisayaṁ, asurakāyaṁ, tiṇṇaṁ kusalānaṁ vipākaṁ, channaṁ devalokānaṁ, navannaṁ brahmalokānaṁ sampattiṁ dassesi.",
  "atk-s0102a0:253": "Samādapesīti catupārisuddhisīlaterasadhutaṅgadasakathāvatthuādike kalyāṇadhamme gaṇhāpesi.",
  "atk-s0102a0:254": "Samuttejesīti suṭṭhu uttejesi, abbhussāhesi. Idhalokatthañceva paralokatthañca tāsetvā tāsetvā adhigataṁ viya katvā kathesi. Dvattiṁsakammakāraṇapañcavīsatimahābhayappabhedañhi idhalokatthaṁ buddhe bhagavati tāsetvā tāsetvā kathayante pacchābāhaṁ, gāḷhabandhanaṁ bandhitvā cātumahāpathe pahārasatena tāḷetvā dakkhiṇadvārena niyyamāno viya āghātanabhaṇḍikāya ṭhapitasīso viya sūle uttāsito viya mattahatthinā maddiyamāno viya ca saṁviggo hoti. Paralokatthañca kathayante nirayādīsu nibbatto viya devalokasampattiṁ anubhavamāno viya ca hoti.",
  "atk-s0102a0:255": "Sampahaṁsesīti paṭiladdhaguṇena codesi, mahānisaṁsaṁ katvā kathesīti attho.",
  "atk-s0102a0:256": "Saṅkhārānaṁ ādīnavanti heṭṭhā paṭhamamaggādhigamatthaṁ kāmānaṁ ādīnavaṁ kathesi, idha pana uparimaggādhigamatthaṁ – ‘‘aniccā, bhikkhave, saṅkhārā addhuvā anassāsikā, yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitu’’ntiādinā (a. ni. 7.66; saṁ. ni. 2.134) nayena saṅkhārānaṁ ādīnavañca lāmakabhāvañca tappaccayañca kilamathaṁ pakāsesi. Yathā ca tattha nekkhamme, evamidha – ‘‘santamidaṁ, bhikkhave, nibbānaṁ nāma paṇītaṁ tāṇaṁ leṇa’’ntiādinā nayena nibbāne ānisaṁsaṁ pakāsesi.",
  "atk-s0102a0:257": "Mahājanakāyapabbajjāvaṇṇanā",
  "atk-s0102a0:258": "78.Mahājanakāyoti tesaṁyeva dvinnaṁ kumārānaṁ upaṭṭhākajanakāyoti.",
  "atk-s0102a0:259": "80.Bhagavantaṁ saraṇaṁ gacchāma, dhammañcāti saṅghassa aparipuṇṇattā dvevācikameva saraṇamagamaṁsu.",
  "atk-s0102a0:260": "81.Alatthunti pubbe vuttanayeneva ehibhikkhubhāveneva alatthuṁ. Ito anantare pabbajitavārepi eseva nayo.",
  "atk-s0102a0:261": "Cārikāanujānanavaṇṇanā",
  "atk-s0102a0:262": "85.Parivitakko udapādīti kadā udapādi? Sambodhito satta saṁvaccharāni satta māse satta divase atikkamitvā udapādi. Bhagavā kira pitusaṅgahaṁ karonto vihāsi. Rājāpi cintesi – ‘‘mayhaṁ jeṭṭhaputto nikkhamitvā buddho jāto, dutiyaputto me nikkhamitvā aggasāvako jāto, purohitaputto dutiyaaggasāvako, ime ca avasesā bhikkhū gihikālepi mayhaṁ puttameva parivāretvā vicariṁsu. Ime sabbe idānipi mayhaṁyeva bhāro, ahameva ca ne catūhi paccayehi upaṭṭhahissāmi, aññesaṁ okāsaṁ na dassāmī’’ti vihāradvārakoṭṭhakato paṭṭhāya yāva rājagehadvārā ubhayato khadirapākāraṁ kārāpetvā kilañjehi chādāpetvā vatthehi paṭicchādāpetvā upari ca chādāpetvā suvaṇṇatārakavicittaṁ samolambitatālakkhandhamattaṁ vividhapupphadāmavitānaṁ kārāpetvā heṭṭhā bhūmiyaṁ cittattharaṇehi santharāpetvā anto ubhosu passesu mālāvacchake puṇṇaghaṭe, sakalamaggavāsatthāya ca gandhantare pupphāni pupphantare gandhe ca ṭhapāpetvā bhagavato kālaṁ ārocāpesi.",
  "atk-s0102a0:263": "Bhagavā bhikkhusaṅghaparivuto antosāṇiyāva rājagehaṁgantvā bhattakiccaṁ katvā vihāraṁ paccāgacchati. Añño koci daṭṭhumpi na labhati, kuto pana bhikkhaṁ vā dātuṁ, pūjaṁ vā kātuṁ, dhammaṁ vā sotuṁ. Nāgarā cintesuṁ – ‘‘ajja satthu loke uppannassa sattamāsādhikāni sattasaṁvaccharāni, mayañca daṭṭhumpi na labhāma, pageva bhikkhaṁ vā dātuṁ, pūjaṁ vā kātuṁ, dhammaṁ vā sotuṁ. Rājā – ‘mayhameva buddho, mayhameva dhammo, mayhameva saṅgho’ti mamāyitvā sayameva upaṭṭhahi. Satthā ca uppajjamāno sadevakassa lokassa atthāya hitāya uppanno. Na hi raññoyeva nirayo uṇho assa, aññesaṁ nīluppalavanasadiso. Tasmā rājānaṁ vadāma. Sace no satthāraṁ deti, iccetaṁ kusalaṁ. No ce deti, raññā saddhiṁ yujjhitvāpi saṅghaṁ gahetvā dānādīni puññāni karoma. Na sakkā kho pana suddhanāgareheva evaṁ kātuṁ, ekaṁ jeṭṭhapurisampi gaṇhāmā’’ti.",
  "atk-s0102a0:264": "Te senāpatiṁ upasaṅkamitvā tassetamatthaṁ ārocetvā – ‘‘sāmi, kiṁ amhākaṁ pakkho hosi, udāhu rañño’’ti āhaṁsu. So – ‘‘ahaṁ tumhākaṁ pakkho homi, api ca kho pana paṭhamadivaso mayhaṁ dātabbo’’ti. Te sampaṭicchiṁsu. So rājānaṁ upasaṅkamitvā – ‘‘nāgarā, deva, tumhākaṁ kupitā’’ti āha. Kimatthaṁ tātāti? Satthāraṁ kira tumheyeva upaṭṭhahatha, amhe na labhāmāti. Sace idānipi labhanti, na kuppanti, alabhantā tumhehi saddhiṁ yujjhitukāmā devāti. Yujjhāmi, tāta, nāhaṁ bhikkhusaṅghaṁ demīti. Deva tumhākaṁ dāsā tumhehi saddhiṁ yujjhāmāti vadanti, tumhe kaṁ gaṇhitvā yujjhissathāti? Nanu tvaṁ senāpatīti? Nāgarehi vinā na samattho ahaṁ devāti. Tato rājā – ‘‘balavanto nāgarā, senāpatipi tesaññeva pakkho’’ti ñatvā ‘‘aññānipi sattamāsādhikāni sattasaṁvaccharāni mayhaṁ bhikkhusaṅghaṁ dadantū’’ti āha. Nāgarā na sampaṭicchiṁsu. Rājā – ‘‘cha vassāni, pañca, cattāri, tīṇi, dve, ekavassa’’nti hāpesi. Evaṁ hāpentepi na sampaṭicchiṁsu. Aññe satta divase yāci. Nāgarā – ‘‘atikakkhaḷaṁ dāni raññā saddhiṁ kātuṁ na vaṭṭatī’’ti anujāniṁsu.",
  "atk-s0102a0:265": "Rājā sattamāsādhikānaṁ sattannaṁ saṁvaccharānaṁ sajjitaṁ dānamukhaṁ sattannameva divasānaṁ vissajjetvā cha divase kesañci apassantānaṁyeva dānaṁ datvā sattame divase nāgare pakkosāpetvā – ‘‘sakkhissatha, tāta, evarūpaṁ dānaṁ dātu’’nti āha. Tepi – ‘‘nanu amheyeva nissāya taṁ devassa uppanna’’nti vatvā – ‘‘sakkhissāmā’’ti āhaṁsu. Rājā piṭṭhihatthena assūni puñchamāno bhagavantaṁ vanditvā – ‘‘bhante, ahaṁ aṭṭhasaṭṭhibhikkhusatasahassaṁ aññassa vāraṁ akatvā yāvajīvaṁ catūhi paccayehi upaṭṭhahissāmīti cintesiṁ. Nāgarā na dāni me anuññātā, nāgarā hi ‘mayaṁ dānaṁ dātuṁ na labhāmā’ti kuppanti. Bhagavā sve paṭṭhāya tesaṁ anuggahaṁ karothā’’ti āha.",
  "atk-s0102a0:266": "Atha dutiyadivase senāpati mahādānaṁ sajjetvā – ‘‘ajja yathā añño koci ekabhikkhampi na deti, evaṁ rakkhathā’’ti samantā purise ṭhapesi. Taṁ divasaṁ seṭṭhibhariyā rodamānā dhītaraṁ āha – ‘‘sace, amma, tava pitā jīveyya, ajjāhaṁ paṭhamaṁ dasabalaṁ bhojeyya’’nti . Sā taṁ āha – ‘‘amma, mā cintayi, ahaṁ tathā karissāmi yathā buddhappamukho bhikkhusaṅgho paṭhamaṁ amhākaṁ bhikkhaṁ paribhuñjissatī’’ti. Tato satasahassagghanikāya suvaṇṇapātiyā nirudakapāyāsassa pūretvā sappimadhusakkarādīhi abhisaṅkharitvā aññāya pātiyā paṭikujjitvā taṁ sumanamālāguḷehi parikkhipitvā mālāguḷasadisaṁ katvā bhagavato gāmaṁ pavisanavelāya sayameva ukkhipitvā dāsigaṇaparivutā nagarā nikkhami. Antarāmagge senāpatiupaṭṭhākā – ‘‘amma, mā ito agamā’’ti vadanti. Mahāpuññā nāma manāpakathā honti, na ca tesaṁ punappunaṁ bhaṇantānaṁ kathā paṭikkhipituṁ sakkā hoti. Sā – ‘‘cūḷapitā mahāpitā mātulā kissa tumhe gantuṁ na dethā’’ti āha. Senāpatinā – ‘‘aññassa kassaci khādanīyabhojanīyaṁ dātuṁ mā dethā’’ti ṭhapitamha ammāti. Kiṁ pana me hatthe khādanīyaṁ bhojanīyaṁ passathāti? Mālāguḷaṁ passāmāti . Kiṁ tumhākaṁ senāpati mālāguḷapūjampi kātuṁ na detīti? Deti, ammāti. Tena hi, apetha, apethāti bhagavantaṁ upasaṅkamitvā mālāguḷaṁ gaṇhāpetha bhagavāti āha. Bhagavā ekaṁ senāpatissupaṭṭhākaṁ oloketvā mālāguḷaṁ gaṇhāpesi. Sā bhagavantaṁ vanditvā – ‘‘bhagavā, bhavābhave nibbattiyaṁ me sati paritassanajīvitaṁ nāma mā hotu, ayaṁ sumanamālā viya nibbattanibbattaṭṭhāne piyāva homi, nāmena ca sumanā yevā’’ti patthanaṁ katvā satthārā – ‘‘sukhinī hohī’’ti vuttā vanditvā padakkhiṇaṁ katvā pakkāmi.",
  "atk-s0102a0:267": "Bhagavā senāpatissa gehaṁ gantvā paññattāsane nisīdi. Senāpati yāguṁ gahetvā upagañchi, satthā pattaṁ pidahi. Nisinno, bhante, bhikkhusaṅghoti. Atthi no eko antarā piṇḍapāto laddhoti. So mālaṁ apanetvā piṇḍapātaṁ addasa. Cūḷupaṭṭhāko āha – ‘‘sāmi, mālāti maṁ vatvā mātugāmo vañcesī’’ti. Pāyāso bhagavantaṁ ādiṁ katvā sabbesaṁ bhikkhūnaṁ pahoti. Senāpatipi attano deyyadhammaṁ adāsi. Satthā bhattakiccaṁ katvā maṅgalaṁ vatvā pakkāmi. Senāpati – ‘‘kā nāma sā piṇḍapātamadāsī’’ti pucchi. Seṭṭhidhītā, sāmīti. Sappaññā sā itthī, evarūpāya ghare vasantiyā purisassa saggasampatti nāma na dullabhāti taṁ ānetvā jeṭṭhikaṭṭhāne ṭhapesi.",
  "atk-s0102a0:268": "Punadivase nāgarā dānamadaṁsu, punadivase rājāti ekantarikāya dānaṁ dātuṁ ārabhiṁsu. Rājāpi carapurise ṭhapetvā nāgarehi dinnadānato atirekataraṁ deti, nāgarāpi tatheva katvā raññā dinnadānato atirekataraṁ. Rājagehe nāṭakitthiyo daharasāmaṇere vadanti – ‘‘gaṇhatha, tātā, na gahapatikānaṁ gattavatthādīsu puñchitvā bāḷadārakānaṁ kheḷasiṅghāṇikādidhovanahatthehi kataṁ , suciṁ paṇītaṁ kata’’nti. Punadivase nāgarāpi dadamānā vadanti – ‘‘gaṇhatha, tātā, na nagaragāmanigamādīsu saṅkaḍḍhitataṇḍulakhīradadhisappiādīhi, na aññesaṁ jaṅghasīsapiṭṭhiādīni bhañjitvā āharāpitehi kataṁ, jātisappikhīrādīhiyeva kata’’nti. Evaṁ sattasu saṁvaccharesu sattasu māsesu sattasu divasesu ca atikkantesu atha bhagavato ayaṁ vitakko udapādi. Tena vuttaṁ – ‘‘sambodhito satta saṁvaccharāni satta māsāni satta divasāni atikkamitvā udapādī’’ti.",
  "atk-s0102a0:269": "87.Aññataromahābrahmāti dhammadesanaṁ āyācitabrahmāva.",
  "atk-s0102a0:270": "89.Caturāsīti āvāsasahassānīti caturāsīti vihārasahassāni. Te sabbepi dvādasasahassabhikkhugaṇhanakā mahāvihārā abhayagiricetiyapabbatacittalapabbatamahāvihārasadisāva ahesuṁ.",
  "atk-s0102a0:271": "90.Khantī paramaṁ tapoti adhivāsanakhanti nāma paramaṁ tapo. Titikkhāti khantiyā eva vevacanaṁ. Titikkhā saṅkhātā adhivāsanakhanti uttamaṁ tapoti attho. Nibbānaṁ paramanti sabbākārena pana nibbānaṁ paramanti vadanti buddhā. Na hi pabbajito parūpaghātīti yo adhivāsanakhantivirahitattā paraṁ upaghāteti bādheti hiṁsati, so pabbajito nāma na hoti. Catutthapādo pana tasseva vevacanaṁ. ‘‘Na hi pabbajito’’ti etassa hi na samaṇo hotīti vevacanaṁ. Parūpaghātīti etassa paraṁ viheṭhayantoti vevacanaṁ. Atha vā parūpaghātīti sīlūpaghātī. Sīlañhi uttamaṭṭhena paranti vuccati. Yo ca samaṇo paraṁ yaṁ kañci sattaṁ viheṭhayanto parūpaghātī hoti, attano sīlaṁ vināsako, so pabbajito nāma na hotīti attho. Athavā yo adhivāsanakhantiyā abhāvato parūpaghātī hoti, paraṁ antamaso ḍaṁsamakasampi sañcicca jīvitā voropeti, so na hi pabbajito. Kiṁ kāraṇā? Malassa apabbājitattā. ‘‘Pabbājayamattano malaṁ, tasmā pabbajitoti vuccatī’’ti (dha. pa. 388) idañhi pabbajitalakkhaṇaṁ. Yopi na heva kho upaghāteti, na māreti, api ca daṇḍādīhi viheṭheti, so paraṁ viheṭhayanto samaṇo na hoti. Kiṁ kāraṇā? Vihesāya asamitattā. ‘‘Samitattā hi pāpānaṁ , samaṇoti pavuccatī’’ti (dha. pa. 265) idañhi samaṇalakkhaṇaṁ.",
  "atk-s0102a0:272": "Dutiyagāthāya sabbapāpassāti sabbākusalassa. Akaraṇanti anuppādanaṁ. Kusalassāti catubhūmikakusalassa. Upasampadāti paṭilābho. Sacittapariyodapananti attano cittajotanaṁ, taṁ pana arahattena hoti. Iti sīlasaṁvarena sabbapāpaṁ pahāya samathavipassanāhi kusalaṁ sampādetvā arahattaphalena cittaṁ pariyodāpetabbanti etaṁ buddhānaṁ sāsanaṁ ovādo anusiṭṭhī ti.",
  "atk-s0102a0:273": "Tatiyagāthāya anūpavādoti vācāya kassaci anupavadanaṁ. Anūpaghātoti kāyena upaghātassa akaraṇaṁ. Pātimokkheti yaṁ taṁ paatimokkhaṁ, atipamokkhaṁ, uttamasīlaṁ, pāti vā agativisesehi mokkheti duggatibhayehi, yo vā naṁ pāti, taṁ mokkhetīti ‘‘pātimokkha’’nti vuccati. Tasmiṁ pātimokkhe ca saṁvaro. Mattaññutāti paṭiggahaṇaparibhogavasena pamāṇaññutā. Pantañca sayanāsananti sayanāsanañca saṅghaṭṭanavirahitanti attho. Tattha dvīhiyeva paccayehi catupaccayasantoso dīpito hotīti veditabbo. Etaṁ buddhāna sāsananti etaṁ parassa anupavadanaṁ anupaghātanaṁ pātimokkhasaṁvaro paṭiggahaṇaparibhogesu mattaññutā aṭṭhasamāpattivasibhāvāya vivittasenāsanasevanañca buddhānaṁ sāsanaṁ ovādo anusiṭṭhīti. Imā pana sabbabuddhānaṁ pātimokkhuddesagāthā hontīti veditabbā.",
  "atk-s0102a0:274": "Devatārocanavaṇṇanā",
  "atk-s0102a0:275": "91. Ettāvatā ca iminā vipassissa bhagavato apadānānusārena vitthārakathanena – ‘‘tathāgatassevesā, bhikkhave, dhammadhātu suppaṭividdhā’’ti evaṁ vuttāya dhammadhātuyā suppaṭividdhabhāvaṁ pakāsetvā idāni – ‘‘devatāpi tathāgatassa etamatthaṁ ārocesu’’nti vuttaṁ devatārocanaṁ pakāsetuṁ ekamidāhantiādimāha.",
  "atk-s0102a0:276": "Tattha subhagavaneti evaṁnāmake vane. Sālarājamūleti vanappatijeṭṭhakassa mūle. Kāmacchandaṁ virājetvāti anāgāmimaggena mūlasamugghātavasena virājetvā. Yathā ca vipassissa, evaṁ sesabuddhānampi sāsane vutthabrahmacariyā devatā ārocayiṁsu, pāḷi pana vipassissa ceva amhākañca bhagavato vasena āgatā.",
  "atk-s0102a0:277": "Tattha attano sampattiyā na hāyanti, na vihāyantīti avihā. Na kañci sattaṁ tapantīti atappā. Sundaradassanā abhirūpā pāsādikāti sudassā. Suṭṭhu passanti, sundarametesaṁ vā dassananti sudassī. Sabbeheva ca saguṇehi bhavasampattiyā ca jeṭṭhā, natthettha kaniṭṭhāti akaniṭṭhā.",
  "atk-s0102a0:278": "Idha ṭhatvā bhāṇavārā samodhānetabbā. Imasmiñhi sutte vipassissa bhagavato apadānavasena tayo bhāṇavārā vuttā. Yathā ca vipassissa, evaṁ sikhīādīnampi apadānavasena vuttāva. Pāḷi pana saṅkhittā. Iti sattannaṁ buddhānaṁ vasena amhākaṁ bhagavatā ekavīsati bhāṇavārā kathitā. Tathā avihehi. Tathā atappehi. Tathā sudassehi. Tathā sudassīhi. Tathā akaniṭṭhehīti sabbampi chabbīsatibhāṇavārasataṁ hoti. Tepiṭake buddhavacane aññaṁ suttaṁ chabbīsatibhāṇavārasataparimāṇaṁ nāma natthi, suttantarājā nāma ayaṁ suttantoti veditabbo. Ito paraṁ anusandhidvayampi niyyātento iti kho bhikkhavetiādimāha. Taṁ sabbaṁ uttānamevāti.",
  "atk-s0102a0:279": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a0:280": "Mahāpadānasuttavaṇṇanā niṭṭhitā."
}