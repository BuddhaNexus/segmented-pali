{
  "atk-s0101a11:0": "11. Kevaṭṭasuttavaṇṇanā",
  "atk-s0101a11:1": "Kevaṭṭagahapatiputtavatthuvaṇṇanā",
  "atk-s0101a11:2": "481.Evaṁme sutaṁ…pe… nāḷandāyanti kevaṭṭasuttaṁ. Tatrāyaṁ apubbapadavaṇṇanā. Pāvārikambavaneti pāvārikassa ambavane. Kevaṭṭoti idaṁ tassa gahapatiputtassa nāmaṁ. So kira cattālīsakoṭidhano gahapatimahāsālo ativiya saddho pasanno ahosi. So saddhādhikattāyeva ‘‘sace eko bhikkhu aḍḍhamāsantarena vā māsantarena vā saṁvaccharena vā ākāse uppatitvā vividhāni pāṭihāriyāni dasseyya, sabbo jano ativiya pasīdeyya. Yaṁnūnāhaṁ bhagavantaṁ yācitvā pāṭihāriyakaraṇatthāya ekaṁ bhikkhuṁ anujānāpeyya’’nti cintetvā bhagavantaṁ upasaṅkamitvā evamāha.",
  "atk-s0101a11:3": "Tattha iddhāti samiddhā phītāti nānābhaṇḍaussannatāya vuddhippattā. Ākiṇṇamanussāti aṁsakūṭena aṁsakūṭaṁ paharitvā viya vicarantehi manussehi ākiṇṇā. Samādisatūti āṇāpetu ṭhānantare ṭhapetu. Uttarimanussadhammāti uttarimanussānaṁ dhammato, dasakusalasaṅkhātato vā manussadhammato uttari. Bhiyyosomattāyāti pakatiyāpi pajjalitapadīpo telasnehaṁ labhitvā viya atirekappamāṇena abhippasīdissati. Na kho ahanti bhagavā rājagahaseṭṭhivatthusmiṁ sikkhāpadaṁ paññapesi, tasmā ‘‘na kho aha’’ntiādimāha.",
  "atk-s0101a11:4": "482.Na dhaṁsemīti na guṇavināsanena dhaṁsemi, sīlabhedaṁ pāpetvā anupubbena uccaṭṭhānato otārento nīcaṭṭhāne na ṭhapemi, atha kho ahaṁ buddhasāsanassa vuddhiṁ paccāsīsanto kathemīti dasseti. Tatiyampi khoti yāvatatiyaṁ buddhānaṁ kathaṁ paṭibāhitvā kathetuṁ visahanto nāma natthi. Ayaṁ pana bhagavatā saddhiṁ vissāsiko vissāsaṁ vaḍḍhetvā vallabho hutvā atthakāmosmīti tikkhattuṁ kathesi.",
  "atk-s0101a11:5": "Iddhipāṭihāriyavaṇṇanā",
  "atk-s0101a11:6": "483-484. Atha bhagavā ayaṁ upāsako mayi paṭibāhantepi punappunaṁ yācatiyeva. ‘‘Handassa pāṭihāriyakaraṇe ādīnavaṁ dassemī’’ti cintetvā ‘‘tīṇi kho’’tiādimāha. Tattha amāhaṁ bhikkhunti amuṁ ahaṁ bhikkhuṁ. Gandhārīti gandhārena nāma isinā katā, gandhāraraṭṭhe vā uppannā vijjā. Tattha kira bahū isayo vasiṁsu, tesu ekena katā vijjāti adhippāyo. Aṭṭīyāmīti aṭṭo pīḷito viya homi. Harāyāmīti lajjāmi. Jigucchāmīti gūthaṁ disvā viya jigucchaṁ uppādemi.",
  "atk-s0101a11:7": "Ādesanāpāṭihāriyavaṇṇanā",
  "atk-s0101a11:8": "485.Parasattānanti aññesaṁ sattānaṁ. Dutiyaṁ tasseva vevacanaṁ. Ādisatīti katheti. Cetasikanti somanassadomanassaṁ adhippetaṁ. Evampi te manoti evaṁ tava mano somanassito vā domanassito vā kāmavitakkādisampayutto vā. Dutiyaṁ tasseva vevacanaṁ. Itipi te cittanti iti tava cittaṁ, idañcidañca atthaṁ cintayamānaṁ pavattatīti attho. Maṇikā nāma vijjāti cintāmaṇīti evaṁ laddhanāmā loke ekā vijjā atthi. Tāya paresaṁ cittaṁ jānātīti dīpeti.",
  "atk-s0101a11:9": "Anusāsanīpāṭihāriyavaṇṇanā",
  "atk-s0101a11:10": "486.Evaṁ vitakkethāti nekkhammavitakkādayo evaṁ pavattentā vitakketha. Mā evaṁ vitakkayitthāti evaṁ kāmavitakkādayo pavattentā mā vitakkayittha. Evaṁ manasi karothāti evaṁ aniccasaññameva, dukkhasaññādīsu vā aññataraṁ manasi karotha. Māevanti ‘‘nicca’’ntiādinā nayena mā manasi karittha. Idanti idaṁ pañcakāmaguṇikarāgaṁ pajahatha. Idaṁ upasampajjāti idaṁ catumaggaphalappabhedaṁ lokuttaradhammameva upasampajja pāpuṇitvā nipphādetvā viharatha. Iti bhagavā iddhividhaṁ iddhipāṭihāriyanti dasseti, parassa cittaṁ ñatvā kathanaṁ ādesanāpāṭihāriyanti. Sāvakānañca buddhānañca satataṁ dhammadesanā anusāsanīpāṭihāriyanti.",
  "atk-s0101a11:11": "Tattha iddhipāṭihāriyena anusāsanīpāṭihāriyaṁ mahāmoggallānassa āciṇṇaṁ, ādesanāpāṭihāriyena anusāsanīpāṭihāriyaṁ dhammasenāpatissa. Devadatte saṁghaṁ bhinditvā pañca bhikkhusatāni gahetvā gayāsīse buddhalīḷāya tesaṁ dhammaṁ desante hi bhagavatā pesitesu dvīsu aggasāvakesu dhammasenāpati tesaṁ cittācāraṁ ñatvā dhammaṁ desesi , therassa dhammadesanaṁ sutvā pañcasatā bhikkhū sotāpattiphale patiṭṭhahiṁsu. Atha nesaṁ mahāmoggallāno vikubbanaṁ dassetvā dassetvā dhammaṁ desesi, taṁ sutvā sabbe arahattaphale patiṭṭhahiṁsu. Atha dvepi mahānāgā pañca bhikkhusatāni gahetvā vehāsaṁ abbhuggantvā veḷuvanamevāgamiṁsu. Anusāsanīpāṭihāriyaṁ pana buddhānaṁ satataṁ dhammadesanā, tesu iddhipāṭihāriyaādesanāpāṭihāriyāni saupārambhāni sadosāni, addhānaṁ na tiṭṭhanti, addhānaṁ atiṭṭhanato na niyyanti. Anusāsanīpāṭihāriyaṁ anupārambhaṁ niddosaṁ, addhānaṁ tiṭṭhati, addhānaṁ tiṭṭhanato niyyāti. Tasmā bhagavā iddhipāṭihāriyañca ādesanāpāṭihāriyañca garahati, anusāsanīpāṭihāriyaṁyeva pasaṁsati.",
  "atk-s0101a11:12": "Bhūtanirodhesakavatthuvaṇṇanā",
  "atk-s0101a11:13": "487.Bhūtapubbanti idaṁ kasmā bhagavatā āraddhaṁ. Iddhipāṭihāriyaādesanāpāṭihāriyānaṁ aniyyānikabhāvadassanatthaṁ, anusāsanīpāṭihāriyasseva niyyānikabhāvadassanatthaṁ. Api ca sabbabuddhānaṁ mahābhūtapariyesako nāmeko bhikkhu hotiyeva. Yo mahābhūte pariyesanto yāva brahmalokā vicaritvā vissajjetāraṁ alabhitvā āgamma buddhameva pucchitvā nikkaṅkho hoti. Tasmā buddhānaṁ mahantabhāvappakāsanatthaṁ, idañca kāraṇaṁ paṭicchannaṁ, atha naṁ vivaṭaṁ katvā desentopi bhagavā ‘‘bhūtapubba’’ntiādimāha.",
  "atk-s0101a11:14": "Tattha kattha nu khoti kismiṁ ṭhāne kiṁ āgamma kiṁ pattassa te anavasesā appavattivasena nirujjhanti. Mahābhūtakathā panesā sabbākārena visuddhimagge vuttā, tasmā sā tatova gahetabbā.",
  "atk-s0101a11:15": "488.Devayāniyo maggoti pāṭiyekko devalokagamanamaggo nāma natthi, iddhividhañāṇasseva panetaṁ adhivacanaṁ. Tena hesa yāva brahmalokāpi kāyena vasaṁ vattento devalokaṁ yāti. Tasmā ‘‘taṁ devayāniyo maggo’’ti vuttaṁ. Yena cātumahārājikāti samīpe ṭhitampi bhagavantaṁ apucchitvā dhammatāya codito devatā mahānubhāvāti maññamāno upasaṅkami. Mayampi kho, bhikkhu, na jānāmāti buddhavisaye pañhaṁ pucchitā devatā na jānanti , tenevamāhaṁsu. Atha kho so bhikkhu ‘‘mama imaṁ pañhaṁ na kathetuṁ na labbhā, sīghaṁ kathethā’’ti tā devatā ajjhottharati, punappunaṁ pucchati, tā ‘‘ajjhottharati no ayaṁ bhikkhu, handa naṁ hatthato mocessāmā’’ti cintetvā ‘‘atthi kho bhikkhu cattāro mahārājāno’’tiādimāhaṁsu. Tattha abhikkantatarāti atikkamma kantatarā. Paṇītatarāti vaṇṇayasaissariyādīhi uttamatarā etena nayena sabbavāresu attho veditabbo.",
  "atk-s0101a11:16": "491-493. Ayaṁ pana viseso – sakko kira devarājā cintesi ‘‘ayaṁ pañho buddhavisayo, na sakkā aññena vissajjituṁ, ayañca bhikkhu aggiṁ pahāya khajjopanakaṁ dhamanto viya, bheriṁ pahāya udaraṁ vādento viya ca, loke aggapuggalaṁ sammāsambuddhaṁ pahāya devatā pucchanto vicarati, pesemi naṁ satthusantika’’nti. Tato punadeva so cintesi ‘‘sudūrampi gantvā satthu santikeva nikkaṅkho bhavissati . Atthi ceva puggalo nāmesa, thokaṁ tāva āhiṇḍanto kilamatu pacchā jānissatī’’ti. Tato taṁ ‘‘ahampi kho’’tiādimāha. Brahmayāniyopi devayāniyasadisova. Devayāniyamaggoti vā brahmayāniyamaggoti vā dhammasetūti vā ekacittakkhaṇikaappanāti vā sanniṭṭhānikacetanāti vā mahaggatacittanti vā abhiññāñāṇanti vā sabbametaṁ iddhividhañāṇasseva nāmaṁ.",
  "atk-s0101a11:17": "494.Pubbanimittanti āgamanapubbabhāge nimittaṁ sūriyassa udayato aruṇuggaṁ viya. Tasmā idāneva brahmā āgamissati, evaṁ mayaṁ jānāmāti dīpayiṁsu. Pāturahosīti pākaṭo ahosi. Atha kho so brahmā tena bhikkhunā puṭṭho attano avisayabhāvaṁ ñatvā sacāhaṁ ‘‘na jānāmī’’ti vakkhāmi, ime maṁ paribhavissanti, atha jānanto viya yaṁ kiñci kathessāmi, ayaṁ me bhikkhu veyyākaraṇena anāraddhacitto vādaṁ āropessati. ‘‘Ahamasmi bhikkhu brahmā’’tiādīni pana me bhaṇantassa na koci vacanaṁ saddahissati. Yaṁnūnāhaṁ vikkhepaṁ katvā imaṁ bhikkhuṁ satthusantikaṁyeva peseyyanti cintetvā ‘‘ahamasmi bhikkhu brahmā’’tiādimāha.",
  "atk-s0101a11:18": "495-496.Ekamantaṁapanetvāti kasmā evamakāsi? Kuhakattā. Bahiddhā pariyeṭṭhinti telatthiko vālikaṁ nippīḷiyamāno viya yāva brahmalokā bahiddhā pariyesanaṁ āpajjati.",
  "atk-s0101a11:19": "497.Sakuṇanti kākaṁ vā kulalaṁ vā. Na kho eso, bhikkhu, pañho evaṁ pucchitabboti idaṁ bhagavā yasmā padesenesa pañho pucchitabbo, ayañca kho bhikkhu anupādinnakepi gahetvā nippadesato pucchati, tasmā paṭisedheti. Āciṇṇaṁ kiretaṁ buddhānaṁ, pucchāmūḷhassa janassa pucchāya dosaṁ dassetvā pucchaṁ sikkhāpetvā pucchāvissajjanaṁ. Kasmā? Pucchituṁ ajānitvā paripucchanto duviññāpayo hoti. Pañhaṁ sikkhāpento pana ‘‘kattha āpo cā’’tiādimāha.",
  "atk-s0101a11:20": "498. Tattha na gādhatīti na patiṭṭhāti, ime cattāro mahābhūtā kiṁ āgamma appatiṭṭhā bhavantīti attho. Upādinnaṁyeva sandhāya pucchati. Dīghañca rassañcāti saṇṭhānavasena upādārūpaṁ vuttaṁ. Aṇuṁ thūlanti khuddakaṁ vā mahantaṁ vā, imināpi upādārūpe vaṇṇamattameva kathitaṁ. Subhāsubhanti subhañca asubhañca upādārūpameva kathitaṁ. Kiṁ pana upādārūpaṁ subhanti asubhanti atthi? Natthi. Iṭṭhāniṭṭhārammaṇaṁ paneva kathitaṁ. Nāmañca rūpañcāti nāmañca dīghādibhedaṁ rūpañca. Uparujjhatīti nirujjhati, kiṁ āgamma asesametaṁ nappavattatīti.",
  "atk-s0101a11:21": "Evaṁ pucchitabbaṁ siyāti pucchaṁ dassetvā idāni vissajjanaṁ dassento tatra veyyākaraṇaṁ bhavatīti vatvā – ‘‘viññāṇa’’ntiādimāha.",
  "atk-s0101a11:22": "499. Tattha viññātabbanti viññāṇaṁ nibbānassetaṁ nāmaṁ, tadetaṁ nidassanābhāvato anidassanaṁ. Uppādanto vā vayanto vā ṭhitassa aññathattanto vā etassa natthīti anantaṁ. Pabhanti panetaṁ kira titthassa nāmaṁ, tañhi papanti etthāti papaṁ, pakārassa pana bhakāro kato. Sabbato pabhamassāti sabbatopabhaṁ. Nibbānassa kira yathā mahāsamuddassa yato yato otaritukāmā honti, taṁ tadeva titthaṁ, atitthaṁ nāma natthi. Evameva aṭṭhatiṁsāya kammaṭṭhānesu yena yena mukhena nibbānaṁ otaritukāmā honti, taṁ tadeva titthaṁ, nibbānassa atitthaṁ nāma natthi. Tena vuttaṁ ‘‘sabbatopabha’’nti. Ettha āpo cāti ettha nibbāne idaṁ nibbānaṁ āgamma sabbametaṁ āpotiādinā nayena vuttaṁ upādinnaka dhammajātaṁ nirujjhati, appavattaṁ hotīti.",
  "atk-s0101a11:23": "Idānissa nirujjhanūpāyaṁ dassento ‘‘viññāṇassa nirodhena etthetaṁ uparujjhatī’’ti āha. Tattha viññāṇanti carimakaviññāṇampi abhisaṅkhāraviññāṇampi , carimakaviññāṇassāpi hi nirodhena etthetaṁ uparujjhati. Vijjhātadīpasikhā viya apaṇṇattikabhāvaṁ yāti. Abhisaṅkhāraviññāṇassāpi anuppādanirodhena anuppādavasena uparujjhati. Yathāha ‘‘sotāpattimaggañāṇena abhisaṅkhāraviññāṇassa nirodhena ṭhapetvā sattabhave anamatagge saṁsāre ye uppajjeyyuṁ nāmañca rūpañca etthete nirujjhantī’’ti sabbaṁ cūḷaniddese vuttanayeneva veditabbaṁ. Sesaṁ sabbattha uttānamevāti.",
  "atk-s0101a11:24": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a11:25": "Kevaṭṭasuttavaṇṇanā niṭṭhitā."
}