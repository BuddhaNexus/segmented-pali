{
  "atk-s0403a45:0": "7. Mahāvaggo",
  "atk-s0403a45:1": "1. Hiriottappasuttavaṇṇanā",
  "atk-s0403a45:2": "65. Sattamassa paṭhame hatūpanisoti hataupaniso chinnapaccayo. Yathābhūtañāṇadassananti taruṇavipassanā. Nibbidāvirāgoti balavavipassanā ceva maggo ca. Vimuttiñāṇadassananti arahattavimutti ca paccavekkhaṇā ca.",
  "atk-s0403a45:3": "2. Sattasūriyasuttavaṇṇanā",
  "atk-s0403a45:4": "66. Dutiye yasmā ayaṁ sattasūriyadesanā tejosaṁvaṭṭadassanavasena pavattā, tasmā tayo saṁvaṭṭā, tisso saṁvaṭṭasīmā, tīṇi saṁvaṭṭamūlānī, tīṇi kolāhalānīti ayaṁ tāva āditova imassa suttassa purecārikakathā veditabbā. Sā visuddhimagge (visuddhi. 2.403) pubbenivāsānussatiniddese vitthāritāva. Etadavocāti aniccakammaṭṭhānikānaṁ pañcannaṁ bhikkhusatānaṁ ajjhāsayena upādinnakānaṁ anupādinnakānaṁ saṅkhārānaṁ vipattidassanatthaṁ etaṁ ‘‘aniccā, bhikkhave, saṅkhārā’’tiādisattasūriyopamasuttantaṁ avoca. Tattha aniccāti hutvā abhāvaṭṭhena aniccā. Saṅkhārāti upādinnakaanupādinnakā saṅkhāradhammā. Addhuvāti evaṁ aciraṭṭhena na dhuvā. Anassāsikāti asassatabhāvena assāsarahitā. Alamevāti yuttameva.",
  "atk-s0403a45:5": "Ajjhogāḷhoti udake anupaviṭṭho. Accuggatoti udakapiṭṭhito uggato. Devo na vassatīti paṭhamaṁ tāva upakappanamegho nāma koṭisatasahassacakkavāḷe ekamegho hutvā vassati, tadā nikkhantabījaṁ na puna gehaṁ pavisati. Tato paṭṭhāya dhamakaraṇe niruddhaṁ viya udakaṁ hoti, puna ekabindumpi devo na vassatīti upamānadhammakathāva pamāṇaṁ. Vinassante pana loke paṭhamaṁ avīcito paṭṭhāya tuccho hoti, tato uṭṭhahitvā sattā manussaloke ca tiracchānesu ca nibbattanti. Tiracchānesu nibbattāpi puttabhātikesu mettaṁ paṭilabhitvā kālakatā devamanussesu nibbattanti. Devatā ākāsena carantiyo ārocenti – ‘‘na idaṁ ṭhānaṁ sassataṁ na nibaddhaṁ, mettaṁ bhāvetha, karuṇaṁ, muditaṁ, upekkhaṁ bhāvethā’’ti. Te mettādayo bhāvetvā tato cutā brahmaloke nibbattanti.",
  "atk-s0403a45:6": "Bījagāmāti ettha bījagāmo nāma pañca bījajātāni. Bhūtagāmo nāma yaṁkiñci nikkhantamūlapaṇṇaṁ haritakaṁ. Osadhitiṇavanappatayoti ettha osadhīti osadharukkhā. Tiṇāti bahisārā tālanāḷikerādayo. Vanappatayoti vanajeṭṭhakarukkhā. Kunnadiyoti ṭhapetvā pañca mahānadiyo avasesā ninnagā. Kusobbhāti ṭhapetvā satta mahāsare avasesā rahadādayo. Dutiyo sūriyotiādīsu dutiyasūriyakāle eko udeti, eko atthaṅgameti. Tatiyakāle eko udeti, eko atthaṅgameti, eko majjhe hoti. Catutthakāle catukulike gāme cattāro piṇḍacārikā dvārapaṭipāṭiyā ṭhitā viya honti. Pañcamādikālepi eseva nayo. Palujjantīti chijjitvā chijjitvā patanti. Neva chārikā paññāyati na masīti cakkavāḷamahāpathavī sinerupabbatarājā himavā cakkavāḷapabbato cha kāmasaggā paṭhamajjhānikabrahmalokāti ettake ṭhāne daḍḍhe accharāya gahetabbamattāpi chārikā vā aṅgāro vā na paññāyati. Ko mantā ko saddhātāti ko tassa saddhāpanatthāya samattho, ko vā tassa saddhātā. Aññatra diṭṭhapadehīti diṭṭhapade sotāpanne ariyasāvake ṭhapetvā ko añño saddahissatīti attho.",
  "atk-s0403a45:7": "Vītarāgoti vikkhambhanavasena vītarāgo. Sāsanaṁ ājāniṁsūti anusiṭṭhiṁ jāniṁsu, brahmalokasahabyatāya maggaṁ paṭipajjiṁsu. Samasamagatiyoti dutiyattabhāve sabbākārena samagatiko ekagatiko. Uttari mettaṁ bhāveyyanti paṭhamajjhānato uttari yāva tikacatukkajjhānā paṇītaṁ katvā mettaṁ bhāveyyaṁ. Cakkhumāti pañcahi cakkhūhi cakkhumā. Parinibbutoti bodhipallaṅkeyeva kilesaparinibbānena parinibbuto. Evaṁ aniccalakkhaṇaṁ dīpetvā satthari desanaṁ vinivaṭṭente pañcasatāpi te aniccakammaṭṭhānikā bhikkhū desanānusārena ñāṇaṁ pesetvā nisinnāsanesuyeva arahattaṁ pāpuṇiṁsūti.",
  "atk-s0403a45:8": "3. Nagaropamasuttavaṇṇanā",
  "atk-s0403a45:9": "67. Tatiye yatoti yadā. Paccantimanti raṭṭhapariyante raṭṭhāvasāne niviṭṭhaṁ. Majjhimadesanagarassa pana rakkhākiccaṁ natthi, tena taṁ na gahitaṁ. Nagaraparikkhārehi suparikkhatanti nagarālaṅkārehi alaṅkataṁ. Akaraṇīyanti akattabbaṁ ajiniyaṁ. Gambhīranemāti gambhīraāvāṭā. Sunikhātāti suṭṭhu sannisīdāpitā. Taṁ panetaṁ esikāthambhaṁ iṭṭhakāhi vā karonti silāhi vā khadirādīhi vā sārarukkhehi. Taṁ nagaraguttatthāya karontā bahinagare karonti, alaṅkāratthāya karontā antonagare. Taṁ iṭṭhakāmayaṁ karontā mahantaṁ āvāṭaṁ katvā cayaṁ cinitvā upari aṭṭhaṁsaṁ katvā sudhāya limpanti. Yadā hatthinā dantehi abhihato na calati, tadā sulitto nāma hoti. Silāthambhādayopi aṭṭhaṁsā eva honti. Te sace aṭṭha ratanā honti, caturatanamattaṁ āvāṭe pavisati, caturatanamattaṁ upari hoti. Soḷasaratanavīsatiratanesupi eseva nayo. Sabbesañhi upaḍḍhaṁ heṭṭhā hoti, upaḍḍhaṁ upari. Te gomuttavaṅkā honti, tena tesaṁ antare padaramayaṁ katvā kammaṁ kātuṁ sakkā hoti, te pana katacittakammā paggahitaddhajāva honti.",
  "atk-s0403a45:10": "Parikhāti parikkhipitvā ṭhitamātikā. Anupariyāyapathoti anto pākārassa pākārena saddhiṁ gato mahāpatho, yattha ṭhitā bahipākāre ṭhitehi saddhiṁ yujjhanti. Salākanti saratomarādinissaggiyāvudhaṁ. Jevanikanti ekatodhārādisesāvudhaṁ.",
  "atk-s0403a45:11": "Hatthārohāti sabbepi hatthiācariyahatthivejjahatthibandhādayo. Assārohāti sabbepi assācariyaassavejjaassabandhādayo. Rathikāti sabbepi rathācariyarathayodharatharakkhādayo. Dhanuggahāti issāsā. Celakāti ye yuddhe jayaddhajaṁ gahetvā purato gacchanti. Calakāti ‘‘idha rañño ṭhānaṁ hotu, idha asukamahāmattassā’’ti evaṁ senābyūhakārakā. Piṇḍadāyikāti sāhasikamahāyodhā. Te kira parasenaṁ pavisitvā piṇḍapiṇḍamiva chetvā chetvā dayanti, uppatitvā niggacchantīti attho. Ye vā saṅgāmamajjhe yodhānaṁ bhattapānīyaṁ gahetvā pavisanti, tesampetaṁ nāmaṁ. Uggā rājaputtāti uggatuggatā saṅgāmāvacarā rājaputtā. Pakkhandinoti ye ‘‘kassa sīsaṁ vā āvudhaṁ vā āharāmā’’ti vatvā ‘‘asukassā’’ti vuttā saṅgāmaṁ pakkhanditvā tadeva āharanti, ime pakkhandantīti pakkhandino. Mahānāgā viya mahānāgā, hatthiādīsupi abhimukhaṁ āgacchantesu anivattiyayodhānaṁ etaṁ adhivacanaṁ. Sūrāti ekasūrā, ye sajālikāpi savammikāpi samuddaṁ tarituṁ sakkonti. Cammayodhinoti ye cammakañcukaṁ vā pavisitvā saraparittāṇacammaṁ vā gahetvā yujjhanti. Dāsakaputtāti balavasinehā gharadāsayodhā . Dovārikoti dvārapālako. Vāsanalepanasampannoti vāsanena sabbavivarapaṭicchādanena sudhālepena sampanno. Bahi vā khāṇupākārasaṅkhātena vāsanena ghanamaṭṭhena ca sudhālepena sampanno puṇṇaghaṭapantiṁ dassetvā katacittakammapaggahitaddhajo. Tiṇakaṭṭhodakanti hatthiassādīnaṁ ghāsatthāya gehānañca chādanatthāya āharitvā bahūsu ṭhānesu ṭhapitatiṇañca, gehakaraṇapacanādīnaṁ atthāya āharitvā ṭhapitakaṭṭhañca, yantehi pavesetvā pokkharaṇīsu ṭhapitaudakañca. Sannicitaṁ hotīti paṭikacceva anekesu ṭhānesu suṭṭhu nicitaṁ hoti. Abbhantarānaṁ ratiyāti antonagaravāsīnaṁ ratiatthāya. Aparitassāyāti tāsaṁ anāpajjanatthāya. Sāliyavakanti nānappakārā sāliyo ceva yavā ca. Tilamuggamāsāparaṇṇanti tilamuggamāsā ca sesāparaṇṇañca.",
  "atk-s0403a45:12": "Idāni yasmā tathāgatassa nagare kammaṁ nāma natthi , nagarasadisaṁ pana ariyasāvakaṁ, nagaraparikkhārasadise ca satta dhamme, catuāhārasadisāni ca cattāri jhānāni dassetvā ekādasasu ṭhānesu arahattaṁ pakkhipitvā desanaṁ vinivaṭṭessāmīti ayaṁ upamā ābhatā. Tasmā taṁ desanaṁ pakāsetuṁ idaṁ evameva khotiādi āraddhaṁ. Tattha saddhammehīti sudhammehi. Saddhoti okappanasaddhāya ceva paccakkhasaddhāya ca samannāgato. Tattha dānasīlādīnaṁ phalaṁ saddahitvā dānādipuññakaraṇe saddhā okappanasaddhā nāma. Maggena āgatasaddhā paccakkhasaddhā nāma. Pasādasaddhātipi esā eva. Tassā lakkhaṇādīhi vibhāgo veditabbo.",
  "atk-s0403a45:13": "‘‘Sampakkhandanalakkhaṇā ca, mahārāja, saddhā sampasādanalakkhaṇā cā’’ti (mi. pa. 2.1.10) hi vacanato idaṁ saddhāya lakkhaṇaṁ nāma. ‘‘Tīhi, bhikkhave, ṭhānehi saddho pasanno veditabbo. Katamehi tīhi? Sīlavantānaṁ dassanakāmo hotī’’tiādinā (a. ni. 3.42) nayena vuttaṁ pana saddhāya nimittaṁ nāma. ‘‘Ko cāhāro saddhāya, saddhammassavanantissa vacanīya’’nti (a. ni. 10.61) ayaṁ panassā āhāro nāma. ‘‘Saddhāpabbajitassa, bhikkhave, bhikkhuno ayaṁ anudhammo hoti, yaṁ rūpe nibbidābahulo viharissatī’’ti ayamassa anudhammo nāma. ‘‘Saddhā bandhati pātheyyaṁ, sirī bhogānamāsayo’’ (saṁ. ni. 1.79). ‘‘Saddhā dutiyā purisassa hoti’’ (saṁ. ni. 1.36). ‘‘Saddhāya tarati oghaṁ’’ (saṁ. ni. 1.246). ‘‘Saddhā bījaṁ tapo vuṭṭhi’’ (su. ni. 77; saṁ. ni. 1.197). ‘‘Saddhāhattho mahānāgo. Upekhāsetadantavā’’tiādīsu pana suttesu etissā baddhabhattapuṭādisarikkhatāya anekasarasatā bhagavatā pakāsitā. Imasmiṁ pana nagaropamasuttante esā acalasuppatiṭṭhitatāya esikāthambhasadisā katvā dassitā.",
  "atk-s0403a45:14": "Saddhesikoti saddhaṁ esikāthambhaṁ katvā ariyasāvako akusalaṁ pajahatīti iminā nayena sabbapadesu yojanā kātabbā. Apicettha hirottappehi tīsu dvāresu saṁvaro sampajjati, so catupārisuddhisīlaṁ hoti . Iti imasmiṁ sutte ekādasasu ṭhānesu arahattaṁ pakkhipitvā desanāya kūṭaṁ gahitanti veditabbaṁ.",
  "atk-s0403a45:15": "4. Dhammaññūsuttavaṇṇanā",
  "atk-s0403a45:16": "68. Catutthe kālaṁ jānātīti yuttappattakālaṁ jānāti. Ayaṁ kālo uddesassāti ayaṁ buddhavacanaṁ uggaṇhanakālo. Paripucchāyāti atthānatthaṁ kāraṇākāraṇaṁ paripucchāya. Yogassāti yoge kammaṁ pakkhipanassa. Paṭisallānassāti nilīyanassa ekībhāvassa. Dhammānudhammappaṭipannoti navannaṁ lokuttaradhammānaṁ anurūpadhammaṁ pubbabhāgapaṭipadaṁ paṭipanno. Evaṁ kho, bhikkhave, bhikkhu puggalaparoparaññū hotīti evaṁ bhikkhu puggalānaṁ paroparaṁ tikkhamudubhāvaṁ jānanasamattho nāma hoti.",
  "atk-s0403a45:17": "5. Pāricchattakasuttavaṇṇanā",
  "atk-s0403a45:18": "69. Pañcame pannapalāsoti patitapalāso. Jālakajātoti sañjātapattapupphajālo. Tassa hi pattajālañca pupphajālañca saheva nikkhamati. Khārakajātoti pāṭiyekkaṁ sañjātena suvibhattena pattajālakena ca pupphajālakena ca samannāgato. Kuṭumalakajātoti sañjātamakuḷo. Korakajātoti avikasitehi mahākucchīhi sambhinnamukhehi pupphehi samannāgato. Sabbapāliphulloti sabbākārena supupphito. Dibbe cattāro māseti dibbena āyunā cattāro māse. Manussagaṇanāya pana tāni dvādasa vassasahassāni honti. Paricārentīti ito cito ca indriyāni cārenti, kīḷanti ramantīti attho.",
  "atk-s0403a45:19": "Ābhāya phuṭaṁ hotīti tattakaṁ ṭhānaṁ obhāsena phuṭaṁ hoti. Tesañhi pupphānaṁ bālasūriyassa viya ābhā hoti, pattāni paṇṇacchattappamāṇāni, anto mahātumbamattā reṇu hoti. Pupphite pana pāricchattake ārohanakiccaṁ vā aṅkusakaṁ gahetvā namanakiccaṁ vā pupphāharaṇatthaṁ caṅgoṭakakiccaṁ vā natthi, kantanakavāto uṭṭhahitvā pupphāni vaṇṭato kantati, sampaṭicchanakavāto sampaṭicchati, pavesanakavāto sudhammaṁ devasabhaṁ paveseti, sammajjanakavāto purāṇapupphāni nīharati, santharaṇakavāto pattakaṇṇikakesarāni rañjento santharati. Majjhaṭṭhāne dhammāsanaṁ hoti yojanappamāṇo ratanapallaṅko upari tiyojanena setacchattena dhāriyamānena, tadanantaraṁ sakkassa devarañño āsanaṁ atthariyati, tato tettiṁsāya devaputtānaṁ, tato aññesaṁ mahesakkhānaṁ devānaṁ, aññataradevatānaṁ pupphakaṇṇikāva āsanaṁ hoti. Devā devasabhaṁ pavisitvā nisīdanti. Tato pupphehi reṇuvaṭṭi uggantvā uparikaṇṇikaṁ āhacca nipatamānā devatānaṁ tigāvutappamāṇaṁ attabhāvaṁ lākhārasaparikammasajjitaṁ viya suvaṇṇacuṇṇapiñjaraṁ viya karoti. Ekacce devā ekekaṁ pupphaṁ gahetvā aññamaññaṁ paharantāpi kīḷantiyeva. Paharaṇakālepi mahātumbappamāṇā reṇu nikkhamitvā sarīraṁ pabhāsampannehi gandhacuṇṇehi sañjatamanosilārāgaṁ viya karoti. Evaṁ sā kīḷā catūhi māsehi pariyosānaṁ gacchati. Ayamānubhāvoti ayaṁ anupharituṁ ānubhāvo.",
  "atk-s0403a45:20": "Idāni yasmā na satthā pāricchattakena atthiko, tena pana saddhiṁ upametvā satta ariyasāvake dassetukāmo, tasmā te dassetuṁ evameva khotiādimāha. Tattha pabbajjāya cetetīti pabbajissāmīti cinteti. Devānaṁvāti devānaṁ viya. Yāva brahmalokā saddo abbhuggacchatīti pathavitalato yāva brahmalokā sādhukārasaddena sabbaṁ ekasaddameva hoti. Ayamānubhāvoti ayaṁ khīṇāsavassa bhikkhuno anupharaṇānubhāvo. Imasmiṁ sutte catupārisuddhisīlaṁ pabbajjānissitaṁ hoti, kasiṇaparikammaṁ paṭhamajjhānasannissitaṁ, vipassanāya saddhiṁ tayo maggā tīṇi ca phalāni arahattamaggasannissitāni honti. Desanāya heṭṭhato vā uparito vā ubhayato vā paricchedo hoti, idha pana ubhayato paricchedo. Tenetaṁ vuttaṁ. Saṅkhepato panettha vaṭṭavivaṭṭaṁ kathitanti veditabbaṁ.",
  "atk-s0403a45:21": "6. Sakkaccasuttavaṇṇanā",
  "atk-s0403a45:22": "70. Chaṭṭhe parisuddhā ca bhavissantīti bhiyyosomattāya parisuddhā bhavissanti nimmalā. Sakammāragatoti ettha sa-kāro nipātamattaṁ, kammāragato kammāruddhanagatoti attho.",
  "atk-s0403a45:23": "7. Bhāvanāsuttavaṇṇanā",
  "atk-s0403a45:24": "71. Sattame ananuyuttassāti na yuttappayuttassa hutvā viharato. Seyyathāpi, bhikkhave, kukkuṭiyā aṇḍānīti imā kaṇhapakkhasukkapakkhavasena dve upamā vuttā. Tāsu kaṇhapakkhūpamā atthassa asādhikā, itarā sādhikāti sukkapakkhūpamāya eva attho veditabbo. Seyyathāti opammatthe nipāto. Apīti sambhāvanatthe. Ubhayenāpi seyyathāpi nāma, bhikkhaveti dasseti. Kukkuṭiyā aṇḍāni aṭṭha vā dasa vā dvādasa vāti ettha pana kiñcāpi kukkuṭiyā vuttappakārato ūnādhikānipi aṇḍāni honti, vacanasiliṭṭhatāya panetaṁ vuttaṁ. Evañhi loke siliṭṭhaṁ vacanaṁ hoti. Tānassūti tāni assu, bhaveyyunti attho. Kukkuṭiyā sammā adhisayitānīti tāya janettiyā kukkuṭiyā pakkhe pasāretvā tesaṁ upari sayantiyā sammā adhisayitāni. Sammā pariseditānīti kālena kālaṁ utuṁ gaṇhāpentiyā suṭṭhu samantato seditāni, usmīkatānīti vuttaṁ hoti. Sammāparibhāvitānīti kālena kālaṁ suṭṭhu samantato bhāvitāni, kukkuṭagandhaṁ gāhāpitānīti attho.",
  "atk-s0403a45:25": "Kiñcāpi tassā kukkuṭiyāti tassā kukkuṭiyā imaṁ tividhakiriyākaraṇena appamādaṁ katvā kiñcāpi na evaṁ icchā uppajjeyya. Atha kho bhabbāva teti atha kho te kukkuṭapotakā vuttanayena sotthinā abhinibbhijjituṁ bhabbāva. Te hi yasmā tāya kukkuṭiyā evaṁ tīhākārehi tāni aṇḍāni paripāliyamānāni na pūtīni honti. Yopi nesaṁ allasineho, so pariyādānaṁ gacchati, kapālaṁ tanukaṁ hoti, pādanakhasikhā ca mukhatuṇḍakañca kharaṁ hoti, sayampi pariṇāmaṁ gacchati. Kapālassa tanuttā bahiddhā āloko anto paññāyati, tasmā ‘‘ciraṁ vata mayaṁ saṁkuṭitahatthapādā sambādhe sayimha, ayañca bahi āloko dissati, ettha dāni no sukhavihāro bhavissatī’’ti nikkhamitukāmā hutvā kapālaṁ pādena paharanti, gīvaṁ pasārenti, tato taṁ kapālaṁ dvedhā bhijjati. Atha te pakkhe vidhunantā taṁkhaṇānurūpaṁ viravantā nikkhamantiyeva. Nikkhamantā ca gāmakkhettaṁ upasobhayamānā vicaranti.",
  "atk-s0403a45:26": "Evamevakhoti idaṁ opammasampaṭipādanaṁ. Taṁ evaṁ atthena saṁsandetvā veditabbaṁ – tassā kukkuṭiyā aṇḍesu adhisayanāditividhakiriyākaraṇaṁ viya hi imassa bhikkhuno bhāvanaṁ anuyuttakālo , kukkuṭiyā tividhakiriyāsampādanena aṇḍānaṁ apūtibhāvo viya bhāvanaṁ anuyuttassa bhikkhuno tividhānupassanāsampādanena vipassanāñāṇassa aparihāni. Tassā tividhakiriyākaraṇena aṇḍānaṁ allasinehapariyādānaṁ viya tassa bhikkhuno tividhānupassanāsampādanena bhavattayānugatanikantisinehapariyādānaṁ, aṇḍakapālānaṁ tanubhāvo viya bhikkhuno avijjaṇḍakosassa tanubhāvo, kukkuṭapotakānaṁ nakhatuṇḍakānaṁ thaddhabhāvo viya bhikkhuno vipassanāñāṇassa tikkhakharavippasannasūrabhāvo, kukkuṭapotakānaṁ pariṇāmakālo viya bhikkhuno vipassanāñāṇassa pariṇāmakālo vaḍḍhikālo gabbhaggahaṇakālo, kukkuṭapotakānaṁ pādanakhasikhāya vā mukhatuṇḍakena vā aṇḍakosaṁ padāletvā pakkhe papphoṭetvā sotthinā abhinibbhidākālo viya tassa bhikkhuno vipassanāñāṇagabbhaṁ gaṇhāpetvā vicarantassa tajjātikaṁ utusappāyaṁ vā bhojanasappāyaṁ vā puggalasappāyaṁ vā dhammassavanasappāyaṁ vā labhitvā ekāsane nisinnasseva vipassanaṁ vaḍḍhentassa anupubbādhigatena arahattamaggena avijjaṇḍakosaṁ padāletvā abhiññāpakkhe papphoṭetvā sotthinā arahattappattakālo veditabbo.",
  "atk-s0403a45:27": "Yathā pana kukkuṭapotakānaṁ pariṇatabhāvaṁ ñatvā mātāpi aṇḍakosaṁ bhindati, evaṁ tathārūpassa bhikkhuno ñāṇaparipākaṁ ñatvā satthāpi –",
  "atk-s0403a45:28": "‘‘Ucchinda sinehamattano, kumudaṁ sāradikaṁva pāṇinā;",
  "atk-s0403a45:29": "Santimaggameva brūhaya, nibbānaṁ sugatena desita’’nti. (dha. pa. 285) –",
  "atk-s0403a45:30": "Ādinā nayena obhāsaṁ pharitvā gāthāya avijjaṇḍakosaṁ paharati. So gāthāpariyosāne avijjaṇḍakosaṁ bhinditvā arahattaṁ pāpuṇāti. Tato paṭṭhāya yathā te kukkuṭapotakā gāmakkhettaṁ upasobhayamānā tattha vicaranti, evaṁ ayampi mahākhīṇāsavo nibbānārammaṇaṁ phalasamāpattiṁ appetvā saṅghārāmaṁ upasobhayamāno vicarati.",
  "atk-s0403a45:31": "Phalagaṇḍassāti vaḍḍhakissa. So hi olambakasaṅkhātaṁ phalaṁ cāretvā dārūnaṁ gaṇḍaṁ haratīti phalagaṇḍoti vuccati. Vāsijaṭeti vāsidaṇḍakassa gahaṇaṭṭhāne. Ettakaṁ me ajja āsavānaṁ khīṇanti pabbajitassa hi pabbajjāsaṅkhepena uddesena paripucchāya yonisomanasikārena vattapaṭipattiyā ca niccakālaṁ āsavā khīyanti. Evaṁ khīyamānānaṁ pana nesaṁ ‘‘ettakaṁ ajja khīṇaṁ ettakaṁ hiyyo’’ti evamassa ñāṇaṁ na hotīti attho. Imāya upamāya vipassanānisaṁso dīpito.",
  "atk-s0403a45:32": "Hemantikenāti hemantasamayena. Paṭippassambhantīti thirabhāvena parihāyanti. Evameva khoti ettha mahāsamuddo viya sāsanaṁ daṭṭhabbaṁ, nāvā viya yogāvacaro, nāvāya mahāsamudde pariyāyanaṁ viya imassa bhikkhuno ūnapañcavassakāle ācariyupajjhāyānaṁ santike vicaraṇaṁ, nāvāya mahāsamuddaudakena khajjamānānaṁ bandhanānaṁ tanubhāvo viya bhikkhuno pabbajjāsaṅkhepena uddesaparipucchādīhiyeva saṁyojanānaṁ tanubhāvo, nāvāya thale ukkhittakālo viya bhikkhuno nissayamuttakassa kammaṭṭhānaṁ gahetvā araññe vasanakālo, divā vātātapena saṁsussanaṁ viya vipassanāñāṇena taṇhāsinehassa saṁsussanaṁ, rattiṁ himodakena temanaṁ viya kammaṭṭhānaṁ nissāya uppannena pītipāmojjena cittatemanaṁ, rattindivaṁ vātātapehi ceva himodakena ca parisukkhaparitintānaṁ bandhanānaṁ dubbalabhāvo viya vipassanāñāṇapītipāmojjehi saṁyojanānaṁ bhiyyosomattāya dubbalabhāvo, pāvussakamegho viya arahattamaggañāṇaṁ, meghavuṭṭhiudakena nāvāya antopūtibhāvo viya āraddhavipassakassa rūpasattakādivasena vipassanaṁ vaḍḍhentassa okkhāyamāne pakkhāyamāne kammaṭṭhāne ekadivasaṁ utusappāyādīni laddhā ekapallaṅkena nisinnassa arahattaphalādhigamo. Pūtibandhanāya nāvāya kiñci kālaṁ ṭhānaṁ viya khīṇasaṁyojanassa arahato mahājanaṁ anuggaṇhantassa yāvatāyukaṁ ṭhānaṁ, pūtibandhanāya nāvāya anupubbena bhijjitvā apaṇṇattikabhāvūpagamo viya khīṇāsavassa upādinnakkhandhabhedena anupādisesāya nibbānadhātuyā parinibbutassa apaṇṇattikabhāvūpagamoti imāya upamāya saṁyojanānaṁ dubbalatā dīpitā.",
  "atk-s0403a45:33": "8. Aggikkhandhopamasuttavaṇṇanā",
  "atk-s0403a45:34": "72. Aṭṭhamaṁ atthuppattiyaṁ kathitaṁ. Atthuppatti panassa heṭṭhā cūḷaccharāsaṅghātasuttavaṇṇanāya (a. ni. aṭṭha. 1.1.51 ādayo) vitthāritā eva. Passatha noti passatha nu. Āliṅgitvāti upagūhitvā. Upanisīdeyyāti samīpe nissāya nisīdeyya. Upanipajjeyyāti upagantvā nipajjeyya. Ārocayāmīti ācikkhāmi. Paṭivedayāmīti paṭivedetvā jānāpetvā kathemi. Vālarajjuyāti assavālagovālehi vaṭṭitarajjuyā. Paccorasminti uramajjhe. Pheṇuddehakanti pheṇaṁ uddehitvā, ussādetvāti attho. Attatthanti attano diṭṭhadhammikasamparāyikalokiyalokuttaraṁ atthaṁ. Paratthobhayatthesupi eseva nayo. Sesamettha yaṁ vattabbaṁ siyā, taṁ sabbaṁ cūḷaccharāsaṅghātasuttassa (a. ni. 1.51 ādayo) atthuppattiyaṁ kathitameva. Idañca pana suttaṁ kathetvā satthā cūḷaccharāsaṅghātasuttaṁ kathesi. Navamaṁ uttānatthameva.",
  "atk-s0403a45:35": "10. Arakasuttavaṇṇanā",
  "atk-s0403a45:36": "74. Dasame parittanti appaṁ thokaṁ. Tañhi sarasaparittatāyapi khaṇaparittatāyapi ṭhitiparittatāyapi parittameva. Lahuṁ uppajjitvā nirujjhanato lahukaṁ. Mantāyaṁboddhabbanti mantāya boddhabbaṁ, paññāya jānitabbanti attho. Pabbateyyāti pabbatasambhavā. Hārahārinīti rukkhanaḷaveḷuādīni haritabbāni harituṁ samatthā. Sesaṁ sabbattha uttānatthamevāti.",
  "atk-s0403a45:37": "Mahāvaggo sattamo."
}