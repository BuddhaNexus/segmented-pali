{
  "atk-s0510a27:0": "29. Paṇṇadāyakavaggo",
  "atk-s0510a27:1": "1-10. Paṇṇadāyakattheraapadānādivaṇṇanā",
  "atk-s0510a27:2": "1-2. Ekūnatiṁsatime vagge paṭhamāpadāne paṇṇabhojanabhojanoti khīrapaṇṇādibhojanassa bhuñjanatthāya paṇṇasālāya nisinno amhi bhavāmīti attho. Upaviṭṭhañca maṁ santanti paṇṇasālāyaṁ upaviṭṭhaṁ santaṁ vijjamānaṁ maṁ. Upāgacchi mahāisīti mahante sīlādikhandhe esanato mahāisi. Lokapajjoto lokapadīpo siddhattho bhagavā upagacchi, mama samīpaṁ agamāsīti attho. Nisinnassa paṇṇasanthareti upagantvā paṇṇasanthare nisinnassa khādanatthāya seditaṁ paṇṇaṁ mayā dinnanti sambandho.",
  "atk-s0510a27:3": "5-7. Dutiyāpadāne sinerusamasantoso dharaṇīsamasādiso siddhattho bhagavāti sambandho. Vuṭṭhahitvā samādhimhāti nirodhasamāpattito vuṭṭhahitvā visuṁ hutvāti attho. Bhikkhāya mamupaṭṭhitoti bhikkhācāravelāya ‘‘ajja mama yo koci kiñci dānaṁ dadāti, tassa mahapphala’’nti cintetvā nisinnassa mama santikaṁ samīpaṁ upaṭṭhito samīpamāgatoti attho. Harītakaṁ…pe… phārusakaphalāni cāti evaṁ sabbaṁ taṁ phalaṁ sabbalokānukampino tassa siddhatthassa mahesissa mayā vippasannena cetasā dinnanti attho.",
  "atk-s0510a27:4": "11-12. Tatiyāpadāne sīhaṁ yathā vanacaranti vane caramānaṁ sīharājaṁ iva caramānaṁ siddhatthaṁ bhagavantanti sambandho. Nisabhājāniyaṁ yathāti vasabho, nisabho, visabho, āsabhoti cattāro gavajeṭṭhakā. Tesu gavasatassa jeṭṭhako vasabho, gavasahassassa jeṭṭhako nisabho, gavasatasahassassa jeṭṭhako visabho, gavakoṭisatasahassassa jeṭṭhako āsabho. Idha pana āsabho ‘‘nisabho’’ti vutto, ājānīyaṁ abhītaṁ niccalaṁ usabharājaṁ ivāti attho. Kakudhaṁ vilasantaṁvāti pupphapallavehi sobhamānaṁ kakudharukkhaṁ iva narāsabhaṁ narānaṁ āsabhaṁ uttamaṁ āgacchantaṁ siddhatthaṁ bhagavantaṁ disvā saddhāya sampayuttattā vippasannena cetasā paccuggamanaṁ akāsinti attho.",
  "atk-s0510a27:5": "Catutthāpadānādīni dasamāvasānāni suviññeyyānevāti.",
  "atk-s0510a27:6": "Ekūnatiṁsatimavaggavaṇṇanā samattā."
}