{
  "atk-abh03a44:0": "5. Saccayamakaṁ",
  "atk-abh03a44:1": "1. Paṇṇattivāravaṇṇanā",
  "atk-abh03a44:2": "1-9. Idāni teyeva mūlayamake desite kusalādidhamme saccavasena saṅgaṇhitvā dhātuyamakānantaraṁ desitassa saccayamakassa vaṇṇanā hoti. Tatthāpi heṭṭhā vuttanayeneva paṇṇattivārādayo tayo mahāvārā antaravārādayo ca avasesappabhedā veditabbā. Paṇṇattivāre panettha catunnaṁ saccānaṁ vasena padasodhanavāro, padasodhanamūlacakkavāro, suddhasaccavāro, suddhasaccamūlacakkavāroti imesu catūsu vāresu yamakagaṇanā veditabbā.",
  "atk-abh03a44:3": "10-26. Paṇṇattivāraniddese pana avasesaṁ dukkhasaccanti dukkhavedanāya ceva taṇhāya ca vinimuttā tebhūmakadhammā veditabbā. Avaseso samudayoti saccavibhaṅge niddiṭṭhakāmāvacarakusalādibhedo dukkhasaccassa paccayo. Avaseso nirodhoti tadaṅgavikkhambhanasamucchedapaṭipassaddhinirodho ceva khaṇabhaṅganirodho ca. Avaseso maggoti ‘‘tasmiṁ kho pana samaye pañcaṅgiko maggo hoti, aṭṭhaṅgiko maggo, micchāmaggo, jaṅghamaggo, sakaṭamaggo’’ti evamādiko.",
  "atk-abh03a44:4": "Paṇṇattivāravaṇṇanā.",
  "atk-abh03a44:5": "2. Pavattivāravaṇṇanā",
  "atk-abh03a44:6": "27-164. Pavattivāre panettha paccuppannakāle puggalavārassa anulomanaye ‘‘yassa dukkhasaccaṁ uppajjati, tassa samudayasaccaṁ uppajjati; yassa vā pana samudayasaccaṁ uppajjati, tassa dukkhasaccaṁ uppajjatī’’ti dukkhasaccamūlakehi tīhi, samudayasaccamūlakehi dvīhi, nirodhasaccamūlakena ekenāti labbhamānañca alabbhamānañca gahetvā pāḷivasena chahi yamakehi bhavitabbaṁ. Tesu yasmā nirodhassa neva uppādo, na nirodho yujjati, tasmā dukkhasaccamūlakāni samudayasaccamaggasaccehi saddhiṁ dve, samudayasaccamūlakaṁ maggasaccena saddhiṁ ekanti tīṇi yamakāni āgatāni. Tassa paṭilomanayepi okāsavārādīsupi eseva nayo. Evamettha sabbavāresu tiṇṇaṁ tiṇṇaṁ yamakānaṁ vasena yamakagaṇanā veditabbā. Atthavinicchaye panettha idaṁ lakkhaṇaṁ – imassa hi saccayamakassa pavattivāre nirodhasaccaṁ tāva na labbhateva. Sesesu pana tīsu samudayasaccamaggasaccāni ekantena pavattiyaṁyeva labbhanti. Dukkhasaccaṁ cutipaṭisandhīsupi pavattepi labbhati. Paccuppannādayo pana tayo kālā cutipaṭisandhīnampi pavattiyāpi vasena labbhanti. Evamettha yaṁ yaṁ labbhati, tassa tassa vasena atthavinicchayo veditabbo.",
  "atk-abh03a44:7": "Tatridaṁ nayamukhaṁ – sabbesaṁ upapajjantānanti antamaso suddhāvāsānampi. Tepi hi dukkhasacceneva upapajjanti. Taṇhāvippayuttacittassāti idaṁ dukkhasaccasamudayasaccesu ekakoṭṭhāsassa uppattidassanatthaṁ vuttaṁ. Tasmā pañcavokāravaseneva gahetabbaṁ. Catuvokāre pana taṇhāvippayuttassa phalasamāpatticittassa uppādakkhaṇe ekampi saccaṁ nuppajjati. Idaṁ idha na gahetabbaṁ. Tesaṁ dukkhasaccañcāti tasmiñhi khaṇe taṇhaṁ ṭhapetvā sesaṁ dukkhasaccaṁ nāma hotīti sandhāyetaṁ vuttaṁ. Maggassa uppādakkhaṇepi eseva nayo. Tattha pana rūpameva dukkhasaccaṁ nāma. Sesā maggasampayuttakā dhammā saccavinimuttā. Teneva kāraṇena ‘‘arūpe maggassa uppādakkhaṇe tesaṁ maggasaccaṁ uppajjati, no ca tesaṁ dukkhasaccaṁ uppajjatī’’ti vuttaṁ. Sabbesaṁ upapajjantānaṁ pavatte taṇhāvippayuttacittassa uppādakkhaṇe tesaṁ tatthāti tesaṁ tasmiṁ upapattikkhaṇe taṇhāvippayuttacittuppattikkhaṇe cāti evamettha khaṇavasena okāso veditabbo. Aññesupi evarūpesu eseva nayo. Anabhisametāvīnanti catusaccapaṭivedhasaṅkhātaṁ abhisamayaṁ appattasattānaṁ. Abhisametāvīnanti abhisamitasaccānanti. Iminā nayamukhena sabbattha atthavinicchayo veditabbo.",
  "atk-abh03a44:8": "Pavattivāravaṇṇanā.",
  "atk-abh03a44:9": "3. Pariññāvāravaṇṇanā",
  "atk-abh03a44:10": "165-170. Pariññāvāre pana ñātapariññā, tīraṇapariññā, pahānapariññāti tissopettha pariññāyo labbhanti. Yasmā ca lokuttaradhammesu pariññā nāma natthi; tasmā idha dve saccāni gahitāni. Tattha dukkhasaccaṁ parijānātīti ñātatīraṇapariññāvaseneva vuttaṁ. Samudayasaccaṁ pajahatīti ñātapahānapariññāvasena. Iti imāsaṁ pariññānaṁ vasena sabbapadesu attho veditabboti.",
  "atk-abh03a44:11": "Pariññāvāravaṇṇanā.",
  "atk-abh03a44:12": "Saccayamakavaṇṇanā niṭṭhitā."
}