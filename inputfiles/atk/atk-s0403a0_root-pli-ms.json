{
  "atk-s0403a0:0": " Namo tassa bhagavato arahato sammāsambuddhassa",
  "atk-s0403a0:1": "Aṅguttaranikāye",
  "atk-s0403a0:2": "Pañcakanipāta-aṭṭhakathā",
  "atk-s0403a0:3": "1. Paṭhamapaṇṇāsakaṁ",
  "atk-s0403a0:4": "1. Sekhabalavaggo",
  "atk-s0403a0:5": "1. Saṁkhittasuttavaṇṇanā",
  "atk-s0403a0:6": "1. Pañcakanipātassa paṭhame sattannaṁ sekhānaṁ balānīti sekhabalāni. Saddhābalādīsu assaddhiye na kampatīti saddhābalaṁ. Ahirike na kampatīti hirībalaṁ. Anottappe na kampatīti ottappabalaṁ. Kosajje na kampatīti vīriyabalaṁ. Avijjāya na kampatīti paññābalaṁ. Tasmāti yasmā imāni sattannaṁ sekhānaṁ balāni, tasmā.",
  "atk-s0403a0:7": "2. Vitthatasuttavaṇṇanā",
  "atk-s0403a0:8": "2. Dutiye kāyaduccaritenātiādīsu upayogatthe karaṇavacanaṁ, hirīyitabbāni kāyaduccaritādīni hirīyati jigucchatīti attho. Ottappaniddese hetvatthe karaṇavacanaṁ, kāyaduccaritādīhi ottappassa hetubhūtehi ottappati bhāyatīti attho.",
  "atk-s0403a0:9": "Āraddhavīriyoti paggahitavīriyo anosakkitamānaso. Pahānāyāti pahānatthāya. Upasampadāyāti paṭilābhatthāya. Thāmavāti vīriyathāmena samannāgato. Daḷhaparakkamoti thiraparakkamo. Anikkhittadhuro kusalesu dhammesūti kusalesu dhammesu anoropitadhuro anosakkitavīriyo.",
  "atk-s0403a0:10": "Udayatthagāminiyāti pañcannaṁ khandhānaṁ udayavayagāminiyā udayañca vayañca paṭivijjhituṁ samatthāya. Paññāyasamannāgatoti vipassanāpaññāya ceva maggapaññāya ca samaṅgibhūto. Ariyāyāti vikkhambhanavasena ca samucchedavasena ca kilesehi ārakā ṭhitāya parisuddhāya. Nibbedhikāyāti sā ca abhinivijjhanato nibbedhikāti vuccati, tāya samannāgatoti attho. Tattha maggapaññā samucchedavasena anibbiddhapubbaṁ appadālitapubbaṁ lobhakkhandhaṁ dosakkhandhaṁ mohakkhandhaṁ nibbijjhati padāletīti nibbedhikā, vipassanāpaññā tadaṅgavasena nibbedhikā, maggapaññāya paṭilābhasaṁvattanato tabbipassanā nibbedhikāti vattuṁ vaṭṭati. Sammā dukkhakkhayagāminiyāti idhāpi maggapaññā sammā hetunā nayena vaṭṭadukkhañca kilesadukkhañca khepayamānā gacchatīti sammā dukkhakkhayagāminī nāma, vipassanāpaññā tadaṅgavasena vaṭṭadukkhañca kilesadukkhañca khepayamānā gacchatīti dukkhakkhayagāminī. Dukkhakkhayagāminiyā vā maggapaññāya paṭilābhāya saṁvattanatopesā dukkhakkhayagāminīti veditabbā. Iti imasmiṁ sutte pañca balāni missakāneva kathitāni, tathā pañcame.",
  "atk-s0403a0:11": "6. Samāpattisuttavaṇṇanā",
  "atk-s0403a0:12": "6. Chaṭṭhe akusalassa samāpattīti akusaladhammassa samāpajjanā, tena saddhiṁ samaṅgibhāvoti attho. Pariyuṭṭhāya tiṭṭhatīti pariyonandhitvā tiṭṭhati.",
  "atk-s0403a0:13": "7. Kāmasuttavaṇṇanā",
  "atk-s0403a0:14": "7. Sattame kāmesu laḷitāti vatthukāmakilesakāmesu laḷitā abhiratā. Asitabyābhaṅginti tiṇalāyanaasitañceva tiṇavahanakājañca. Kulaputtoti ācārakulaputto. Ohāyāti pahāya. Alaṁvacanāyāti yuttaṁ vacanāya. Labbhāti sulabhā sakkā labhituṁ. Hīnā kāmāti pañcannaṁ nīcakulānaṁ kāmā. Majjhimā kāmāti majjhimasattānaṁ kāmā. Paṇītā kāmāti rājarājamahāmattānaṁ kāmā. Kāmātveva saṅkhaṁ gacchantīti kāmanavasena kāmetabbavasena ca kāmāicceva saṅkhaṁ gacchanti. Vuddho hotīti mahallako hoti. Alaṁpaññoti yuttapañño. Attaguttoti attanāva gutto rakkhito, attānaṁ vā gopetuṁ rakkhituṁ samattho. Nālaṁ pamādāyāti na yutto pamajjituṁ. Saddhāya akataṁ hotīti yaṁ saddhāya kusalesu dhammesu kātuṁ yuttaṁ, taṁ na kataṁ hoti. Sesapadesupi eseva nayo. Anapekkho dānāhaṁ, bhikkhave, tasmiṁ bhikkhusmiṁ homīti evaṁ saddhādīhi kātabbaṁ katvāva sotāpattiphale patiṭṭhite tasmiṁ puggale anapekkho homīti dasseti. Imasmiṁ sutte sotāpattimaggo kathito.",
  "atk-s0403a0:15": "8. Cavanasuttavaṇṇanā",
  "atk-s0403a0:16": "8. Aṭṭhame saddhammeti sāsanasaddhamme. Assaddhoti okappanasaddhāya ca pakkhandanasaddhāya cāti dvīhipi saddhāhi virahito. Cavati nappatiṭṭhātīti imasmiṁ sāsane guṇehi cavati, patiṭṭhātuṁ na sakkoti. Iti imasmiṁ sutte appatiṭṭhānañca patiṭṭhānañca kathitaṁ.",
  "atk-s0403a0:17": "9. Paṭhamaagāravasuttavaṇṇanā",
  "atk-s0403a0:18": "9. Navame nāssa gāravoti agāravo. Nāssa patissoti appatisso, ajeṭṭhako anīcavutti. Sesamettha purimasadisameva.",
  "atk-s0403a0:19": "10. Dutiyaagāravasuttavaṇṇanā",
  "atk-s0403a0:20": "10. Dasame abhabboti abhājanaṁ. Vuddhinti vaḍḍhiṁ. Virūḷhinti virūḷhamūlatāya niccalabhāvaṁ. Vepullanti mahantabhāvaṁ. Sesaṁ sabbattha uttānamevāti.",
  "atk-s0403a0:21": "Sekhabalavaggo paṭhamo."
}