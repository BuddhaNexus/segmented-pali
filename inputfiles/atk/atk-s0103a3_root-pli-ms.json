{
  "atk-s0103a3:0": "4. Aggaññasuttavaṇṇanā",
  "atk-s0103a3:1": "Vāseṭṭhabhāradvājavaṇṇanā",
  "atk-s0103a3:2": "111.Evaṁme sutanti aggaññasuttaṁ. Tatrāyamanuttānapadavaṇṇanā – pubbārāme migāramātupāsādeti ettha ayaṁ anupubbikathā. Atīte satasahassakappamatthake ekā upāsikā padumuttaraṁ bhagavantaṁ nimantetvā buddhappamukhassa bhikkhusatasahassassa dānaṁ datvā bhagavato pādamūle nipajjitvā ‘‘anāgate tumhādisassa buddhassa aggupaṭṭhāyikā homī’’ti patthanaṁ akāsi. Sā kappasatasahassaṁ devesu ceva manussesu ca saṁsaritvā amhākaṁ bhagavato kāle bhaddiyanagare meṇḍakaseṭṭhiputtassa dhanañcayaseṭṭhino gehe sumanadeviyā kucchimhi paṭisandhiṁ gaṇhi. Jātakāle tassā visākhāti nāmaṁ akaṁsu. Sā yadā bhagavā bhaddiyanagaraṁ āgamāsi, tadā pañcadāsisatehi saddhiṁ bhagavato paccuggamanaṁ katvā paṭhamadassanamhiyeva sotāpannā ahosi.",
  "atk-s0103a3:3": "Aparabhāge sāvatthiyaṁ migāraseṭṭhiputtassa puṇṇavaḍḍhanakumārassa gehaṁ gatā. Tattha naṁ migāraseṭṭhi mātuṭṭhāne ṭhapesi. Tasmā migāramātāti vuccati. Patikulaṁ gacchantiyā cassā pitā mahālatāpiḷandhanaṁ nāma kārāpesi. Tasmiṁ piḷandhane catasso vajiranāḷiyo upayogaṁ agamaṁsu, muttānaṁ ekādasa nāḷiyo, pavāḷassa dvāvīsati nāḷiyo, maṇīnaṁ tettiṁsa nāḷiyo. Iti etehi ca aññehi ca sattahi ratanehi niṭṭhānaṁ agamāsi. Taṁ sīse paṭimukkaṁ yāva pādapiṭṭhiyā bhassati. Pañcannaṁ hatthīnaṁ balaṁ dhārayamānāva naṁ itthī dhāretuṁ sakkoti. Sā aparabhāge dasabalassa aggupaṭṭhāyikā hutvā taṁ pasādhanaṁ vissajjetvā navahi koṭīhi bhagavato vihāraṁ kārayamānā karīsamatte bhūmibhāge pāsādaṁ kāresi . Tassa uparibhūmiyaṁ pañca gabbhasatāni honti, heṭṭhimabhūmiyaṁ pañcāti gabbhasahassappaṭimaṇḍito ahosi. Sā ‘‘suddhapāsādova na sobhatī’’ti taṁ parivāretvā pañca duvaḍḍhagehasatāni, pañca cūḷapāsādasatāni , pañca dīghasālasatāni ca kārāpesi. Vihāramaho catūhi māsehi niṭṭhānaṁ agamāsi.",
  "atk-s0103a3:4": "Mātugāmattabhāve ṭhitāya visākhāya viya aññissā buddhasāsane dhanapariccāgo nāma natthi, purisattabhāve ṭhitassa anāthapiṇḍikassa viya aññassāti. So hi catupaṇṇāsakoṭiyo vissajjetvā sāvatthiyā dakkhiṇabhāge anurādhapurassa mahāvihārasadise ṭhāne jetavanamahāvihāraṁ nāma kāresi. Visākhā sāvatthiyā pācīnabhāge uttaradeviyā vihārasadise ṭhāne pubbārāmaṁ nāma kāresi. Bhagavā imesaṁ dvinnaṁ kulānaṁ anukampāya sāvatthiṁ nissāya viharanto imesu dvīsu vihāresu nibaddhavāsaṁ vasi. Ekaṁ antovassaṁ jetavane vasati, ekaṁ pubbārāme. Tasmiṁ samaye pana bhagavā pubbārāme viharati. Tena vuttaṁ ‘‘pubbārāme migāramātupāsāde’’ti.",
  "atk-s0103a3:5": "Vāseṭṭhabhāradvājāti vāseṭṭho ca sāmaṇero bhāradvājo ca. Bhikkhūsu parivasantīti te neva titthiyaparivāsaṁ vasanti, na āpattiparivāsaṁ. Aparipuṇṇavassattā pana bhikkhubhāvaṁ patthayamānā vasanti. Tenevāha ‘‘bhikkhubhāvaṁ ākaṅkhamānā’’ti. Ubhopi hete udiccabrāhmaṇamahāsālakule nibbattā, cattālīsa cattālīsa koṭivibhavā tiṇṇaṁ vedānaṁ pāragū majjhimanikāye vāseṭṭhasuttaṁ sutvā saraṇaṁ gatā, tevijjasuttaṁ sutvā pabbajitvā imasmiṁ kāle bhikkhubhāvaṁ ākaṅkhamānā parivasanti. Abbhokāse caṅkamatīti uttaradakkhiṇena āyatassa pāsādassa puratthimadisābhāge pāsādacchāyāyaṁ yantarajjūhi ākaḍḍhiyamānaṁ ratanasatubbedhaṁ suvaṇṇaagghikaṁ viya anilapathe vidhāvantīhi chabbaṇṇāhi buddharasmīhi sobhamāno aparāparaṁ caṅkamati.",
  "atk-s0103a3:6": "113.Anucaṅkamiṁsūti añjaliṁ paggayha onatasarīrā hutvā anuvattamānā caṅkamiṁsu. Vāseṭṭhaṁ āmantesīti so tesaṁ paṇḍitataro gahetabbaṁ vissajjetabbañca jānāti, tasmā taṁ āmantesi. Tumhe khvatthāti tumhe kho attha. Brāhmaṇajaccāti, brāhmaṇajātikā. Brāhmaṇakulīnāti brāhmaṇesu kulīnā kulasampannā. Brāhmaṇakulāti brāhmaṇakulato, bhogādisampannaṁ brāhmaṇakulaṁ pahāyāti attho. Na akkosantīti dasavidhena akkosavatthunā na akkosanti. Na paribhāsantīti nānāvidhāya paribhavakathāya na paribhāsantīti attho. Iti bhagavā ‘‘brāhmaṇā ime sāmaṇere akkosanti paribhāsantī’’ti jānamānova pucchati. Kasmā? Ime mayā apucchitā paṭhamataraṁ na kathessanti, akathite kathā na samuṭṭhātīti kathāsamuṭṭhāpanatthāya. Tagghāti ekaṁsavacane nipāto, ekaṁseneva no, bhante, brāhmaṇā akkosanti paribhāsantīti vuttaṁ hoti. Attarūpāyāti attano anurūpāya. Paripuṇṇāyāti yathāruci padabyañjanāni āropetvā āropetvā paripūritāya. No aparipuṇṇāyāti antarā aṭṭhapitāya nirantaraṁ pavattāya.",
  "atk-s0103a3:7": "Kasmā pana brāhmaṇā ime sāmaṇere akkosantīti? Appatiṭṭhatāya. Ime hi sāmaṇerā aggabrāhmaṇānaṁ puttā tiṇṇaṁ vedānaṁ pāragū jambudīpe brāhmaṇānaṁ antare pākaṭā sambhāvitā tesaṁ pabbajitattā aññe brāhmaṇaputtā pabbajiṁsu. Atha kho brāhmaṇā ‘‘apatiṭṭhā mayaṁ jātā’’ti imāya appatiṭṭhatāya gāmadvārepi antogāmepi te disvā ‘‘tumhehi brāhmaṇasamayo bhinno, muṇḍasamaṇakassa pacchato pacchato rasagiddhā hutvā vicarathā’’tiādīni ceva pāḷiyaṁ āgatāni ‘‘brāhmaṇova seṭṭho vaṇṇo’’tiādīni ca vatvā akkosanti. Sāmaṇerā tesu akkosantesupi kopaṁ vā āghātaṁ vā akatvā kevalaṁ bhagavatā puṭṭhā ‘‘taggha no, bhante, brāhmaṇā akkosanti paribhāsantī’’ti ārocesuṁ. Atha ne bhagavā akkosanākāraṁ pucchanto yathā kathaṁ pana voti pucchati. Te ācikkhantā brāhmaṇā bhantetiādimāhaṁsu.",
  "atk-s0103a3:8": "Tattha seṭṭho vaṇṇoti jātigottādīnaṁ paññāpanaṭṭhāne brāhmaṇova seṭṭhoti dassenti. Hīnā aññe vaṇṇāti itare tayo vaṇṇā hīnā lāmakāti vadanti. Sukkoti paṇḍaro. Kaṇhoti kāḷako. Sujjhantīti jātigottādīnaṁ paññāpanaṭṭhāne sujjhanti. Brahmuno puttāti mahābrahmuno puttā. Orasā mukhato jātāti ure vasitvā mukhato nikkhantā, ure katvā saṁvaḍḍhitāti vā orasā. Brahmajāti brahmato nibbattā. Brahmanimmitāti brahmunā nimmitā. Brahmadāyādāti brahmuno dāyādā. Hīnamattha vaṇṇaṁ ajjhupagatāti hīnaṁ vaṇṇaṁ ajjhupagatā attha. Muṇḍakesamaṇaketi nindantā jigucchantā vadanti, na muṇḍakamattañceva samaṇamattañca sandhāya. Ibbheti gahapatike. Kaṇheti kāḷake. Bandhūti mārassa bandhubhūte mārapakkhike. Pādāpacceti mahābrahmuno pādānaṁ apaccabhūte pādato jāteti adhippāyo.",
  "atk-s0103a3:9": "114. ‘‘Taggha vo, vāseṭṭha, brāhmaṇā porāṇaṁ assarantā evamāhaṁsū’’ti ettha voti nipātamattaṁ, sāmivacanaṁ vā, tumhākaṁ brāhmaṇāti attho. Porāṇanti porāṇakaṁ aggaññaṁ lokuppatticariyavaṁsaṁ. Assarantāti assaramānā. Idaṁ vuttaṁ hoti, ekaṁsena vo, vāseṭṭha, brāhmaṇā porāṇaṁ lokuppattiṁ ananussarantā ajānantā evaṁ vadantīti. ‘‘Dissanti kho panā’’ti evamādi tesaṁ laddhibhindanatthāya vuttaṁ. Tattha brāhmaṇiyoti brāhmaṇānaṁ puttappaṭilābhatthāya āvāhavivāhavasena kulaṁ ānītā brāhmaṇiyo dissanti. Tā kho panetā aparena samayena utuniyopi honti, sañjātapupphāti attho. Gabbhiniyoti sañjātagabbhā. Vijāyamānāti puttadhītaro janayamānā. Pāyamānāti dārake thaññaṁ pāyantiyo. Yonijāva samānāti brāhmaṇīnaṁ passāvamaggena jātā samānā. Evamāhaṁsūti evaṁ vadanti. Kathaṁ? ‘‘Brāhmaṇova seṭṭho vaṇṇo…pe… brahmadāyādā’’ti. Yadi pana nesaṁ taṁ saccavacanaṁ siyā, brāhmaṇīnaṁ kucchi mahābrahmassa uro bhaveyya, brāhmaṇīnaṁ passāvamaggo mahābrahmuno mukhaṁ bhaveyya, na kho panetaṁ evaṁ daṭṭhabbaṁ. Tenāha ‘‘te ca brahmūnañceva abbhācikkhantī’’tiādi.",
  "atk-s0103a3:10": "Catuvaṇṇasuddhivaṇṇanā",
  "atk-s0103a3:11": "Ettāvatā ‘‘mayaṁ mahābrahmuno ure vasitvā mukhato nikkhantāti vattuṁ mā labhantū’’ti imaṁ mukhacchedakavādaṁ vatvā puna cattāropi vaṇṇā kusale dhamme samādāya vattantāva sujjhantīti dassanatthaṁ cattārome, vāseṭṭha, vaṇṇātiādimāha. Akusalasaṅkhātāti akusalāti saṅkhātā akusalakoṭṭhāsabhūtā vā. Esa nayo sabbattha. Na alamariyāti ariyabhāve asamatthā. Kaṇhāti pakatikāḷakā. Kaṇhavipākāti vipākopi nesaṁ kaṇho dukkhoti attho. Khattiyepi teti khattiyamhipi te. Ekacceti ekasmiṁ. Esa nayo sabbattha.",
  "atk-s0103a3:12": "Sukkāti nikkilesabhāvena paṇḍarā. Sukkavipākāti vipākopi nesaṁ sukko sukhoti attho.",
  "atk-s0103a3:13": "116.Ubhayavokiṇṇesu vattamānesūti ubhayesu vokiṇṇesu missībhūtesu hutvā vattamānesu. Katamesu ubhayesūti? Kaṇhasukkesu dhammesu viññugarahitesu ceva viññuppasatthesu ca. Yadettha brāhmaṇā evamāhaṁsūti ettha etesu kaṇhasukkadhammesu vattamānāpi brāhmaṇā yadetaṁ evaṁ vadanti ‘‘brāhmaṇova seṭṭho vaṇṇo’’tiādi. Taṁ nesaṁ viññū nānujānantīti ye loke paṇḍitā, te nānumodanti, na pasaṁsantīti attho. Taṁ kissa hetu? Imesañhi vāseṭṭhātiādimhi ayaṁ saṅkhepattho. Yaṁ vuttaṁ nānujānantīti, taṁ kasmāti ce? Yasmā imesaṁ catunnaṁ vaṇṇānaṁ yo bhikkhu arahaṁ…pe… sammadaññā vimutto, so tesaṁ aggamakkhāyati, te ca na evarūpā. Tasmā nesaṁ viññū nānujānanti.",
  "atk-s0103a3:14": "Arahantiādipadesu cettha kilesānaṁ ārakattādīhi kāraṇehi arahaṁ. Āsavānaṁ khīṇattā khīṇāsavo. Satta sekkhā puthujjanakalyāṇakā ca brahmacariyavāsaṁ vasanti nāma. Ayaṁ pana vutthavāsoti vusitavā. Catūhi maggehi catūsu saccesu parijānanādikaraṇīyaṁ kataṁ assāti katakaraṇīyo. Kilesabhāro ca khandhabhāro ca ohito assāti ohitabhāro. Ohitoti ohārito. Sundaro attho, sako vā attho sadattho, anuppatto sadattho etenāti anuppattasadattho. Bhavasaṁyojanaṁ vuccati taṇhā, sā parikkhīṇā assāti parikkhīṇabhavasaṁyojano. Sammadaññā vimuttoti sammā hetunā kāraṇena jānitvā vimutto. Janetasminti jane etasmiṁ, imasmiṁ loketi attho. Diṭṭhe ceva dhamme abhisamparāyañcāti idhattabhāve ca parattabhāve.",
  "atk-s0103a3:15": "117.Anantarāti antaravirahitā, attano kulena sadisāti attho. Anuyuttāti vasavattino. Nipaccakāranti mahallakatarā nipaccakāraṁ dassenti. Daharatarā abhivādanādīni karonti. Tattha sāmīcikammanti taṁtaṁvattakaraṇādi anucchavikakammaṁ.",
  "atk-s0103a3:16": "118.Niviṭṭhāti abhiniviṭṭhā acalaṭṭhitā. Kassa pana evarūpā saddhā hotīti? Sotāpannassa. So hi niviṭṭhasaddho asinā sīse chejjamānepi buddho abuddhoti vā, dhammo adhammoti vā, saṅgho asaṅghoti vā na vadati. Patiṭṭhitasaddho hoti sūrambaṭṭho viya.",
  "atk-s0103a3:17": "So kira satthu dhammadesanaṁ sutvā sotāpanno hutvā gehaṁ agamāsi. Atha māro dvattiṁsavaralakkhaṇappaṭimaṇḍitaṁ buddharūpaṁ māpetvā tassa gharadvāre ṭhatvā ‘‘satthā āgato’’ti sāsanaṁ pahiṇi. Sūrambaṭṭho cintesi ‘‘ahaṁ idāneva satthu santike dhammaṁ sutvā āgato, kiṁ nu kho bhavissatī’’ti upasaṅkamitvā satthusaññāya vanditvā aṭṭhāsi. Māro āha – ‘‘ambaṭṭha, yaṁ te mayā ‘rūpaṁ aniccaṁ…pe… viññāṇaṁ aniccanti kathitaṁ, taṁ dukkathitaṁ. Anupadhāretvāva hi mayā evaṁ vuttaṁ. Tasmā tvaṁ ‘rūpaṁ niccaṁ…pe… viññāṇaṁ nicca’nti gaṇhāhī’’ti. So cintesi – ‘‘aṭṭhānametaṁ yaṁ buddhā anupadhāretvā apaccakkhaṁ katvā kiñci katheyyuṁ, addhā ayaṁ mayhaṁ vicchindajananatthaṁ māro āgato’’ti. Tato naṁ ‘‘tvaṁ mārosī’’ti āha. So musāvādaṁ kātuṁ nāsakkhi. ‘‘Āma mārosmī’’ti paṭijānāti. ‘‘Kasmā āgatosī’’ti? Tava saddhācālanatthanti āha. ‘‘Kaṇha pāpima, tvaṁ tāva eko tiṭṭha, tādisānaṁ mārānaṁ satampi sahassampi satasahassampi mama saddhaṁ cāletuṁ asamatthaṁ, maggena āgatasaddhā nāma thirā silāpathaviyaṁ patiṭṭhitasineru viya acalā hoti, kiṁ tvaṁ etthā’’ti accharaṁ pahari. So ṭhātuṁ asakkonto tattheva antaradhāyi. Evarūpaṁ saddhaṁ sandhāyetaṁ vuttaṁ ‘‘niviṭṭhā’’ti.",
  "atk-s0103a3:18": "Mūlajātāpatiṭṭhitāti maggamūlassa sañjātattā tena maggamūlena patiṭṭhitā. Daḷhāti thirā. Asaṁhāriyāti sunikhātaindakhīlo viya kenaci cāletuṁ asakkuṇeyyā. Tassetaṁ kallaṁ vacanāyāti tassa ariyasāvakassa yuttametaṁ vattuṁ. Kinti? ‘‘Bhagavatomhi putto oraso’’ti evamādi. So hi bhagavantaṁ nissāya ariyabhūmiyaṁ jātoti bhagavato putto. Ure vasitvā mukhato nikkhantadhammaghosavasena maggaphalesu patiṭṭhitattā oraso mukhato jāto. Ariyadhammato jātattā ariyadhammena ca nimmitattā dhammajo dhammanimmito. Navalokuttaradhammadāyajjaṁ arahatīti dhammadāyādo. Taṁ kissa hetūti yadetaṁ ‘‘bhagavatomhi putto’’ti vatvā ‘‘dhammajo dhammanimmito’’ti vuttaṁ, taṁ kasmāti ce? Idānissa atthaṁ dassento tathāgatassa hetantiādimāha. Tattha ‘‘dhammakāyo itipī’’ti kasmā tathāgato ‘‘dhammakāyo’’ti vutto? Tathāgato hi tepiṭakaṁ buddhavacanaṁ hadayena cintetvā vācāya abhinīhari. Tenassa kāyo dhammamayattā dhammova. Iti dhammo kāyo assāti dhammakāyo. Dhammakāyattā eva brahmakāyo. Dhammo hi seṭṭhatthena brahmāti vuccati. Dhammabhūtoti dhammasabhāvo. Dhammabhūtattā eva brahmabhūto.",
  "atk-s0103a3:19": "119. Ettāvatā bhagavā seṭṭhacchedakavādaṁ dassetvā idāni aparenapi nayena seṭṭhacchedakavādameva dassetuṁ hoti kho so, vāseṭṭha, samayotiādimāha. Tattha saṁvaṭṭavivaṭṭakathā brahmajāle vitthāritāva. Itthattaṁ āgacchantīti itthabhāvaṁ manussattaṁ āgacchanti. Tedha honti manomayāti te idha manussaloke nibbattamānāpi opapātikā hutvā maneneva nibbattāti manomayā. Brahmaloke viya idhāpi nesaṁ pītiyeva āhārakiccaṁ sādhetīti pītibhakkhā. Eteneva nayena sayaṁpabhādīnipi veditabbānīti.",
  "atk-s0103a3:20": "Rasapathavipātubhāvavaṇṇanā",
  "atk-s0103a3:21": "120.Ekodakībhūtanti sabbaṁ cakkavāḷaṁ ekodakameva bhūtaṁ. Andhakāroti tamo. Andhakāratimisāti cakkhuviññāṇuppattinivāraṇena andhabhāvakaraṇaṁ bahalatamaṁ. Samatanīti patiṭṭhahi samantato patthari. Payasotattassāti tattassa khīrassa. Vaṇṇasampannāti vaṇṇena sampannā. Kaṇikārapupphasadiso hissā vaṇṇo ahosi. Gandhasampannāti gandhena sampannā dibbagandhaṁ vāyati. Rasasampannāti rasena sampannā pakkhittadibbojā viya hoti. Khuddamadhunti khuddakamakkhikāhi katamadhuṁ. Aneḷakanti niddosaṁ makkhikaṇḍakavirahitaṁ. Lolajātikoti lolasabhāvo. Atītānantarepi kappe loloyeva. Ambhoti acchariyajāto āha. Kimevidaṁ bhavissatīti vaṇṇopissā manāpo gandhopi, raso panassā kīdiso bhavissatīti attho. Yo tattha uppannalobho, so rasapathaviṁ aṅguliyā sāyi, aṅguliyā gahetvā jivhagge ṭhapesi.",
  "atk-s0103a3:22": "Acchādesīti jivhagge ṭhapitamattā satta rasaharaṇīsahassāni pharitvā manāpā hutvā tiṭṭhati. Taṇhā cassa okkamīti tattha cassa taṇhā uppajji.",
  "atk-s0103a3:23": "Candimasūriyādipātubhāvavaṇṇanā",
  "atk-s0103a3:24": "121.Āluppakārakaṁ upakkamiṁsu paribhuñjitunti ālopaṁ katvā piṇḍe piṇḍe chinditvā paribhuñjituṁ ārabhiṁsu. Candimasūriyāti candimā ca sūriyo ca. Pāturahesunti pātubhaviṁsu.",
  "atk-s0103a3:25": "Ko pana tesaṁ paṭhamaṁ pātubhavi, ko kasmiṁ vasati, kassa kiṁ pamāṇaṁ, ko upari, ko sīghaṁ gacchati, kati nesaṁ vīthiyo, kathaṁ caranti, kittake ṭhāne ālokaṁ karontīti? Ubho ekato pātubhavanti. Sūriyo paṭhamataraṁ paññāyati. Tesañhi sattānaṁ sayaṁpabhāya antarahitāya andhakāro ahosi. Te bhītatasitā ‘‘bhaddakaṁ vatassa sace āloko pātubhaveyyā’’ti cintayiṁsu. Tato mahājanassa sūrabhāvaṁ janayamānaṁ sūriyamaṇḍalaṁ uṭṭhahi. Tenevassa sūriyoti nāmaṁ ahosi. Tasmiṁ divasaṁ ālokaṁ katvā atthaṅgate puna andhakāro ahosi. Te ‘‘bhaddakaṁ vatassa sace añño āloko uppajjeyyā’’ti cintayiṁsu. Atha nesaṁ chandaṁ ñatvāva candamaṇḍalaṁ uṭṭhahi. Tenevassa candoti nāmaṁ ahosi.",
  "atk-s0103a3:26": "Tesu cando antomaṇivimāne vasati. Taṁ bahi rajatena parikkhittaṁ . Ubhayampi sītalameva ahosi. Sūriyo antokanakavimāne vasati. Taṁ bāhiraṁ phalikaparikkhittaṁ hoti. Ubhayampi uṇhameva.",
  "atk-s0103a3:27": "Pamāṇato cando ujukaṁ ekūnapaññāsayojano. Parimaṇḍalato tīhi yojanehi ūnadiyaḍḍhasatayojano. Sūriyo ujukaṁ paññāsayojano, parimaṇḍalato diyaḍḍhasatayojano.",
  "atk-s0103a3:28": "Cando heṭṭhā, sūriyo upari, antarā nesaṁ yojanaṁ hoti. Candassa heṭṭhimantato sūriyassa uparimantato yojanasataṁ hoti.",
  "atk-s0103a3:29": "Cando ujukaṁ saṇikaṁ gacchati, tiriyaṁ sīghaṁ. Dvīsu passesu nakkhattatārakā gacchanti. Cando dhenu viya vacchaṁ taṁ taṁ nakkhattaṁ upasaṅkamati. Nakkhattāni pana attano ṭhānaṁ na vijahanti. Sūriyassa ujukaṁ gamanaṁ sīghaṁ, tiriyaṁ gamanaṁ dandhaṁ. So kāḷapakkhauposathato pāṭipadadivase yojanānaṁ satasahassaṁ candamaṇḍalaṁ ohāya gacchati. Atha cando lekhā viya paññāyati. Pakkhassa dutiyāya satasahassanti evaṁ yāva uposathadivasā satasahassaṁ satasahassaṁ ohāya gacchati. Atha cando anukkamena vaḍḍhitvā uposathadivase paripuṇṇo hoti. Puna pāṭipadadivase yojanānaṁ satasahassaṁ dhāvitvā gaṇhāti. Dutiyāya satasahassanti evaṁ yāva uposathadivasā satasahassaṁ satasahassaṁ dhāvitvā gaṇhāti. Atha cando anukkamena hāyitvā uposathadivase sabbaso na paññāyati. Candaṁ heṭṭhā katvā sūriyo upari hoti. Mahatiyā pātiyā khuddakabhājanaṁ viya candamaṇḍalaṁ pidhīyati. Majjhanhike gehacchāyā viya candassa chāyā na paññāyati. So chāyāya apaññāyamānāya dūre ṭhitānaṁ divā padīpo viya sayampi na paññāyati.",
  "atk-s0103a3:30": "Kati nesaṁ vīthiyoti ettha pana ajavīthi, nāgavīthi, govīthīti tisso vīthiyo honti. Tattha ajānaṁ udakaṁ paṭikūlaṁ hoti, hatthināgānaṁ manāpaṁ. Gunnaṁ sītuṇhasamatāya phāsu hoti. Tasmā yaṁ kālaṁ candimasūriyā ajavīthiṁ āruhanti, tadā devo ekabindumpi na vassati. Yadā nāgavīthiṁ ārohanti, tadā bhinnaṁ viya nabhaṁ paggharati. Yadā govīthiṁ ārohanti, tadā utusamatā sampajjati. Candimasūriyā chamāse sineruto bahi nikkhamanti, chamāse anto vicaranti. Te hi āsāḷhamāse sinerusamīpena vicaranti. Tato pare dve māse nikkhamitvā bahi vicarantā paṭhamakattikamāse majjhena gacchanti. Tato cakkavāḷābhimukhā gantvā tayo māse cakkavāḷasamīpena caritvā puna nikkhamitvā citramāse majjhena gantvā tato dve māse sinerubhimukhā pakkhanditvā puna āsāḷhe sinerusamīpena caranti.",
  "atk-s0103a3:31": "Kittake ṭhāne ālokaṁ karontīti? Ekappahārena tīsu dīpesu ālokaṁ karonti. Kathaṁ? Imasmiñhi dīpe sūriyuggamanakālo pubbavidehe majjhanhiko hoti, uttarakurūsu atthaṅgamanakālo, aparagoyāne majjhimayāmo. Pubbavidehamhi uggamanakālo uttarakurūsu majjhanhiko, aparagoyāne atthaṅgamanakālo, idha majjhimayāmo. Uttarakurūsu uggamanakālo aparagoyāne majjhanhiko, idha atthaṅgamanakālo, pubbavidehe majjhimayāmo. Aparagoyānadīpe uggamanakālo idha majjhanhiko, pubbavidehe atthaṅgamanakālo, uttarakurūsu majjhimayāmoti.",
  "atk-s0103a3:32": "Nakkhattānitārakarūpānīti kattikādinakkhattāni ceva sesatārakarūpāni ca candimasūriyehi saddhiṁyeva pāturahesuṁ. Rattindivāti tato sūriyatthaṅgamanato yāva aruṇuggamanā ratti, aruṇuggamanato yāva sūriyatthaṅgamanā divāti evaṁ rattindivā paññāyiṁsu. Atha pañcadasa rattiyo aḍḍhamāso, dve aḍḍhamāsā māsoti evaṁ māsaḍḍhamāsā paññāyiṁsu. Atha cattāro māsā utu, tayo utū saṁvaccharoti evaṁ utusaṁvaccharā paññāyiṁsu.",
  "atk-s0103a3:33": "122.Vaṇṇavevaṇṇatā cāti vaṇṇassa vivaṇṇabhāvo. Tesaṁ vaṇṇātimānapaccayāti tesaṁ vaṇṇaṁ ārabbha uppannaatimānapaccayā. Mānātimānajātikānanti punappunaṁ uppajjamānātimānasabhāvānaṁ. Rasāya pathaviyāti sampannarasattā rasāti laddhanāmāya pathaviyā. Anutthuniṁsūti anubhāsiṁsu. Aho rasanti aho amhākaṁ madhurarasaṁ antarahitaṁ. Aggaññaṁ akkharanti lokuppattivaṁsakathaṁ. Anusarantīti anugacchanti.",
  "atk-s0103a3:34": "Bhūmipappaṭakapātubhāvādivaṇṇanā",
  "atk-s0103a3:35": "123.Evameva pāturahosīti ediso hutvā uṭṭhahi, antovāpiyaṁ udake chinne sukkhakalalapaṭalaṁ viya ca uṭṭhahi.",
  "atk-s0103a3:36": "124.Padālatāti ekā madhurarasā bhaddālatā. Kalambukāti nāḷikā. Ahu vata noti madhurarasā vata no padālatā ahosi. Ahāyi vata noti sā no etarahi antarahitāti.",
  "atk-s0103a3:37": "125.Akaṭṭhapākoti akaṭṭheyeva bhūmibhāge uppanno. Akaṇoti nikkuṇḍako. Athusoti nitthuso. Sugandhoti dibbagandhaṁ vāyati. Taṇḍulapphaloti suparisuddhaṁ paṇḍaraṁ taṇḍulameva phalati. Pakkaṁ paṭivirūḷhanti sāyaṁ gahitaṭṭhānaṁ pāto pakkaṁ hoti, puna virūḷhaṁ paṭipākatikameva gahitaṭṭhānaṁ na paññāyati. Nāpadānaṁ paññāyatīti alāyitaṁ hutvā anūnameva paññāyati.",
  "atk-s0103a3:38": "Itthipurisaliṅgādipātubhāvavaṇṇanā",
  "atk-s0103a3:39": "126.Itthiyā cāti yā pubbe manussakāle itthī, tassa itthiliṅgaṁ pātubhavati, pubbe purisassa purisaliṅgaṁ. Mātugāmo nāma hi purisattabhāvaṁ labhanto anupubbena purisattapaccaye dhamme pūretvā labhati. Puriso itthattabhāvaṁ labhanto kāmesumicchācāraṁ nissāya labhati. Tadā pana pakatiyā mātugāmassa itthiliṅgaṁ, purisassa purisaliṅgaṁ pāturahosi. Upanijjhāyatanti upanijjhāyantānaṁ olokentānaṁ. Pariḷāhoti rāgapariḷāho. Seṭṭhinti chārikaṁ. Nibbuyhamānāyāti niyyamānāya.",
  "atk-s0103a3:40": "127.Adhammasammatanti taṁ paṁsukhipanādi adhammoti sammataṁ. Tadetarahi dhammasammatanti taṁ idāni dhammoti sammataṁ, dhammoti taṁ gahetvā vicaranti. Tathā hi ekaccesu jānapadesu kalahaṁ kurumānā itthiyo ‘‘tvaṁ kasmā kathesi? Yā gomayapiṇḍamattampi nālatthā’’ti vadanti. Pātabyatanti sevitabbataṁ. Sannidhikārakanti sannidhiṁ katvā. Apadānaṁ paññāyitthāti chinnaṭṭhānaṁ ūnameva hutvā paññāyittha. Saṇḍasaṇḍāti ekekasmiṁ ṭhāne kalāpabandhā viya gumbagumbā hutvā.",
  "atk-s0103a3:41": "128.Mariyādaṁṭhapeyyāmāti sīmaṁ ṭhapeyyāma. Yatra hi nāmāti yo hi nāma. Pāṇinā pahariṁsūti tayo vāre vacanaṁ agaṇhantaṁ pāṇinā pahariṁsu. Tadagge khoti taṁ aggaṁ katvā.",
  "atk-s0103a3:42": "Mahāsammatarājavaṇṇanā",
  "atk-s0103a3:43": "130.Khīyitabbaṁ khīyeyyāti pakāsetabbaṁ pakāseyya khipitabbaṁ khipeyya, hāretabbaṁ hāreyyāti vuttaṁ hoti. Yo nesaṁ sattoti yo tesaṁ satto. Ko pana soti? Amhākaṁ bodhisatto. Sālīnaṁ bhāgaṁ anupadassāmāti mayaṁ ekekassa khettato ambaṇambaṇaṁ āharitvā tuyhaṁ sālibhāgaṁ dassāma, tayā kiñci kammaṁ na kātabbaṁ, tvaṁ amhākaṁ jeṭṭhakaṭṭhāne tiṭṭhāti.",
  "atk-s0103a3:44": "131.Akkharaṁ upanibbattanti saṅkhā samaññā paññatti vohāro uppanno. Khattiyo khattiyotveva dutiyaṁ akkharanti na kevalaṁ akkharameva, te panassa khettasāmino tīhi saṅkhehi abhisekampi akaṁsu. Rañjetīti sukheti pineti. Aggaññenāti agganti ñātena, agge vā ñātena lokuppattisamaye uppannena abhinibbatti ahosīti.",
  "atk-s0103a3:45": "Brāhmaṇamaṇḍalādivaṇṇanā",
  "atk-s0103a3:46": "132.Vītaṅgārāvītadhūmāti pacitvā khāditabbābhāvato vigatadhūmaṅgārā. Pannamusalāti koṭṭetvā pacitabbābhāvato patitamusalā. Ghāsamesamānāti bhikkhācariyavasena yāgubhattaṁ pariyesantā. Tamenaṁ manussā disvāti te ete manussā passitvā. Anabhisambhuṇamānāti asahamānā asakkontā. Ganthe karontāti tayo vede abhisaṅkharontā ceva vācentā ca. Acchantīti vasanti, ‘‘acchentī’’tipi pāṭho. Esevattho. Hīnasammatanti ‘‘mante dhārenti mante vācentī’’ti kho, vāseṭṭha, idaṁ tena samayena hīnasammataṁ. Tadetarahi seṭṭhasammatanti taṁ idāni ‘‘ettake mante dhārenti ettake mante vācentī’’ti seṭṭhasammataṁ jātaṁ. Brāhmaṇamaṇḍalassāti brāhmaṇagaṇassa.",
  "atk-s0103a3:47": "133.Methunaṁ dhammaṁ samādāyāti methunadhammaṁ samādiyitvā. Visukammantepayojesunti gorakkha vāṇijakammādike vissute uggate kammante payojesuṁ.",
  "atk-s0103a3:48": "134.Suddā suddāti tena luddācārakammakhuddācārakammunā suddaṁ suddaṁ lahuṁ lahuṁ kucchitaṁ gacchanti, vinassantīti attho. Ahu khoti hoti kho.",
  "atk-s0103a3:49": "135.Sakaṁdhammaṁ garahamānoti na setacchattaṁ ussāpanamattena sujjhituṁ sakkāti evaṁ attano khattiyadhammaṁ nindamāno. Esa nayo sabbattha. ‘‘Imehi kho, vāseṭṭha, catūhi maṇḍalehī’’ti iminā imaṁ dasseti ‘‘samaṇamaṇḍalaṁ nāma visuṁ natthi, yasmā pana na sakkā jātiyā sujjhituṁ, attano attano sammāpaṭipattiyā visuddhi hoti. Tasmā imehi catūhi maṇḍalehi samaṇamaṇḍalassa abhinibbatti hoti. Imāni maṇḍalāni samaṇamaṇḍalaṁ anuvattanti, anuvattantāni ca dhammeneva anuvattanti, no adhammena. Samaṇamaṇḍalañhi āgamma sammāpaṭipattiṁ pūretvā suddhiṁ pāpuṇantī’’ti.",
  "atk-s0103a3:50": "Duccaritādikathāvaṇṇanā",
  "atk-s0103a3:51": "136. Idāni yathājātiyā na sakkā sujjhituṁ, sammāpaṭipattiyāva sujjhanti, tamatthaṁ pākaṭaṁ karonto khattiyopi kho, vāseṭṭhāti desanaṁ ārabhi. Tattha micchādiṭṭhikammasamādānahetūti micchādiṭṭhivasena samādinnakammahetu, micchādiṭṭhikammassa vā samādānahetu.",
  "atk-s0103a3:52": "137.Dvayakārīti kālena kusalaṁ karoti, kālena akusalanti evaṁ ubhayakārī. Sukhadukkhappaṭisaṁvedī hotīti ekakkhaṇe ubhayavipākadānaṭṭhānaṁ nāma natthi. Yena pana akusalaṁ bahuṁ kataṁ hoti, kusalaṁ mandaṁ, so taṁ kusalaṁ nissāya khattiyakule vā brāhmaṇakule vā nibbattati. Atha naṁ akusalakammaṁ kāṇampi karoti khujjampi pīṭhasappimpi. So rajjassa vā anaraho hoti, abhisittakāle vā evaṁbhūto bhoge paribhuñjituṁ na sakkoti. Aparassa maraṇakāle dve balavamallā viya te dvepi kusalākusalakammāni upaṭṭhahanti. Tesu akusalaṁ balavataraṁ hoti, taṁ kusalaṁ paṭibāhitvā tiracchānayoniyaṁ nibbattāpeti. Kusalakammampi pavattivedanīyaṁ hoti. Tamenaṁ maṅgalahatthiṁ vā karonti maṅgalaassaṁ vā maṅgalausabhaṁ vā. So sampattiṁ anubhavati . Idaṁ sandhāya vuttaṁ ‘‘sukhadukkhappaṭisaṁvedī hotī’’ti.",
  "atk-s0103a3:53": "Bodhipakkhiyabhāvanāvaṇṇanā",
  "atk-s0103a3:54": "138.Sattannaṁ bodhipakkhiyānanti ‘‘cattāro satipaṭṭhānā’’ti ādikoṭṭhāsavasena sattannaṁ, paṭipāṭiyā pana sattatiṁsāya bodhipakkhiyānaṁ dhammānaṁ . Bhāvanamanvāyāti bhāvanaṁ anugantvā, paṭipajjitvāti attho. Parinibbāyatīti kilesaparinibbānena parinibbāyati. Iti bhagavā cattāro vaṇṇe dassetvā vinivattetvā paṭividdhacatusaccaṁ khīṇāsavameva devamanussesu seṭṭhaṁ katvā dassesi.",
  "atk-s0103a3:55": "140. Idāni tamevatthaṁ lokasammatassa brahmunopi vacanadassanānusārena daḷhaṁ katvā dassento imesañhi vāseṭṭha catunnaṁ vaṇṇānantiādimāha. ‘‘Brahmunāpesā’’tiādi ambaṭṭhasutte vitthāritaṁ. Iti bhagavā ettakena iminā kathāmaggena seṭṭhacchedakavādameva dassetvā suttantaṁ vinivattetvā arahattanikūṭena desanaṁ niṭṭhāpesi. Attamanā vāseṭṭhabhāradvājāti vāseṭṭhabhāradvāja sāmaṇerāpi hi sakamanā tuṭṭhamanā ‘‘sādhu, sādhū’’ti bhagavato bhāsitaṁ abhinandiṁsu. Idameva suttantaṁ āvajjantā anumajjantā saha paṭisambhidāhi arahattaṁ pāpuṇiṁsūti.",
  "atk-s0103a3:56": "Sumaṅgalavilāsiniyā dīghanikāyaṭṭhakathāya",
  "atk-s0103a3:57": "Aggaññasuttavaṇṇanā niṭṭhitā."
}