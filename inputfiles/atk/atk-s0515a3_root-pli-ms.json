{
  "atk-s0515a3:0": "3. Duṭṭhaṭṭhakasuttaniddesavaṇṇanā",
  "atk-s0515a3:1": "15. Duṭṭhaṭṭhake paṭhamagāthāyaṁ tāva tattha vadantīti bhagavantaṁ bhikkhusaṅghañca upavadanti. Duṭṭhamanāpi eke, athopi ve saccamanāti ekacce duṭṭhacittā, ekacce tathasaññinopi hutvā titthiyā tuṭṭhacittā, ye tesaṁ sutvā saddahiṁsu, te saccamanāti adhippāyo. Vādañca jātanti etaṁ akkosavādaṁ uppannaṁ. Muni no upetīti akārakatāya ca akuppanatāya ca buddhamuni na upeti. Tasmā munī natthi khilo kuhiñcīti tena kāraṇena ayaṁ muni, rāgādikhilehi natthi khilo kuhiñcīti veditabbo.",
  "atk-s0515a3:2": "Duṭṭhamanāti uppannehi dosehi dūsitacittā. Viruddhamanāti tehi kilesehi kusalassa dvāraṁ adatvā āvaritacittā. Paṭiviruddhamanāti upasaggavasena padaṁ vaḍḍhitaṁ. Āhatamanāti paṭighena āhataṁ cittaṁ etesanti āhatamanā. Paccāhatamanāti upasaggavaseneva. Āghātitamanāti vihiṁsāvasena āghātitaṁ manaṁ etesanti āghātitamanā. Paccāghātitamanāti upasaggavaseneva. Atha vā ‘‘kodhavasena duṭṭhamanā, upanāhavasena paduṭṭhamanā, makkhavasena viruddhamanā, paḷāsavasena paṭiviruddhamanā, dosavasena āhatapaccāhatamanā, byāpādavasena āghātitapaccāghātitamanā. Paccayānaṁ alābhena duṭṭhamanā paduṭṭhamanā, ayasena viruddhamanā paṭiviruddhamanā, garahena āhatapaccāhatamanā, dukkhavedanāsamaṅgībhāvena āghātitapaccāghātitamanā’’ti evamādinā nayena eke vaṇṇayanti. Upavadantīti garahaṁ uppādenti. Abhūtenāti asaṁvijjamānena.",
  "atk-s0515a3:3": "Saddahantāti pasādavasena saddhaṁ uppādentā. Okappentāti guṇavasena otaritvā avakappayantā. Adhimuccantāti sampasādanavasena sanniṭṭhānaṁ katvā tesaṁ kathaṁ adhivāsentā. Saccamanāti tacchamanā. Saccasaññinoti tacchasaññino. Tathamanāti aviparītamanā. Bhūtamanāti bhūtatthamanā. Yāthāvamanāti niccalamanā. Aviparītamanāti nicchayamanā. Tattha ‘‘saccamanā saccasaññino’’ti saccavādiguṇaṁ, ‘‘tathamanā tathasaññino’’ti saccasaddhāguṇaṁ, ‘‘bhūtamanā bhūtasaññino’’ti ṭhitaguṇaṁ, ‘‘yāthāvamanā yāthāvasaññino’’ti paccayikaguṇaṁ, ‘‘aviparītamanā aviparītasaññino’’ti avisaṁvādaguṇaṁ kathitanti ñātabbaṁ.",
  "atk-s0515a3:4": "Paratoghosoti aññesaṁ santikā uppannasaddo. Akkosoti jātiādīsu dasasu akkosesu aññataro. Yo vādaṁ upetīti yo puggalo upavādaṁ upagacchati. Kārako vāti katadoso vā. Kārakatāyāti dosassa katabhāvena vuccamānoti kathiyamāno. Upavadiyamānoti dosaṁ upavajjamāno. Kuppatīti kopaṁ karoti.",
  "atk-s0515a3:5": "Khīlajātatāpinatthīti cittabandhabhāvacittakacavarabhāvasaṅkhātaṁ paṭighakhilaṁ jātaṁ assāti khilajāto, tassa bhāvo khilajātatā, tāpi natthi na santi. Pañcapi cetokhilāti kāme avītarāgo, kāye avītarāgo, rūpe avītarāgo, yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati, aññataraṁ devanikāyaṁ paṇidhāya brahmacariyaṁ carati ‘‘imināhaṁ sīlena vā vatena vā tapena vā brahmacariyena vā devo vā bhavissāmi, devaññataro vā’’ti (ma. ni. 1.186) evarūpā pañcapi cittassa bandhabhāvakacavarabhāvasaṅkhātā cetokhilā natthi.",
  "atk-s0515a3:6": "16. Imañca gāthaṁ vatvā bhagavā ānandattheraṁ pucchi – ‘‘evaṁ khuṁsetvā vambhetvā vuccamānā bhikkhū, ānanda, kiṁ vadantī’’ti, ‘‘na kiñci bhagavā’’ti. ‘‘Na, ānanda, ‘ahaṁ sīlavā’ti sabbattha tuṇhī bhavitabbaṁ. Loke hi nābhāsamānaṁ jānanti, missaṁ bālehi paṇḍita’’nti (saṁ. ni. 2.241) vatvā ‘‘bhikkhū, ānanda, te manusse evaṁ paṭicodentū’’ti dhammadesanatthāya ‘‘abhūtavādī nirayaṁ upetī’’ti (dha. pa. 306; udā. 38; itivu. 48; su. ni. 666) imaṁ gāthaṁ abhāsi. Thero taṁ uggahetvā bhikkhū āha – ‘‘manussā tumhehi imāya gāthāya paṭicodetabbā’’ti. Bhikkhū tathā akaṁsu. Paṇḍitamanussā tuṇhī ahesuṁ. Rājāpi rājapurise sabbattha pesetvā yesaṁ dhuttānaṁ lañjaṁ datvā titthiyā taṁ mārāpesuṁ, te gahetvā niggayha taṁ pavattiṁ ñatvā titthiye paribhāsi. Manussāpi titthiye disvā leḍḍunā hananti, paṁsunā okiranti ‘‘bhagavato ayasaṁ uppādesu’’nti. Ānandatthero taṁ disvā bhagavato ārocesi, bhagavā therassa imaṁ gāthamabhāsi ‘‘sakañhi diṭṭhiṁ…pe… vadeyyā’’ti.",
  "atk-s0515a3:7": "Tassa attho – yāyaṁ diṭṭhi titthiyajanassa ‘‘sundariṁ māretvā samaṇānaṁ sakyaputtiyānaṁ avaṇṇaṁ pakāsetvā etenupāyena laddhaṁ sakkāraṁ sādiyissāmā’’ti so taṁ diṭṭhiṁ kathaṁ atikkameyya? Atha kho so ayaso tameva titthiyajanaṁ paccāgato taṁ diṭṭhiṁ accetuṁ asakkontaṁ. Yo vā sassatādivādī, sopi sakaṁ diṭṭhiṁ kathamaccayeyya, tena diṭṭhichandena anunīto tāya ca diṭṭhiruciyā niviṭṭho, api ca kho pana sayaṁ samattāni pakubbamāno attanāva paripuṇṇāni tāni diṭṭhigatāni karonto yathā jāneyya, tatheva vadeyyāti.",
  "atk-s0515a3:8": "Avaṇṇaṁpakāsayitvāti aguṇaṁ pākaṭaṁ katvā. Sakkāranti catunnaṁ paccayānaṁ sakkaccakaraṇaṁ. Sammānanti cittena bahumānanaṁ. Paccāharissāmāti etaṁ lābhādiṁ nibbattessāma. Evaṁdiṭṭhikāti evaṁladdhikā. Yathā taṁ ‘‘lābhādiṁ nibbattessāmā’’ti evaṁ ayaṁ laddhi tesaṁ atthi, tathā ‘‘atthi me vuttappakāro dhammo’’ti etesaṁ khamati ceva ruccati ca, evaṁsabhāvameva vā tesaṁ cittaṁ ‘‘atthi me citta’’nti. Tadā tesaṁ diṭṭhi vā, diṭṭhiyā saha khanti vā, diṭṭhikhantīhi saddhiṁ ruci vā, diṭṭhikhantirucīhi saddhiṁ laddhi vā, diṭṭhikhantiruciladdhīhi saddhiṁ ajjhāsayo vā, diṭṭhikhantiruciladdhiajjhāsayehi saddhiṁ adhippāyo vā hotīti dassento ‘‘evaṁdiṭṭhikā…pe… evaṁadhippāyā’’ti āha. Sakaṁ diṭṭhinti attano dassanaṁ. Sakaṁ khantinti attano sahanaṁ. Sakaṁ rucinti attano ruciṁ. Sakaṁ laddhinti attano laddhiṁ. Sakaṁ ajjhāsayanti attano ajjhāsayaṁ. Sakaṁ adhippāyanti attano bhāvaṁ. Atikkamitunti samatikkamituṁ. Atha kho sveva ayasoti so eva ayaso ekaṁsena. Te paccāgatoti tesaṁ patiāgato. Teti sāmiatthe upayogavacanaṁ.",
  "atk-s0515a3:9": "Atha vāti atthantaradassanaṁ. Sassatoti nicco dhuvo. Lokoti attabhāvo. Idameva saccaṁ, moghamaññanti idaṁ eva tacchaṁ tathaṁ, aññaṁ tucchaṁ. Samattāti sampuṇṇā. Samādinnāti sammā ādinnā. Gahitāti upagantvā gahitā.",
  "atk-s0515a3:10": "Parāmaṭṭhāti sabbākārena parāmasitvā gahitā. Abhiniviṭṭhāti visesena laddhappatiṭṭhā. Asassatoti vuttavipariyāyena veditabbo.",
  "atk-s0515a3:11": "Antavāti saanto. Anantavāti vuddhianantavā. Taṁ jīvanti so jīvo, liṅgavipallāso kato. Jīvoti ca attāyeva. Tathāgatoti satto, ‘‘araha’’nti eke. Paraṁ maraṇāti maraṇato uddhaṁ, paraloketi attho. Na hoti tathāgato paraṁ maraṇāti maraṇato uddhaṁ na hoti. Hoti ca na ca hoti tathāgato paraṁ maraṇāti maraṇato uddhaṁ hoti ca na hoti ca. Neva hoti na na hoti tathāgato paraṁ maraṇāti ucchedavasena neva hoti, takkikavasena na na hoti.",
  "atk-s0515a3:12": "Sakāyadiṭṭhiyātiādayo karaṇavacanaṁ. Allīnoti ekībhūto.",
  "atk-s0515a3:13": "Sayaṁ samattaṁ karotīti attanā ūnabhāvaṁ mocetvā sammā attaṁ samattaṁ karoti. Paripuṇṇanti atirekadosaṁ mocetvā sampuṇṇaṁ. Anomanti hīnadosaṁ mocetvā alāmakaṁ. Agganti ādiṁ. Seṭṭhanti padhānaṁ niddosaṁ. Visesanti jeṭṭhakaṁ . Pāmokkhanti adhikaṁ. Uttamanti visesaṁ na heṭṭhimaṁ. Pavaraṁ karotīti atirekena uttamaṁ karoti. Atha vā ‘‘āsayadosamocanena aggaṁ, saṁkilesadosamocanena seṭṭhaṁ, upakkilesadosamocanena visesaṁ, pamattadosamocanena pāmokkhaṁ, majjhimadosamocanena uttamaṁ, uttamamajjhimadosamocanena pavaraṁ karotī’’ti evameke vaṇṇayanti. Ayaṁ satthā sabbaññūti ayaṁ amhākaṁ satthā sabbajānanavasena sabbaññū. Ayaṁ dhammo svākkhātoti ayaṁ amhākaṁ dhammo suṭṭhu akkhāto. Ayaṁ gaṇo suppaṭipannoti ayaṁ amhākaṁ gaṇo suṭṭhu paṭipanno. Ayaṁ diṭṭhi bhaddikāti ayaṁ amhākaṁ laddhi sundarā. Ayaṁ paṭipadā supaññattāti ayaṁ amhākaṁ pubbabhāgā attanta pādipaṭipadā suṭṭhu paññattā. Ayaṁ maggo niyyānikoti ayaṁ amhākaṁ niyyāmokkantiko maggo niyyānikoti sayaṁ samattaṁ karoti.",
  "atk-s0515a3:14": "Katheyya ‘‘sassato loko’’ti. Bhaṇeyya ‘‘idameva saccaṁ moghamañña’’nti. Dīpeyya ‘‘antavā loko’’ti. Vohareyya nānāvidhena gaṇhāpeyya ‘‘hoti ca na ca hotī’’ti.",
  "atk-s0515a3:15": "17. Atha rājā sattāhaccayena taṁ kuṇapaṁ chaḍḍāpetvā sāyanhasamayaṁ vihāraṁ gantvā bhagavantaṁ abhivādetvā āha – ‘‘nanu, bhante, īdise ayase uppanne mayhampi ārocetabbaṁ siyā’’ti? Evaṁ vutte bhagavā ‘‘na, mahārāja, ‘ahaṁ sīlavā guṇasampanno’ti paresaṁ ārocetuṁ ariyānaṁ paṭirūpa’’nti vatvā tassā aṭṭhuppattiyā ‘‘yo attano sīlavatānīti avasesagāthāyo abhāsi.",
  "atk-s0515a3:16": "Tattha sīlavatānīti pātimokkhādīni sīlāni, āraññikādīni dhutaṅgavatāni ca. Anānupuṭṭhoti apucchito. Pāvāti vadati. Anariyadhammaṁ kusalā tamāhu, yo ātumānaṁ sayameva pāvāti yo evaṁ attānaṁ sayameva vadati, tassa taṁ vādaṁ ‘‘anariyadhammo eso’’ti kusalā evaṁ kathenti.",
  "atk-s0515a3:17": "Atthi sīlañceva vatañcāti sīlanaṭṭhena sīlañceva atthi, samādānaṭṭhena vatañca atthi, vataṁ na sīlanti vuttatthena vataṁ atthi, taṁ na sīlaṁ. Katamanti kathetukamyatāpucchā. Idha bhikkhu sīlavātiādayo vuttanayā eva. Saṁvaraṭṭhenāti saṁvaraṇaṭṭhena, vītikkamadvāraṁ pidahanaṭṭhena. Samādānaṭṭhenāti taṁ taṁ sikkhāpadaṁ sammā ādānaṭṭhena. Āraññikaṅganti araññe nivāso sīlaṁ assāti āraññiko, tassa aṅgaṁ āraññikaṅgaṁ. Piṇḍapātikaṅganti bhikkhāsaṅkhātānaṁ paraāmisapiṇḍānaṁ pāto piṇḍapāto, parehi dinnānaṁ piṇḍānaṁ patte nipatananti vuttaṁ hoti. Taṁ piṇḍapātaṁ uñchati taṁ taṁ kulaṁ upasaṅkamanto gavesatīti piṇḍapātiko, piṇḍāya vā patituṁ vatametassāti piṇḍapātī. Patitunti carituṁ. Piṇḍapātī eva piṇḍapātiko, tassa aṅgaṁ piṇḍapātikaṅgaṁ. Aṅganti kāraṇaṁ vuccati. Tasmā yena samādānena so piṇḍapātiko hoti, tassetaṁ adhivacananti veditabbaṁ. Eteneva nayena rathikāsusānasaṅkārakūṭādīnaṁ yattha katthaci paṁsūnaṁ upari ṭhitattā abbhuggataṭṭhena tesu paṁsukūlamivāti paṁsukūlaṁ. Atha vā paṁsu viya kucchitabhāvaṁ ulatīti paṁsukūlaṁ, kucchitabhāvaṁ gacchatīti vuttaṁ hoti. Evaṁ laddhanibbacanassa paṁsukūlassa dhāraṇaṁ paṁsukūlaṁ, paṁsukūlaṁ sīlamassāti paṁsukūliko, paṁsukūlikassa aṅgaṁ paṁsukūlikaṅgaṁ. Saṅghāṭiuttarāsaṅgaantaravāsakasaṅkhātaṁ ticīvaraṁ sīlamassāti tecīvariko, tecīvarikassa aṅgaṁ tecīvarikaṅgaṁ. Sapadānacārikaṅganti dānaṁ vuccati avakhaṇḍanaṁ, apetaṁ dānato apadānaṁ, anavakhaṇḍananti attho. Saha apadānena sapadānaṁ, avakhaṇḍanavirahitaṁ, anugharanti vuttaṁ hoti. Sapadānaṁ carituṁ idamassa sīlanti sapadānacārī, sapadānacārīyeva sapadānacāriko, tassa aṅgaṁ sapadānacārikaṅgaṁ. Khalupacchābhattikaṅganti khalūti paṭisedhanatthe nipāto. Pavāritena satā pacchā laddhaṁ bhattaṁ pacchābhattaṁ nāma, tassa pacchābhattassa bhojanaṁ pacchābhattabhojanaṁ, tasmiṁ pacchābhattabhojane pacchābhattasaññaṁ katvā pacchābhattaṁ sīlamassāti pacchābhattiko, na pacchābhattiko khalupacchābhattiko, samādānavasena paṭikkhittātirittabhojanassetaṁ nāmaṁ, tassa aṅgaṁ khalupacchābhattikaṅgaṁ . Nesajjikaṅganti sayanaṁ paṭikkhipitvā nisajjāya viharituṁ sīlamassāti nesajjiko, tassa aṅgaṁ nesajjikaṅgaṁ. Yathāsanthatikaṅganti yadeva santhataṁ yathāsanthataṁ, ‘‘idaṁ tuyhaṁ pāpuṇātī’’ti evaṁ paṭhamaṁ uddiṭṭhasenāsanassetaṁ adhivacanaṁ. Tasmiṁ yathāsanthate viharituṁ sīlamassāti yathāsanthatiko, tassa aṅgaṁ yathāsanthatikaṅgaṁ. Sabbāneva panetāni tena tena samādānena dhutakilesattā dhutassa bhikkhuno aṅgāni, kilesadhunanato vā dhutanti laddhavohāraṁ ñāṇaṁ aṅgaṁ etesanti dhutaṅgāni. Atha vā dhutāni ca tāni paṭipakkhānaṁ dhunanato aṅgāni ca paṭipattiyātipi dhutaṅgāni. Evaṁ tāvettha atthato viññātabbo vinicchayo. Sabbāneva cetāni samādānacetanālakkhaṇāni. Vuttampi cetaṁ –",
  "atk-s0515a3:18": "‘‘Yo samādiyati, so puggalo. Yena samādiyati, cittacetasikā ete dhammā. Yā samādānacetanā, taṁ dhutaṅgaṁ. Yaṁ paṭikkhipati, taṁ vatthu’’nti (visuddhi. 1.23).",
  "atk-s0515a3:19": "Sabbāneva ca loluppaviddhaṁsanarasāni, nilloluppabhāvapaccupaṭṭhānāni, appicchatādiariyadhammapadaṭṭhānāni. Evamettha lakkhaṇādīhi vinicchayo veditabbo.",
  "atk-s0515a3:20": "Vīriyasamādānampīti vīriyaggahaṇampi. Kāmanti ekaṁsatthe nipāto. Taco ca nhāru cāti chavi ca nhāruvalliyo ca. Aṭṭhi cāti sabbā aṭṭhiyo ca. Avasissatūti tiṭṭhatu. Upasussatu maṁsalohitanti sabbaṁ maṁsañca lohitañca sukkhatu. ‘‘Taco’’ti ekaṁ aṅgaṁ, ‘‘nhārū’’ti ekaṁ, ‘‘aṭṭhī’’ti ekaṁ, ‘‘upasussatu maṁsalohita’’nti ekaṁ aṅgaṁ. Yaṁ tanti upari vattabbapadena sambandho. Purisathāmenāti purisassa kāyikena balena, balenāti ñāṇabalena. Vīriyenāti cetasikañāṇavīriyatejena. Parakkamenāti paraṁ paraṁ ṭhānaṁ akkamanena ussāhappattavīriyena. Pattabbanti yaṁ taṁ pāpuṇitabbaṁ. Na taṁ apāpuṇitvāti taṁ pattabbaṁ appatvā. Vīriyassa saṇṭhānaṁ bhavissatīti vuttappakārassa vīriyassa sithilattaṁ osīdanaṁ na bhavissati. ‘‘Paṭṭhāna’’ntipi pāṭho, ayamevattho. Cittaṁ paggaṇhātīti cittaṁ ussāhaṁ gaṇhāpeti. Padahatīti patiṭṭhāpeti.",
  "atk-s0515a3:21": "Nāsissanti na khādissāmi na bhuñjissāmi. Na pivissāmīti yāgupānādīni na pivissāmi. Vihārato na nikkhameti senāsanato bahi na nikkhameyyaṁ. Napi passaṁ nipātessanti passaṁ mañce vā pīṭhe vā bhūmiyaṁ vā kaṭasantharake vā pātanaṁ ṭhapanaṁ na karissāmi. Taṇhāsalle anūhateti taṇhāsaṅkhāte kaṇḍe anuddhaṭe, avigateti attho.",
  "atk-s0515a3:22": "Imaṁ pallaṅkanti samantato ābhujitaṁ ūrubaddhāsanaṁ. Na bhindissāmīti na vijahissāmi. Yāva me na anupādāyāti catūhi upādānehi gahaṇaṁ aggahetvā. Āsavehīti kāmāsavādīhi catūhi āsavehi. Vimuccissatīti samucchedavimuttiyā na muccissati. Na tāvāhaṁ imamhā āsanā vuṭṭhahissāmīti ādiṁ katvā yāva rukkhamūlā nikkhamissāmīti okāsavasena vuttā. Imasmiññeva pubbaṇhasamayaṁ ariyadhammaṁ āharissāmīti ādiṁ katvā yāva gimheti kālavasena vuttā. Purime vayokhandhetiādayo vayavasena vuttā. Tattha āsanā na vuṭṭhahissāmīti nisinnāsanā na uṭṭhahissāmi. Aḍḍhayogāti nikuṇḍagehā. Pāsādāti dīghapāsādā. Hammiyāti muṇḍacchadanagehā. Guhāyāti paṁsuguhāya. Leṇāti mariyādachinnacchiddā pabbataleṇā. Kuṭiyāti ullittādikuṭiyā. Kūṭāgārāti kaṇṇikaṁ āropetvā katagehato. Aṭṭāti dvāraṭṭālakā. Māḷāti vaṭṭagehā. Uddaṇḍo nāma eko patissayaviseso. ‘‘Tichadanageho’’tipi eke. Upaṭṭhānasālāti sannipātasālā bhojanasālā vā. Maṇḍapādayo pākaṭāyeva. Ariyadhammanti anavajjadhammaṁ, ariyānaṁ vā buddhapaccekabuddhabuddhasāvakānaṁ dhammaṁ. Āharissāmīti mama cittasamīpaṁ ānayissāmi sīlena. Samāharissāmīti visesena ānayissāmi samādhinā. Adhigacchissāmīti paṭilābhavasena gamissāmi tadaṅgena. Phassayissāmīti phusissāmi maggena. Sacchikarissāmīti paccakkhaṁ karissāmi phalena. Atha vā sotāpattimaggena āharissāmi. Sakadāgāmimaggena samāharissāmi, anāgāmimaggena adhigacchissāmi, arahattamaggena phassayissāmi, paccavekkhaṇena sacchikarissāmi. Dvīsupi nayesu phassayissāmīti nāmakāyena nibbānaṁ phusissāmīti attho.",
  "atk-s0515a3:23": "Apuṭṭhoti mūlapadaṁ, tassa apucchitoti attho. Apucchitoti ajānāpito. Ayācitoti anāyācito. Anajjhesitoti anāṇāpito , ‘‘na icchito’’ti eke. Apasāditoti na pasādāpito. Pāvadatīti kathayati. Ahamasmīti ahaṁ asmi bhavāmi. Jātiyā vāti khattiyabrāhmaṇajātiyā vā. Gottena vāti gotamādigottena vā. Kolaputtiyena vāti kulaputtabhāvena vā. Vaṇṇapokkharatāya vāti sarīrasundaratāya vā. Dhanena vāti dhanasampattiyā vā. Ajjhenena vāti ajjhāyakaraṇena vā. Kammāyatanena vāti kammameva kammāyatanaṁ, tena kammāyatanena, kasigorakkhakammādinā vā. Sippāyatanena vāti dhanusippādinā vā. Vijjāṭṭhānena vāti aṭṭhārasavijjāṭṭhānena vā. Sutena vāti bahussutaguṇena vā. Paṭibhānena vāti kāraṇākāraṇapaṭibhānasaṅkhātañāṇena vā. Aññataraññatarena vā vatthunāti jātiādīnaṁ ekekena vatthunā vā.",
  "atk-s0515a3:24": "Uccā kulāti khattiyabrāhmaṇakulā, etena jātigottamahattaṁ dīpeti. Mahābhogakulāti gahapatimahāsālakulā, etena aḍḍhamahattaṁ dīpeti. Uḷārabhogakulāti avasesavessādikulā, etena pahūtajātarūparajatādiṁ dīpeti. Caṇḍālāpi hi uḷārabhogā honti. Ñātoti pākaṭo. Yassassīti parivārasampanno. Suttantikoti suttante niyutto. Vinayadharoti vinayapiṭakadharo. Dhammakathikoti ābhidhammiko. Āraññikotiādayo dhutaṅgapubbaṅgamapaṭipattidassanatthaṁ vuttā. Paṭhamassa jhānassa lābhītiādayo rūpārūpaaṭṭhasamāpattiyo dassetvā paṭivedhadassanavasena vuttā. Pāvadatīti mūlapadaṁ. Kathetīti ‘‘piṭakācariyosmī’’ti kathayati. Bhaṇatīti ‘‘dhutaṅgikomhī’’ti pākaṭaṁ karoti. Dīpayatīti ‘‘rūpajjhānaṁ lābhīmhī’’ti paridīpayati. Voharatīti ‘‘arūpajjhānaṁ lābhīmhī’’ti vākyabhedaṁ karoti.",
  "atk-s0515a3:25": "Khandhakusalāti pañcasu khandhesu salakkhaṇasāmaññalakkhaṇesu chekā, ñātatīraṇapahānavasena kusalāti attho. Dhātuāyatanapaṭiccasamuppādādīsupi eseva nayo. Nibbānakusalāti nibbāne chekā. Anariyānanti na ariyānaṁ. Eso dhammoti eso sabhāvo. Bālānanti apaṇḍitānaṁ. Asappurisānanti na sobhanapurisānaṁ. Attāti attānaṁ.",
  "atk-s0515a3:26": "18.Santoti rāgādikilesūpasamena santo. Tathā abhinibbutatto. Iti’hanti sīlesu akatthamānoti ‘‘ahamasmi sīlasampanno’’tiādinā nayena iti sīlesu akatthamāno, sīlanimittaṁ attupanāyikaṁ vācaṁ abhāsamānoti vuttaṁ hoti. Tamariyadhammaṁ kusalā vadantīti tassa taṁ akatthanaṁ ‘‘ariyadhammo eso’’ti buddhādayo khandhādikusalā vadanti. Yassussadā natthi kuhiñci loketi yassa khīṇāsavassa rāgādayo sattussadā kuhiñci loke natthi. Tassa taṁ akatthanaṁ ‘‘ariyadhammo eso’’ti evaṁ kusalā vadantīti sambandho.",
  "atk-s0515a3:27": "Santoti mūlapadaṁ. Rāgassa samitattāti rañjanalakkhaṇassa rāgassa samitabhāvena. Dosādīsupi eseva nayo. Vijjhātattāti sabbapariḷāhānaṁ jhāpitattā. Nibbutattāti sabbasantāpānaṁ nibbāpitabhāvena. Vigatattāti sabbākusalābhisaṅkhārānaṁ vigatabhāvena dūrabhāvena. Paṭipassaddhattāti sabbākārena abhabbuppattikabhāvena. Sattannaṁdhammānaṁ bhinnattā bhikkhūti upari vattabbānaṁ sattadhammānaṁ bhinditvā ṭhitabhāvena bhikkhu. Sakkāyadiṭṭhivicikicchāsīlabbataparāmāsoti ime tayo kilesā sotāpattimaggena bhinnā, rāgo dosoti ime dve kilesā oḷārikā sakadāgāmimaggena bhinnā, te eva aṇusahagatā anāgāmimaggena bhinnā, moho mānoti ime dve kilesā arahattamaggena bhinnā. Avasese kilese dassetuṁ ‘‘bhinnāssa honti pāpakā akusalā dhammā’’ti āha. Saṁkilesikāti kilesapaccayā. Ponobhavikāti punabbhavadāyikā. Sadarāti kilesadarathā ettha santīti sadarā. ‘‘Saddarā’’tipi pāṭho, sahadarathāti attho. Dukkhavipākāti phalakāle dukkhadāyikā. Āyatiṁ jātijarāmaraṇiyāti anāgate jātijarāmaraṇassa paccayā.",
  "atk-s0515a3:28": "Pajjenakatena attanāti gāthāya ayaṁ piṇḍattho – yo attanā bhāvitena maggena parinibbānaṁ gato, kilesaparinibbānaṁ patto, parinibbānagatattā eva ca vitiṇṇakaṅkho, vipattisampattihānivuddhiucchedasassataapuññapuññappabhedaṁ bhavañca vibhavañca vippahāya maggavāsaṁ vusitavā khīṇapunabbhavoti etesaṁ thutivacanānaṁ araho so bhikkhūti.",
  "atk-s0515a3:29": "Itihanti, idahantīti duvidho pāṭho. Itīti padasandhiādayo sandhāya ‘‘idaha’’nti pāṭhaṁ na rocenti. Tattha itīti yaṁ vuttaṁ. Padasandhīti padānaṁ sandhi padasandhi, padaghaṭananti attho. Padasaṁsaggoti padānaṁ ekībhāvo. Padapāripūrīti padānaṁ paripūraṇaṁ dvinnaṁ padānaṁ ekībhāvo. Akkharasamavāyoti ekībhūtopi aparipuṇṇopi hoti, ayaṁ na evaṁ. Akkharānaṁ samavāyo sannipāto hotīti dassanatthaṁ ‘‘akkharasamavāyo’’ti āha. Byañjanasiliṭṭhatāti byañjanasamuccayo padamīti vuttānaṁ byañjanānaṁ atthabyañjanānaṁ atthabyattikāraṇānaṁ vā madhurabhāvattā pāṭhassa mudubhāvo. Padānupubbatāmetanti padānaṁ anupubbabhāvo padānupubbatā, padapaṭipāṭibhāvoti attho. Metanti etaṁ. Katamanti ce? Itīti idaṁ. Metanti ettha ma-kāro padasandhivasena vutto. Katthī hotīti ‘‘ahamasmi sīlasampanno’’ti attānaṁ ukkaṁsetvā kathanasīlo hoti. Katthatīti vuttanayena kathayati. Vikatthatīti vividhā kathayati. Katthanāti kathanā. Āratoti dūrato rato. Viratoti ṭhānasaṅkantivasena vigatabhāvena rato. Paṭiviratoti tato nivattitvā sabbākārena viyutto hutvā rato. Tattha pisācaṁ viya disvā palāto ārato. Hatthimhi maddante viya paridhāvitvā gato virato. Yodhasampahāraṁ viya pothetvā maddetvā gato paṭivirato.",
  "atk-s0515a3:30": "Khīṇāsavassāti khīṇakilesāsavassa. Kammussadoti puññābhisaṅkhāraapuññābhisaṅkhāraāneñjābhisaṅkhārasaṅkhātānaṁ kammānaṁ ussado ussannatā. Yassimeti yassa khīṇāsavassa ime ussadā.",
  "atk-s0515a3:31": "19. Evaṁ khīṇāsavapaṭipattiṁ dassetvā idāni diṭṭhigatikānaṁ titthiyānaṁ paṭipattiñca dassento āha ‘‘pakappitā saṅkhatā’’ti. Tattha pakappitāti parikappitā. Saṅkhatāti paccayābhisaṅkhatā. Yassāti yassa kassaci diṭṭhigatikassa. Dhammāti diṭṭhiyo. Purakkhatāti purato katā. Santīti saṁvijjanti. Avīvadātāti avodātā. Yadattani passati ānisaṁsaṁ, taṁ nissito kuppapaṭiccasantinti yassete diṭṭhidhammā ‘purakkhatā avodātā santi, so evaṁvidho yasmā attani tassā diṭṭhiyā diṭṭhadhammikañca sakkārādiṁ, samparāyikañca gativisesādiṁ ānisaṁsaṁ sampassati, tasmā tañca ānisaṁsaṁ, tañca kuppatāya ca paṭiccasamuppannatāya ca sammutisantitāya ca kuppapaṭiccasantisaṅkhātaṁ diṭṭhiṁ nissito ca hoti. So taṁ nissitattā attānaṁ vā ukkaṁseyya, pare vā vambheyya abhūtehipi guṇadosehi.",
  "atk-s0515a3:32": "Saṅkhatāti mūlapadaṁ. Saṅkhatāti paccayehi samāgantvā katā. Upasaggavasena padaṁ vaḍḍhitaṁ. Abhisaṅkhatāti paccayehi abhikatā. Saṇṭhapitāti paccayavaseneva sammā ṭhapitā. Aniccāti hutvā abhāvena. Paṭiccasamuppannāti vatthārammaṇaṁ paṭicca uppannā. Khayadhammāti kamena khayasabhāvā. Vayadhammāti pavattivasena parihāyanasabhāvā. Virāgadhammāti anivattī hutvā vigacchanasabhāvā. Nirodhadhammāti nirujjhanasabhāvā, anuppattidhammā hutvā nirujjhanasabhāvāti attho. Diṭṭhigatikassāti dvāsaṭṭhidiṭṭhiyo gahetvā ṭhitapuggalassa.",
  "atk-s0515a3:33": "Purekkhārāti pure katā. Taṇhādhajoti ussāpitaṭṭhena taṇhādhajo, taṇhāpaṭākā assa atthīti taṇhādhajo. Purecārikaṭṭhena taṇhā eva ketu assāti taṇhāketu. Taṇhādhipateyyoti chandādhipativasena, taṇhā adhipatito āgatāti vā taṇhādhipateyyo, taṇhādhipati vā etassa atthīti taṇhādhipateyyo. Diṭṭhidhajādīsupi eseva nayo. Avodātāti aparisuddhā. Saṁkiliṭṭhāti sayaṁ kiliṭṭhā. Saṁkilesikāti tapanīyā.",
  "atk-s0515a3:34": "Dve ānisaṁse passatīti dve guṇe dakkhati. Diṭṭhadhammikañca ānisaṁsanti imasmiṁyeva attabhāve paccakkhadhammānisaṁsañca. Samparāyikanti paraloke pattabbaṁ ānisaṁsañca. Yaṁdiṭṭhiko satthā hotīti satthā yathāladdhiko bhavati. Taṁdiṭṭhikā sāvakā hontīti tassa vacanaṁ suṇantā sāvakāpi tathāladdhikā honti. Sakkarontīti sakkārappattaṁ karonti. Garuṁ karontīti garukārappattaṁ karonti. Mānentīti manasā piyāyanti. Pūjentīti catupaccayābhihārapūjāya pūjenti. Apacitiṁ karontīti apacitippattaṁ karonti. Tattha yassa cattāro paccaye sakkaritvā suabhisaṅkhate paṇīte katvā denti, so sakkato. Yasmiṁ garubhāvaṁ paṭṭhapetvā denti, so garukato. Yaṁ manasā piyāyanti, so mānito. Yassa sabbampetaṁ karonti, so pūjito. Yassa abhivādanapaccupaṭṭhānaañjalikammādivasena paramanipaccakāraṁ karonti, so apacito. Keci ‘‘sakkaronti kāyena, garuṁ karonti vācāya, mānenti cittena, pūjenti lābhenā’’ti vaṇṇayanti. Alaṁ nāgattāya vāti nāgabhāvāya nāgarājabhāvāya vā alaṁ pariyattaṁ. Supaṇṇattāya vāti supaṇṇarājabhāvāya. Yakkhattāya vāti yakkhasenāpatibhāvāya. Asurattāyavāti asurabhāvāya. Gandhabbattāya vāti gandhabbadevaghaṭe nibbattabhāvāya. Mahārājattāya vāti catunnaṁ mahārājānaṁ aññatarabhāvāya. Indattāya vāti sakkabhāvāya. Brahmattāya vāti brahmakāyikādīnaṁ aññatarabhāvāya. Devattāya vāti sammutidevādīnaṁ aññatarabhāvāya. Suddhiyāti parisuddhabhāvāya alaṁ pariyattaṁ. Visuddhiyāti sabbamalarahitaaccantaparisuddhabhāvāya. Parisuddhiyāti sabbākārena parisuddhabhāvāya.",
  "atk-s0515a3:35": "Tattha tiracchānayoniyaṁ adhipaccattaṁ suddhiyā. Devaloke adhipaccattaṁ visuddhiyā. Brahmaloke adhipaccattaṁ parisuddhiyā. Caturāsītikappasahassāni atikkamitvā muccanatthaṁ muttiyā. Antarāyābhāvena muccanatthaṁ vimuttiyā. Sabbākārena muttiyā parimuttiyā. Sujjhantīti tasmiṁ samaye pabbajitabhāvena suddhiṁ pāpuṇanti. Visujjhantīti pabbajjaṁ gahetvā paṭipattiyā yuttabhāvena vividhena sujjhanti. Parisujjhantīti nipphattiṁ pāpetvā sabbākārena sujjhanti. Muccanti tesaṁ samayantaradhammena. Vimuccanti etassa satthuno ovādena. Parimuccanti etassa satthuno anusāsanena. Sujjhissāmītiādayo anāgatavasena vuttā. Āyatiṁ phalapāṭikaṅkhīti anāgate vipākaphalamākaṅkhamāno. Idaṁ diṭṭhigatikānaṁ icchāmattaṁ. Diṭṭhigatañhi ijjhamānaṁ nirayaṁ vā tiracchānayoniṁ vā nipphādeti.",
  "atk-s0515a3:36": "Accantasantīti atiantanissaraṇasanti. Tadaṅgasantīti paṭhamajjhānādiguṇaṅgena nīvaraṇādiaguṇaṅgaṁ sametīti jhānaṁ tadaṅgasanti. Sammutisantīti samāhāravasena diṭṭhisanti. Tā vibhāgato dassetuṁ ‘‘katamā accantasantī’’tiādimāha. Amataṁnibbānanti evamādayo heṭṭhā vuttatthāyeva. Paṭhamaṁ jhānaṁ samāpannassa nīvaraṇā santā hontīti evamādayo anto appanāyaṁ atisayavasena vuttā. Api ca sammutisanti imasmiṁ atthe adhippetā, santīti itare dve santiyo paṭikkhipitvā sammutisantimeva dīpeti. Kuppasantinti vipākajanakavasena parivattanavasena calasantiṁ . Pakuppasantinti visesena calasantiṁ. Eritasantinti kampanasantiṁ. Sameritasantinti visesena kampitasantiṁ. Calitasantinti tasseva vevacanaṁ. Ghaṭṭitasantinti pīḷitasantiṁ. Santiṁ nissitoti diṭṭhisaṅkhātaṁ santiṁ nissito. Assitoti āsito visesena nissito. Allīnoti ekībhūto.",
  "atk-s0515a3:37": "20. Evaṁ nissite tāva ‘‘diṭṭhīnivesā…pe… ādiyatī ca dhamma’’nti tattha diṭṭhīnivesāti idaṁsaccābhinivesasaṅkhātāni diṭṭhinivesanāni. Na hi svātivattāti sukhena ativattitabbā na honti. Dhammesu niccheyya samuggahītanti dvāsaṭṭhidiṭṭhigatesu taṁ taṁ samuggahitaṁ abhiniviṭṭhadhammaṁ nicchinitvā pavattā diṭṭhinivesā na hi svātivattāti vuttaṁ hoti. Tasmā naro tesu nivesanesu, nirassatī ādiyatī ca dhammanti yasmā na hi svātivattā, tasmā naro tesuyeva diṭṭhinivesanesu ajasīlagosīlakukkurasīlapañcātapamaruppapātaukkuṭikappadhānakaṇṭakāpassayādibhedaṁ satthāraṁ dhammakkhānaṁ gaṇādibhedañca taṁ taṁ dhammaṁ nirassati ca ādiyati ca jahati ca gaṇhāti ca vanamakkaṭo viya taṁ taṁ sākhanti vuttaṁ hoti.",
  "atk-s0515a3:38": "Evaṁ nirassanto ca ādiyanto ca anavaṭṭhitacittattā asantehipi guṇadosehi attano vā parassa vā yasāyasaṁ uppādeyya. Durativattāti atikkamituṁ dukkhā. Duttarāti duuttarā. Duppatarā dussamatikkamā dubbinivattāti upasaggena vaḍḍhitā.",
  "atk-s0515a3:39": "Nicchinitvāti sassatavasena nicchayaṁ katvā. Vinicchinitvāti attavasena nānāvidhena vinicchayaṁ katvā. Vicinitvāti pariyesitvā. Pavicinitvāti attaniyavasena sabbākārena pariyesitvā. ‘‘Nicinitvā viccinitvā’’tipi pāṭho. Odhiggāhoti avadhiyitvā gāho. Bilaggāhoti koṭṭhāsavasena gāho ‘‘bilaso vibhajitvā’’tiādīsu (dī. ni. 2.378; ma. ni. 1.111) viya. Varaggāhoti uttamagāho. Koṭṭhāsaggāhoti avayavavasena gāho. Uccayaggāhoti rāsivasena gāho. Samuccayaggāhoti koṭṭhāsavasena rāsivasena ca gāho. Idaṁ saccanti idameva sabhāvaṁ. Tacchanti tathabhāvaṁ aviparītasabhāvaṁ. Tathanti vipariṇāmarahitaṁ. Bhūtanti vijjamānaṁ. Yāthāvanti yathāsabhāvaṁ. Aviparītanti na viparītaṁ.",
  "atk-s0515a3:40": "Nirassatīti niassati vikkhipati. Paravicchindanāya vāti parehi vissajjāpanena. Anabhisambhuṇanto vāti asampāpuṇanto vā asakkonto vā vissajjeti. Paro vicchindetīti añño viyogaṁ karoti. Natthetthāti natthi ettha. Sīlaṁ anabhisambhuṇantoti sīlaṁ asampādento. Sīlaṁ nirassatīti sīlaṁ vissajjeti. Ito paresupi eseva nayo.",
  "atk-s0515a3:41": "21. Yo panāyaṁ sabbadiṭṭhigatādidosadhunanāya paññāya samannāgatattā dhono, tassa dhonassa hi…pe… anūpayo so. Kiṁ vuttaṁ hoti? Dhonadhammasamannāgamā dhonassa dhutasabbapāpassa arahato katthaci loke tesu tesu bhavesu saṁkappanā diṭṭhi natthi. So tassā diṭṭhiyā abhāvā, yāya ca attanā kataṁ pāpakammaṁ paṭicchādentā titthiyā māyāya vā mānena vā evaṁ agatiṁ gacchanti, tampi māyañca mānañca pahāya dhono rāgādīnaṁ dosānaṁ kenagaccheyya, diṭṭhadhamme samparāye vā nirayādīsu gativisesesu kena saṅkhaṁ gaccheyya, anūpayo so, so hi taṇhādiṭṭhiupayānaṁ dvinnaṁ abhāvena anūpayoti.",
  "atk-s0515a3:42": "Kiṁ kāraṇāti kena kāraṇena. Dhonā vuccati paññāti dhonā iti kiṁkāraṇā paññā kathīyati. Tāya paññāya kāyaduccaritanti tāya vuttappakārāya paññāya kāyato pavattaṁ duṭṭhu kilesapūtikattā vā caritanti kāyaduccaritaṁ. Dhūtañca dhotañcāti kampitañca dhovitañca. Sandhotañcāti sammā dhovitañca. Niddhotañcāti visesena suṭṭhu niddhotañca. Rāgo dhuto cātiādayo catunnaṁ maggānaṁ vasena yojetabbā.",
  "atk-s0515a3:43": "Sammādiṭṭhiyā micchādiṭṭhi dhutā cāti maggasampayuttāya sammādiṭṭhiyā micchādiṭṭhi kampitā calitā dhovitā. Sammāsaṅkappādīsupi eseva nayo. Vuttañhetaṁ ‘‘sammādiṭṭhikassa, bhikkhave, micchādiṭṭhi nijjiṇṇā hotī’’ti suttaṁ (a. ni. 10.106; dī. ni. 3.360) vitthāretabbaṁ. Sammāñāṇenāti maggasampayuttañāṇena, paccavekkhaṇañāṇena vā. Micchāñāṇanti viparītañāṇaṁ ayāthāvañāṇaṁ, pāpakiriyāsu upacintāvasena pāpaṁ katvā ‘‘sukataṁ mayā’’ti paccavekkhaṇākārena ca uppanno moho. Sammāvimuttiyā micchāvimuttīti samucchedavimuttiyā viparītā ayāthāvavimuttiyeva cetovimuttisaññitā.",
  "atk-s0515a3:44": "Arahā imehi dhoneyyehi dhammehīti rāgādīhi kilesehi dūre ṭhito arahā imehi vuttappakārehi kilesadhovanehi dhammehi upeto hoti. Dhonoti dhono puggalo, teneva ‘‘so dhutarāgo’’tiādayo āha.",
  "atk-s0515a3:45": "Māyā vuccati vañcanikācariyāti vañcanakiriyaṁ vañcanakaraṇaṁ assā atthīti vañcanikācariyā. Tassa paṭicchādanahetūti tesaṁ duccaritānaṁ appakāsanakāraṇā. Pāpikaṁ icchaṁ paṇidahatīti lāmakaṁ patthanaṁ patiṭṭhāpeti. ‘‘Mā maṁ jaññā’’ti icchatīti ‘‘mayhaṁ kataṁ pāpaṁ pare mā jāniṁsū’’ti paccāsīsati. Saṅkappetīti vitakkaṁ uppādeti. Vācaṁ bhāsatīti jānaṁyeva paṇṇattiṁ vītikkamanto bhikkhu bhāriyaṁ karoti. ‘‘Amhākaṁ vītikkamaṭṭhānaṁ nāma natthī’’ti upasanto viya bhāsati. Kāyena parakkamatīti ‘‘mayā kataṁ idaṁ pāpakammaṁ mā keci jāniṁsū’’ti kāyena vattaṁ karoti. Vijjamānadosapaṭicchādanato cakkhumohanamāyā assāti māyāvī, māyāvino bhāvo māyāvitā. Katvā pāpaṁ puna paṭicchādanato aticca assarati etāya sattoti accasarā. Kāyavācākiriyāhi aññathā dassanato vañcetīti vañcanā. Etāya sattā nikarontīti nikati, micchā karontīti attho. ‘‘Nāhaṁ evaṁ karomī’’ti pāpānaṁ vikkhipanato nikiraṇā. ‘‘Nāhaṁ evaṁ karomī’’ti parivajjanato pariharaṇā. Kāyādīhi saṁharaṇato gūhanā. Samabhāgena gūhanā parigūhanā. Tiṇapaṇṇehi viya gūthaṁ kāyavacīkammehi pāpaṁ chādetīti chādanā. Sabbato bhāgena chādanā paricchādanā. Na uttāniṁ katvā dassetīti anuttānikammaṁ. Na pākaṭaṁ katvā dassetīti anāvikammaṁ. Suṭṭhu chādanā vocchādanā. Katapaṭicchādanavasena punapi pāpassa karaṇato pāpakiriyā. Ayaṁ vuccatīti ayaṁ katapaṭicchādanalakkhaṇā māyā nāma vuccati, yāya samannāgato puggalo bhasmapaṭicchanno viya aṅgāro, udakapaṭicchanno viya khāṇu, pilotikapaliveṭhitaṁ viya ca satthaṁ hoti.",
  "atk-s0515a3:46": "Ekavidhenamānoti ekaparicchedena ekakoṭṭhāsena māno. Yā cittassa unnatīti yā cittassa abbhussāpanā, ayaṁ mānoti attho. Ettha puggalaṁ anāmasitvā nibbattitamānova vutto.",
  "atk-s0515a3:47": "Attukkaṁsanamānoti attānaṁ upari ṭhapanamāno. Paravambhanamānoti pare lāmakakaraṇamāno. Ime dve mānā yebhuyyena tathā pavattākāravasena vuttā.",
  "atk-s0515a3:48": "‘‘Seyyohamasmī’’ti mānoti jātiādīni nissāya ‘‘ahamasmi seyyo’’ti uppanno māno. Sadisamānādīsupi eseva nayo. Evamimepi tayo mānā puggalavisesaṁ anissāya tathā pavattākāravasena vuttā. Tesu ekeko tiṇṇampi seyyasadisahīnānaṁ uppajjati. Tattha ‘‘seyyohamasmī’’ti māno seyyasseva yāthāvamāno, sesānaṁ ayāthāvamāno. ‘‘Sadisohamasmī’’ti māno sadisasseva yāthāvamāno, sesānaṁ ayāthāvamāno. ‘‘Hīnohamasmī’’ti māno hīnasseva yāthāvamāno, sesānaṁ ayāthāvamāno.",
  "atk-s0515a3:49": "Catubbidhena māno lokadhammavasena vutto. Pañcavidhena māno pañcakāmaguṇavasena vutto. Chabbidhena māno cakkhādisampattivasena vutto. Tattha mānaṁ janetīti mānaṁ uppādeti.",
  "atk-s0515a3:50": "Sattavidhena mānaniddese mānoti unnamo. Atimānoti ‘‘jātiādīhi mayā sadiso natthī’’ti atikkamitvā maññanavasena uppanno māno. Mānātimānoti ‘‘ayaṁ pubbe mayā sadiso, idāni ahaṁ seṭṭho, ayaṁ hīnataro’’ti uppanno māno. Ayaṁ bhārātibhāro viya purimaṁ sadisamānaṁ upādāya mānātimāno nāmāti dassetuṁ ‘‘mānātimāno’’ti āha. Omānoti hīnamāno. Yo ‘‘hīnohamasmī’’ti māno nāma vutto, ayaṁ omāno nāma. Api cettha ‘‘tvaṁ jātimā, kākajāti viya te jāti. Tvaṁ gottavā, caṇḍālagottaṁ viya te gottaṁ. Tuyhaṁ saro atthi, kākasaro viya te saro’’ti evaṁ attānaṁ heṭṭhā katvā pavattanavasena ayaṁ ‘‘omāno’’ti veditabbo.",
  "atk-s0515a3:51": "Adhimānoti cattāri saccāni appatvā pattasaññissa, catūhi maggehi kattabbe kicce akateyeva katasaññissa, catusaccadhamme anadhigate adhigatasaññissa , arahatte asacchikate sacchikatasaññissa uppanno adhigatamāno adhimāno nāma. Ayaṁ pana kassa uppajjati, kassa na uppajjatīti? Ariyasāvakassa tāva na uppajjati. So hi maggaphalanibbānapahīnakilesāvasiṭṭhakilesapaccavekkhaṇena sañjātasomanasso ariyaguṇapaṭivedhe nikkaṅkho, tasmā sotāpannādīnaṁ ‘‘ahaṁ sakadāgāmī’’tiādivasena māno na uppajjati, dussīlassa ca na uppajjati. So hi ariyaguṇādhigame nirāsova. Sīlavatopi pariccattakammaṭṭhānassa niddārāmatādimanuyuttassa na uppajjati , parisuddhasīlassa pana kammaṭṭhāne appamattassa nāmarūpaṁ vavatthapetvā paccayapariggahena vitiṇṇakaṅkhassa tilakkhaṇaṁ āropetvā saṅkhāre sammasantassa āraddhavipassakassa uppajjati, uppanne ca suddhasamathalābhī suddhavipassanālābhī vā antarā ṭhapeti. So hi dasapi vassāni vīsampi vassāni tiṁsampi vassāni asītipi vassāni kilesasamudācāraṁ apassanto ‘‘ahaṁ sotāpanno’’ti vā ‘‘sakadāgāmī’’ti vā ‘‘anāgāmī’’ti vā maññati, samathavipassanālābhī pana arahatteyeva ṭhapeti. Tassa hi samādhibalena kilesā vikkhambhitā, vipassanābalena saṅkhārā supariggahitā, tasmā saṭṭhipi vassāni asītipi vassāni vassasatampi kilesā na samudācaranti, khīṇāsavasseva cittācāro hoti. So evaṁ dīgharattaṁ kilesasamudācāraṁ apassanto antarā aṭṭhatvāva ‘‘arahā aha’’nti maññati.",
  "atk-s0515a3:52": "Asmimānoti rūpe asmītiādinā nayena pañcasu khandhesu ‘‘ahaṁ rūpādayo’’ti uppanno māno. Micchāmānoti pāpakehi kammāyatanasippāyatanavijjāṭṭhānasutapaṭibhānasīlabbatehi, pāpikāya ca diṭṭhiyā uppanno māno. Tattha pāpakaṁ kammāyatanaṁ nāma kevaṭṭamacchabandhanesādānaṁ kammaṁ. Pāpakaṁ sippāyatanaṁ nāma macchajālakhipakumīnakaraṇesu ceva pāsaoḍḍanasūlāropanādīsu ca chekatā. Pāpakaṁ vijjāṭṭhānaṁ nāma yā kāci parūpaghātavijjā. Pāpakaṁ sutaṁ nāma bhāratayuddhasītāharaṇādipaṭisaṁyuttaṁ. Pāpakaṁ paṭibhānaṁ nāma dubbhāsitayuttaṁ kappanāṭakavilappanādipaṭibhānaṁ . Pāpakaṁ sīlaṁ nāma ajasīlaṁ gosīlaṁ. Vatampi ajavatagovatameva. Pāpikā diṭṭhi pana dvāsaṭṭhiyā diṭṭhigatesu yākāci diṭṭhi. Aṭṭhavidhamāno uttānatthoyeva.",
  "atk-s0515a3:53": "Navavidhena mānaniddese seyyassa ‘‘seyyohamasmī’’tiādayo nava mānā puggalaṁ nissāya vuttā. Ettha pana seyyassa ‘‘seyyohamasmī’’ti māno rājānañceva pabbajitānañca uppajjati. Rājā hi ‘‘raṭṭhena vā dhanavāhanehi vā ko mayā sadiso atthī’’ti etaṁ mānaṁ karoti. Pabbajitopi ‘‘sīladhutaṅgādīhi ko mayā sadiso atthī’’ti etaṁ mānaṁ karoti.",
  "atk-s0515a3:54": "Seyyassa ‘‘sadisohamasmī’’ti mānopi etesaṁyeva uppajjati. Rājā hi ‘‘raṭṭhena vā dhanavāhanehi vā aññarājūhi saddhiṁ mayhaṁ kiṁ nānākaraṇa’’nti etaṁ mānaṁ karoti. Pabbajitopi ‘‘sīladhutaṅgādīhi aññena bhikkhunā mayhaṁ kiṁ nānākaraṇa’’nti etaṁ mānaṁ karoti.",
  "atk-s0515a3:55": "Seyyassa ‘‘hīnohamasmī’’ti mānopi etesaṁyeva uppajjati. Yassa hi rañño raṭṭhaṁ vā dhanavāhanādīni vā nātisampannāni honti, so ‘‘mayhaṁ rājāti vohārasukhamattakameva, kiṁ rājā nāma aha’’nti etaṁ mānaṁ karoti. Pabbajitopi appalābhasakkāro ‘‘ahaṁ dhammakathiko, bahussuto, mahātheroti kathāmattameva, kiṁ dhammakathiko nāmāhaṁ, kiṁ bahussuto nāmāhaṁ, kiṁ mahāthero nāmāhaṁ, yassa me lābhasakkāro natthī’’ti etaṁ mānaṁ karoti.",
  "atk-s0515a3:56": "Sadisassa ‘‘seyyohamasmī’’ti mānādayo amaccādīnaṁ uppajjanti. Amacco vā hi raṭṭhiyo vā ‘‘bhogayānavāhanādīhi ko mayā sadiso añño rājapuriso atthī’’ti vā, ‘‘mayhaṁ aññehi saddhiṁ kiṁ nānākaraṇa’’nti vā, ‘‘amaccoti nāmameva mayhaṁ, ghāsacchādanamattampi me natthi, kiṁ amacco nāmāha’’nti vā ete māne karoti.",
  "atk-s0515a3:57": "Hīnassa ‘‘seyyohamasmī’’ti mānādayo dāsādīnaṁ uppajjanti. Dāso hi ‘‘mātito vā pitito vā ko mayā sadiso añño dāso nāma atthi, aññe jīvituṁ asakkontā kucchihetu dāsā nāma jātā, ahaṁ pana paveṇīāgatattā seyyo’’ti vā, ‘‘paveṇīāgatabhāvena ubhatosuddhikadāsattena asukadāsena nāma saddhiṁ ki mayhaṁ nānākaraṇa’’nti vā, ‘‘kucchivasenāhaṁ dāsabyaṁ upagato, mātāpitukoṭiyā pana me dāsaṭṭhānaṁ natthi , kiṁ dāso nāma aha’’nti vā ete māne karoti. Yathā ca dāso, evaṁ pukkusacaṇḍālādayopi ete māne karontiyeva.",
  "atk-s0515a3:58": "Ettha ca seyyassa ‘‘seyyohamasmī’’ti uppannamānova yāthāvamāno, itare dve ayāthāvamānā. Tathā sadisassa ‘‘sadisohamasmī’’ti, hīnassa ‘‘hīnohamasmī’’ti uppannamānova yāthāvamāno, itare dve ayāthāvamānā. Tattha yāthāvamānā arahattamaggavajjhā, ayāthāvamānā sotāpattimaggavajjhā.",
  "atk-s0515a3:59": "Ettha ca seyyassa ‘‘seyyohamasmī’’ti māno uttamassa uttamaṭṭhena ‘‘ahaṁ seyyo’’ti evaṁ uppannamāno, seyyassa ‘‘sadisohamasmī’’ti māno uttamassa samaṭṭhena ‘‘ahaṁ sadiso’’ti evaṁ uppannamāno. Seyyassa ‘‘hīnohamasmī’’ti māno uttamassa lāmakaṭṭhena ‘‘ahaṁ hīno’’ti evaṁ uppannamāno. Evaṁ seyyamāno sadisamāno hīnamānoti ime tayo mānā seyyassa uppajjanti. Sadisassāpi ahaṁ seyyo, sadiso, hīnoti tayo mānā uppajjanti. Hīnassāpi ahaṁ hīno, sadiso, seyyoti tayo mānā uppajjanti.",
  "atk-s0515a3:60": "Dasavidhamānaniddese idhekacco mānaṁ janetīti ekacco puggalo mānaṁ janayati. Jātiyā vāti khattiyabhāvādijātisampattiyā vā. Gottena vāti gotamagottādinā ukkaṭṭhagottena vā. Kolaputtiyena vāti mahākulabhāvena vā. Vaṇṇapokkharatāya vāti vaṇṇasampannasarīratāya vā. Sarīrañhi ‘‘pokkhara’’nti vuccati, tassa vaṇṇasampattiyā abhirūpabhāvenāti attho. Dhanena vāti dhanasampannabhāvena vā, mayhaṁ nidhānagatassa dhanassa pamāṇaṁ natthīti attho. Ajjhenena vāti ajjhāyanavasena vā. Kammāyatanena vāti ‘‘avasesā sattā chinnapakkhakākasadisā, ahaṁ pana mahiddhiko mahānubhāvo’’ti vā, ‘‘ahaṁ yaṁ yaṁ kammaṁ karomi, taṁ taṁ samijjhatī’’ti vā evamādinayappavattena kammāyatanena vā. Sippāyatanena vāti ‘‘avasesā sattā nisippā, ahaṁ sippavā’’ti evamādinayappavattena sippāyatanena vā. Vijjāṭṭhānena vāti idaṁ heṭṭhā vuttanayameva. Sutena vāti ‘‘avasesā sattā appassutā, ahaṁ pana bahussuto’’ti evamādisutena vā. Paṭibhānena vāti ‘‘avasesā sattā appaṭibhānā, mayhaṁ pana paṭibhānappamāṇaṁ natthī’’ti evamādipaṭibhānena vā. Aññataraññatarena vā vatthunāti avuttena aññena vatthunā vā. Yo evarūpo mānoti mānakaraṇavasena māno. Maññanā maññitattanti ākārabhāvaniddeso. Ussitaṭṭhena unnati. Yassuppajjati, taṁ puggalaṁ unnāmeti ukkhipitvā ṭhapetīti unnāmo. Samussitaṭṭhena dhajo. Ukkhipanaṭṭhena cittaṁ sampaggaṇhātīti sampaggāho. Ketu vuccati bahūsu dhajesu accuggatadhajo . Mānopi punappunaṁ uppajjamāno aparāpare upādāya accuggataṭṭhena ketu viyāti ketu, taṁ ketuṁ icchatīti ketukamyaṁ, tassa bhāvo ketukamyatā. Sā pana cittassa, na attano. Tena vuttaṁ ‘‘ketukamyatā cittassā’’ti. Mānasampayuttañhi cittaṁ ketuṁ icchati, tassa bhāvo, ketusaṅkhāto mānoti. Dhono māyañca mānañca pahāya pajahitvā yo so dhono arahā heṭṭhā vuttanayena vinodanabyantikaraṇādivasena kilese pajahitvā ṭhito, so tena rāgādinā kilesena gaccheyya.",
  "atk-s0515a3:61": "Nerayikoti vāti niraye nibbattakasattoti vā. Tiracchānayonikādīsupi eseva nayo. So hetu natthīti yena janakahetunā gatiyādīsu nibbatteyya, so hetu natthi. Paccayoti tasseva vevacanaṁ. Kāraṇanti ṭhānaṁ. Kāraṇañhi tadāyattavuttitāya attano phalassa ṭhānanti vuccati. Tasmā yena hetunā yena paccayena gatiyādīsu nibbatteyya, taṁ kāraṇaṁ natthi.",
  "atk-s0515a3:62": "22. Yo pana nesaṁ dvinnaṁ upayānaṁ bhāvena upayo hoti, so upayo hi…pe… diṭṭhimidheva sabbanti. Tattha upayoti taṇhādiṭṭhinissito. Dhammesu upeti vādanti ‘‘ratto’’ti vā ‘‘duṭṭho’’ti vā evaṁ tesu tesu dhammesu upeti vādaṁ. Anūpayaṁ kena kathaṁ vadeyyāti taṇhādiṭṭhippahānena pana anūpayaṁ khīṇāsavaṁ kena rāgena vā dosena vā kathaṁ ‘‘ratto’’ti vā ‘‘duṭṭho’’ti vā vadeyya. Evaṁ anupavajjo ca so kiṁ titthiyā viya katapaṭicchādako bhavissatīti adhippāyo. Attā nirattā na hi tassa atthīti tassa hi attadiṭṭhi vā ucchedadiṭṭhi vā natthi, gahaṇamuñcanaṁ vāpi attanirattasaññitaṁ natthi. Kiṁ kāraṇā natthīti ce? Adhosi so diṭṭhimidheva sabbanti. Yasmā so idheva attabhāve ñāṇambunā sabbadiṭṭhigataṁ adhosi pajahi vinodesīti arahattanikūṭena desanaṁ niṭṭhāpesi. Taṁ sutvā rājā attamano bhagavantaṁ abhivādetvā pakkāmīti.",
  "atk-s0515a3:63": "Rattoti vāti rāgena rattoti vā. Duṭṭhoti vātiādīsupi eseva nayo. Te abhisaṅkhārā appahīnāti ye puññāpuññaāneñjābhisaṅkhārā, te appahīnā. Abhisaṅkhārānaṁ appahīnattāti tesaṁ vuttappakārānaṁ kammābhisaṅkhārānaṁ na pahīnabhāvena. Gatiyā vādaṁ upetīti pañcannaṁ gatīnaṁ aññatarāya kathanaṁ upagacchati. Tenevāha – ‘‘nerayikoti vā…pe… vādaṁ upeti upagacchatī’’ti. Vadeyyāti katheyya. Gahitaṁ natthīti gahetabbaṁ natthi. Muñcitabbaṁ natthīti muñcitvā ṭhitattā mocetabbaṁ natthi.",
  "atk-s0515a3:64": "Yassatthigahitanti yassa puggalassa ‘‘ahaṁ mamā’’ti gahitaṁ atthi. Tassatthi muñcitabbanti tassa puggalassa mocetabbaṁ atthi. Upari padāni parivattetvā yojetabbāni. Gahaṇaṁ muñcanā samatikkantoti gahaṇamocanā arahā atikkanto. Buddhiparihānivītivattoti vaḍḍhiñca parihāniñca atikkamitvā pavatto. So vuṭṭhavāsotiādiṁ katvā ñāṇagginā daḍḍhānīti pariyosānaṁ heṭṭhā vuttanayameva. Adhosīti kantesi. Dhuni sandhuni niddhunīti upasaggena padaṁ vaḍḍhitaṁ.",
  "atk-s0515a3:65": "Saddhammappajjotikāya mahāniddesaṭṭhakathāya",
  "atk-s0515a3:66": "Duṭṭhaṭṭhakasuttaniddesavaṇṇanā niṭṭhitā."
}