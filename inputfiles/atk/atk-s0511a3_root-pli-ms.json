{
  "atk-s0511a3:0": "3. Dīpaṅkarabuddhavaṁsavaṇṇanā",
  "atk-s0511a3:1": "Rammanagaravāsinopi te upāsakā buddhappamukhassa bhikkhusaṅghassa mahādānaṁ datvā puna bhagavantaṁ bhuttāviṁ onītapattapāṇiṁ mālāgandhādīhi pūjetvā vanditvā dānānumodanaṁ sotukāmā upanisīdiṁsu. Atha satthā tesaṁ paramamadhuraṁ hadayaṅgamaṁ dānānumodanamakāsi –",
  "atk-s0511a3:2": "‘‘Dānaṁ nāma sukhādīnaṁ, nidānaṁ paramaṁ mataṁ;",
  "atk-s0511a3:3": "Nibbānaṁ pana sopānaṁ, patiṭṭhāti pavuccati.",
  "atk-s0511a3:4": "‘‘Dānaṁ tāṇaṁ manussānaṁ, dānaṁ bandhu parāyanaṁ;",
  "atk-s0511a3:5": "Dānaṁ dukkhādhipannānaṁ, sattānaṁ paramā gati.",
  "atk-s0511a3:6": "‘‘Dukkhanittharaṇaṭṭhena , dānaṁ nāvāti dīpitaṁ;",
  "atk-s0511a3:7": "Bhayarakkhaṇato dānaṁ, nagaranti ca vaṇṇitaṁ.",
  "atk-s0511a3:8": "‘‘Dānaṁ durāsadaṭṭhena, vuttamāsivisoti ca;",
  "atk-s0511a3:9": "Dānaṁ lobhamalādīhi, padumaṁ anupalittato.",
  "atk-s0511a3:10": "‘‘Natthi dānasamo loke, purisassa avassayo;",
  "atk-s0511a3:11": "Paṭipajjatha tasmā taṁ, kiriyājjhāsayena ca.",
  "atk-s0511a3:12": "‘‘Saggalokanidānāni, dānāni matimā idha;",
  "atk-s0511a3:13": "Ko hi nāma naro loke, na dadeyya hite rato.",
  "atk-s0511a3:14": "‘‘Sutvā devesu sampattiṁ, ko naro dānasambhavaṁ;",
  "atk-s0511a3:15": "Na dajjā sukhappadaṁ dānaṁ, dānaṁ cittappamodanaṁ.",
  "atk-s0511a3:16": "‘‘Dānena paṭipannena, accharāparivārito;",
  "atk-s0511a3:17": "Ramate suciraṁ kālaṁ, nandane suranandane.",
  "atk-s0511a3:18": "‘‘Pītimuḷāraṁ vindati dātā, gāravamasmiṁ gacchati loke;",
  "atk-s0511a3:19": "Kittimanantaṁ yāti ca dātā, vissasanīyo hoti ca dātā.",
  "atk-s0511a3:20": "‘‘Datvā dānaṁ yāti naro so, bhogasamiddhiṁ dīghañcāyu;",
  "atk-s0511a3:21": "Sussaratampi ca vindati rūpaṁ, sagge saddhiṁ kīḷati devehi;",
  "atk-s0511a3:22": "Vimānesu ṭhatvā nānā, mattamayūrābhirutesu.",
  "atk-s0511a3:23": "‘‘Corārirājodakapāvakānaṁ, dhanaṁ asādhāraṇameva dānaṁ;",
  "atk-s0511a3:24": "Dadāti taṁ sāvakañāṇabhūmiṁ, paccekabhūmiṁ pana buddhabhūmi’’nti. –",
  "atk-s0511a3:25": "Evamādinā nayena dānānumodanaṁ katvā dānānisaṁsaṁ pakāsetvā tadanantaraṁ sīlakathaṁ kathesi. Sīlaṁ nāmetaṁ idhalokaparalokasampattīnaṁ mūlaṁ.",
  "atk-s0511a3:26": "‘‘Sīlaṁ sukhānaṁ paramaṁ nidānaṁ, sīlena sīlī tidivaṁ payāti;",
  "atk-s0511a3:27": "Sīlañhi saṁsāramupāgatassa, tāṇañca leṇañca parāyanañca.",
  "atk-s0511a3:28": "‘‘Avassayo sīlasamo janānaṁ, kuto panañño idha vā parattha;",
  "atk-s0511a3:29": "Sīlaṁ guṇānaṁ paramā patiṭṭhā, yathā dharā thāvarajaṅgamānaṁ.",
  "atk-s0511a3:30": "‘‘Sīlaṁ kireva kalyāṇaṁ, sīlaṁ loke anuttaraṁ;",
  "atk-s0511a3:31": "Ariyavuttisamācāro, yena vuccati sīlavā’’. (jā. 1.3.118);",
  "atk-s0511a3:32": "Sīlālaṅkārasamo alaṅkāro natthi, sīlagandhasamo gandho natthi, sīlasamaṁ kilesamalavisodhanaṁ natthi, sīlasamaṁ pariḷāhūpasamaṁ natthi, sīlasamaṁ kittijananaṁ natthi, sīlasamaṁ saggārohaṇasopānaṁ natthi, nibbānanagarappavesane ca sīlasamaṁ dvāraṁ natthi. Yathāha –",
  "atk-s0511a3:33": "‘‘Sobhantevaṁ na rājāno, muttāmaṇivibhūsitā;",
  "atk-s0511a3:34": "Yathā sobhanti yatino, sīlabhūsanabhūsitā.",
  "atk-s0511a3:35": "‘‘Sīlagandhasamo gandho, kuto nāma bhavissati;",
  "atk-s0511a3:36": "Yo samaṁ anuvāte ca, paṭivāte ca vāyati. (visuddhi. 1.9);",
  "atk-s0511a3:37": "‘‘Na pupphagandho paṭivātameti, na candanaṁ taggaramallikā vā;",
  "atk-s0511a3:38": "Satañca gandho paṭivātameti, sabbā disā sappuriso pavāyati.",
  "atk-s0511a3:39": "‘‘Candanaṁ tagaraṁ vāpi, uppalaṁ atha vassikī;",
  "atk-s0511a3:40": "Etesaṁ gandhajātānaṁ, sīlagandho anuttaro. (dha. pa. 54-55; mi. pa. 5.4.1);",
  "atk-s0511a3:41": "‘‘Na gaṅgā yamunā cāpi, sarabhū vā sarasvatī;",
  "atk-s0511a3:42": "Ninnagā vāciravatī, mahī vāpi mahānadī.",
  "atk-s0511a3:43": "‘‘Sakkuṇanti visodhetuṁ, taṁ malaṁ idha pāṇinaṁ;",
  "atk-s0511a3:44": "Visodhayati sattānaṁ, yaṁ ve sīlajalaṁ malaṁ.",
  "atk-s0511a3:45": "‘‘Na taṁ sajaladā vātā, na cāpi haricandanaṁ;",
  "atk-s0511a3:46": "Neva hārā na maṇayo, na candakiraṇaṅkurā.",
  "atk-s0511a3:47": "‘‘Samayantīdha sattānaṁ, pariḷāhaṁ surakkhitaṁ;",
  "atk-s0511a3:48": "Yaṁ sameti idaṁ ariyaṁ, sīlaṁ accantasītalaṁ.",
  "atk-s0511a3:49": "‘‘Attānuvādādibhayaṁ, viddhaṁsayati sabbadā;",
  "atk-s0511a3:50": "Janeti kittihāsañca, sīlaṁ sīlavato sadā.",
  "atk-s0511a3:51": "‘‘Saggārohaṇasopānaṁ, aññaṁ sīlasamaṁ kuto;",
  "atk-s0511a3:52": "Dvāraṁ vā pana nibbāna, nagarassa pavesane.",
  "atk-s0511a3:53": "‘‘Guṇānaṁ mūlabhūtassa, dosānaṁ balaghātino;",
  "atk-s0511a3:54": "Iti sīlassa jānātha, ānisaṁsamanuttara’’nti. (visuddhi. 1.9);",
  "atk-s0511a3:55": "Evaṁ bhagavā sīlānisaṁsaṁ dassetvā – ‘‘idaṁ pana sīlaṁ nissāya ayaṁ saggo labhatī’’ti dassanatthaṁ tadanantaraṁ saggakathaṁ kathesi. Ayaṁ saggo nāma iṭṭho kanto manāpo ekantasukho niccamettha kīḷā niccaṁ sampattiyo labhanti. Cātumahārājikā devā navutivassasatasahassāni dibbasukhaṁ dibbasampattiṁ paṭilabhanti. Tāvatiṁsā tisso vassakoṭiyo saṭṭhi ca vassasatasahassānīti evamādisaggaguṇapaṭisaṁyuttakathaṁ kathesi. Evaṁ saggakathāya palobhetvā puna – ‘‘ayampi saggo anicco adhuvo na tattha chandarāgo kātabbo’’ti kāmānaṁ ādīnavaṁ okāraṁ saṁkilesaṁ nekkhamme ānisaṁsañca pakāsetvā amatapariyosānaṁ dhammakathaṁ kathesi. Evaṁ tassa mahājanassa dhammaṁ desetvā ekacce saraṇesu ca ekacce pañcasīlesu ca ekacce sotāpattiphale ca ekacce sakadāgāmiphale ekacce anāgāmiphale ekacce catūsupi phalesu ekacce tīsu vijjāsu ekacce chasu abhiññāsu ekacce aṭṭhasu samāpattīsu patiṭṭhāpetvā uṭṭhāyāsanā rammanagarato nikkhamitvā sudassanamahāvihārameva pāvisi. Tena vuttaṁ –",
  "atk-s0511a3:56": "1.",
  "atk-s0511a3:57": " ‘‘Tadā te bhojayitvāna, sasaṅghaṁ lokanāyakaṁ;",
  "atk-s0511a3:58": "Upagacchuṁ saraṇaṁ tassa, dīpaṅkarassa satthuno.",
  "atk-s0511a3:59": "2.",
  "atk-s0511a3:60": " ‘‘Saraṇāgamane kañci, niveseti tathāgato;",
  "atk-s0511a3:61": "Kañci pañcasu sīlesu, sīle dasavidhe paraṁ.",
  "atk-s0511a3:62": "3.",
  "atk-s0511a3:63": " ‘‘Kassaci deti sāmaññaṁ, caturo phalamuttame;",
  "atk-s0511a3:64": "Kassaci asame dhamme, deti so paṭisambhidā.",
  "atk-s0511a3:65": "4.",
  "atk-s0511a3:66": " ‘‘Kassaci varasamāpattiyo, aṭṭha deti narāsabho;",
  "atk-s0511a3:67": "Tisso kassaci vijjāyo, chaḷabhiññā pavecchati.",
  "atk-s0511a3:68": "5.",
  "atk-s0511a3:69": " ‘‘Tena yogena janakāyaṁ, ovadati mahāmuni;",
  "atk-s0511a3:70": "Tena vitthārikaṁ āsi, lokanāthassa sāsanaṁ.",
  "atk-s0511a3:71": "6.",
  "atk-s0511a3:72": " ‘‘Mahāhanusabhakkhandho , dīpaṅkarasanāmako;",
  "atk-s0511a3:73": "Bahū jane tārayati, parimoceti duggatiṁ.",
  "atk-s0511a3:74": "7.",
  "atk-s0511a3:75": " ‘‘Bodhaneyyaṁ janaṁ disvā, satasahassepi yojane;",
  "atk-s0511a3:76": "Khaṇena upagantvāna, bodheti taṁ mahāmunī’’ti.",
  "atk-s0511a3:77": "Tattha teti rammanagaravāsino upāsakā. Saraṇanti ettha saraṇaṁ saraṇagamanaṁ saraṇassa gantā ca veditabbā. Sarati hiṁsati vināsetīti saraṇaṁ, kiṁ taṁ? Ratanattayaṁ. Taṁ pana saraṇagatānaṁ teneva saraṇagamanena bhayaṁ santāsaṁ dukkhaṁ duggatiṁ parikkilesaṁ hanati hiṁsati vināsetīti saraṇanti vuccatīti. Vuttañhetaṁ –",
  "atk-s0511a3:78": "‘‘Ye keci buddhaṁ saraṇaṁ gatāse, na te gamissanti apāyabhūmiṁ;",
  "atk-s0511a3:79": "Pahāya mānusaṁ dehaṁ, devakāyaṁ paripūressanti. (dī. ni. 2.332; saṁ. ni. 1.37);",
  "atk-s0511a3:80": "‘‘Ye keci dhammaṁ saraṇaṁ gatāse, na te gamissanti apāyabhūmiṁ;",
  "atk-s0511a3:81": "Pahāya mānusaṁ dehaṁ, devakāyaṁ paripūressanti. (dī. ni. 2.332; saṁ. ni. 1.37);",
  "atk-s0511a3:82": "‘‘Ye keci saṅghaṁ saraṇaṁ gatāse, na te gamissanti apāyabhūmiṁ;",
  "atk-s0511a3:83": "Pahāya mānusaṁ dehaṁ, devakāyaṁ paripūressantī’’ti. (dī. ni. 2.332; saṁ. ni. 1.37);",
  "atk-s0511a3:84": "Saraṇagamanaṁ nāma ratanattayaparāyanākārappavatto cittuppādo. Saraṇassa gantā nāma taṁsamaṅgīpuggalo. Evaṁ tāva saraṇaṁ saraṇagamanaṁ saraṇassa gantā cāti idaṁ tayaṁ veditabbaṁ.",
  "atk-s0511a3:85": "Tassāti taṁ dīpaṅkaraṁ, upayogatthe sāmivacanaṁ daṭṭhabbaṁ. ‘‘Upagacchuṁ saraṇaṁ tatthā’’tipi pāṭho. Satthunoti satthāraṁ. Saraṇāgamane kañcīti kañci puggalaṁ saraṇagamane nivesetīti attho. Kiñcāpi paccuppannavasena vuttaṁ, atītakālavasena pana attho gahetabbo. Esa nayo sesesupi. ‘‘Kassaci saraṇāgamane’’tipi pāṭho, tassapi soyevattho. Kañci pañcasu sīlesūti kañci puggalaṁ pañcasu viratisīlesu nivesesīti attho. ‘‘Kassaci pañcasu sīlesū’’tipi pāṭho, soyevattho. Sīle dasavidhe paranti aparaṁ puggalaṁ dasavidhe sīle nivesesīti attho. ‘‘Kassaci kusale dasā’’tipi pāṭho, tassa kañci puggalaṁ dasa kusaladhamme samādapesīti attho. Kassaci deti sāmaññanti ettha paramatthato sāmaññanti maggo vuccati. Yathāha –",
  "atk-s0511a3:86": "‘‘Katamañca, bhikkhave, sāmaññaṁ? Ayameva ariyo aṭṭhaṅgiko maggo, seyyathidaṁ – sammādiṭṭhi…pe… sammāsamādhi. Idaṁ vuccati, bhikkhave, sāmañña’’nti (saṁ. ni. 5.36).",
  "atk-s0511a3:87": "Caturo phalamuttameti cattāri uttamāni phalānīti attho. Ma-kāro padasandhikaro. Liṅgavipariyāsena vuttaṁ. Yathopanissayaṁ cattāro magge cattāri ca sāmaññaphalāni kassaci adāsīti attho. Kassaci asame dhammeti kassaci asadise cattāro paṭisambhidādhamme adāsi.",
  "atk-s0511a3:88": "Kassaci varasamāpattiyoti kassaci pana nīvaraṇavigamena padhānabhūtā aṭṭha samāpattiyo adāsi. Tisso kassaci vijjāyoti kassaci puggalassa upanissayavasena dibbacakkhuñāṇapubbenivāsānussatiñāṇaāsavakkhayañāṇānaṁ vasena tisso vijjāyo. Chaḷabhiññā pavecchatīti cha abhiññāyo kassaci adāsi.",
  "atk-s0511a3:89": "Tena yogenāti tena nayena tenānukkamena ca. Janakāyanti janasamūhaṁ. Ovadatīti ovadi. Kālavipariyāsena vuttanti veditabbaṁ. Ito uparipi īdisesu vacanesu atītakālavaseneva attho gahetabbo . Tena vitthārikaṁ āsīti tena dīpaṅkarassa bhagavato ovādena anusāsaniyā vitthārikaṁ vitthataṁ visālībhūtaṁ sāsanaṁ ahosi.",
  "atk-s0511a3:90": "Mahāhanūti mahāpurisānaṁ kira dvepi hanūni paripuṇṇāni dvādasiyā pakkhassa candasadisākārāni hontīti mahantāni hanūni yassa so mahāhanu, sīhahanūti vuttaṁ hoti. Usabhakkhandhoti usabhasseva khandho yassa bhavati, so usabhakkhandho. Suvaṭṭitasuvaṇṇāliṅgasadisarucirakkhandho samavaṭṭacārukkhandhoti attho. Dīpaṅkarasanāmakoti dīpaṅkarasanāmo . Bahū jane tārayatīti bahū buddhaveneyye jane tāresi. Parimocetīti parimocesi. Duggatinti duggatito. Nissakkatthe upayogavacanaṁ.",
  "atk-s0511a3:91": "Idāni tāraṇaparimocanakaraṇākāradassanatthaṁ ‘‘bodhaneyyaṁ jana’’nti gāthā vuttā. Tattha bodhaneyyaṁ jananti bodhaneyyaṁ pajaṁ, ayameva vā pāṭho. Disvāti buddhacakkhunā vā samantacakkhunā vā disvā. Satasahassepi yojaneti anekasatasahassepi yojane ṭhitaṁ. Idaṁ pana dasasahassiyaṁyeva sandhāya vuttanti daṭṭhabbaṁ.",
  "atk-s0511a3:92": "Dīpaṅkaro kira satthā buddhattaṁ patvā bodhimūle sattasattāhaṁ vītināmetvā aṭṭhame sattāhe mahābrahmuno dhammajjhesanaṁ paṭiññāya sunandārāme dhammacakkaṁ pavattetvā koṭisataṁ devamanussānaṁ dhammāmataṁ pāyesi. Ayaṁ paṭhamo abhisamayo ahosi.",
  "atk-s0511a3:93": "Atha satthā attano puttassa samavaṭṭakkhandhassa usabhakkhandhassa nāma ñāṇaparipākaṁ ñatvā taṁ atrajaṁ pamukhaṁ katvā rāhulovādasadisaṁ dhammaṁ desetvā devamanussānaṁ navutikoṭiyo dhammāmataṁ pāyesi. Ayaṁ dutiyo abhisamayo ahosi.",
  "atk-s0511a3:94": "Puna bhagavā amaravatīnagaradvāre mahāsirīsarukkhamūle yamakapāṭihāriyaṁ katvā mahājanassa bandhanāmokkhaṁ katvā devagaṇaparivuto divasakarātirekajutivisarabhavane tāvatiṁsabhavane pāricchattakamūle paramasītale paṇḍukambalasilātale nisīditvā sabbadevagaṇapītisañjananiṁ attano jananiṁ sumedhādeviṁ pamukhaṁ katvā sabbalokaviditavisuddhidevo devadevo dīpaṅkaro bhagavā sabbasattahitakaraṁ paramātirekagambhīrasukhumaṁ buddhivisadakaraṁ sattappakaraṇaṁ abhidhammapiṭakaṁ desetvā navutidevakoṭisahassānaṁ dhammāmataṁ pāyesi. Ayaṁ tatiyo abhisamayo ahosi. Tena vuttaṁ –",
  "atk-s0511a3:95": "8.",
  "atk-s0511a3:96": " ‘‘Paṭhamābhisamaye buddho, koṭisatamabodhayi;",
  "atk-s0511a3:97": "Dutiyābhisamaye nātho, navutikoṭimabodhayi.",
  "atk-s0511a3:98": "9.",
  "atk-s0511a3:99": " ‘‘Yadā ca devabhavanamhi, buddho dhammamadesayi;",
  "atk-s0511a3:100": "Navutikoṭisahassānaṁ, tatiyābhisamayo ahū’’ti.",
  "atk-s0511a3:101": "Dīpaṅkarassa pana bhagavato tayo sāvakasannipātā ahesuṁ. Tattha sunandārāme koṭisatasahassānaṁ paṭhamo sannipāto ahosi. Tena vuttaṁ –",
  "atk-s0511a3:102": "10.",
  "atk-s0511a3:103": " ‘‘Sannipātā tayo āsuṁ, dīpaṅkarassa satthuno;",
  "atk-s0511a3:104": "Koṭisatasahassānaṁ, paṭhamo āsi samāgamo’’ti.",
  "atk-s0511a3:105": "Athāparena samayena dasabalo catūhi bhikkhusatasahassehi parivuto gāmanigamanagarapaṭipāṭiyā mahājanānuggahaṁ karonto cārikaṁ caramāno anukkamena ekasmiṁ padese mahājanakatasakkāraṁ sabbalokavissutaṁ amanussapariggahitaṁ atibhayānakaṁ olambāmbudharaparicumbitakūṭaṁ vividhasurabhitarukusumavāsitakūṭaṁ nānāmigagaṇavicaritakūṭaṁ nāradakūṭaṁ nāma paramaramaṇīyaṁ pabbataṁ sampāpuṇi. So kira pabbato nāradena nāma yakkhena pariggahito ahosi. Tattha pana tassa yakkhassa anusaṁvaccharaṁ mahājano manussabaliṁ upasaṁharati.",
  "atk-s0511a3:106": "Atha dīpaṅkaro kira bhagavā tassa mahājanassa upanissayasampattiṁ disvā tato bhikkhusaṅghaṁ cātuddisaṁ pesetvā adutiyo asahāyo mahākaruṇābalavasaṅgatahadayo tañca yakkhaṁ vinetuṁ taṁ nāradapabbataṁ abhiruhi. Atha so manussabhakkho sakahitanirapekkho paravadhadakkho yakkho makkhaṁ asahamāno kodhaparetamānaso dasabalaṁ bhiṁsāpetvā palāpetukāmo taṁ pabbataṁ cālesi. So kira pabbato tena cāliyamāno bhagavato ānubhāvena tasseva matthake patamāno viya ahosi.",
  "atk-s0511a3:107": "Tato so bhīto – ‘‘handa naṁ agginā jhāpessāmī’’ti mahantaṁ atibhīmadassanaṁ aggikkhandhaṁ nibbattesi. So aggikkhandho paṭivāte khitto viya attanova dukkhaṁ janesi, na pana bhagavato cīvare aṁsumattampi daḍḍhuṁ samattho ahosi. Yakkho pana ‘‘samaṇo daḍḍho, na daḍḍho’’ti olokento dasabalaṁ saradasamayavimalakaranikaraṁ sabbajanaratikaraṁ rajanikaramiva sītalajalatalagatakamalakaṇṇikāya nisinnaṁ viya bhagavantaṁ disvā cintesi – ‘‘aho ayaṁ samaṇo mahānubhāvo, yaṁ yaṁ imassāhaṁ anatthaṁ karomi, so so mamūpariyeva patati, imaṁ pana samaṇaṁ muñcitvā aññaṁ me paṭisaraṇaṁ parāyanaṁ natthi, pathaviyaṁ upakkhalitā pathaviṁyeva nissāya uṭṭhahanti, handāhaṁ imaṁyeva samaṇaṁ saraṇaṁ gamissāmī’’ti.",
  "atk-s0511a3:108": "Athevaṁ pana so cintetvā bhagavato cakkālaṅkatatalesu pādesu sirasā nipatitvā – ‘‘accayo maṁ, bhante, accagamā’’ti vatvā bhagavantaṁ saraṇamagamāsi. Athassa bhagavā anupubbikathaṁ kathesi. So desanāpariyosāne dasahi yakkhasahassehi saddhiṁ sotāpattiphale patiṭṭhahi. Tasmiṁ kira divase sakalajambudīpatalavāsino manussā tassa balikammatthaṁ ekekagāmato ekekaṁ purisaṁ āhariṁsu. Aññañca bahutilataṇḍulakulatthamuggamāsādiṁ sappinavanītatelamadhuphāṇitādiñca āhariṁsu. Atha so yakkho taṁ divasaṁ ābhatataṇḍulādikaṁ sabbaṁ tesaṁyeva datvā te balikammatthāya ānītamanusse dasabalassa niyyātesi.",
  "atk-s0511a3:109": "Atha satthā te manusse ehibhikkhupabbajjāya pabbājetvā antosattāheyeva sabbe arahatte patiṭṭhāpetvā māghapuṇṇamāya koṭisatabhikkhumajjhagato caturaṅgasamannāgate sannipāte pātimokkhamuddisi. Caturaṅgāni nāma sabbeva ehibhikkhū honti, sabbe chaḷabhiññā honti, sabbe anāmantitāva āgatā, pannarasūposathadivaso cāti imāni cattāri aṅgāni nāma. Ayaṁ dutiyo sannipāto ahosi. Tena vuttaṁ –",
  "atk-s0511a3:110": "11.",
  "atk-s0511a3:111": " ‘‘Puna nāradakūṭamhi, pavivekagate jine;",
  "atk-s0511a3:112": "Khīṇāsavā vītamalā, samiṁsu satakoṭiyo’’ti.",
  "atk-s0511a3:113": "Tattha pavivekagateti gaṇaṁ pahāya gate. Samiṁsūti sannipatiṁsu.",
  "atk-s0511a3:114": "Yadā pana dīpaṅkaro lokanāyako sudassananāmake pabbate vassāvāsamupagañchi, tadā kira jambudīpavāsino manussā anusaṁvaccharaṁ giraggasamajjaṁ karonti. Tasmiṁ kira samajje sannipatitā manussā dasabalaṁ disvā dhammakathaṁ sutvā tatra pasīditvā pabbajiṁsu. Mahāpavāraṇadivase satthā tesaṁ ajjhāsayānukūlaṁ vipassanākathaṁ kathesi. Taṁ sutvā te sabbe saṅkhāre sammasitvā vipassanānupubbena maggānupubbena ca arahattaṁ pāpuṇiṁsu. Atha satthā navutikoṭisahassehi saddhiṁ pavāresi. Ayaṁ tatiyo sannipāto ahosi. Tena vuttaṁ –",
  "atk-s0511a3:115": "12.",
  "atk-s0511a3:116": " ‘‘Yamhi kāle mahāvīro, sudassanasiluccaye;",
  "atk-s0511a3:117": "Navutikoṭisahassehi, pavāresi mahāmuni.",
  "atk-s0511a3:118": "‘‘Ahaṁ tena samayena, jaṭilo uggatāpano;",
  "atk-s0511a3:119": "Antalikkhamhi caraṇo, pañcābhiññāsu pāragū’’ti. (dha. sa. aṭṭha. nidānakathā);",
  "atk-s0511a3:120": "Ayaṁ gāthā aṭṭhasāliniyā dhammasaṅgahaṭṭhakathāya nidānavaṇṇanāya dīpaṅkarabuddhavaṁse likhitā. Imasmiṁ pana buddhavaṁse natthi. Natthibhāvoyeva panassā yuttataro. Kasmāti ce? Heṭṭhā sumedhakathāsu kathitattāti.",
  "atk-s0511a3:121": "Dīpaṅkare kira bhagavati dhammaṁ desente dasasahassānañca vīsatisahassānañca dhammābhisamayo ahosiyeva. Ekassa pana dvinnaṁ tiṇṇaṁ catunnanti ca ādivasena abhisamayānaṁ anto natthi. Tasmā dīpaṅkarassa bhagavato sāsanaṁ vitthārikaṁ bāhujaññaṁ ahosi. Tena vuttaṁ –",
  "atk-s0511a3:122": "13.",
  "atk-s0511a3:123": " ‘‘Dasavīsasahassānaṁ , dhammābhisamayo ahu;",
  "atk-s0511a3:124": "Ekadvinnaṁ abhisamayā, gaṇanāto asaṅkhiyā’’ti.",
  "atk-s0511a3:125": "Tattha dasavīsasahassānanti dasasahassānaṁ vīsatisahassānañca. Dhammābhisamayoti catusaccadhammappaṭivedho. Ekadvinnanti ekassa ceva dvinnañca , tiṇṇaṁ catunnaṁ…pe… dasannantiādinā nayena asaṅkhyeyyāti attho. Evaṁ asaṅkhyeyyābhisamayattā ca vitthārikaṁ mahantappattaṁ bahūhi paṇḍitehi devamanussehi niyyānikanti jaññaṁ jānitabbaṁ adhisīlasikkhādīhi iddhañca samādhiādīhi phītañca ahosi. Tena vuttaṁ –",
  "atk-s0511a3:126": "14.",
  "atk-s0511a3:127": " ‘‘Vitthārikaṁ bāhujaññaṁ, iddhaṁ phītaṁ ahū tadā;",
  "atk-s0511a3:128": "Dīpaṅkarassa bhagavato, sāsanaṁ suvisodhita’’nti.",
  "atk-s0511a3:129": "Tattha suvisodhitanti suṭṭhu bhagavatā sodhitaṁ visuddhaṁ kataṁ. Dīpaṅkaraṁ kira satthāraṁ sabbakālaṁ chaḷabhiññānaṁ mahiddhikānaṁ bhikkhūnaṁ cattāri satasahassāni parivārenti. Tena ca samayena ye sekkhā kālakiriyaṁ karonti, te garahitā bhavanti, sabbe khīṇāsavā hutvāva parinibbāyantīti adhippāyo. Tasmā hi tassa bhagavato sāsanaṁ supupphitaṁ susamiddhaṁ khīṇāsavehi bhikkhūhi ativiya sobhittha. Tena vuttaṁ –",
  "atk-s0511a3:130": "15.",
  "atk-s0511a3:131": " ‘‘Cattāri satasahassāni, chaḷabhiññā mahiddhikā;",
  "atk-s0511a3:132": "Dīpaṅkaraṁ lokaviduṁ, parivārenti sabbadā.",
  "atk-s0511a3:133": "16.",
  "atk-s0511a3:134": " ‘‘Ye keci tena samayena, jahanti mānusaṁ bhavaṁ;",
  "atk-s0511a3:135": "Appattamānasā sekhā, garahitā bhavanti te.",
  "atk-s0511a3:136": "17.",
  "atk-s0511a3:137": " ‘‘Supupphitaṁ pāvacanaṁ, arahantehi tādihi;",
  "atk-s0511a3:138": "Khīṇāsavehi vimalehi, upasobhati sabbadā’’ti.",
  "atk-s0511a3:139": "Tattha cattāri satasahassānīti gaṇanāya dassitā evaṁ dassitagaṇanā ime bhikkhūti dassanatthaṁ ‘‘chaḷabhiññā mahiddhikā’’ti vuttanti evamattho gahetabbo. Atha vā chaḷabhiññā mahiddhikāti chaḷabhiññānaṁ mahiddhikānanti sāmiatthe paccattavacanaṁ daṭṭhabbaṁ. Parivārenti sabbadāti niccakālaṁ dasabalaṁ parivārenti, bhagavantaṁ muñcitvā katthaci na gacchantīti adhippāyo. Tena samayenāti tasmiṁ samaye. Ayaṁ pana samaya-saddo samavāyādīsu navasu atthesu dissati. Yathāha –",
  "atk-s0511a3:140": "‘‘Samavāye khaṇe kāle, samūhe hetudiṭṭhisu;",
  "atk-s0511a3:141": "Paṭilābhe pahāne ca, paṭivedhe ca dissatī’’ti. (dī. ni. aṭṭha. 1.1; ma. ni. aṭṭha. 1.mūlapariyāyasuttavaṇṇanā; saṁ. ni. aṭṭha. 1.1.1; a. ni. aṭṭha. 1.1.1; dha. sa. aṭṭha. 1 kāmāvacarakusalapadabhājanīya; khu. pā. aṭṭha. maṁgalasuttavaṇṇanā, evamiccādipāṭhavaṇṇanā; paṭi. ma. aṭṭha. 2.1.184);",
  "atk-s0511a3:142": "Idha so kāle daṭṭhabbo; tasmiṁ kāleti attho. Mānusaṁ bhavanti manussabhāvaṁ. Appattamānasāti appattaṁ anadhigataṁ mānasaṁ yehi te appattamānasā. Mānasanti rāgassa ca cittassa ca arahattassa ca adhivacanaṁ. ‘‘Antalikkhacaro pāso, yvāyaṁ carati mānaso’’ti (saṁ. ni. 1.151; mahāva. 33) hi ettha pana rāgo ‘‘mānaso’’ti vutto. ‘‘Cittaṁ mano mānasaṁ hadayaṁ paṇḍara’’nti (dha. sa. 6; vibha. 184; mahāni. 1; cūḷani. pārāyanānugītigāthāniddesa 114) ettha cittaṁ. ‘‘Appattamānaso sekho, kālaṁ kayirā janesutā’’ti (saṁ. ni. 1.159) ettha arahattaṁ. Idhāpi arahattameva adhippetaṁ (dha. sa. aṭṭha. 5 kāmāvacarakusalaniddesavārakathā; mahāni. aṭṭha. 1). Tasmā appattaarahattaphalāti attho. Sekhāti kenaṭṭhena sekhā? Sekhadhammapaṭilābhaṭṭhena sekhā. Vuttañhetaṁ – ‘‘kittāvatā nu kho, bhante, sekho hotīti? Idha, bhikkhave, bhikkhu sekhāya sammādiṭṭhiyā samannāgato hoti…pe… sekhena sammāsamādhinā samannāgato hoti. Ettāvatā kho, bhikkhave, bhikkhu sekho hotī’’ti (saṁ. ni. 5.13). Api ca sikkhantīti sekhā. Vuttañhetaṁ – ‘‘sikkhati, sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi sikkhati adhicittampi adhipaññampi sikkhatīti kho, bhikkhu, tasmā sekhoti vuccatī’’ti (a. ni. 3.86).",
  "atk-s0511a3:143": "Supupphitanti suṭṭhu vikasitaṁ. Pāvacananti pasatthaṁ vacanaṁ, vuddhippattaṁ vā vacanaṁ pavacanaṁ, pavacanameva pāvacanaṁ, sāsananti attho. Upasobhatīti abhirājati ativirocati. Sabbadāti sabbakālaṁ. ‘‘Upasobhati sadevake’’tipi pāṭho.",
  "atk-s0511a3:144": "Tassa dīpaṅkarassa bhagavato rammavatī nāma nagaraṁ ahosi, sudevo nāma khattiyo pitā, sumedhā nāma devī mātā, sumaṅgalo ca tisso cāti dve aggasāvakā, sāgato nāma upaṭṭhāko, nandā ca sunandā cāti dve aggasāvikā, bodhi tassa bhagavato pipphalirukkho ahosi, asītihatthubbedho, satasahassavassāni āyūti. Kiṁ panimesaṁ jātanagarādīnaṁ dassane payojananti ce? Vuccate – yassa yadi neva jātanagaraṁ na pitā na mātā paññāyeyya, imassa pana neva jātanagaraṁ na pitā na mātā paññāyati, devo vā sakko vā yakkho vā māro vā brahmā vā esa maññe, devānampi īdisaṁ pāṭihāriyaṁ anacchariyanti maññamānā na sotabbaṁ na saddahitabbaṁ maññeyyuṁ, tato abhisamayo na bhaveyya, asati abhisamaye niratthako buddhuppādo bhaveyya, aniyyānikaṁ sāsanaṁ. Tasmā sabbabuddhānaṁ jātanagarādiko paricchedo dassetabbo. Tena vuttaṁ –",
  "atk-s0511a3:145": "18.",
  "atk-s0511a3:146": " ‘‘Nagaraṁ rammavatī nāma, sudevo nāma khattiyo;",
  "atk-s0511a3:147": "Sumedhā nāma janikā, dīpaṅkarassa satthuno.",
  "atk-s0511a3:148": "24.",
  "atk-s0511a3:149": " ‘‘Sumaṅgalo ca tisso ca, ahesuṁ aggasāvakā;",
  "atk-s0511a3:150": "Sāgato nāmupaṭṭhāko, dīpaṅkarassa satthuno.",
  "atk-s0511a3:151": "25.",
  "atk-s0511a3:152": " ‘‘Nandā ceva sunandā ca, ahesuṁ aggasāvikā;",
  "atk-s0511a3:153": "Bodhi tassa bhagavato, pipphalīti pavuccati.",
  "atk-s0511a3:154": "27.",
  "atk-s0511a3:155": " ‘‘Asītihatthamubbedho, dīpaṅkaro mahāmuni;",
  "atk-s0511a3:156": "Sobhati dīparukkhova, sālarājāva phullito.",
  "atk-s0511a3:157": "28.",
  "atk-s0511a3:158": " ‘‘Satasahassavassāni, āyu tassa mahesino;",
  "atk-s0511a3:159": "Tāvatā tiṭṭhamāno so, tāresi janataṁ bahuṁ.",
  "atk-s0511a3:160": "29.",
  "atk-s0511a3:161": " ‘‘Jotayitvāna saddhammaṁ, santāretvā mahājanaṁ;",
  "atk-s0511a3:162": "Jalitvā aggikkhandhova, nibbuto so sasāvako.",
  "atk-s0511a3:163": "30.",
  "atk-s0511a3:164": " ‘‘Sā ca iddhi so ca yaso, tāni ca pādesu cakkaratanāni;",
  "atk-s0511a3:165": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a3:166": "Tattha sudevo nāma khattiyoti sudevo nāmassa khattiyo pitā ahosīti attho. Janikāti janetti. Pipphalīti pilakkhakapītanarukkho bodhi. Asītihatthamubbedhoti asītihatthaṁ uccaggato. Dīparukkho vāti sampajjalitadīpamālākulo dīparukkho viya ārohapariṇāhasaṇṭhānapāripūrisampanno dvattiṁsavaralakkhaṇānubyañjanasamalaṅkatasarīro vipphuritaraṁsijālāvisaratārāgaṇasamujjalamiva gaganatalaṁ bhagavā dharamānakāle sobhatīti sobhittha. Sālarājāva phullitoti pupphito sabbaphāliphullo sālarājarukkho viya ca sabbaphāliphullo yojanasatubbedho pāricchatto viya ca asītihatthubbedho bhagavā ativiya sobhati.",
  "atk-s0511a3:167": "Satasahassavassānīti vassasatasahassāni tassa āyūti attho. Tāvatā tiṭṭhamānoti tāvatakaṁ kālaṁ tiṭṭhamāno. Janatanti janasamūhaṁ. Santāretvā mahājananti tārayitvā mahājanaṁ. ‘‘Santāretvā sadevaka’’ntipi pāṭho, tassa sadevakaṁ lokanti attho. Sā ca iddhīti sā ca sampatti ānubhāvo. So ca yasoti so ca parivāro. Sabbaṁ tamantarahitanti taṁ sabbaṁ vuttappakāraṁ sampattijātaṁ antarahitaṁ apagatanti attho. Nanu rittā sabbasaṅkhārāti sabbe pana saṅkhatadhammā nanu rittā tucchā, niccasārādirahitāti attho.",
  "atk-s0511a3:168": "Ettha pana nagarādiparicchedo pāḷiyamāgatova. Sambahulavāro pana nāgato, so ānetvā dīpetabbo. Seyyathidaṁ – puttaparicchedo, bhariyāparicchedo, pāsādaparicchedo, agāravāsaparicchedo, nāṭakitthiparicchedo, abhinikkhamanaparicchedo, padhānaparicchedo, vihāraparicchedo, upaṭṭhākaparicchedoti. Etesampi dīpane kāraṇaṁ heṭṭhā vuttameva. Tassa pana dīpaṅkarassa bhariyānaṁ tisatasahassaṁ ahosi. Tassa aggamahesī padumā nāma, tassa pana putto usabhakkhandho nāma. Tena vuttaṁ –",
  "atk-s0511a3:169": "‘‘Bhariyā padumā nāma, vibuddhapadumānanā;",
  "atk-s0511a3:170": "Atrajo usabhakkhandho, dīpaṅkarassa satthuno.",
  "atk-s0511a3:171": "‘‘Haṁsā koñcā mayūrākhyā, pāsādāpi tayo matā;",
  "atk-s0511a3:172": "Dasavassasahassāni, agāraṁ avasī kira.",
  "atk-s0511a3:173": "‘‘Hatthiyānena nikkhanto, nandārāme jino vasī;",
  "atk-s0511a3:174": "Nando nāmassupaṭṭhāko, lokānandakaro kirā’’ti.",
  "atk-s0511a3:175": "Sabbabuddhānaṁ pana pañca vemattāni honti āyuvemattaṁ pamāṇavemattaṁ kulavemattaṁ padhānavemattaṁ rasmivemattanti. Tattha āyuvemattaṁ nāma keci dīghāyukā honti keci appāyukā. Tathā hi dīpaṅkarassa pana bhagavato vassasatasahassaṁ āyuppamāṇaṁ ahosi, amhākaṁ bhagavato vassasataṁ.",
  "atk-s0511a3:176": "Pamāṇavemattaṁ nāma keci dīghā honti keci rassā. Tathā hi dīpaṅkaro asītihatthappamāṇo ahosi, amhākaṁ pana bhagavā aṭṭhārasahatthappamāṇo.",
  "atk-s0511a3:177": "Kulavemattaṁ nāma keci khattiyakule nibbattanti keci brāhmaṇakule. Tathā hi dīpaṅkarādayo khattiyakule nibbattiṁsu, kakusandhakoṇāgamanādayo brāhmaṇakule.",
  "atk-s0511a3:178": "Padhānavemattaṁ nāma kesañci padhānaṁ ittarameva hoti yathā kassapassa bhagavato , kesañci addhaniyaṁ amhākaṁ bhagavato viya.",
  "atk-s0511a3:179": "Rasmivemattaṁ nāma maṅgalassa bhagavato sarīrasmi dasasahassilokadhātuṁ pharitvā aṭṭhāsi, amhākaṁ bhagavato byāmamattaṁ. Tatra rasmivemattaṁ ajjhāsayapaṭibaddhaṁ hoti. Yo yattakaṁ icchasi, tassa tattakaṁ sarīrappabhā pharati. Maṅgalassa pana ‘‘dasasahassilokadhātuṁ pharatū’’ti ajjhāsayo ahosi. Paṭividdhaguṇesu pana kassaci vemattaṁ nāma natthi (dī. ni. aṭṭha. 2.12 ādayo).",
  "atk-s0511a3:180": "Tathā sabbabuddhānaṁ cattāri avijahitaṭṭhānāni nāma honti. Bodhipallaṅko avijahito ekasmiṁyeva ṭhāne hoti. Dhammacakkappavattanaṭṭhānaṁ isipatane migadāye avijahitameva hoti. Devorohaṇakāle saṅkassanagaradvāre paṭhamapādakkamo avijahitova hoti. Jetavane gandhakuṭiyā cattāri mañcapādaṭṭhānāni avijahitāneva honti. Vihāropi avijahitova. So pana khuddako vā mahanto vā hoti.",
  "atk-s0511a3:181": "Aparaṁ pana amhākaṁyeva bhagavato sahajātaparicchedañca nakkhattaparicchedañca visesaṁ. Amhākaṁ sabbaññubodhisattena kira saddhiṁ rāhulamātā ānandatthero channo kaṇḍako assarājā nidhikumbhā mahābodhirukkho kāḷudāyīti imāni sata sahajātāni. Mahāpuriso kira uttarāsāḷhanakkhatteneva mātukucchiṁ okkami, mahābhinikkhamanaṁ nikkhami , dhammacakkaṁ pavattesi, yamakapāṭihāriyaṁ akāsi. Visākhanakkhattena jāto ca abhisambuddho ca parinibbuto ca, māghanakkhattena tassa sāvakasannipāto ceva āyusaṅkhāravosajjanañca ahosi, assayujanakkhattena devorohaṇanti ettakaṁ āharitvā dīpetabbaṁ. Ayaṁ sambahulavāraparicchedo. Sesagāthā sauttānā evāti.",
  "atk-s0511a3:182": "Iti bhagavā dīpaṅkaro yāvatāyukaṁ ṭhatvā sabbabuddhakiccaṁ katvā anukkamena anupādisesāya nibbānadhātuyā parinibbāyi.",
  "atk-s0511a3:183": "Yasmiṁ kira kappe dīpaṅkaradasabalo udapādi, tasmiṁ aññepi taṇhaṅkaro, medhaṅkaro, saraṇaṅkaroti tayo buddhā ahesuṁ. Tesaṁ santike bodhisattassa byākaraṇaṁ natthi. Tasmā te idha na dassitā. Aṭṭhakathāyaṁ pana tamhā kappā ādito paṭṭhāyuppannuppanne sabbabuddhe dassetuṁ idaṁ vuttaṁ –",
  "atk-s0511a3:184": "‘‘Taṇhaṅkaro medhaṅkaro, athopi saraṇaṅkaro;",
  "atk-s0511a3:185": "Dīpaṅkaro ca sambuddho, koṇḍañño dvipaduttamo.",
  "atk-s0511a3:186": "‘‘Maṅgalo ca sumano ca, revato sobhito muni;",
  "atk-s0511a3:187": "Anomadassī padumo, nārado padumuttaro.",
  "atk-s0511a3:188": "‘‘Sumedho ca sujāto ca, piyadassī mahāyaso;",
  "atk-s0511a3:189": "Atthadassī dhammadassī, siddhattho lokanāyako.",
  "atk-s0511a3:190": "‘‘Tisso phusso ca sambuddho, vipassī sikhi vessabhū;",
  "atk-s0511a3:191": "Kakusandho koṇāgamano, kassapo cāpi nāyako.",
  "atk-s0511a3:192": "‘‘Ete ahesuṁ sambuddhā, vītarāgā samāhitā;",
  "atk-s0511a3:193": "Sataraṁsīva uppannā, mahātamavinodanā;",
  "atk-s0511a3:194": "Jalitvā aggikkhandhāva, nibbutā te sasāvakā’’ti. (apa. aṭṭha. 1.dūrenidānakathā; cariyā. aṭṭha. nidānakathā; jā. aṭṭha. 1.dūrenidānakathā);",
  "atk-s0511a3:195": "Ettāvatā nātisaṅkhepavitthāravasena katāya",
  "atk-s0511a3:196": "Madhuratthavilāsiniyā buddhavaṁsa-aṭṭhakathāya",
  "atk-s0511a3:197": "Dīpaṅkarabuddhavaṁsavaṇṇanā niṭṭhitā.",
  "atk-s0511a3:198": "Niṭṭhito paṭhamo buddhavaṁso."
}