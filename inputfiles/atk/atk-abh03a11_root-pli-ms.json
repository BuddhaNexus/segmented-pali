{
  "atk-abh03a11:0": "4. Jahatikathā",
  "atk-abh03a11:1": "1. Nasuttāharaṇakathāvaṇṇanā",
  "atk-abh03a11:2": "279. Idāni jahatikathā nāma hoti. Tattha yesaṁ ‘‘jhānalābhī puthujjano saha saccābhisamayā anāgāmī nāma hoti, tassa puthujjanakāleyeva kāmarāgabyāpādā pahīnā’’ti laddhi seyyathāpi etarahi sammitiyānaṁ, tesaṁ taṁ laddhiṁ bhindituṁ jahati puthujjanoti pucchā sakavādissa, jhānavikkhambhitānaṁ pana tesaṁ pariyuṭṭhānaṁ apassantassa paṭiññā paravādissa. Yasmā pana tesaṁ jhānavikkhambhitānampi anāgāmimaggeneva accantaṁ pahānaṁ hoti, tasmā puna accantantiādianuyogo sakavādissa, tathārūpassa pahānassa abhāvato paṭikkhepo itarassa. Vikkhambhetīti accantavikkhambhanameva sandhāya pucchā sakavādissa. Tato paraṁ anāgāmimaggaṭṭhena saddhiṁ puthujjanasaṁsandanaṁ hoti. Taṁ uttānatthameva.",
  "atk-abh03a11:3": "280. Tato paraṁ anāgāmiphale saṇṭhātīti puṭṭho jhānānāgāmitaṁ sandhāya paṭijānāti. Arahatte saṇṭhātīti puṭṭho dassanamaggena uddhambhāgiyānaṁ pahānābhāvato paṭikkhipati.",
  "atk-abh03a11:4": "Apubbaṁ acarimaṁ tayo maggeti puṭṭho tathārūpāya bhāvanāya abhāvā paṭikkhipati. Puna puṭṭho tiṇṇaṁ maggānaṁ kiccasabbhāvaṁ sandhāya paṭijānāti. Sāmaññaphalapucchāsupi eseva nayo. Katamena maggenāti puṭṭho anāgāmimaggenāti jhānānāgāmitaṁ sandhāya vadati. Puna saṁyojanappahānaṁ puṭṭho tiṇṇaṁ anāgāmimaggena tesaṁ kilesānaṁ appaheyyattā paṭikkhipati. Dutiyaṁ puṭṭho paṭhamamaggasseva jhānānāgāmimaggabhāvaṁ sandhāya paṭijānāti. Sesamettha uttānatthamevāti.",
  "atk-abh03a11:5": "Jahatikathā."
}