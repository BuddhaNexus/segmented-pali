{
  "atk-vin02a16:0": "3. Nissaggiyakaṇḍaṁ (bhikkhunīvibhaṅgavaṇṇanā)",
  "atk-vin02a16:1": "Paṭhamanissaggiyapācittiyasikkhāpadavaṇṇanā",
  "atk-vin02a16:2": "Tiṁsa nissaggiyā dhammā, bhikkhunīnaṁ pakāsitā;",
  "atk-vin02a16:3": "Ye tesaṁ dāni bhavati, ayaṁ saṁvaṇṇanākkamo.",
  "atk-vin02a16:4": "733.Āmattikāpaṇanti amattāni vuccanti bhājanāni; tāni ye vikkiṇanti, te vuccanti āmattikā; tesaṁ āpaṇo āmattikāpaṇo; taṁ vā pasāressantīti attho.",
  "atk-vin02a16:5": "734.Pattasannicayaṁ kareyyāti pattasannidhiṁ kareyya; ekāhaṁ anadhiṭṭhahitvā vā avikappetvā vā pattaṁ ṭhapeyyāti attho. Sesaṁ mahāvibhaṅge vuttanayeneva veditabbaṁ. Ayameva hi viseso – tattha dasāhaṁ parihāro, idha ekāhampi natthi. Sesaṁ tādisameva.",
  "atk-vin02a16:6": "Idampi kathinasamuṭṭhānaṁ – kāyavācato kāyavācācittato ca samuṭṭhāti, akiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a16:7": "Paṭhamasikkhāpadaṁ.",
  "atk-vin02a16:8": "Dutiyanissaggiyapācittiyasikkhāpadavaṇṇanā",
  "atk-vin02a16:9": "738. Dutiye – duccoḷāti virūpacoḷā; jiṇṇacoḷāti attho. Apayyāhīti api ayyāhi.",
  "atk-vin02a16:10": "740.Ādissadinnanti sampattā bhājentūti vatvāpi idaṁ gaṇassa idaṁ tumhākaṁ dammīti vatvā vā dātukamyatāya pādamūle ṭhapetvā vā dinnampi ādissa dinnaṁ nāma hoti. Etaṁ sabbampi akālacīvaraṁ. Ayyāya dammīti evaṁ paṭiladdhaṁ pana yathādāneyeva upanetabbaṁ. Sesaṁ uttānameva.",
  "atk-vin02a16:11": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a16:12": "Dutiyasikkhāpadaṁ.",
  "atk-vin02a16:13": "Tatiyanissaggiyapācittiyasikkhāpadavaṇṇanā",
  "atk-vin02a16:14": "743-5. Tatiye – handāti gaṇha. Sayaṁ acchindatīti ekaṁ datvā ekaṁ acchindantiyā ekaṁ nissaggiyaṁ, bahūsu bahūni. Sace saṁharitvā ṭhapitāni ekato acchindati, vatthugaṇanāya āpattiyo. Bandhitvā ṭhapitesu pana ekāva āpatti. Sesaṁ uttānameva.",
  "atk-vin02a16:15": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a16:16": "Tatiyasikkhāpadaṁ.",
  "atk-vin02a16:17": "Catutthanissaggiyapācittiyasikkhāpadavaṇṇanā",
  "atk-vin02a16:18": "748. Catutthe – kayenāti mūlena. Na me āvuso sappinā attho; telena me atthoti idaṁ kira sā āhaṭasappiṁ datvā telampi āharissatīti maññamānā āha. Viññāpetvāti jānāpetvā; idaṁ nāma āharāti yācitvā vā.",
  "atk-vin02a16:19": "752.Taññeva viññāpetīti yaṁ paṭhamaṁ viññattaṁ taṁ thokaṁ nappahoti, tasmā puna taññeva viññāpetīti attho. Aññañca viññāpetīti sace paṭhamaṁ sappiviññattaṁ, yamakaṁ pacitabbanti ca vejjena vuttattā telena attho hoti, tato telenāpi me atthoti evaṁ aññañca viññāpeti. Ānisaṁsaṁ dassetvāti sace kahāpaṇassa sappi ābhataṁ hoti, iminā mūlena diguṇaṁ telaṁ labbhati, tenāpi ca idaṁ kiccaṁ nipphajjati, tasmā telaṁ āharāti evaṁ ānisaṁsaṁ dassetvā viññāpetīti. Sesaṁ uttānameva.",
  "atk-vin02a16:20": "Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a16:21": "Catutthasikkhāpadaṁ.",
  "atk-vin02a16:22": "Pañcamanissaggiyapācittiyasikkhāpadavaṇṇanā",
  "atk-vin02a16:23": "753. Pañcame – na me sikkhamāneti idaṁ kira sā kuladhītā ‘‘ayaṁ addhā evaṁ vuttā idaṁ telaṁ ṭhapetvā sappimpi me attano kulagharā āharissatī’’ti maññamānā āha. Cetāpetvāti jānāpetvā icceva attho. Sesaṁ sabbattha catutthasadisamevāti.",
  "atk-vin02a16:24": "Pañcamasikkhāpadaṁ.",
  "atk-vin02a16:25": "Chaṭṭhanissaggiyapācittiyasikkhāpadavaṇṇanā",
  "atk-vin02a16:26": "758. Chaṭṭhe – chandakanti ‘‘idaṁ nāma dhammakiccaṁ karissāma, yaṁ sakkotha; taṁ dethā’’ti evaṁ paresaṁ chandañca ruciñca uppādetvā gahitaparikkhārassetaṁ adhivacanaṁ. Aññadatthikenāti aññassatthāya dinnena. Aññuddisikenāti aññaṁ uddisitvā dinnena. Saṅghikenāti saṅghassa pariccattena.",
  "atk-vin02a16:27": "762.Sesakaṁ upanetīti yadatthāya dinno, taṁ cetāpetvā avasesaṁ aññassatthāya upaneti. Sāmike apaloketvāti ‘‘tumhehi cīvaratthāya dinno, amhākañca cīvaraṁ atthi, telādīhi pana attho’’ti evaṁ āpucchitvā upaneti. Āpadāsūti tathārūpesu upaddavesu; bhikkhuniyo vihāraṁ chaḍḍetvā pakkamanti, evarūpāsu āpadāsu yaṁ vā taṁ vā cetāpetuṁ vaṭṭati. Sesaṁ uttānameva.",
  "atk-vin02a16:28": "Chasamuṭṭhānaṁ – kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a16:29": "Chaṭṭhasikkhāpadaṁ.",
  "atk-vin02a16:30": "Sattamanissaggiyapācittiyasikkhāpadavaṇṇanā",
  "atk-vin02a16:31": "764. Sattame – saññācikenāti sayaṁ yācitakena. Etadevettha nānākaraṇaṁ. Sesaṁ chaṭṭhasadisamevāti.",
  "atk-vin02a16:32": "Sattamasikkhāpadaṁ.",
  "atk-vin02a16:33": "Aṭṭhamanissaggiyapācittiyasikkhāpadavaṇṇanā",
  "atk-vin02a16:34": "769. Aṭṭhame – mahājanikenāti gaṇassa pariccattena. Etadevettha nānākaraṇaṁ.",
  "atk-vin02a16:35": "Aṭṭhamasikkhāpadaṁ.",
  "atk-vin02a16:36": "Navamanissaggiyapācittiyasikkhāpadavaṇṇanā",
  "atk-vin02a16:37": "774. Navamasikkhāpade – saññācikenāti idaṁ padaṁ ito adhikataraṁ.",
  "atk-vin02a16:38": "Navamasikkhāpadaṁ.",
  "atk-vin02a16:39": "Dasamanissaggiyapācittiyasikkhāpadavaṇṇanā",
  "atk-vin02a16:40": "778. Dasame – pariveṇaṁ undriyatīti pariveṇaṁ vinassati; paripatatīti attho. Idañca padaṁ puggalikena saññācikenāti idañca ettakameva nānākaraṇaṁ. Sesaṁ pubbasadisamevāti.",
  "atk-vin02a16:41": "Dasamasikkhāpadaṁ.",
  "atk-vin02a16:42": "Ekādasamanissaggiyapācittiyasikkhāpadavaṇṇanā",
  "atk-vin02a16:43": "784. Ekādasame – garupāvuraṇanti sītakāle pāvuraṇaṁ. Catukkaṁsaparamanti ettha kaṁso nāma catukkahāpaṇiko hoti; tasmā padabhājane ‘‘soḷasakahāpaṇagghanaka’’nti vuttaṁ.",
  "atk-vin02a16:44": "Ekādasamasikkhāpadaṁ.",
  "atk-vin02a16:45": "Dvādasamanissaggiyapācittiyasikkhāpadavaṇṇanā",
  "atk-vin02a16:46": "789. Dvādasame – lahupāvuraṇanti uṇhakāle pāvuraṇaṁ. Sesaṁ sikkhāpadadvayepi uttānameva.",
  "atk-vin02a16:47": "Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a16:48": "Dvādasamasikkhāpadaṁ.",
  "atk-vin02a16:49": "Uddiṭṭhā kho ayyāyo tiṁsa nissaggiyā pācittiyā dhammāti ettha mahāvibhaṅge cīvaravaggato dhovanañca paṭiggahaṇañcāti dve sikkhāpadāni apanetvā akālacīvaraṁ kālacīvaranti adhiṭṭhahitvā bhājitasikkhāpadena ca parivattetvā acchinnacīvarena ca paṭhamavaggo pūretabbo. Puna eḷakalomavaggassa ādito satta sikkhāpadāni apanetvā satta aññadatthikāni pakkhipitvā dutiyavaggo pūretabbo. Tatiyavaggato paṭhamapattaṁ vassikasāṭikaṁ āraññakasikkhāpadanti imāni tīṇi apanetvā pattasannicayagarupāvuraṇalahupāvuraṇasikkhāpadehi tatiyavaggo pūretabbo. Iti bhikkhunīnaṁ dvādasa sikkhāpadāni ekatopaññattāni, aṭṭhārasa ubhatopaññattānīti evaṁ sabbepi pātimokkhuddesamaggena ‘‘uddiṭṭhā kho ayyāyo tiṁsa nissaggiyā pācittiyā dhammā’’ti evamettha attho daṭṭhabbo. Sesaṁ vuttanayamevāti.",
  "atk-vin02a16:50": "Samantapāsādikāya vinayasaṁvaṇṇanāya bhikkhunīvibhaṅge",
  "atk-vin02a16:51": "Tiṁsakavaṇṇanā niṭṭhitā.",
  "atk-vin02a16:52": "Nissaggiyakaṇḍaṁ niṭṭhitaṁ."
}