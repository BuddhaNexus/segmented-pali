{
  "atk-s0402a17:0": "3. Vinayapeyyālaṁ",
  "atk-s0402a17:1": "201.Dveme, bhikkhave, atthavase paṭiccāti, bhikkhave, dve atthe nissāya dve kāraṇāni sandhāya. Sikkhāpadaṁ paññattanti sikkhākoṭṭhāso ṭhapito. Saṅghasuṭṭhutāyāti saṅghassa suṭṭhubhāvāya, ‘‘suṭṭhu, bhante’’ti vatvā sampaṭicchanatthāyāti attho. Saṅghaphāsutāyāti saṅghassa phāsuvihāratthāya. Dummaṅkūnanti dussīlānaṁ. Pesalānanti pīyasīlānaṁ. Diṭṭhadhammikānaṁ āsavānanti diṭṭhadhamme imasmiṁyeva attabhāve vītikkamapaccayā paṭiladdhabbānaṁ vadhabandhanādidukkhadhammasaṅkhātānaṁ āsavānaṁ. Saṁvarāyāti pidahanatthāya. Samparāyikānanti tathārūpānaṁyeva apāyadukkhasaṅkhātānaṁ samparāye uppajjanakaāsavānaṁ. Paṭighātāyāti paṭisedhanatthāya. Verānanti akusalaverānampi puggalaverānampi. Vajjānanti dosānaṁ. Te eva vā dukkhadhammā vajjanīyattā idha vajjāti adhippetā. Bhayānanti cittutrāsabhayānampi bhayahetūnaṁ tesaṁyeva dukkhadhammānampi. Akusalānanti akkhamaṭṭhena akusalasaṅkhātānaṁ dukkhadhammānaṁ. Gihīnaṁ anukampāyāti gihīsu ujjhāyantesu paññattasikkhāpadaṁ gihīnaṁ anukampāya paññattaṁ nāma. Pāpicchānaṁ pakkhupacchedāyāti pāpicchā pakkhaṁ nissāya saṅghaṁ bhindeyyunti tesaṁ pakkhupacchedanatthāya. Appasannānaṁ pasādāyāti pubbe appasannānampi paṇḍitamanussānaṁ sikkhāpadapaññattisampadaṁ disvā pasāduppattiatthāya. Pasannānaṁ bhiyyobhāvāyāti pasannānaṁ uparūparipasādabhāvāya. Saddhammaṭṭhitiyāti saddhammassa ciraṭṭhitatthaṁ. Vinayānuggahāyāti pañcavidhassāpi vinayassa anuggaṇhanatthāya.",
  "atk-s0402a17:2": "202-230.Pātimokkhaṁ paññattanti bhikkhupātimokkhaṁ bhikkhunipātimokkhanti duvidhaṁ pātimokkhaṁ paññattaṁ. Pātimokkhuddesoti bhikkhūnaṁ pañca, bhikkhunīnaṁ cattāroti nava pātimokkhuddesā paññattā. Pātimokkhaṭṭhapananti uposathaṭṭhapanaṁ. Pavāraṇā paññattāti cātuddasikā pannarasikāti dve pavāraṇā paññattā. Pavāraṇaṭṭhapanaṁ paññattanti sāpattikassa bhikkhuno pavāraṇā uttiyā vattamānāya pavāraṇaṭṭhapanaṁ paññattaṁ. Tajjanīyakammādīsu bhikkhū vācāsattīhi vitudantānaṁ paṇḍukalohitakānaṁ bhikkhūnaṁ tajjanīyakammaṁ (cūḷava. 1 ādayo) paññattaṁ. Bālassa abyattassa seyyasakassa bhikkhuno niyassakammaṁ paññattaṁ. Kuladūsake assajipunabbasuke bhikkhū ārabbha pabbājanīyakammaṁ (cūḷava. 21 ādayo) paññattaṁ. Gihīnaṁ akkosakassa sudhammattherassa paṭisāraṇīyakammaṁ (cūḷava. 33 ādayo) paññattaṁ. Āpattiyā adassanādīsu ukkhepanīyakammaṁ paññattaṁ. Garukāpattiṁ āpannassa paṭicchannāya āpattiyā parivāsadānaṁ paññattaṁ. Parivāse antarāpattiṁ āpannassa mūlāya paṭikassanaṁ paññattaṁ. Paṭicchannāyapi appaṭicchannāyapi āpattiyā mānattadānaṁ paññattaṁ. Ciṇṇamānattassa abbhānaṁ paññattaṁ. Sammā vattantassa osāraṇīyaṁ paññattaṁ. Asammāvattanādīsu nissāraṇīyaṁ paññattaṁ.",
  "atk-s0402a17:3": "Ehibhikkhūpasampadā saraṇagamanūpasampadā ovādūpasampadā pañhābyākaraṇūpasampadā ñatticatutthakammūpasampadā garudhammūpasampadā ubhatosaṅghe upasampadā dūtena upasampadāti aṭṭhavidhā upasampadā paññattā. Ñattikammaṁ nava ṭhānāni gacchatīti evaṁ navaṭṭhānikaṁ ñattikammaṁ paññattaṁ. Ñattidutiyakammaṁ satta ṭhānāni gacchatīti evaṁ sattaṭṭhānikameva ñattidutiyakammaṁ paññattaṁ. Ñatticatutthakammaṁ satta ṭhānāni gacchatīti evaṁ sattaṭṭhānikameva ñatticatutthakammaṁ paññattaṁ. Paṭhamapārājikādīnaṁ paṭhamapaññatti apaññatte paññattaṁ. Tesaṁyeva anupaññatti paññatte anupaññattaṁ. Dhammasammukhatā vinayasammukhatā saṅghasammukhatā puggalasammukhatāti imassa catubbidhassa sammukhībhāvassa vasena sammukhāvinayo paññatto. Sativepullappattassa khīṇāsavassa acodanatthāya sativinayo paññatto. Ummattakassa bhikkhuno amūḷhavinayo paññatto. Appaṭiññāya cuditakassa āpattiyā ataraṇatthaṁ paṭiññātakaraṇaṁ paññattaṁ. Bahutarānaṁ dhammavādīnaṁ laddhiṁ gahetvā adhikaraṇavūpasamanatthaṁ. Yebhuyyasikā paññattā. Pāpussannassa puggalassa niggaṇhanatthaṁ tassapāpiyasikā paññattā. Bhaṇḍanādivasena bahuṁ assāmaṇakaṁ katvā āpattiṁ āpannānaṁ bhikkhūnaṁ ṭhapetvā thullavajjaṁ ṭhapetvā gihipaṭisaṁyuttañca avasesāpattīnaṁ vūpasamanatthāya tiṇavatthārako paññatto.",
  "atk-s0402a17:4": "Vinayapeyyālaṁ niṭṭhitaṁ."
}