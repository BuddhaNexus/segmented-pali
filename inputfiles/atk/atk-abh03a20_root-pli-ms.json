{
  "atk-abh03a20:0": "5. Pañcamavaggo",
  "atk-abh03a20:1": "1. Vimuttikathāvaṇṇanā",
  "atk-abh03a20:2": "418. Idāni vimuttikathā nāma hoti. Tattha vipassanā, maggo, phalaṁ, paccavekkhaṇanti catunnaṁ ñāṇānaṁ vimuttiñāṇanti nāmaṁ. Tesu vipassanāñāṇaṁ niccanimittādīhi vimuttattā, tadaṅgavimuttibhāvena vā vimuttattā vimuttiñāṇaṁ. Maggo samucchedavimutti, phalaṁ paṭippassaddhivimutti, paccavekkhaṇañāṇaṁ pana vimuttiṁ jānātīti vimuttiñāṇaṁ. Evaṁ catubbidhe vimuttiñāṇe nippariyāyena phalañāṇameva vimutti. Sesāni ‘‘vimuttānī’’ti vā ‘‘avimuttānī’’ti vā na vattabbāni. Tasmā ‘‘idaṁ nāma vimuttiñāṇaṁ vimutta’’nti avatvā aviseseneva ‘‘vimuttiñāṇaṁ vimutta’’nti yesaṁ laddhi, seyyathāpi andhakānaṁ; te sandhāya pucchā sakavādissa, paṭiññā paravādissa. Puna yaṁkiñcīti puṭṭho paccavekkhaṇādīni sandhāya paṭikkhipati. Paṭipannassāti puṭṭho maggañāṇassa anāsavataṁ sandhāya paṭijānāti. Yasmā pana taṁ sotāpannassa phale ṭhitassa ñāṇaṁ na hoti, tasmā vimuttaṁ nāma na hotīti codanatthaṁ puna sakavādī sotāpannassātiādimāha. Iminā upāyena sabbattha attho veditabbo.",
  "atk-abh03a20:3": "Vimuttikathāvaṇṇanā.",
  "atk-abh03a20:4": "2. Asekhañāṇakathāvaṇṇanā",
  "atk-abh03a20:5": "421. Idāni asekhakathā nāma hoti. Tattha yasmā ānandattherādayo sekhā ‘‘uḷāro bhagavā’’tiādinā nayena asekhe jānanti, tasmā ‘‘sekhassa asekhañāṇaṁ atthī’’ti yesaṁ laddhi, seyyathāpi uttarāpathakānaṁ; te sandhāya pucchā sakavādissa, paṭiññā itarassa. Jānāti passatīti idaṁ attanā adhigatassa jānanavasena vuttaṁ. Gotrabhunotiādi heṭṭhimāya bhūmiyaṁ ṭhitassa uparūpariñāṇassa abhāvadassanatthaṁ vuttaṁ. Nanu āyasmā ānando sekho ‘‘uḷāro bhagavā’’ti jānātīti paravādī asekhe bhagavati pavattattā taṁ asekhañāṇanti icchati, na panetaṁ asekhaṁ. Tasmā evaṁ patiṭṭhāpitāpi laddhi appatiṭṭhāpitāva hotīti.",
  "atk-abh03a20:6": "Asekhañāṇakathāvaṇṇanā.",
  "atk-abh03a20:7": "3. Viparītakathāvaṇṇanā",
  "atk-abh03a20:8": "424. Idāni viparītakathā nāma hoti. Tattha ‘‘yvāyaṁ pathavīkasiṇe pathavīsaññī samāpajjati, tassa taṁ ñāṇaṁ viparītañāṇa’’nti yesaṁ laddhi, seyyathāpi andhakānaṁ, te sandhāya pucchā sakavādissa, paṭiññā itarassa. Pathaviṁ nissāya uppannanimittañhi na pathavīyeva, tatra cāyaṁ pathavīsaññī. Tasmā viparītañāṇanti ayametassa adhippāyo. Tato sakavādī ‘‘lakkhaṇapathavīpi sasambhārapathavīpi nimittapathavīpi pathavīdevatāpi sabbā pathavīyeva, tāsu pathavīti ñāṇaṁ viparītaṁ na hoti. Anicce niccantiādivipariyeso pana viparītañāṇaṁ nāma. Kiṁ te idaṁ etesu aññatara’’nti codetuṁ anicce niccantiādimāha. Itaro vipallāsalakkhaṇābhāvaṁ sandhāya paṭikkhipati, pathavīnimittaṁ sandhāya paṭijānāti.",
  "atk-abh03a20:9": "Kusalanti sekkhaputhujjanānaṁ ñāṇaṁ sandhāya vuttaṁ. Atthi arahatoti pañhesupi vipallāsalakkhaṇābhāvena paṭikkhipati. Pathavīnimittaṁ sandhāya paṭijānāti. Sabbeva pathavīti sabbaṁ taṁ pathavīkasiṇaṁ lakkhaṇapathavīyeva hotīti pucchati. Sakavādī tathā abhāvato paṭikkhipati. Nanu pathavī atthi, atthi ca koci pathaviṁ pathavito samāpajjatīti pucchā sakavādissa . Tassattho – nanu nimittapathavī atthi, atthi ca koci taṁ pathaviṁ pathavitoyeva samāpajjati, na āpato vā tejato vāti. Pathavī atthītiādi ‘‘yadi yaṁ yathā atthi, taṁ tathā samāpajjantassa ñāṇaṁ viparītaṁ hoti, nibbānaṁ atthi, tampi samāpajjantassa sabbavipariyesasamugghātanaṁ maggañāṇampi te viparītaṁ hotū’’ti dassanatthaṁ vuttanti.",
  "atk-abh03a20:10": "Viparītakathāvaṇṇanā.",
  "atk-abh03a20:11": "4. Niyāmakathāvaṇṇanā",
  "atk-abh03a20:12": "428-431. Idāni niyāmakathā nāma hoti. Tattha yo puggalo sammattaniyāmaṁ okkamissati, taṁ ‘‘bhabbo esa dhammaṁ abhisametu’’nti yasmā bhagavā jānāti, tasmā ‘‘aniyatassa puthujjanasseva sato puggalassa niyāmagamanāya ñāṇaṁ atthī’’ti yesaṁ laddhi, seyyathāpi etarahi uttarāpathakānaṁ; te sandhāya aniyatassāti pucchā sakavādissa. Tattha niyāmagamanāyāti niyāmo vuccati maggo, maggagamanāya maggokkamanāyāti attho. Yaṁ panassa ñāṇaṁ disvā bhagavā ‘‘bhabbo aya’’nti jānāti, taṁ sandhāya paṭiññā paravādissa.",
  "atk-abh03a20:13": "Athassa sakavādī ayuttavāditaṁ dīpetuṁ niyatassāti viparītānuyogamāha. Tattha paṭhamapañhe maggena niyatassa aniyāmagamanāya ñāṇaṁ nāma natthīti paṭikkhipati. Dutiye natthibhāvena paṭijānāti. Tatiye aniyatassa natthīti puṭṭhattā laddhivirodhena paṭikkhipati. Puna paṭhamapañhameva catutthaṁ katvā niyatassa niyāmagamanādivasena tayo pañhā katā. Tesu paṭhame yasmā ādimaggena niyatassa puna tadatthāya ñāṇaṁ natthi, tasmā paṭikkhipati. Dutiye natthibhāveneva paṭijānāti. Tatiye laddhivirodheneva paṭikkhipati. Puna paṭhamapañhaṁ aṭṭhamaṁ katvā aniyatassa aniyāmagamanādivasena tayo pañhā katā. Tesaṁ attho vuttanayeneva veditabbo. Puna paṭhamapañhameva dvādasamaṁ katvā taṁmūlakā atthi niyāmotiādayo pañhā katā. Tattha yasmā niyāmagamanāya ñāṇaṁ nāma maggañāṇameva hoti, tasmā taṁ sandhāya atthi niyāmoti vuttaṁ. Itaro pana niyāmoti vutte paṭikkhipati, ñāṇanti vutte paṭijānāti. Satipaṭṭhānādīsupi eseva nayo. Paccanīkaṁ uttānatthameva. Gotrabhunotiādi yena yaṁ appattaṁ, tassa taṁ natthīti dassanatthaṁ vuttaṁ. Bhagavā jānātīti attano ñāṇabalena jānāti, na tassa niyāmagamanañāṇasabbhāvato. Tasmā iminā kāraṇena patiṭṭhitāpissa laddhi appatiṭṭhitāyevāti.",
  "atk-abh03a20:14": "Niyāmakathāvaṇṇanā.",
  "atk-abh03a20:15": "5. Paṭisambhidākathāvaṇṇanā",
  "atk-abh03a20:16": "432-433. Idāni paṭisambhidākathā nāma hoti. Tattha yesaṁ ‘‘yaṁkiñci ariyānaṁ ñāṇaṁ, sabbaṁ lokuttaramevā’’ti gahetvā ‘‘sabbaṁ ñāṇaṁ paṭisambhidā’’ti laddhi, seyyathāpi andhakānaṁ; te sandhāya pucchā sakavādissa, paṭiññā itarassa. Sammutiñāṇapañhesu pathavīkasiṇasammutiyaṁ samāpattiñāṇaṁ sandhāya paṭikkhipati, niruttiñāṇaṁ sandhāya paṭijānāti. Ye keci sammutinti pañhe puthujjane sandhāya paṭikkhipati. Cetopariyāyapañhesu puthujjanassa ñāṇaṁ sandhāya paṭikkhipati, ariyassa ñāṇaṁ sandhāya paṭijānāti. Sabbā paññātipañhesu kasiṇasamāpattipañhaṁ sandhāya paṭikkhipati, lokuttaraṁ sandhāya paṭijānāti. Pathavīkasiṇasamāpattintiādi ‘‘yā etesu ettakesu ṭhānesu paññā, kiṁ sabbā sā paṭisambhidā’’ti pucchanatthaṁ vuttaṁ. Tenahi sabbaṁ ñāṇanti yasmā sabbā lokuttarapaññā paṭisambhidā , tasmā sabbanti vacanaṁ sāmaññaphalena saddhiṁ patiṭṭhāpetīti.",
  "atk-abh03a20:17": "Paṭisambhidākathāvaṇṇanā.",
  "atk-abh03a20:18": "6. Sammutiñāṇakathāvaṇṇanā",
  "atk-abh03a20:19": "434-435. Idāni sammutiñāṇakathā nāma hoti. Tattha sammutisaccaṁ paramatthasaccanti dve saccāni. Ye pana evaṁ vibhāgaṁ akatvā saccanti vacanasāmaññena sammutiñāṇampi ‘‘saccārammaṇamevā’’ti vadanti, seyyathāpi andhakā; te ayuttavādinoti tesaṁ vādavisodhanatthaṁ ayaṁ kathā āraddhā. Tattha na vattabbanti pucchā paravādissa, paramatthasaccaṁ sandhāya paṭiññā sakavādissa. Sammutisaccamhīti sammutiṁ anupaviṭṭhe saccamhi. Paccatte vā bhummavacanaṁ, sammutisaccanti attho. Sammutiñāṇaṁ saccārammaṇaññevāti pucchā sakavādissa, paṭiññā itarassa. Tato naṁ ‘‘yadi taṁ avisesena saccārammaṇaññeva, tena ñāṇena dukkhapariññādīni kareyyā’’ti codetuṁ tena ñāṇenātiādimāha.",
  "atk-abh03a20:20": "Sammutiñāṇakathāvaṇṇanā.",
  "atk-abh03a20:21": "7. Cittārammaṇakathāvaṇṇanā",
  "atk-abh03a20:22": "436-438. Idāni cittārammaṇakathā nāma hoti. Tattha cetopariyāye ñāṇanti vacanamattameva gahetvā ‘‘taṁ ñāṇaṁ cittārammaṇamevā’’ti yesaṁ laddhi, seyyathāpi etarahi andhakānaṁ; te sandhāya pucchā sakavādissa, paṭiññā itarassa. Athassa ‘‘yo sarāgādivasena cittaṁ jānāti, tassa rāgādayopi ārammaṇā honti, tasmā na vattabbaṁ taṁ cittārammaṇaññevā’’ti codanatthaṁ nanu atthi kocītiādi āraddhaṁ. Phassārammaṇeti phassasaṅkhāte ārammaṇe. Vedanārammaṇetiādīsupi eseva nayo. Puna phassārammaṇe ñāṇaṁ na vattabbanti puṭṭho phassassa phusanalakkhaṇaṁ manasikaroto phassovārammaṇaṁ hotīti paṭijānāti. Kiṁ panetaṁ phassapariyāye ñāṇanti puṭṭho pana tādisassa suttapadassa abhāvā paṭikkhipati. Vedanādīsupi eseva nayo. Idāni yaṁ nissāya laddhi, tadeva dassetvā laddhiṁ patiṭṭhāpetuṁ nanu cetopariyāye ñāṇantiādimāha. Sā panesā vacanamattābhinivesena patiṭṭhāpitāpi appatiṭṭhāpitāva hotīti.",
  "atk-abh03a20:23": "Cittārammaṇakathāvaṇṇanā.",
  "atk-abh03a20:24": "8. Anāgatañāṇakathāvaṇṇanā",
  "atk-abh03a20:25": "439-440. Idāni anāgatañāṇakathā nāma hoti. Tattha anāgataṁ nāma antarampi atthi, anantarampi. Tesu anantare ekanteneva ñāṇaṁ natthi. Yathā ca anantare, tathā ekavīthiekajavanapariyāpannepi. Tattha ye sabbasmimpi anāgate ñāṇaṁ icchanti, seyyathāpi andhakā; te sandhāya pucchā sakavādissa, paṭiññā itarassa. Atha naṁ ‘‘yaṁ te anāgate ñāṇaṁ, kiṁ tena anantaraṁ anāgataṁ mūlādivasena jānātī’’ti codetuṁ anāgataṁ mūlatotiādimāha. Tattha mūlatotiādīni sabbāni kāraṇavevacanāneva. Kāraṇañhi yaṁ attano phalaṁ karoti, taṁ tattha mūlayati patiṭṭhātīti mūlaṁ. Tato ca taṁ hinoti pavattayatīti hetu. Tadeva taṁ nideti ‘‘handa naṁ gaṇhathā’’ti. Niyyāteti viyāti nidānaṁ. Tato taṁ sambhavatīti sambhavo. Pabhavatīti pabhavo. Tattha ca taṁ samuṭṭhāti, taṁ vā naṁ samuṭṭhāpetīti samuṭṭhānaṁ. Tadeva naṁ āharatīti āhāro. Tañcassa apariccajitabbaṭṭhena ārammaṇaṁ. Tadeva cetaṁ paṭicca etīti paccayo. Tato naṁ samudetīti samudayoti vuccati. Yasmā pana anantaraṁ cittaṁ etehākārehi na sakkā jānituṁ, tasmā na hevanti paṭikkhipati. Anāgataṁ hetupaccayatanti yā anantarānāgate citte hetupaccayatā, taṁ jānāti. Ye tattha dhammā hetupaccayā honti, te jānātīti attho. Sesapadesupi eseva nayo. Gotrabhunotiādi yasmiṁ anāgate ñāṇaṁ na uppajjati, taṁ sarūpato dassetuṁ vuttaṁ. Pāṭaliputtassāti suttaṁ yasmiṁ anāgate ñāṇaṁ uppajjati, taṁ dassetuṁ āhaṭaṁ. Yasmā panetaṁ na sabbasmiṁ anāgate ñāṇassa sādhakaṁ; tasmā anāhaṭamevāti.",
  "atk-abh03a20:26": "Anāgatañāṇakathāvaṇṇanā.",
  "atk-abh03a20:27": "9. Paṭuppannañāṇakathāvaṇṇanā",
  "atk-abh03a20:28": "441-442. Idāni paṭuppannañāṇakathā nāma hoti. Tattha yesaṁ ‘‘sabbasaṅkhāresu aniccato diṭṭhesu tampi ñāṇaṁ aniccato diṭṭhaṁ hotī’’ti vacanaṁ nissāya ‘‘avisesena sabbasmiṁ paccuppanne ñāṇaṁ atthī’’ti laddhi, seyyathāpi andhakānaṁ; te sandhāya paṭuppanneti pucchā sakavādissa, paṭiññā itarassa. Atha naṁ ‘‘yadi avisesena paṭuppanne ñāṇaṁ atthi, khaṇapaccuppannepi tena bhavitabbaṁ. Evaṁ sante dvinnaṁ ñāṇānaṁ ekato abhāvā teneva ñāṇena taṁ jānitabbaṁ hotī’’ti codanatthaṁ tenāti anuyogo sakavādissa. Tattha paṭhamapañhe teneva taṁ jānituṁ na sakkāti paṭikkhepo itarassa. Dutiyapañhe santatiṁ sandhāya paṭiññā tasseva. Paṭipāṭito bhaṅgaṁ passanto bhaṅgānupassaneneva bhaṅgānupassanāñāṇaṁ passatīti adhippāyo. Tena ñāṇena taṁ ñāṇaṁ jānātītiādīsupi eseva nayo. Tena phassena taṁ phassantiādīnissa lesokāsanivāraṇatthaṁ vuttāni . Yaṁ panetena laddhipatiṭṭhāpanatthaṁ nanu sabbasaṅkhāretiādi vuttaṁ. Tattha nayato taṁ ñāṇaṁ diṭṭhaṁ hoti, na ārammaṇatoti adhippāyena paṭiññā sakavādissa. Tasmā evaṁ patiṭṭhitāpissa laddhi appatiṭṭhitāva hoti.",
  "atk-abh03a20:29": "Paṭuppannañāṇakathāvaṇṇanā.",
  "atk-abh03a20:30": "10. Phalañāṇakathāvaṇṇanā",
  "atk-abh03a20:31": "443-444. Idāni phale ñāṇakathā nāma hoti. Tattha ‘‘buddhāpi sattānaṁ ariyaphalappattiyā dhammaṁ desenti sāvakāpi, iti iminā sāmaññena buddhānaṁ viya sāvakānampi tena tena sattena pattabbe phale ñāṇaṁ atthī’’ti yesaṁ laddhi, seyyathāpi andhakānaṁ; te sandhāya sāvakassāti pucchā sakavādissa, paṭiññā itarassa. Atha naṁ ‘‘yadi sāvakassa phale ñāṇaṁ atthi, yathā buddhā samānepi sotāpattiphale attano ñāṇabalena ‘ayaṁ ekabījī, ayaṁ kolaṁkolo, ayaṁ sattakkhattuparamo’ti phalassakataṁ paññapenti, kiṁ te evaṁ sāvakopī’’ti codetuṁ sāvako phalassa kataṁ paññapetīti āha. Itaro paṭikkhipati.",
  "atk-abh03a20:32": "Atthi sāvakassa phalaparopariyattītiādi phale ñāṇassa atthitāya paccayapucchanatthaṁ vuttaṁ. Ayañhettha adhippāyo – buddhānaṁ ‘‘idaṁ phalaṁ paraṁ, idaṁ opara’’nti evaṁ phalānaṁ uccāvacabhāvajānanasaṅkhātā phale paropariyatti nāma atthi. Tathā indriyapuggalaparopariyattiyo, tāsaṁ atthitāya tassa tassa puggalassa tesaṁ tesaṁ indriyānaṁ vasena taṁ taṁ phalaṁ jānanti, kiṁ te sāvakassāpi etā paropariyattiyo atthīti.",
  "atk-abh03a20:33": "Atthi sāvakassa khandhapaññattītiādīnipi ‘‘yadi te sāvakassa buddhānaṁ viya phale ñāṇaṁ atthi, imā hi pissa paññattīhi bhavitabbaṁ. Kimassa tā atthi, sakkoti so etā paññattiyo attano balena jānituṁ vā paññapetuṁ vā’’ti codanatthaṁ vuttāni. Sāvako jinotiādi ‘‘yadi sāvakassa buddhānaṁ viya phale ñāṇaṁ atthi, evaṁ sante sveva jino’’ti codanatthaṁ vuttaṁ. Sāvako anuppannassāti pañhepi ayameva nayo. Aññāṇīti pañhe avijjāsaṅkhātassa aññāṇassa vihatattā paṭikkhitto, na panassa buddhānaṁ viya phale ñāṇaṁ atthi. Tasmā appatiṭṭhitova paravādīvādoti.",
  "atk-abh03a20:34": "Phalañāṇakathāvaṇṇanā.",
  "atk-abh03a20:35": "Pañcamo vaggo.",
  "atk-abh03a20:36": "Mahāpaṇṇāsako samatto."
}