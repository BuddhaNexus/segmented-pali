{
  "atk-abh03a25:0": "10. Dasamavaggo",
  "atk-abh03a25:1": "1. Nirodhakathāvaṇṇanā",
  "atk-abh03a25:2": "571-572. Idāni nirodhakathā nāma hoti. Tattha yesaṁ ‘‘upapattesiyanti saṅkhaṁ gatassa bhavaṅgacittassa bhaṅgakkhaṇena saheva kiriyāti saṅkhaṁ gatā kusalā vā akusalā vā cattāro khandhā cittasamuṭṭhānarūpañcāti pañcakkhandhā uppajjanti. Tesu hi anuppannesu bhavaṅge niruddhe santativicchedo bhaveyyā’’ti laddhi, seyyathāpi andhakānaṁ; te sandhāya upapattesiyeti pucchā sakavādissa, paṭiññā itarassa. Tattha upapattesiyeti catūsupi padesu bahuvacanabhummatthe ekavacanabhummaṁ. Upapattesiyesu pañcasu khandhesu aniruddhesūti ayañhettha attho. Dasannanti upapattesiyakhandhānañca kiriyakhandhānañca vasena vuttaṁ. Tattha paṭhamapañhe khandhalakkhaṇavasena kiriyavasena ca pañceva nāma te khandhāti paṭikkhipati. Dutiyapañhe purimapacchimavasena upapattesiyakiriyavasena ca nānattaṁ sandhāya paṭijānāti. Dvinnaṁ pana phassānaṁ cittānañca samodhānaṁ puṭṭho suttalesābhāvena paṭikkhipati.",
  "atk-abh03a25:3": "Kiriyā cattāroti rūpena vinā kusalā akusalā vā cattāro gahitā. Kiriyāñāṇanti paravādinā cakkhuviññāṇasamaṅgikkhaṇe arahato anuññātaṁ anārammaṇañāṇaṁ. Niruddhe maggo uppajjatīti pucchā paravādissa, aniruddhe anuppajjanato paṭiññā sakavādissa. Mato maggaṁ bhāvetīti chalena pucchā paravādissa. Yasmā pana paṭisandhito yāva cuticittā satto jīvatiyeva nāma, tasmā sakavādī na hevanti paṭikkhipati.",
  "atk-abh03a25:4": "Nirodhakathāvaṇṇanā.",
  "atk-abh03a25:5": "2. Rūpaṁmaggotikathāvaṇṇanā",
  "atk-abh03a25:6": "573-575. Idāni rūpaṁ maggotikathā nāma hoti. Tattha yesaṁ ‘‘sammāvācākammantājīvā rūpa’’nti laddhi, seyyathāpi mahisāsakasammitiyamahāsaṁghikānaṁ; te sandhāya maggasamaṅgissāti pucchā sakavādissa, paṭiññā itarassa. Atha naṁ ‘‘yadi te sammāvācādayo rūpaṁ, na viratiyo, yathā sammādiṭṭhādimaggo sārammaṇādisabhāvo, evaṁ tampi rūpaṁ siyā’’ti codetuṁ sārammaṇotiādimāha. Tattha paṭikkhepo ca paṭiññā ca paravādino laddhianurūpena veditabbā. Sesamettha uttānatthamevāti.",
  "atk-abh03a25:7": "Rūpaṁ maggotikathāvaṇṇanā.",
  "atk-abh03a25:8": "3. Pañcaviññāṇasamaṅgissa maggakathāvaṇṇanā",
  "atk-abh03a25:9": "576. Idāni pañcaviññāṇasamaṅgissa maggakathā nāma hoti. Tattha yesaṁ ‘‘cakkhunā rūpaṁ disvā na nimittaggāhī hotī’’ti suttaṁ nissāya ‘‘pañcaviññāṇasamaṅgissa atthi maggabhāvanā’’ti laddhi, seyyathāpi mahāsaṁghikānaṁ, te sandhāya pucchā sakavādissa, paṭiññā itarassa. Atha naṁ ‘‘sace tassa maggabhāvanā atthi, pañcaviññāṇagatikena vā maggena, maggagatikehi vā pañcaviññāṇehi bhavitabbaṁ, na ca tāni maggagatikāni anibbānārammaṇattā alokuttarattā ca, na maggo pañcaviññāṇagatiko tesaṁ lakkhaṇena asaṅgahitattā’’ti codetuṁ nanu pañcaviññāṇā uppannavatthukātiādimāha. Tatrāyaṁ adhippāyo – yadi pañcaviññāṇasamaṅgissa maggabhāvanā siyā, yena manoviññāṇena maggo sampayutto, tampi pañcaviññāṇasamaṅgissa siyā. Evaṁ sante yadidaṁ ‘‘pañcaviññāṇā uppannavatthukā’’tiādi lakkhaṇaṁ vuttaṁ, taṁ evaṁ avatvā ‘‘cha viññāṇā’’ti vattabbaṁ siyā. Tathā pana avatvā ‘‘pañcaviññāṇā’’tveva vuttaṁ, tasmā na vatabbaṁ ‘‘pañcaviññāṇasamaṅgissa atthi maggabhāvanā’’ti. Yasmā cettha ayameva adhippāyo, tasmā sakavādī taṁ lakkhaṇaṁ paravādiṁ sampaṭicchāpetvā no ca vata re vattabbe pañcaviññāṇasamaṅgissa atthi maggabhāvanāti āha.",
  "atk-abh03a25:10": "Aparo nayo – pañcaviññāṇā uppannavatthukā, maggo avatthukopi hoti. Te ca uppannārammaṇā, maggo navattabbārammaṇo. Te purejātavatthukāva maggo avatthukopi. Te purejātārammaṇā, maggo apurejātārammaṇo. Te ajjhattikavatthukāva maggo avatthukopi hoti. Te ca rūpādivasena bāhirārammaṇā, maggo nibbānārammaṇo. Te aniruddhaṁ vatthuṁ nissayaṁ katvā pavattanato asambhinnavatthukā, maggo avatthukopi. Te aniruddhāneva rūpādīni ārabbha pavattanato asambhinnārammaṇā, maggo nibbānārammaṇo. Te nānāvatthukā, maggo avatthuko vā ekavatthuko vā. Te nānārammaṇā maggo ekārammaṇo. Te attano attanova rūpādigocare pavattanato na aññamaññassa gocaravisayaṁ paccanubhonti, maggo rūpādīsu ekampi gocaraṁ na karoti. Te kiriyamanodhātuṁ purecārikaṁ katvā uppajjanato na asamannāhārā na amanasikārā uppajjanti, maggo nirāvajjanova. Te sampaṭicchanādīhi vokiṇṇā uppajjanti, maggassa vokāroyeva natthi. Te aññamaññaṁ pubbacarimabhāvena uppajjanti, maggassa tehi saddhiṁ purimapacchimatāva natthi, tesaṁ anuppattikāle tikkhavipassanāsamaye, tesaṁ anuppattidese āruppepi ca uppajjanato. Te sampaṭicchanādīhi antaritattā na aññamaññassa samanantarā uppajjanti, maggassa sampaṭicchanādīhi antaritabhāvova natthi. Tesaṁ aññatra abhinipātā ābhogamattampi kiccaṁ natthi, maggassa kilesasamugghātanaṁ kiccanti. Yasmā cettha ayampi adhippāyo, tasmā sakavādī imehākārehi paravādiṁ maggassa apañcaviññāṇagatikabhāvaṁ sampaṭicchāpetvā no ca vata re vattabbe pañcaviññāṇasamaṅgissa atthi maggabhāvanāti āha.",
  "atk-abh03a25:11": "577.Suññataṁ ārabbhāti ‘‘yathā lokuttaramaggo suññataṁ nibbānaṁ ārabbha, lokiyo suddhasaṅkhārapuñjaṁ ārabbha uppajjati, kiṁ te evaṁ cakkhuviññāṇa’’nti pucchati. Itaro ‘‘cakkhuñca paṭicca rūpe cā’’ti vacanato paṭikkhipati. Dutiyaṁ puṭṭho ‘‘na nimittaggāhī’’ti vacanato yaṁ tattha animittaṁ, tadeva suññatanti sandhāya paṭijānāti. Cakkhuñca paṭiccāti pañhadvayepi eseva nayo.",
  "atk-abh03a25:12": "578-579.Cakkhuviññāṇaṁ atītānāgataṁ ārabbhāti ettha ayamadhippāyo – manoviññāṇasamaṅgissa atthi maggabhāvanā, manoviññāṇañca atītānāgatampi ārabbha uppajjati, kiṁ te evaṁ cakkhuviññāṇampīti. Phassaṁ ārabbhātiādīsupi eseva nayo. Cakkhunārūpaṁ disvā na nimittaggāhīti ettha javanakkhaṇe na nimittaggāhitā vuttā, na cakkhuviññāṇakkhaṇe. Tasmā lokiyamaggampi sandhāyetaṁ asādhakanti.",
  "atk-abh03a25:13": "Pañcaviññāṇasamaṅgissa maggakathāvaṇṇanā.",
  "atk-abh03a25:14": "4. Pañcaviññāṇā kusalāpītikathāvaṇṇanā",
  "atk-abh03a25:15": "580-583. Idāni pañcaviññāṇā kusalāpītikathā nāma hoti. Sā heṭṭhā vuttanayeneva atthato veditabbāti.",
  "atk-abh03a25:16": "Pañcaviññāṇā kusalāpītikathāvaṇṇanā.",
  "atk-abh03a25:17": "5. Pañcaviññāṇā sābhogātikathāvaṇṇanā",
  "atk-abh03a25:18": "584-586. Idāni pañcaviññāṇā sābhogātikathā nāma hoti. Tattha ābhogo nāma kusalākusalavasena hoti satthārā ca ‘‘cakkhunā rūpaṁ disvā nimittaggāhī hoti, na nimittaggāhī hotī’’tiādi vuttaṁ, taṁ ayoniso gahetvā ‘‘pañcaviññāṇā sābhogā’’ti yesaṁ laddhi, seyyathāpi mahāsaṁghikānaṁ, te sandhāya pucchā sakavādissa, paṭiññā itarassa. Sesamettha purimakathāsadisamevāti.",
  "atk-abh03a25:19": "Pañcaviññāṇā sābhogātikathāvaṇṇanā.",
  "atk-abh03a25:20": "6. Dvīhi sīlehītikathāvaṇṇanā",
  "atk-abh03a25:21": "587-589. Idāni dvīhi sīlehītikathā nāma hoti. Tattha ‘‘sīle patiṭṭhāya naro sapañño’’tiādivacanato (saṁ. ni. 1.23) yasmā lokiyena sīlena sīlavā lokuttaraṁ maggaṁ bhāveti, tasmā ‘‘purimena ca lokiyena maggakkhaṇe lokuttarena cāti dvīhi sīlehi samannāgato nāma hotī’’ti yesaṁ laddhi, seyyathāpi mahāsaṁghikānaṁyeva, te sandhāya maggasamaṅgīti pucchā sakavādissa, paṭiññā itarassa. Atha naṁ ‘‘yadi so ekakkhaṇe lokiyalokuttarehi dvīhi sīlehi samannāgato, dvīhi phassādīhipi tena samannāgatena bhavitabba’’nti codetuṁ dvīhi phassehītiādimāha. Itaro tathārūpaṁ nayaṁ apassanto paṭikkhipati. Lokiyena ca lokuttarena cāti pañhe pubbe samādinnañca maggakkhaṇe uppannasammāvācādīni ca sandhāya paṭijānāti.",
  "atk-abh03a25:22": "Lokiye sīle niruddheti pucchā paravādissa, khaṇabhaṅganirodhaṁ sandhāya paṭiññā sakavādissa. Itaro pana taṁ vītikkamaṁ viya sallakkhento dussīlotiādimāha. Laddhipatiṭṭhāpanaṁ panassa pubbe abhinnasīlataṁyeva dīpeti, na dvīhi samannāgatataṁ. Tasmā appatiṭṭhitāva laddhīti.",
  "atk-abh03a25:23": "Dvīhi sīlehītikathāvaṇṇanā.",
  "atk-abh03a25:24": "7. Sīlaṁ acetasikantikathāvaṇṇanā",
  "atk-abh03a25:25": "590-594. Idāni sīlaṁ acetasikantikathā nāma hoti. Tattha yasmā sīle uppajjitvā niruddhepi samādānahetuko sīlopacayo nāma atthi, yena so sīlavāyeva nāma hoti, tasmā ‘‘sīlaṁ acetasika’’nti yesaṁ laddhi, seyyathāpi mahāsaṁghikānaṁ, te sandhāya pucchā sakavādissa, paṭiññā itarassa. Sesamettha ‘‘dānaṁ acetasika’’ntikathāyaṁ vuttanayeneva veditabbaṁ. Laddhipatiṭṭhāpanampi ayoniso gahitattā appatiṭṭhāpanamevāti.",
  "atk-abh03a25:26": "Sīlaṁ acetasikantikathāvaṇṇanā.",
  "atk-abh03a25:27": "8. Sīlaṁ na cittānuparivattītikathāvaṇṇanā",
  "atk-abh03a25:28": "595-597. Idāni sīlaṁ na cittānuparivattītikathā nāma hoti. Tattha na cittānuparivattīti bhāsantarameva nānaṁ, sesaṁ purimakathāsadisamevāti.",
  "atk-abh03a25:29": "Sīlaṁ na cittānuparivattītikathāvaṇṇanā.",
  "atk-abh03a25:30": "9. Samādānahetukathāvaṇṇanā",
  "atk-abh03a25:31": "598-600. Idāni samādānahetukathā nāma hoti. Tattha ‘‘ārāmaropā’’ti gāthāya atthaṁ ayoniso gahetvā ‘‘sadā puññaṁ pavaḍḍhatī’’ti vacanato ‘‘samādānahetukaṁ sīlaṁ vaḍḍhatī’’ti yesaṁ laddhi, seyyathāpi mahāsaṁghikānaññeva, te sandhāya pucchā sakavādissa, cittavippayuttaṁ sīlopacayaṁ sandhāya paṭiññā paravādissa. Sesaṁ purimakathāsadisamevāti.",
  "atk-abh03a25:32": "Samādānahetukathāvaṇṇanā.",
  "atk-abh03a25:33": "10. Viññatti sīlantikathāvaṇṇanā",
  "atk-abh03a25:34": "601-602. Idāni viññatti sīlantikathā nāma hoti. Tattha kāyaviññatti kāyakammaṁ, vacīviññatti vacīkammanti gahitattā ‘‘viññatti sīla’’nti yesaṁ laddhi, seyyathāpi mahāsaṁghikānañceva sammitiyānañca; te sandhāya viññattīti pucchā sakavādissa, paṭiññā itarassa. Atha naṁ yasmā sīlaṁ nāma virati, na rūpadhammo, tasmā tenatthena codetuṁ pāṇātipātā veramaṇītiādimāha. Abhivādanaṁ sīlantiādi yathārūpaṁ viññattiṁ so ‘‘sīla’’nti maññati taṁ uddharitvā dassetuṁ vuttaṁ. Yasmā pana sā virati na hoti, tasmā puna pāṇātipātātiādimāha. Laddhi panassa chalena patiṭṭhitattā appatiṭṭhitāyevāti.",
  "atk-abh03a25:35": "Viññatti sīlantikathāvaṇṇanā.",
  "atk-abh03a25:36": "11. Aviññatti dussīlyantikathāvaṇṇanā",
  "atk-abh03a25:37": "603-604. Idāni aviññatti dussīlyantikathā nāma hoti. Tattha cittavippayuttaṁ apuññūpacayañceva āṇattiyā ca pāṇātipātādīsu aṅgapāripūriṁ sandhāya ‘‘aviññatti dussīlya’’nti yesaṁ laddhi, seyyathāpi mahāsaṁghikānaṁ, te sandhāya pucchā sakavādissa, paṭiññā itarassa. Atha naṁ ‘‘sace sā dussīlyaṁ, pāṇātipātādīsu aññatarā siyā’’ti codetuṁ pāṇātipātotiādimāha. Pāpakammaṁ samādiyitvāti ‘‘asukaṁ nāma ghātessāmi, asukaṁ bhaṇḍaṁ avaharissāmī’’ti evaṁ pāpasamādānaṁ katvā. Ubho vaḍḍhantīti puṭṭho dānakkhaṇe pāpassa anuppattiṁ sandhāya paṭikkhipati. Dutiyaṁ puṭṭho cittavippayuttaṁ pāpūpacayaṁ sandhāya paṭijānāti. Sesamettha paribhogamayakathāyaṁ vuttanayeneva veditabbaṁ. Laddhipatiṭṭhāpanampissa pāpasamādinnapubbabhāgameva sādheti; na aviññattiyā dussīlabhāvanti.",
  "atk-abh03a25:38": "Aviññatti dussīlyantikathāvaṇṇanā.",
  "atk-abh03a25:39": "Dasamo vaggo.",
  "atk-abh03a25:40": "Dutiyapaṇṇāsako samatto."
}