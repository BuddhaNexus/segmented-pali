{
  "atk-s0517a11:0": "10. Maṇḍapeyyakathā",
  "atk-s0517a11:1": "Maṇḍapeyyakathāvaṇṇanā",
  "atk-s0517a11:2": "238. Idāni tassa maggassa maṇḍapeyyattaṁ dassentena kathitāya bhagavato vacanekadesapubbaṅgamāya maṇḍapeyyakathāya apubbatthānuvaṇṇanā. Tattha maṇḍapeyyanti yathā sampannaṁ nimmalaṁ vippasannaṁ sappi sappimaṇḍoti vuccati, evaṁ vippasannaṭṭhena maṇḍo, pātabbaṭṭhena peyyaṁ. Yañhi pivitvā antaravīthiyaṁ patitā visaññino attano sāṭakādīnampi assāmikā honti, taṁ pasannampi na pātabbaṁ. Mayhaṁ pana idaṁ sikkhattayasaṅgahitaṁ sāsanabrahmacariyaṁ sampannattā nimmalattā vippasannattā maṇḍañca hitasukhāvahattā peyyañcāti maṇḍapeyyanti dīpeti. Maṇḍo peyyo etthāti maṇḍapeyyaṁ. Kiṁ taṁ? Sāsanabrahmacariyaṁ. Kasmā sikkhattayaṁ brahmacariyaṁ nāma? Uttamaṭṭhena nibbānaṁ brahmaṁ nāma, sikkhattayaṁ nibbānatthāya pavattanato brahmatthāya cariyāti brahmacariyanti vuccati. Sāsanabrahmacariyanti taṁyeva. Satthāsammukhībhūtoti idamettha kāraṇavacanaṁ. Yasmā pana satthā sammukhībhūto, tasmā vīriyapayogaṁ katvā pivathetaṁ maṇḍaṁ. Bāhirakañhi bhesajjamaṇḍaṁ vejjassa asammukhā pivantānaṁ pamāṇaṁ vā uggamananiggamanaṁ vā na jānāmāti āsaṅkā hoti. Vejjassa sammukhā pana vejjo jānissatīti nirāsaṅkā pivanti. Evamevaṁ amhākañca dhammassāmī satthā sammukhībhūtoti vīriyaṁ katvā pivathāti maṇḍapāne sanniyojeti. Diṭṭhadhammikasamparāyikaparamatthehi yathārahaṁ anusāsatīti satthā. Apica ‘‘satthā bhagavā satthavāho’’tiādinā (mahāni. 190) niddesanayenapettha attho veditabbo. Sandissamāno mukho bhūtoti sammukhībhūto.",
  "atk-s0517a11:3": "Maṇḍapeyyaniddese tidhattamaṇḍoti tidhābhāvo tidhattaṁ. Tidhattena maṇḍo tidhattamaṇḍo, tividhena maṇḍoti attho. Satthari sammukhībhūteti idaṁ sabbākāraparipuṇṇamaṇḍattayadassanatthaṁ vuttaṁ. Parinibbutepi pana satthari ekadesena maṇḍattayaṁ pavattatiyeva. Teneva cassa niddese ‘‘satthari sammukhībhūte’’ti avatvā katamo desanāmaṇḍotiādi vuttanti veditabbaṁ.",
  "atk-s0517a11:4": "Desanāmaṇḍoti dhammadesanā eva maṇḍo. Paṭiggahamaṇḍoti desanāpaṭiggāhako eva maṇḍo. Brahmacariyamaṇḍoti maggabrahmacariyameva maṇḍo.",
  "atk-s0517a11:5": "Ācikkhanāti desetabbānaṁ saccādīnaṁ imāni nāmānīti nāmavasena kathanā. Desanāti dassanā. Paññāpanāti jānāpanā, ñāṇamukhe ṭhapanā vā. Āsanaṁ ṭhapento hi ‘‘āsanaṁ paññāpetī’’ti vuccati. Paṭṭhapanāti paññāpanā, pavattanāti attho, ñāṇamukhe ṭhapanā vā. Vivaraṇāti vivaṭakaraṇaṁ, vivaritvā dassanāti attho. Vibhajanāti vibhāgakiriyā, vibhāgato dassanāti attho. Uttānīkammanti pākaṭabhāvakaraṇaṁ. Atha vā ācikkhanāti desanādīnaṁ channaṁ padānaṁ mūlapadaṁ. Desanādīni cha padāni tassa atthavivaraṇatthaṁ vuttāni. Tattha desanāti ugghaṭitaññūnaṁ vasena saṅkhepato paṭhamaṁ uddesavasena desanā. Ugghaṭitaññū hi saṅkhepena vuttaṁ paṭhamaṁ vuttañca paṭivijjhanti. Paññāpanāti vipañcitaññūnaṁ vasena tesaṁ cittatosanena buddhinisānena ca paṭhamaṁ saṅkhittassa vitthārato niddesavasena paññāpanā. Paṭṭhapanāti tesaṁyeva niddiṭṭhassa niddesassa paṭiniddesavasena vitthārataravacanena paññāpanā. Vivaraṇāti niddiṭṭhassāpi punappunaṁ vacanena vivaraṇā. Vibhajanāti punappunaṁ vuttassāpi vibhāgakaraṇena vibhajanā. Uttānīkammanti vivaṭassa vitthārataravacanena, vibhattassa ca nidassanavacanena uttānīkaraṇaṁ. Ayaṁ desanā neyyānampi paṭivedhāya hoti. Yevāpanaññepi kecīti piyaṅkaramātādikā vinipātikā gahitā. Viññātāroti paṭivedhavasena lokuttaradhammaṁ viññātāro. Ete hi bhikkhuādayo paṭivedhavasena dhammadesanaṁ paṭiggaṇhantīti paṭiggahā. Ayamevātiādīni paṭhamañāṇaniddese vuttatthāni. Ariyamaggo nibbānena saṁsandanato brahmatthāya cariyāti brahmacariyanti vuccati.",
  "atk-s0517a11:6": "239. Idāni adhimokkhamaṇḍotiādīhi tasmiṁ maggakkhaṇe vijjamānāni indriyabalabojjhaṅgamaggaṅgāni maṇḍapeyyavidhāne yojetvā dasseti. Tattha adhimokkhamaṇḍoti adhimokkhasaṅkhāto maṇḍo. Kasaṭoti pasādavirahito āvilo. Chaḍḍetvāti samucchedavasena pahāya. Saddhindriyassa adhimokkhamaṇḍaṁ pivatīti maṇḍapeyyanti saddhindriyato adhimokkhamaṇḍassa anaññattepi sati aññaṁ viya katvā vohāravasena vuccati, yathā loke nisadapotako nisadapotasarīrassa anaññattepi sati nisadapotassa sarīranti vuccati, yathā ca pāḷiyaṁ ‘‘phusitatta’’ntiādīsu dhammato anaññopi bhāvo añño viya vutto, yathā ca aṭṭhakathāyaṁ ‘‘phusanalakkhaṇo phasso’’tiādīsu (dha. sa. aṭṭha. 1 dhammuddesavāra phassapañcamakarāsivaṇṇanā) dhammato anaññampi lakkhaṇaṁ aññaṁ viya vuttaṁ, evamidanti veditabbaṁ . Pivatīti cettha taṁsamaṅgipuggaloti vuttaṁ hoti. Taṁsamaṅgipuggalo taṁ maṇḍaṁ pivatīti katvā tena puggalena so maṇḍo pātabbato maṇḍapeyyaṁ nāma hotīti vuttaṁ hoti. ‘‘Maṇḍapeyyo’’ti ca vattabbe ‘‘maṇḍapeyya’’nti liṅgavipallāso kato. Sesānampi iminā nayena attho veditabbo. Apubbesu pana pariḷāhoti pīṇanalakkhaṇāya pītiyā paṭipakkho kilesasantāpo. Duṭṭhullanti upasamapaṭipakkho kilesavasena oḷārikabhāvo asantabhāvo. Appaṭisaṅkhāti paṭisaṅkhānapaṭipakkho kilesavasena asamavāhitabhāvo.",
  "atk-s0517a11:7": "240. Puna aññena pariyāyena maṇḍapeyyavidhiṁ niddisitukāmo atthi maṇḍotiādimāha. Tattha tatthāti tasmiṁ saddhindriye. Attharasotiādīsu saddhindriyassa adhimuccanaṁ attho, saddhindriyaṁ dhammo, tadeva nānākilesehi vimuttattā vimutti, tassa atthassa sampatti attharaso. Tassa dhammassa sampatti dhammaraso. Tassā vimuttiyā sampatti vimuttiraso. Atha vā atthapaṭilābharati attharaso, dhammapaṭilābharati dhammaraso, vimuttipaṭilābharati vimuttiraso. Ratīti ca taṁsampayuttā, tadārammaṇā vā pīti. Iminā nayena sesapadesupi attho veditabbo. Imasmiṁ pariyāye maṇḍassa peyyaṁ maṇḍapeyyanti attho vutto hoti.",
  "atk-s0517a11:8": "Evaṁ indriyādibodhipakkhiyadhammapaṭipāṭiyā indriyabalabojjhaṅgamaggaṅgānaṁ vasena maṇḍapeyyaṁ dassetvā puna ante ṭhitaṁ brahmacariyamaṇḍaṁ dassento maggassa padhānattā maggaṁ pubbaṅgamaṁ katvā uppaṭipāṭivasena maggaṅgabojjhaṅgabalaindriyāni dassesi . Ādhipateyyaṭṭhena indriyā maṇḍotiādayo yathāyogaṁ lokiyalokuttarā maṇḍā. Taṁ heṭṭhā vuttanayena veditabbaṁ. Tathaṭṭhena saccā maṇḍoti ettha pana dukkhasamudayānaṁ maṇḍattābhāvā mahāhatthipadasutte (ma. ni. 1.300) viya saccañāṇāni saccāti vuttanti veditabbaṁ.",
  "atk-s0517a11:9": "Saddhammappakāsiniyā paṭisambhidāmagga-aṭṭhakathāya",
  "atk-s0517a11:10": "Maṇḍapeyyakathāvaṇṇanā niṭṭhitā.",
  "atk-s0517a11:11": "Niṭṭhitā ca mahāvaggavaṇṇanā."
}