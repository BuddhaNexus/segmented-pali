{
  "atk-s0511a6:0": "6. Sumanabuddhavaṁsavaṇṇanā",
  "atk-s0511a6:1": "Evaṁ ekappahāreneva dasasahassilokadhātuṁ ekandhakāraṁ katvā tasmiṁ bhagavati parinibbute tassa aparabhāge navutivassasahassāyukesu manussesu anukkamena parihāyitvā dasavassesu jātesu puna vaḍḍhitvā anukkamena asaṅkhyeyyāyukā hutvā puna parihāyitvā navutivassasahassāyukesu jātesu sumano nāma bodhisatto pāramiyo pūretvā tusitapure nibbattitvā tato cavitvā mekhalanagare sudattassa nāma rañño kule sirimāya nāma deviyā kucchismiṁ paṭisandhiṁ aggahesi. Pāṭihāriyāni pubbe vuttanayāneva.",
  "atk-s0511a6:2": "So anukkamena vuddhippatto sirivaḍḍhanasomavaḍḍhanaiddhivaḍḍhananāmadheyyesu tīsu pāsādesu tesaṭṭhiyā nāṭakitthisatasahassehi paricāriyamāno surayuvatīhi paricāriyamāno devakumāro viya navavassasahassāni dibbasukhasadisaṁ visayasukhamanubhavamāno vaṭaṁsikāya nāma deviyā anupamaṁ nāma nirupamaṁ puttaṁ janetvā cattāri nimittāni disvā hatthiyānena nikkhamitvā pabbaji. Taṁ pana pabbajantaṁ tiṁsakoṭiyo anupabbajiṁsu.",
  "atk-s0511a6:3": "So tehi parivuto dasamāse padhānacariyaṁ caritvā visākhapuṇṇamāya anomanigame anomaseṭṭhino dhītāya anupamāya nāma dinnaṁ pakkhittadibbojaṁ pāyāsaṁ paribhuñjitvā sālavane divāvihāraṁ vītināmetvā anupamājīvakena dinnā aṭṭha tiṇamuṭṭhiyo gahetvā nāgabodhiṁ upagantvā taṁ padakkhiṇaṁ katvā aṭṭhahi tiṇamuṭṭhīhi tiṁsahatthavitthataṁ tiṇasantharaṁ katvā tattha pallaṅkaṁ ābhujitvā nisīdi. Tato mārabalaṁ vidhamitvā sabbaññutaññāṇaṁ paṭivijjhitvā – ‘‘anekajātisaṁsāraṁ…pe… taṇhānaṁ khayamajjhagā’’ti (dha. pa. 153-154) udānaṁ udānesi. Tena vuttaṁ –",
  "atk-s0511a6:4": "1.",
  "atk-s0511a6:5": " ‘‘Maṅgalassa aparena, sumano nāma nāyako;",
  "atk-s0511a6:6": "Sabbadhammehi asamo, sabbasattānamuttamo’’ti.",
  "atk-s0511a6:7": "Tattha maṅgalassa aparenāti maṅgalassa bhagavato aparabhāge. Sabbadhammehi asamoti sabbehipi sīlasamādhipaññādhammehi asamo asadiso.",
  "atk-s0511a6:8": "Sumano kira bhagavā bodhisamīpeyeva sattasattāhāni vītināmetvā dhammadesanatthaṁ brahmāyācanaṁ sampaṭicchitvā – ‘‘kassa nu kho ahaṁ paṭhamaṁ dhammaṁ deseyya’’nti (dī. ni. 2.72; ma. ni. 1.284; 2.341; mahāva. 10) upadhārento attanā saha pabbajitānaṁ tiṁsakoṭiyo ca attano kaniṭṭhabhātikaṁ vemātikaṁ saraṇakumārañca purohitaputtaṁ bhāvitattamāṇavakañca upanissayasampanne disvā – ‘‘etesaṁ paṭhamaṁ dhammaṁ deseyya’’nti cintetvā haṁsarājā viya gaganapathena mekhaluyyāne otaritvā uyyānapālaṁ pesetvā attano kaniṭṭhabhātikaṁ saraṇakumārañca purohitaputtaṁ bhāvitattakumārañca pakkosāpetvā tesaṁ parivārabhūtā sattatiṁsakoṭiyo attanā saha pabbajitā tiṁsakoṭiyo ca aññe ca bahū devamanussakoṭiyo cāti evaṁ koṭisatasahassaṁ dhammacakkappavattanena dhammāmataṁ pāyesi. Tena vuttaṁ –",
  "atk-s0511a6:9": "2.",
  "atk-s0511a6:10": " ‘‘Tadā amatabheriṁ so, āhanī mekhale pure;",
  "atk-s0511a6:11": "Dhammasaṅkhasamāyuttaṁ, navaṅgaṁ jinasāsana’’nti.",
  "atk-s0511a6:12": "Tattha amatabherinti amatādhigamāya nibbānādhigamāya bheriṁ. Āhanīti vādayi, dhammaṁ desesīti attho. Sāyaṁ amatabherī nāma amatapariyosānaṁ navaṅgaṁ buddhavacanaṁ. Tenevāha – ‘‘dhammasaṅkhasamāyuttaṁ, navaṅgaṁ jinasāsana’’nti. Tattha dhammasaṅkhasamāyuttanti catusaccadhammakathāsaṅkhavarasamāyuttaṁ.",
  "atk-s0511a6:13": "Sumano pana lokanāyako abhisambodhiṁ pāpuṇitvā paṭiññānurūpaṁ paṭipadaṁ paṭipajjamāno mahājanassa bhavabandhanamokkhatthāya kusalaratanassa kilesacorehi viluppamānassa parittānatthaṁ sīlavipulapākāraṁ samādhiparikhāparivāritaṁ vipassanāñāṇadvāraṁ satisampajaññadaḷhakavāṭaṁ samāpattimaṇḍapādipaṭimaṇḍitaṁ bodhipakkhiyajanasamākulaṁ amatavaranagaraṁ māpesi. Tena vuttaṁ –",
  "atk-s0511a6:14": "3.",
  "atk-s0511a6:15": " ‘‘Nijjinitvā kilese so, patvā sambodhimuttamaṁ;",
  "atk-s0511a6:16": "Māpesi nagaraṁ satthā, saddhammapuravaruttama’’nti.",
  "atk-s0511a6:17": "Tattha nijjinitvāti vijinitvā abhibhuyya, kilesābhisaṅkhāradevaputtamāre viddhaṁsetvāti attho . Soti so sumano bhagavā. ‘‘Vijinitvā kilese hī’’tipi pāṭho. Tattha hi-kāro padapūraṇamatte nipāto. Patvāti adhigantvā. ‘‘Patto’’tipi pāṭho. Nagaranti nibbānanagaraṁ. Saddhammapuravaruttamanti saddhammasaṅkhātaṁ puravaresu uttamaṁ seṭṭhaṁ padhānabhūtaṁ. Atha vā saddhammamayesu puresu pavaresu uttamaṁ saddhammapuravaruttamaṁ. Purimasmiṁ atthavikappe ‘‘nagara’’nti tasseva vevacananti daṭṭhabbaṁ. Paṭividdhadhammasabhāvānaṁ sekkhāsekkhānaṁ ariyapuggalānaṁ patiṭṭhānaṁ gocaranivāsaṭṭhena nibbānaṁ ‘‘nagara’’nti vuccati. Tasmiṁ pana saddhammavaranagare so satthā avicchinnaṁ akuṭilaṁ ujuṁ puthulañca vitthatañca satipaṭṭhānamayaṁ mahāvīthiṁ māpesi. Tena vuttaṁ –",
  "atk-s0511a6:18": "4.",
  "atk-s0511a6:19": " ‘‘Nirantaraṁ akuṭilaṁ, ujuṁ vipulavitthataṁ;",
  "atk-s0511a6:20": "Māpesi so mahāvīthiṁ, satipaṭṭhānavaruttama’’nti.",
  "atk-s0511a6:21": "Tattha nirantaranti kusalajavanasañcaraṇānantarabhāvato nirantaraṁ. Akuṭilanti kuṭilabhāvakaradosavirahitato akuṭilaṁ. Ujunti akuṭilattāva ujuṁ. Purimapadasseva atthadīpakamidaṁ vacanaṁ. Vipulavitthatanti āyāmato ca vitthārato ca puthulavitthataṁ, puthulavitthatabhāvo lokiyalokuttarasatipaṭṭhānavasena daṭṭhabbo. Mahāvīthinti mahāmaggaṁ. Satipaṭṭhānavaruttamanti satipaṭṭhānañca taṁ varesu uttamañcāti satipaṭṭhānavaruttamaṁ. Atha vā varaṁ satipaṭṭhānamayaṁ uttamavīthinti attho.",
  "atk-s0511a6:22": "Idāni tassa nibbānamahānagarassa tassaṁ satipaṭṭhānavīthiyaṁ cattāri sāmaññaphalāni catasso paṭisambhidā cha abhiññā aṭṭha samāpattiyoti imāni mahaggharatanāni ubhosu passesu dhammāpaṇe pasāresi. Tena vuttaṁ –",
  "atk-s0511a6:23": "5.",
  "atk-s0511a6:24": " ‘‘Phale cattāri sāmaññe, catasso paṭisambhidā;",
  "atk-s0511a6:25": "Chaḷabhiññāṭṭhasamāpattī, pasāresi tattha vīthiya’’nti.",
  "atk-s0511a6:26": "Idāni bhagavā imāni ratanabhaṇḍāni ye pana appamattā satimanto paṇḍitā hiriottappavīriyādīhi samannāgatā, te ādīyantīti tesaṁ ratanānaṁ haraṇūpāyaṁ dassento –",
  "atk-s0511a6:27": "6.",
  "atk-s0511a6:28": " ‘‘Ye appamattā akhilā, hirivīriyehupāgatā;",
  "atk-s0511a6:29": "Te te ime guṇavare, ādiyanti yathāsukha’’nti. – āha;",
  "atk-s0511a6:30": "Tattha yeti aniyamuddeso. Appamattāti pamādassa paṭipakkhabhūtena satiyā avippavāsalakkhaṇena appamādena samannāgatā. Akhilāti pañcacetokhilarahitā. Hirivīriyehupāgatāti kāyaduccaritādīhi hirīyatīti hirī, lajjāyetaṁ adhivacanaṁ. Vīrassa bhāvo vīriyaṁ, taṁ ussāhalakkhaṇaṁ. Tehi hirivīriyehi upāgatā samannāgatā bhabbapuggalā. Teti idaṁ pubbe aniyamuddesassa niyamuddeso. Puna teti vuttappakāre guṇaratanavisese te kulaputtā ādiyanti paṭilabhanti adhigacchantīti attho. Sabbaṁ pana sumano bhagavā kataviditamano dhammabheriṁ āhanitvā dhammanagaraṁ māpetvā iminā nayena paṭhamameva satasahassakoṭiyo bodhesi. Tena vuttaṁ –",
  "atk-s0511a6:31": "7.",
  "atk-s0511a6:32": " ‘‘Evametena yogena, uddharanto mahājanaṁ;",
  "atk-s0511a6:33": "Bodhesi paṭhamaṁ satthā, koṭisatasahassiyo’’ti.",
  "atk-s0511a6:34": "Tattha uddharantoti saṁsārasāgarato ariyamagganāvāya samuddharanto. Koṭisatasahassiyoti satasahassakoṭiyoti attho. Vipariyāyena niddiṭṭhaṁ.",
  "atk-s0511a6:35": "Yadā pana sumano lokanāyako sunandavatīnagare ambarukkhamūle titthiyamadamānamaddanaṁ yamakapāṭihāriyaṁ katvā sattānaṁ koṭisahassaṁ dhammāmataṁ pāyesi. Ayaṁ dutiyo abhisamayo ahosi. Tena vuttaṁ –",
  "atk-s0511a6:36": "8.",
  "atk-s0511a6:37": " ‘‘Yamhi kāle mahāvīro, ovadī titthiye gaṇe;",
  "atk-s0511a6:38": "Koṭisahassā bhisamiṁsu, dutiye dhammadesane’’ti.",
  "atk-s0511a6:39": "Tattha titthiye gaṇeti titthiyabhūte gaṇe, titthiyānaṁ gaṇe vā ‘‘titthiye abhimaddanto, buddho dhammamadesayī’’ti paṭhanti keci.",
  "atk-s0511a6:40": "Yadā pana dasasu cakkavāḷasahassesu devatā imasmiṁ cakkavāḷe sannipatitvā manussā ca nirodhakathaṁ samuṭṭhāpesuṁ – ‘‘kathaṁ nirodhaṁ samāpajjanti, kathaṁ nirodhasamāpannā honti, kathaṁ nirodhā vuṭṭhahantī’’ti? Evaṁ samāpajjanaadhiṭṭhānavuṭṭhānādīsu vinicchayaṁ kātuṁ asakkontā saha manussehi chasu kāmāvacaradevalokesu devā ca navasu brahmalokesu brahmāno ca dveḷhakajātā dvidhā ahesuṁ. Tato narasundarena arindamena nāma raññā saddhiṁ sāyanhasamaye sumanadasabalaṁ sabbalokanāthaṁ upasaṅkamiṁsu; upasaṅkamitvā arindamo rājā bhagavantaṁ nirodhapañhaṁ pucchi. Tato bhagavatā nirodhapañhe vissajjite navutipāṇakoṭisahassānaṁ dhammābhisamayo ahosi. Ayaṁ tatiyo abhisamayo ahosi. Tena vuttaṁ –",
  "atk-s0511a6:41": "9.",
  "atk-s0511a6:42": " ‘‘Yadā devā manussā ca, samaggā ekamānasā;",
  "atk-s0511a6:43": "Nirodhapañhaṁ pucchiṁsu, saṁsayaṁ cāpi mānasaṁ.",
  "atk-s0511a6:44": "10.",
  "atk-s0511a6:45": " ‘‘Tadāpi dhammadesane, nirodhaparidīpane;",
  "atk-s0511a6:46": "Navutikoṭisahassānaṁ, tatiyābhisamayo ahū’’ti.",
  "atk-s0511a6:47": "Tassa pana sumanassa bhagavato tayo sāvakasannipātā ahesuṁ. Tattha paṭhamasannipāte mekhalanagaraṁ upanissāya vassaṁ vasitvā paṭhamapavāraṇāya arahantānaṁ koṭisahassena ehibhikkhupabbajjāya pabbajitena saddhiṁ bhagavā pavāresi, ayaṁ paṭhamo sannipāto ahosi. Athāparena samayena saṅkassanagarassāvidūre arindamarājakusalabalanibbatte yojanappamāṇe kanakapabbate nisinno saradasamayarucirakaranikaro divasakaro viya yugandharapabbate munivaradivasakaro arindamarājānaṁ parivāretvā āgatānaṁ purisānaṁ navutikoṭisahassāni dametvā sabbe ehibhikkhupabbajjāya pabbājetvā tasmiṁyeva divase arahattaṁ pattehi bhikkhūhi parivuto caturaṅgasamannāgate sannipāte pātimokkhaṁ uddisi. Ayaṁ dutiyo sannipāto ahosi. Yadā pana sakko devarājā sugatadassanatthāya upasaṅkami, tadā sumano bhagavā asītiyā arahantakoṭisahassehi parivuto pātimokkhaṁ uddisi, ayaṁ tatiyo sannipāto ahosi. Tena vuttaṁ –",
  "atk-s0511a6:48": "11.",
  "atk-s0511a6:49": " ‘‘Sannipātā tayo āsuṁ, sumanassa mahesino;",
  "atk-s0511a6:50": "Khīṇāsavānaṁ vimalānaṁ, santacittāna tādinaṁ.",
  "atk-s0511a6:51": "12.",
  "atk-s0511a6:52": " ‘‘Vassaṁvuṭṭhassa bhagavato, abhighuṭṭhe pavāraṇe;",
  "atk-s0511a6:53": "Koṭisatasahassehi, pavāresi tathāgato.",
  "atk-s0511a6:54": "13.",
  "atk-s0511a6:55": " ‘‘Tato paraṁ sannipāte, vimale kañcanapabbate;",
  "atk-s0511a6:56": "Navutikoṭisahassānaṁ, dutiyo āsi samāgamo.",
  "atk-s0511a6:57": "14.",
  "atk-s0511a6:58": " ‘‘Yadā sakko devarājā, buddhadassanupāgami;",
  "atk-s0511a6:59": "Asītikoṭisahassānaṁ, tatiyo āsi samāgamo’’ti.",
  "atk-s0511a6:60": "Tattha abhighuṭṭhe pavāraṇeti liṅgavipallāso daṭṭhabbo, abhighuṭṭhāya pavāraṇāyāti attho. Tatoparanti tato aparabhāge. Kañcanapabbateti kanakamaye pabbate. Buddhadassanupāgamīti buddhadassanatthamupāgami. Tadā kira amhākaṁ bodhisatto atulo nāma nāgarājā ahosi mahiddhiko mahānubhāvo. So ‘‘loke buddho uppanno’’ti sutvā ñātigaṇaparivuto sakabhavanā nikkhamitvā koṭisatasahassabhikkhuparivārassa sumanassa bhagavato dibbehi turiyehi upahāraṁ kāretvā mahādānaṁ pavattetvā paccekadussayugāni datvā saraṇesu patiṭṭhāsi. Sopi naṁ satthā ‘‘anāgate buddho bhavissatī’’ti byākāsi. Tena vuttaṁ –",
  "atk-s0511a6:61": "15.",
  "atk-s0511a6:62": " ‘‘Ahaṁ tena samayena, nāgarājā mahiddhiko;",
  "atk-s0511a6:63": "Atulo nāma nāmena, ussannakusalasañcayo.",
  "atk-s0511a6:64": "16.",
  "atk-s0511a6:65": " ‘‘Tadāhaṁ nāgabhavanā, nikkhamitvā sañātibhi;",
  "atk-s0511a6:66": "Nāgānaṁ dibbaturiyehi, sasaṅghaṁ jinamupaṭṭhahiṁ.",
  "atk-s0511a6:67": "17.",
  "atk-s0511a6:68": " ‘‘Koṭisatasahassānaṁ , annapānena tappayiṁ;",
  "atk-s0511a6:69": "Paccekadussayugaṁ datvā, saraṇaṁ tamupāgamiṁ.",
  "atk-s0511a6:70": "18.",
  "atk-s0511a6:71": " ‘‘Sopi maṁ buddho byākāsi, sumano lokanāyako;",
  "atk-s0511a6:72": "Aparimeyyito kappe, ayaṁ buddho bhavissati.",
  "atk-s0511a6:73": "19.",
  "atk-s0511a6:74": " ‘‘Padhānaṁ padahitvāna…pe… hessāma sammukhā imaṁ’’.",
  "atk-s0511a6:75": "Yathā koṇḍaññabuddhavaṁse, evaṁ aṭṭha gāthā vitthāretabbāti.",
  "atk-s0511a6:76": "20.",
  "atk-s0511a6:77": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a6:78": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a6:79": "Tassa pana sumanassa bhagavato mekhalaṁ nāma nagaraṁ ahosi, sudatto nāma rājā pitā, sirimā nāma devī mātā, saraṇo ca bhāvitatto ca dve aggasāvakā, udeno nāmupaṭṭhāko, soṇā ca upasoṇā ca dve aggasāvikā, nāgarukkho bodhi, navutihatthubbedhaṁ sarīraṁ, navutiyeva vassasahassāni āyuppamāṇaṁ ahosi, vaṭaṁsikā nāmassa mahesī devī, anūpamo nāma putto ahosi, hatthiyānena nikkhami. Upaṭṭhāko aṅgarājā. Aṅgārāme vasīti. Tena vuttaṁ –",
  "atk-s0511a6:80": "21.",
  "atk-s0511a6:81": " ‘‘Nagaraṁ mekhalaṁ nāma, sudatto nāma khattiyo;",
  "atk-s0511a6:82": "Sirimā nāma janikā, sumanassa mahesino.",
  "atk-s0511a6:83": "22.",
  "atk-s0511a6:84": " ‘‘Navavassasahassāni, agāraṁ ajjha so vasi;",
  "atk-s0511a6:85": "Cando sucando vaṭaṁso ca, tayo pāsādamuttamā.",
  "atk-s0511a6:86": "23.",
  "atk-s0511a6:87": " ‘‘Tesaṭṭhisatasahassāni, nāriyo samalaṅkatā;",
  "atk-s0511a6:88": "Vaṭaṁsikā nāma nārī, anūpamo nāma atrajo.",
  "atk-s0511a6:89": "24.",
  "atk-s0511a6:90": " ‘‘Nimitte caturo disvā, hatthiyānena nikkhami;",
  "atk-s0511a6:91": "Anūnadasamāsāni, padhānaṁ padahī jino.",
  "atk-s0511a6:92": "25.",
  "atk-s0511a6:93": " ‘‘Brahmunā yācito santo, sumano lokanāyako;",
  "atk-s0511a6:94": "Vatti cakkaṁ mahāvīro, mekhale puramuttame.",
  "atk-s0511a6:95": "26.",
  "atk-s0511a6:96": " ‘‘Saraṇo bhāvitatto ca, ahesuṁ aggasāvakā;",
  "atk-s0511a6:97": "Udeno nāmupaṭṭhāko, sumanassa mahesino.",
  "atk-s0511a6:98": "27.",
  "atk-s0511a6:99": " ‘‘Soṇā ca upasoṇā ca, ahesuṁ aggasāvikā;",
  "atk-s0511a6:100": "Sopi buddho amitayaso, nāgamūle abujjhatha.",
  "atk-s0511a6:101": "28.",
  "atk-s0511a6:102": " ‘‘Varuṇo ceva saraṇo ca, ahesuṁ aggupaṭṭhakā;",
  "atk-s0511a6:103": "Cālā ca upacālā ca, ahesuṁ aggupaṭṭhikā.",
  "atk-s0511a6:104": "29.",
  "atk-s0511a6:105": " ‘‘Uccattanena so buddho, navutihatthamuggato;",
  "atk-s0511a6:106": "Kañcanagghiyasaṅkāso, dasasahassī virocati.",
  "atk-s0511a6:107": "30.",
  "atk-s0511a6:108": " ‘‘Navutivassasahassāni, āyu vijjati tāvade;",
  "atk-s0511a6:109": "Tāvatā tiṭṭhamāno so, tāresi janataṁ bahuṁ.",
  "atk-s0511a6:110": "31.",
  "atk-s0511a6:111": " ‘‘Tāraṇīye tārayitvā, bodhanīye ca bodhayi;",
  "atk-s0511a6:112": "Parinibbāyi sambuddho, uḷurājāva atthami.",
  "atk-s0511a6:113": "32.",
  "atk-s0511a6:114": " ‘‘Te ca khīṇāsavā bhikkhū, so ca buddho asādiso;",
  "atk-s0511a6:115": "Atulappabhaṁ dassayitvā, nibbutā te mahāyasā.",
  "atk-s0511a6:116": "33.",
  "atk-s0511a6:117": " ‘‘Tañca ñāṇaṁ atuliyaṁ, tāni ca atulāni ratanāni;",
  "atk-s0511a6:118": "Sabbaṁ tamantarahitaṁ, nanu rittā sabbasaṅkhārā.",
  "atk-s0511a6:119": "34.",
  "atk-s0511a6:120": " ‘‘Sumano yasadharo buddho, aṅgārāmamhi nibbuto;",
  "atk-s0511a6:121": "Tattheva tassa jinathūpo, catuyojanamuggato’’ti.",
  "atk-s0511a6:122": "Tattha kañcanagghiyasaṅkāsoti vividharatanavicittakañcanamayagghikasadisarūpasobho. Dasasahassī virocatīti tassa pabhāya dasasahassīpi lokadhātu virocatīti attho. Tāraṇīyeti tārayitabbe, tārayituṁ vutte sabbe buddhaveneyyeti attho. Uḷurājāvāti cando viya. Atthamīti atthaṅgato. Keci ‘‘atthaṁ gato’’ti paṭhanti. Asādisoti asadiso. Mahāyasāti mahākittisaddā mahāparivārā ca. Tañca ñāṇanti taṁ sabbaññutaññāṇañca. Atuliyanti atulyaṁ asadisaṁ. Sesaṁ sabbattha uttānamevāti.",
  "atk-s0511a6:123": "Sumanabuddhavaṁsavaṇṇanā niṭṭhitā.",
  "atk-s0511a6:124": "Niṭṭhito catuttho buddhavaṁso."
}