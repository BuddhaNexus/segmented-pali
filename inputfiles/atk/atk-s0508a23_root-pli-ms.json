{
  "atk-s0508a23:0": "7. Sattakanipāto",
  "atk-s0508a23:1": "1. Sundarasamuddattheragāthāvaṇṇanā",
  "atk-s0508a23:2": "Sattakanipāte alaṅkatātiādikā āyasmato sundarasamuddattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṁ buddhuppāde rājagahe aññatarassa mahāvibhavassa seṭṭhino putto hutvā nibbatti. Samuddotissa nāmaṁ ahosi. Rūpasampattiyā pana sundarasamuddoti paññāyittha. So paṭhamavaye ṭhito bhagavato rājagahappavese buddhānubhāvaṁ disvā, paṭiladdhasaddho nissaraṇajjhāsayatāya pabbajitvā, laddhūpasampado samādinnadhutadhammo rājagahato sāvatthiṁ gantvā, kalyāṇamittassa santike vipassanācāraṁ uggahetvā, kammaṭṭhānaṁ anuyuñjanto viharati. Tassa mātā rājagahe ussavadivase aññe seṭṭhiputte sapajāpatike alaṅkatapaṭiyatte ussavakīḷaṁ kīḷante disvā, puttaṁ anussaritvā rodati. Taṁ disvā aññatarā gaṇikā rodanakāraṇaṁ pucchi. Sā tassā taṁ kāraṇaṁ kathesi. Taṁ sutvā gaṇikā ‘‘ahaṁ taṁ ānessāmi, passa tāva mama itthibhāva’’nti vatvā ‘‘yadi evaṁ taṁyeva tassa pajāpatiṁ katvā imassa kulassa sāminiṁ karissāmī’’ti tāya bahuṁ dhanaṁ datvā , vissajjitā mahatā parivārena sāvatthiṁ gantvā, therassa piṇḍāya vicaraṇaṭṭhāne ekasmiṁ gehe vasamānā divase divase aññehi therassa sakkaccaṁ piṇḍapātaṁ dāpesi. Alaṅkatapaṭiyattā ca hutvā suvaṇṇapādukā āruyha attānaṁ dassesi. Athekadivasaṁ gehadvārena gacchantaṁ theraṁ disvā, suvaṇṇapādukā omuñcitvā, añjaliṁ paggayha purato gacchantī nānappakāraṁ theraṁ kāmanimantanāya nimantesi. Taṁ sutvā thero ‘‘puthujjanacittaṁ nāma cañcalaṁ, yaṁnūna mayā idāneva ussāho karaṇīyo’’ti tattheva ṭhito bhāvanaṁ ussukkāpetvā chaḷabhiñño ahosi. Taṁ sandhāya vuttaṁ –",
  "atk-s0508a23:3": "459.",
  "atk-s0508a23:4": " ‘‘Alaṅkatā suvasanā, māladhārī vibhūsitā;",
  "atk-s0508a23:5": "Alattakakatāpādā, pādukāruyha vesikā.",
  "atk-s0508a23:6": "460.",
  "atk-s0508a23:7": " ‘‘Pādukā oruhitvāna, purato pañjalīkatā;",
  "atk-s0508a23:8": "Sā maṁ saṇhena mudunā, mhitapubbaṁ abhāsatha.",
  "atk-s0508a23:9": "461.",
  "atk-s0508a23:10": " ‘‘‘Yuvāsi tvaṁ pabbajito, tiṭṭhāhi mama sāsane;",
  "atk-s0508a23:11": "Bhuñja mānusake kāme, ahaṁ vittaṁ dadāmi te;",
  "atk-s0508a23:12": "Saccaṁ te paṭijānāmi, aggiṁ vā te harāmahaṁ.",
  "atk-s0508a23:13": "462.",
  "atk-s0508a23:14": " ‘‘‘Yadā jiṇṇā bhavissāma, ubho daṇḍaparāyanā;",
  "atk-s0508a23:15": "Ubhopi pabbajissāma, ubhayattha kaṭaggaho’’’.",
  "atk-s0508a23:16": "463.",
  "atk-s0508a23:17": " ‘‘Tañca disvāna yācantiṁ, vesikaṁ pañjalīkataṁ;",
  "atk-s0508a23:18": "Alaṅkataṁ suvasanaṁ, maccupāsaṁva oḍḍitaṁ.",
  "atk-s0508a23:19": "464.",
  "atk-s0508a23:20": " ‘‘Tato me manasīkāro, yoniso udapajjatha;",
  "atk-s0508a23:21": "Ādīnavo pāturahu, nibbidā samatiṭṭhatha.",
  "atk-s0508a23:22": "465.",
  "atk-s0508a23:23": " ‘‘Tato cittaṁ vimucci me, passa dhammasudhammataṁ;",
  "atk-s0508a23:24": "Tisso vijjā anuppattā, kataṁ buddhassa sāsana’’nti.",
  "atk-s0508a23:25": "Tattha māladhārīti mālādhārinī piḷandhapupphadāmā. Vibhūsitāti ūnaṭṭhānassa pūraṇavasena pupphehi ceva gandhavilepanādīhi ca vibhūsitagattā. ‘‘Alaṅkatā’’ti iminā hatthūpagagīvūpagādīhi ābharaṇehi alaṅkaraṇaṁ adhippetaṁ. Alattakakatāpādāti pariṇatajayasumanapupphavaṇṇena lākhārasena rañjitacaraṇayugaḷā. Samāsapadañhetaṁ, ‘‘alattakakatapādā’’ti vattabbe gāthāsukhatthaṁ dīghaṁ katvā vuttaṁ. Asamāsabhāve pana ‘‘tassā’’ti vacanaseso veditabbo. Pādukāruyha vesikāti ekā rūpūpajīvikā itthī yathāvuttavesā suvaṇṇapādukā paṭimuñcitvā ‘‘ṭhitā’’ti vacanaseso.",
  "atk-s0508a23:26": "Pādukā oruhitvānāti pādukāhi otaritvā, suvaṇṇapādukāyo omuñcitvāti attho. Pañjalīkatāti paggahitaañjalikā sā vesī maṁ. Sāmaṁ vā vacanaparamparaṁ vinā sayameva abhāsatha. Saṇhenāti maṭṭhena. Mudunāti madhurena. ‘‘Vacanenā’’ti avuttampi vuttameva hoti, abhāsathāti, vuttattā.",
  "atk-s0508a23:27": "Yuvāsitvaṁ pabbajitoti tvaṁ pabbajanto yuvā, daharoyeva hutvā pabbajitosi, nanu pabbajantena sattame dasake sampatteva pabbajitabbanti dasseti. Tiṭṭhāhi mama sāsaneti mama vacane tiṭṭha.",
  "atk-s0508a23:28": "Kiṁ pana tanti āha ‘‘bhuñja mānusake kāme’’ti kāme paribhuñjitukāmassa rūpasampatti, vayasampatti, parivārasampatti, bhogasampatti ca icchitabbā. Tattha ‘‘kuto me bhogasampattī’’ti vadeyyāti, āha ‘‘ahaṁ vittaṁ dadāmi te’’ti. ‘‘Tayidaṁ vacanaṁ kathaṁ saddahātabba’’nti maññeyyāti taṁ saddahāpentī āha ‘‘saccaṁ te paṭijānāmi, aggiṁ vā te harāmaha’’nti. ‘‘Bhuñja mānusake kāme, ahaṁ vittaṁ dadāmi te’’ti yadidaṁ mayā paṭiññātaṁ, taṁ ekaṁsena saccameva paṭijānāmi, sace me na pattiyāyasi, aggiṁ vā te harāmahaṁ aggiṁ haritvā aggipaccayaṁ sapathaṁ karomīti attho. Ubhayattha kaṭaggahoti amhākaṁ ubhinnaṁ jiṇṇakāle pabbajjanaṁ ubhayattha jayaggāho. Yaṁ mayaṁ yāva daṇḍaparāyanakālā bhoge bhuñjāma, evaṁ idhalokepi bhogehi na jīyāma, mayaṁ pacchā pabbajissāma, evaṁ paralokepi bhogehi na jīyāmāti adhippāyo. Tatoti taṁ nimittaṁ, kāmehi nimantentiyā ‘‘yuvāsi tva’’ntiādinā ‘‘yadā jiṇṇā bhavissāmā’’tiādinā ca tassā vesiyā vuttavacanahetu. Tañhi vacanaṁ aṅkusaṁ katvā thero samaṇadhammaṁ karonto sadatthaṁ paripūresi. Sesaṁ heṭṭhā vuttanayameva.",
  "atk-s0508a23:29": "Sundarasamuddattheragāthāvaṇṇanā niṭṭhitā.",
  "atk-s0508a23:30": "2. Lakuṇḍakabhaddiyattheragāthāvaṇṇanā",
  "atk-s0508a23:31": "Pare ambāṭakārāmetiādikā āyasmato lakuṇḍakabhaddiyattherassa gāthā. Kā uppatti? Ayaṁ kira padumuttarassa bhagavato kāle haṁsavatīnagare mahābhoge kule nibbattitvā, vayappatto satthu santike dhammaṁ suṇanto nisinno tasmiṁ khaṇe satthāraṁ ekaṁ bhikkhuṁ mañjussarānaṁ aggaṭṭhāne ṭhapentaṁ disvā, sayampi taṁ ṭhānaṁ patthento buddhappamukhassa bhikkhusaṅghassa mahādānaṁ datvā, ‘‘aho vatāhampi anāgate ayaṁ bhikkhu viya ekassa buddhassa sāsane mañjussarānaṁ aggo bhaveyya’’nti paṇidhānaṁ akāsi. Bhagavā ca tassa anantarāyataṁ disvā byākaritvā pakkāmi.",
  "atk-s0508a23:32": "So tattha yāvajīvaṁ puññāni katvā devamanussesu saṁsaranto phussassa bhagavato kāle cittapattakokilo hutvā rājuyyānato madhuraṁ ambaphalaṁ tuṇḍenādāya gacchanto satthāraṁ disvā pasannamānaso ‘‘dassāmī’’ti cittaṁ uppādesi. Satthā tassa cittaṁ ñatvā pattaṁ gahetvā nisīdi. Kokilo dasabalassa patte ambapakkaṁ patiṭṭhāpesi. Satthā taṁ paribhuñji. So kokilo pasannamānaso teneva pītisukhena sattāhaṁ vītināmesi. Tena ca puññakammena mañjussaro ahosi. Kassapasammāsambuddhakāle pana cetiye āraddhe kiṁ pamāṇaṁ karoma? Sattayojanappamāṇaṁ. Atimahantametaṁ. Chayojanappamāṇaṁ. Etampi atimahantaṁ. Pañcayojanaṁ, catuyojanaṁ, tiyojanaṁ, dviyojananti vutte ayaṁ tadā jeṭṭhavaḍḍhakī hutvā ‘‘etha, bho, anāgate sukhapaṭijaggiyaṁ kātuṁ vaṭṭatī’’ti vatvā rajjuyā parikkhipanto gāvutamattake ṭhatvā ‘‘ekekaṁ mukhaṁ gāvutaṁ gāvutaṁ hotu, cetiyaṁ ekayojanāvaṭṭaṁ yojanubbedhaṁ bhavissatī’’ti āha. Te tassa vacane aṭṭhaṁsu. Iti appamāṇassa buddhassa pamāṇaṁ akāsīti. Tena pana kammena nibbattanibbattaṭṭhāne aññehi nīcatarappamāṇo hoti.",
  "atk-s0508a23:33": "So amhākaṁ satthu kāle sāvatthiyaṁ mahābhogakule nibbatti, bhaddiyotissa nāmaṁ ahosi. Atirassatāya pana lakuṇḍakabhaddiyoti paññāyittha. So satthu santike dhammaṁ sutvā, paṭiladdhasaddho pabbajitvā, bahussuto dhammakathiko hutvā madhurena sarena paresaṁ dhammaṁ kathesi. Athekasmiṁ ussavadivase ekena brāhmaṇena saddhiṁ rathena gacchantī aññatarā gaṇikā theraṁ disvā dantavidaṁsakaṁ hasi. Thero tassā dantaṭṭhike nimittaṁ gahetvā jhānaṁ uppādetvā, taṁ pādakaṁ katvā, vipassanaṁ paṭṭhapetvā, anāgāmī ahosi. So abhiṇhaṁ kāyagatāya satiyā viharanto ekadivasaṁ āyasmatā dhammasenāpatinā ovadiyamāno arahatte patiṭṭhahi. Tena vuttaṁ apadāne (apa. thera 2.55.1-33) –",
  "atk-s0508a23:34": "‘‘Padumuttaro nāma jino, sabbadhammesu cakkhumā;",
  "atk-s0508a23:35": "Ito satasahassamhi, kappe uppajji nāyako.",
  "atk-s0508a23:36": "‘‘Tadāhaṁ haṁsavatiyaṁ seṭṭhiputto mahaddhano;",
  "atk-s0508a23:37": "Jaṅghāvihāraṁ vicaraṁ, saṅghārāmaṁ agacchahaṁ.",
  "atk-s0508a23:38": "‘‘Tadā so lokapajjoto, dhammaṁ desesi nāyako;",
  "atk-s0508a23:39": "Mañjussarānaṁ pavaraṁ, sāvakaṁ abhikittayi.",
  "atk-s0508a23:40": "‘‘Taṁ sutvā mudito hutvā, kāraṁ katvā mahesino;",
  "atk-s0508a23:41": "Vanditvā satthuno pāde, taṁ ṭhānamabhipatthayiṁ.",
  "atk-s0508a23:42": "‘‘Tadā buddho viyākāsi, saṅghamajjhe vināyako;",
  "atk-s0508a23:43": "Anāgatamhi addhāne, lacchase taṁ manorathaṁ.",
  "atk-s0508a23:44": "‘‘Satasahassito kappe, okkākakulasambhavo;",
  "atk-s0508a23:45": "Gotamo nāma gottena, satthā loke bhavissati.",
  "atk-s0508a23:46": "‘‘Tassa dhammesu dāyādo, oraso dhammanimmito;",
  "atk-s0508a23:47": "Bhaddiyo nāma nāmena, hessati satthu sāvako.",
  "atk-s0508a23:48": "‘‘Tena kammena sukatena, cetanāpaṇidhīhi ca;",
  "atk-s0508a23:49": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a23:50": "‘‘Dvenavute ito kappe, phusso uppajji nāyako;",
  "atk-s0508a23:51": "Durāsado duppasaho, sabbalokuttamo jino.",
  "atk-s0508a23:52": "‘‘Caraṇena ca sampanno, brahā uju patāpavā;",
  "atk-s0508a23:53": "Hitesī sabbasattānaṁ, bahuṁ mocesi bandhanā.",
  "atk-s0508a23:54": "‘‘Nandārāmavane tassa, ahosiṁ phussakokilo;",
  "atk-s0508a23:55": "Gandhakuṭisamāsanne, ambarukkhe vasāmahaṁ.",
  "atk-s0508a23:56": "‘‘Tadā piṇḍāya gacchantaṁ, dakkhiṇeyyaṁ jinuttamaṁ;",
  "atk-s0508a23:57": "Disvā cittaṁ pasādetvā, mañjunābhinikūjahaṁ.",
  "atk-s0508a23:58": "‘‘Rājuyyānaṁ tadā gantvā, supakkaṁ kanakattacaṁ;",
  "atk-s0508a23:59": "Ambapiṇḍaṁ gahetvāna, sambuddhassopanāmayiṁ.",
  "atk-s0508a23:60": "‘‘Tadā me cittamaññāya, mahākāruṇiko jino;",
  "atk-s0508a23:61": "Upaṭṭhākassa hatthato, pattaṁ paggaṇhi nāyako.",
  "atk-s0508a23:62": "‘‘Adāsiṁ haṭṭhacittohaṁ, ambapiṇḍaṁ mahāmune;",
  "atk-s0508a23:63": "Patte pakkhippa pakkhehi, pañjaliṁ katvāna mañjunā.",
  "atk-s0508a23:64": "‘‘Sarena rajanīyena, savanīyena vaggunā;",
  "atk-s0508a23:65": "Vassanto buddhapūjatthaṁ, nīḷaṁ gantvā nipajjahaṁ.",
  "atk-s0508a23:66": "‘‘Tadā muditacittaṁ maṁ, buddhapemagatāsayaṁ;",
  "atk-s0508a23:67": "Sakuṇagghi upāgantvā, ghātayī duṭṭhamānaso.",
  "atk-s0508a23:68": "‘‘Tato cutohaṁ tusite, anubhotvā mahāsukhaṁ;",
  "atk-s0508a23:69": "Manussayonimāgacchiṁ, tassa kammassa vāhasā.",
  "atk-s0508a23:70": "‘‘Imamhi bhaddake kappe, brahmabandhu mahāyaso;",
  "atk-s0508a23:71": "Kassapo nāma gottena, uppajji vadataṁ varo.",
  "atk-s0508a23:72": "‘‘Sāsanaṁ jotayitvā so, abhibhuyya kutitthiye;",
  "atk-s0508a23:73": "Vinayitvāna veneyye, nibbuto so sasāvako.",
  "atk-s0508a23:74": "‘‘Nibbute tamhi lokagge, pasannā janatā bahū;",
  "atk-s0508a23:75": "Pūjanatthāya buddhassa, thūpaṁ kubbanti satthuno.",
  "atk-s0508a23:76": "‘‘Sattayojanikaṁ thūpaṁ, sattaratanabhūsitaṁ;",
  "atk-s0508a23:77": "Karissāma mahesissa, iccevaṁ mantayanti te.",
  "atk-s0508a23:78": "‘‘Kikino kāsirājassa, tadā senāya nāyako;",
  "atk-s0508a23:79": "Hutvāhaṁ appamāṇassa, pamāṇaṁ cetiye vadiṁ.",
  "atk-s0508a23:80": "‘‘Tadā te mama vākyena, cetiyaṁ yojanuggataṁ;",
  "atk-s0508a23:81": "Akaṁsu naravīrassa, nānāratanabhūsitaṁ.",
  "atk-s0508a23:82": "‘‘Tena kammena sukatena, cetanāpaṇidhīhi ca;",
  "atk-s0508a23:83": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a23:84": "‘‘Pacchime ca bhave dāni, jāto seṭṭhikule ahaṁ;",
  "atk-s0508a23:85": "Sāvatthiyaṁ puravare, iddhe phīte mahaddhane.",
  "atk-s0508a23:86": "‘‘Purappavese sugataṁ, disvā vimhitamānaso;",
  "atk-s0508a23:87": "Pabbajitvāna na ciraṁ, arahattamapāpuṇiṁ.",
  "atk-s0508a23:88": "‘‘Cetiyassa pamāṇaṁ yaṁ, akariṁ tena kammunā;",
  "atk-s0508a23:89": "Lakuṇḍakasarīrohaṁ, jāto paribhavāraho.",
  "atk-s0508a23:90": "‘‘Sarena madhurenāhaṁ, pūjitvā isisattamaṁ;",
  "atk-s0508a23:91": "Mañjussarānaṁ bhikkhūnaṁ, aggattamanupāpuṇiṁ.",
  "atk-s0508a23:92": "‘‘Phaladānena buddhassa, guṇānussaraṇena ca;",
  "atk-s0508a23:93": "Sāmaññaphalasampanno, viharāmi anāsavo.",
  "atk-s0508a23:94": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a23:95": "Aparabhāge aññaṁ byākaronto –",
  "atk-s0508a23:96": "466.",
  "atk-s0508a23:97": " ‘‘Pare ambāṭakārāme, vanasaṇḍamhi bhaddiyo;",
  "atk-s0508a23:98": "Samūlaṁ taṇhamabbuyha, tattha bhaddova jhāyati.",
  "atk-s0508a23:99": "467.",
  "atk-s0508a23:100": " ‘‘Ramanteke mudiṅgehi, vīṇāhi paṇavehi ca;",
  "atk-s0508a23:101": "Ahañca rukkhamūlasmiṁ, rato buddhassa sāsane.",
  "atk-s0508a23:102": "468.",
  "atk-s0508a23:103": " ‘‘Buddho ce me varaṁ dajjā, so ca labbhetha me varo;",
  "atk-s0508a23:104": "Gaṇhehaṁ sabbalokassa, niccaṁ kāyagataṁ sati’’nti. –",
  "atk-s0508a23:105": "Imā tisso gāthā abhāsi.",
  "atk-s0508a23:106": "Tattha pareti seṭṭhe adhike, visiṭṭheti attho. Adhikavācī hi ayaṁ parasaddo ‘‘paraṁ viya mattāyā’’tiādīsu viya. Ambāṭakārāmeti evaṁnāmake ārāme. So kira chāyūdakasampanno vanasaṇḍamaṇḍito ramaṇīyo hoti tena ‘‘pare’’ti visesetvā vutto. ‘‘Ambāṭakavane ambāṭakehi abhilakkhitavane’’ti ca vadanti. Vanasaṇḍamhīti vanagahane, ghananicitarukkhagacchalatāsamūhe vaneti attho. Bhaddiyoti evaṁnāmako, attānameva thero aññaṁ viya vadati. Samūlaṁ taṇhamabbuyhāti taṇhāya mūlaṁ nāma avijjā. Tasmā sāvijjaṁ taṇhaṁ aggamaggena samugghāṭetvāti attho. Tattha bhaddova jhāyatīti lokuttarehi sīlādīhi bhaddo sundaro tasmiṁyeva vanasaṇḍe katakiccatāya diṭṭhadhammasukhavihāravasena aggaphalajhānena jhāyati.",
  "atk-s0508a23:107": "Phalasukhena ca jhānasamāpattīhi ca vītināmetīti attano vivekaratiṁ dassetvā ‘‘ramanteke’’ti gāthāyapi byatirekamukhena tamevatthaṁ dasseti. Tattha mudiṅgehīti aṅgikādīhi murajehi. Vīṇāhīti nandinīādīhi vīṇāhi. Paṇavehīti turiyehi ramanti eke kāmabhogino, sā pana tesaṁ rati anariyā anatthasaṁhitā. Ahañcā ti ahaṁ pana, ekako buddhassa bhagavato sāsane rato, tato eva rukkhamūlasmiṁ rato abhirato viharāmīti attho.",
  "atk-s0508a23:108": "Evaṁ attano vivekābhiratiṁ kittetvā idāni yaṁ kāyagatāsatikammaṭṭhānaṁ bhāvetvā arahattaṁ patto, tassa pasaṁsanatthaṁ ‘‘buddho ce me’’ti gāthamāha. Tassattho – sace buddho bhagavā ‘‘ekāhaṁ, bhante, bhagavantaṁ varaṁ yācāmī’’ti mayā yācito ‘‘atikkantavarā kho, bhikkhu, tathāgatā’’ti apaṭikkhipitvā mayhaṁ yathāyācitaṁ varaṁ dadeyya, so ca varo mamādhippāyapūrako labbhetha mayhaṁ manorathaṁ matthakaṁ pāpeyyāti thero parikappavasena vadati. ‘‘Bhante, sabbo loko sabbakālaṁ kāyagatāsatikammaṭṭhānaṁ bhāvetū’’ti ‘‘sabbalokassa niccaṁ kāyagatāsati bhāvetabbā’’ti katvā varaṁ gaṇhe ahanti dassento āha ‘‘gaṇhehaṁ sabbalokassa, niccaṁ kāyagataṁ sati’’nti. Idāni aparikkhaṇagarahāmukhena parikkhaṇaṁ pasaṁsanto –",
  "atk-s0508a23:109": "469.",
  "atk-s0508a23:110": " ‘‘Ye maṁ rūpena pāmiṁsu, ye ca ghosena anvagū;",
  "atk-s0508a23:111": "Chandarāgavasūpetā, na maṁ jānanti te janā.",
  "atk-s0508a23:112": "470.",
  "atk-s0508a23:113": " ‘‘Ajjhattañca na jānāti, bahiddhā ca na passati;",
  "atk-s0508a23:114": "Samantāvaraṇo bālo, sa ve ghosena vuyhati.",
  "atk-s0508a23:115": "471.",
  "atk-s0508a23:116": " ‘‘Ajjhattañca na jānāti, bahiddhā ca vipassati;",
  "atk-s0508a23:117": "Bahiddhā phaladassāvī, sopi ghosena vuyhati.",
  "atk-s0508a23:118": "472.",
  "atk-s0508a23:119": " ‘‘Ajjhattañca pajānāti, bahiddhā ca vipassati;",
  "atk-s0508a23:120": "Anāvaraṇadassāvī, na so ghosena vuyhatī’’ti. –",
  "atk-s0508a23:121": "Imā catasso gāthā abhāsi.",
  "atk-s0508a23:122": "Tattha ye maṁ rūpena pāmiṁsūti ye janā aviddasū mama rūpena apasādikena nihīnena ‘‘ākārasadisī paññā’’ti, dhammasarīrena ca maṁ nihīnaṁ pāmiṁsu, ‘‘orako aya’’nti hīḷentā paricchindanavasena maññiṁsūti attho. Ye ca ghosena anvagūti ye ca sattā ghosena mañjunā maṁ sambhāvanāvasena anugatā bahu maññiṁsu, taṁ tesaṁ micchā, na hi ahaṁ rūpamattena avamantabbo, ghosamattena vā na bahuṁ mantabbo, tasmā chandarāgavasūpetā, na maṁ jānanti te janāti te duvidhāpi janā chandarāgassa vasaṁ upetā appahīnachandarāgā sabbaso pahīnachandarāgaṁ maṁ na jānanti.",
  "atk-s0508a23:123": "Avisayo tesaṁ mādiso ajjhattaṁ bahiddhā ca apariññātavatthutāyāti dassetuṁ ‘‘ajjhatta’’ntiādi vuttaṁ. Ajjhattanti attano santāne khandhāyatanādidhammaṁ. Bahiddhāti parasantāne. Atha vā ajjhattanti, mama abbhantare asekkhasīlakkhandhādiṁ. Bahiddhāti, mameva ākappasampattiyādiyuttaṁ bahiddhā rūpadhammappavattiṁ cakkhuviññāṇādippavattiñca. Samantāvaraṇoti evaṁ ajjhattañca bahiddhā ca ajānanena samantato āvaraṇayutto āvaṭañāṇagatiko. Sa ve ghosena vuyhatīti so paraneyyabuddhiko bālo ghosena paresaṁ vacanena vuyhati niyyati ākaḍḍhīyati.",
  "atk-s0508a23:124": "Bahiddhā ca vipassatīti yo ca vuttanayena ajjhattaṁ na jānāti, bahiddhā pana sutānusārena ākappasampattiādiupadhāraṇena vā visesato passati. ‘‘Guṇavisesayutto siyā’’ti maññati, sopi bahiddhā phaladassāvī nayaggāhena phalamattaṁ gaṇhanto vuttanayena ghosena vuyhati, sopi mādise na jānātīti attho.",
  "atk-s0508a23:125": "Yo pana ajjhattañca khīṇāsavassa abbhantare asekkhasīlakkhandhādiguṇaṁ jānāti, bahiddhā cassa paṭipattisallakkhaṇena visesato guṇavisesayogaṁ passati. Anāvaraṇadassāvī kenaci anāvaṭo hutvā ariyānaṁ guṇe daṭṭhuṁ ñātuṁ samattho, na so ghosamattena vuyhati yāthāvato dassanatoti.",
  "atk-s0508a23:126": "Lakuṇḍakabhaddiyattheragāthāvaṇṇanā niṭṭhitā.",
  "atk-s0508a23:127": "3. Bhaddattheragāthāvaṇṇanā",
  "atk-s0508a23:128": "Ekaputtotiādikā āyasmato bhaddattherassa gāthā. Kā uppatti? Ayaṁ kira padumuttaraṁ bhagavantaṁ bhikkhusaṅghañca satasahassaparimāṇaṁ cīvarādīhi catūhi paccayehi pūjesi. So tena puññakammena devamanussesu saṁsaranto imasmiṁ buddhuppāde sāvatthiyaṁ seṭṭhikule nibbatti. Nibbattamāno ca aputtakesu mātāpitūsu devatāyācanādīni katvāpi alabhantesu satthāraṁ upasaṅkamitvā ‘‘sace, bhante, mayaṁ ekaṁ puttaṁ lacchāma, taṁ tumhākaṁ dāsatthāya dassāmā’’ti vatvā āyācitvā gatesu satthu adhippāyaṁ ñatvā aññataro devaputto khīṇāyuko hutvā ṭhito sakkena devaraññā ‘‘amukasmiṁ kule nibbattāhī’’ti āṇatto tattha nibbatti, bhaddotissa nāmaṁ akaṁsu. Taṁ sattavassuddesikaṁ jātaṁ mātāpitaro alaṅkaritvā bhagavato santikaṁ netvā ‘‘ayaṁ so, bhante, tumhe āyācitvā laddhadārako, imaṁ tumhākaṁ niyyātemā’’ti āhaṁsu. Satthā ānandattheraṁ āṇāpesi – ‘‘imaṁ pabbājehī’’ti. Āṇāpetvā ca gandhakuṭiṁ pāvisi. Thero taṁ pabbājetvā saṅkhepena vipassanāmukhaṁ ācikkhi. So upanissayasampannattā vipassanāya kammaṁ karonto sūriye anoggateyeva bhāvanaṁ ussukkāpetvā chaḷabhiñño ahosi. Tena vuttaṁ apadāne (apa. thera 1.5.54-69) –",
  "atk-s0508a23:129": "‘‘Padumuttarasambuddhaṁ, mettacittaṁ mahāmuniṁ;",
  "atk-s0508a23:130": "Upeti janatā sabbā, sabbalokagganāyakaṁ.",
  "atk-s0508a23:131": "‘‘Sattukañca baddhakañca, āmisaṁ pānabhojanaṁ;",
  "atk-s0508a23:132": "Dadanti satthuno sabbe, puññakkhette anuttare.",
  "atk-s0508a23:133": "‘‘Ahampi dānaṁ dassāmi, devadevassa tādino;",
  "atk-s0508a23:134": "Buddhaseṭṭhaṁ nimantetvā, saṅghampi ca anuttaraṁ.",
  "atk-s0508a23:135": "‘‘Uyyojitā mayā cete, nimantesuṁ tathāgataṁ;",
  "atk-s0508a23:136": "Kevalaṁ bhikkhusaṅghañca, puññakkhettaṁ anuttaraṁ.",
  "atk-s0508a23:137": "‘‘Satasahassapallaṅkaṁ, sovaṇṇaṁ gonakatthataṁ;",
  "atk-s0508a23:138": "Tūlikāpaṭalikāya, khomakappāsikehi ca;",
  "atk-s0508a23:139": "Mahārahaṁ paññāpayiṁ, āsanaṁ buddhayuttakaṁ.",
  "atk-s0508a23:140": "‘‘Padumuttaro lokavidū, devadevo narāsabho;",
  "atk-s0508a23:141": "Bhikkhusaṅghaparibyūḷho, mama dvāramupāgami.",
  "atk-s0508a23:142": "‘‘Paccuggantvāna sambuddhaṁ, lokanāthaṁ yasassinaṁ;",
  "atk-s0508a23:143": "Pasannacitto sumano, abhināmayiṁ saṅgharaṁ.",
  "atk-s0508a23:144": "‘‘Bhikkhūnaṁ satasahassaṁ, buddhañca lokanāyakaṁ;",
  "atk-s0508a23:145": "Pasannacitto sumano, paramannena tappayiṁ.",
  "atk-s0508a23:146": "‘‘Padumuttaro lokavidū, āhutīnaṁ paṭiggaho;",
  "atk-s0508a23:147": "Bhikkhusaṅghe nisīditvā, imā gāthā abhāsatha.",
  "atk-s0508a23:148": "‘‘Yenidaṁ āsanaṁ dinnaṁ, sovaṇṇaṁ gonakatthataṁ;",
  "atk-s0508a23:149": "Tamahaṁ kittayissāmi, suṇātha mama bhāsato.",
  "atk-s0508a23:150": "‘‘Catusattatikkhattuṁ so, devarajjaṁ karissati;",
  "atk-s0508a23:151": "Anubhossati sampattiṁ, accharāhi purakkhato.",
  "atk-s0508a23:152": "‘‘Padesarajjaṁ sahassaṁ, vasudhaṁ āvasissati;",
  "atk-s0508a23:153": "Ekapaññāsakkhattuñca, cakkavattī bhavissati.",
  "atk-s0508a23:154": "‘‘Sabbāsu bhavayonīsu, uccākulī bhavissati;",
  "atk-s0508a23:155": "So ca pacchā pabbajitvā, sukkamūlena codito;",
  "atk-s0508a23:156": "Bhaddiyo nāma nāmena, hessati satthu sāvako.",
  "atk-s0508a23:157": "‘‘Vivekamanuyuttomhi, pantasenanivāsahaṁ;",
  "atk-s0508a23:158": "Phalañcādhigataṁ sabbaṁ, cattaklesomhi ajjahaṁ.",
  "atk-s0508a23:159": "‘‘Mama sabbaṁ abhiññāya, sabbaññū lokanāyako;",
  "atk-s0508a23:160": "Bhikkhusaṅghe nisīditvā, etadagge ṭhapesi maṁ.",
  "atk-s0508a23:161": "‘‘Paṭisambhidā catasso, vimokkhāpi ca aṭṭhime;",
  "atk-s0508a23:162": "Chaḷabhiññā sacchikatā, kataṁ buddhassa sāsana’’nti.",
  "atk-s0508a23:163": "Tassa bhagavā chaḷabhiññuppattiṁ ñatvā ‘‘ehi, bhaddā’’ti āha. So tāvadeva satthāraṁ upasaṅkamitvā vanditvā pañjaliko satthu samīpe aṭṭhāsi, sā eva cassa upasampadā ahosi. Buddhūpasampadā nāma kiresā. Thero jātito paṭṭhāya attano pavattiyā kathanamukhena aññaṁ byākaronto –",
  "atk-s0508a23:164": "473.",
  "atk-s0508a23:165": " ‘‘Ekaputto ahaṁ āsiṁ, piyo mātu piyo pitu;",
  "atk-s0508a23:166": "Bahūhi vatacariyāhi, laddho āyācanāhi ca.",
  "atk-s0508a23:167": "474.",
  "atk-s0508a23:168": " ‘‘Te ca maṁ anukampāya, atthakāmā hitesino;",
  "atk-s0508a23:169": "Ubho pitā ca mātā ca, buddhassa upanāmayuṁ.",
  "atk-s0508a23:170": "475.",
  "atk-s0508a23:171": " ‘‘Kicchā laddho ayaṁ putto, sukhumālo sukhedhito;",
  "atk-s0508a23:172": "Imaṁ dadāma te nātha, jinassa paricārakaṁ.",
  "atk-s0508a23:173": "476.",
  "atk-s0508a23:174": " ‘‘Satthā ca maṁ paṭiggayha, ānandaṁ etadabravi;",
  "atk-s0508a23:175": "Pabbājehi imaṁ khippaṁ, hessatyājāniyo ayaṁ.",
  "atk-s0508a23:176": "477.",
  "atk-s0508a23:177": " ‘‘Pabbājetvāna maṁ satthā, vihāraṁ pāvisī jino;",
  "atk-s0508a23:178": "Anoggatasmiṁ sūriyasmiṁ, tato cittaṁ vimucci me.",
  "atk-s0508a23:179": "478.",
  "atk-s0508a23:180": " ‘‘Tato satthā nirākatvā, paṭisallānavuṭṭhito;",
  "atk-s0508a23:181": "Ehi bhaddāti maṁ āha, sā me āsūpasampadā.",
  "atk-s0508a23:182": "479.",
  "atk-s0508a23:183": " ‘‘Jātiyā sattavassena, laddhā me upasampadā;",
  "atk-s0508a23:184": "Tisso vijjā anuppattā, aho dhammasudhammatā’’ti. –",
  "atk-s0508a23:185": "Imā gāthā abhāsi.",
  "atk-s0508a23:186": "Tattha vatacariyāhīti, ‘‘evaṁ katvā puttaṁ labhissathā’’ti vuttaṁ samaṇabrāhmaṇānaṁ vacanaṁ sutvā, khīraṁ pāyitvā, anasanādivatacaraṇehi. Āyācanāhīti devatāyācanāhi satthuāyācanāya ca, idameva cettha kāraṇaṁ, itaraṁ thero mātāpitūnaṁ paṭipattidassanatthañceva kicchaladdhabhāvadassanatthañca vadati.",
  "atk-s0508a23:187": "Teti mātāpitaro. Upanāmayunti upanāmesuṁ.",
  "atk-s0508a23:188": "Sukhedhitoti sukhasaṁvaḍḍhito. Teti tuyhaṁ. Paricārakanti kiṁkāraṁ.",
  "atk-s0508a23:189": "Hessatyājāniyo ayanti ayaṁ dārako mama sāsane ājānīyo bhavissati. Tasmā khippaṁ ajjeva pabbājehīti etaṁ abravi, āha.",
  "atk-s0508a23:190": "Pabbājetvānāti ānandattherena pabbājetvā. Vihāranti gandhakuṭiṁ. Anoggatasmiṁ sūriyasminti sūriye anatthaṅgateyeva. Tato cittaṁ vimucci meti tato vipassanārambhato paraṁ na cireneva khaṇena sabbāsavehi me cittaṁ vimucci, khīṇāsavo ahosiṁ.",
  "atk-s0508a23:191": "Tatoti mama āsavakkhayato pacchā. Nirākatvāti attanā samāpannaṁ phalasamāpattiṁ appetvā tato vuṭṭhāya. Tenāha ‘‘paṭisallānavuṭṭhito’’ti. Sā me āsūpasampadāti yā maṁ uddissa ‘‘ehi, bhaddā’’ti satthu vācā pavattā, sā eva me mayhaṁ upasampadā āsi. Evaṁ jātiyā sattavassena, laddhā me upasampadāti sātisayaṁ satthārā attano kataṁ anuggahaṁ sāsanassa ca niyyānikataṁ dasseti. Tenāha ‘‘aho dhammasudhammatā’’ti.",
  "atk-s0508a23:192": "Ettha ca ‘‘cittaṁ vimucci me’’ti khīṇāsavabhāvaṁ pakāsetvāpi puna ‘‘tisso vijjā anuppattā’’ti lokiyābhiññekadesadassanaṁ chaḷabhiññabhāvavibhāvanatthaṁ. Tenāha apadāne ‘‘chaḷabhiññā sacchikatā’’ti.",
  "atk-s0508a23:193": "Bhaddattheragāthāvaṇṇanā niṭṭhitā.",
  "atk-s0508a23:194": "4. Sopākattheragāthāvaṇṇanā",
  "atk-s0508a23:195": "Disvāpāsādachāyāyantiādikā āyasmato sopākattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle brāhmaṇakule nibbattitvā viññutaṁ patto brāhmaṇānaṁ vijjāsippesu nipphattiṁ gato kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā ekasmiṁ pabbate viharati. Satthā āsannamaraṇaṁ taṁ ñatvā tassa santikaṁ agamāsi. So bhagavantaṁ disvā pasannacitto uḷāraṁ pītisomanassaṁ pavedento pupphamayaṁ āsanaṁ paññapetvā adāsi. Satthā tattha nisīditvā, aniccatāpaṭisaṁyuttaṁ dhammiṁ kathaṁ kathetvā tassa passantasseva ākāsena agamāsi. So pubbe gahitaṁ niccaggāhaṁ pahāya aniccasaññaṁ hadaye ṭhapetvā, kālaṅkatvā, devaloke uppajitvā, aparāparaṁ devamanussesu saṁsaranto, imasmiṁ buddhuppāde rājagahe sopākayoniyaṁ nibbatti. So jātiāgatena sopākoti nāmena paññāyi. Keci pana ‘‘vāṇijakule nibbatto, ‘sopāko’ti pana nāmamatta’’nti vadanti. Taṁ apadānapāḷiyā virujjhati ‘‘pacchime bhave sampatte, sopākayonupāgami’’nti vacanato.",
  "atk-s0508a23:196": "Tassa catumāsajātassa pitā kālamakāsi, cūḷapitā posesi. Anukkamena sattavassiko jāto. Ekadivasaṁ cūḷapitā ‘‘attano puttena kalahaṁ karotī’’ti kujjhitvā, taṁ susānaṁ netvā, dve hatthe rajjuyā ekato bandhitvā, tāya eva rajjuyā matamanussassa sarīre gāḷhaṁ bandhitvā gato ‘‘siṅgālādayo khādantū’’ti. Pacchimabhavikatāya dārakassa puññaphalena sayaṁ māretuṁ na visahi, siṅgālādayopi na abhibhaviṁsu. Dārako aḍḍharattasamaye evaṁ vippalapati –",
  "atk-s0508a23:197": "‘‘Kā gati me agatissa, ko vā bandhu abandhuno;",
  "atk-s0508a23:198": "Susānamajjhe bandhassa, ko me abhayadāyako’’ti.",
  "atk-s0508a23:199": "Satthā tāya velāya veneyyabandhave olokento dārakassa hadayabbhantare pajjalantaṁ arahattūpanissayaṁ disvā obhāsaṁ pharitvā satiṁ janetvā evamāha –",
  "atk-s0508a23:200": "‘‘Ehi sopāka mā bhāyi, olokassu tathāgataṁ;",
  "atk-s0508a23:201": "Ahaṁ taṁ tārayissāmi, rāhumukheva candima’’nti.",
  "atk-s0508a23:202": "Dārako buddhānubhāvena chinnabandhano gāthāpariyosāne sotāpanno hutvā gandhakuṭisammukhe aṭṭhāsi. Tassa mātā puttaṁ apassantī cūḷapitaraṁ pucchitvā tenassa pavattiyā akathitāya tattha tattha gantvā vicinantī ‘‘buddhā kira atītānāgatapaccuppannaṁ jānanti, yaṁnūnāhaṁ bhagavantaṁ upasaṅkamitvā mama puttassa pavattiṁ jāneyya’’nti satthu santikaṁ agamāsi. Satthā, iddhiyā taṁ paṭicchādetvā, ‘‘bhante, mama puttaṁ na passāmi, apica bhagavā tassa pavattiṁ jānātī’’ti tāya puṭṭho –",
  "atk-s0508a23:203": "‘‘Na santi puttā tāṇāya, na pitā nāpi bandhavā;",
  "atk-s0508a23:204": "Antakenādhipannassa, natthi ñātīsu tāṇatā’’ti. (dha. pa. 288) –",
  "atk-s0508a23:205": "Dhammaṁ kathesi. Taṁ sutvā sā sotāpannā ahosi. Dārako arahattaṁ pāpuṇi. Tena vuttaṁ apadāne (apa. thera 1.2.112-123) –",
  "atk-s0508a23:206": "‘‘Pabbhāraṁ sodhayantassa, vipine pabbatuttame;",
  "atk-s0508a23:207": "Siddhattho nāma bhagavā, āgacchi mama santikaṁ.",
  "atk-s0508a23:208": "‘‘Buddhaṁ upagataṁ disvā, lokajeṭṭhassa tādino;",
  "atk-s0508a23:209": "Santharaṁ santharitvāna, pupphāsanamadāsahaṁ.",
  "atk-s0508a23:210": "‘‘Pupphāsane nisīditvā, siddhattho lokanāyako;",
  "atk-s0508a23:211": "Mamañca gatimaññāya, aniccatamudāhari.",
  "atk-s0508a23:212": "‘‘Aniccā vata saṅkhārā, uppādavayadhammino;",
  "atk-s0508a23:213": "Uppajjitvā nirujjhanti, tesaṁ vūpasamo sukho.",
  "atk-s0508a23:214": "‘‘Idaṁ vatvāna sabbaññū, lokajeṭṭho narāsabho;",
  "atk-s0508a23:215": "Nabhaṁ abbhuggamī vīro, haṁsarājāva ambare.",
  "atk-s0508a23:216": "‘‘Sakaṁ diṭṭhiṁ jahitvāna, bhāvayāniccasaññahaṁ;",
  "atk-s0508a23:217": "Ekāhaṁ bhāvayitvāna, tattha kālaṁ kato ahaṁ.",
  "atk-s0508a23:218": "‘‘Dve sampattī anubhotvā, sukkamūlena codito;",
  "atk-s0508a23:219": "Pacchime bhave sampatte, sapākayonupāgamiṁ.",
  "atk-s0508a23:220": "‘‘Agārā abhinikkhamma, pabbajiṁ anagāriyaṁ;",
  "atk-s0508a23:221": "Jātiyā sattavassohaṁ, arahattamapāpuṇiṁ.",
  "atk-s0508a23:222": "‘‘Āraddhavīriyo pahitatto, sīlesu susamāhito;",
  "atk-s0508a23:223": "Tosetvāna mahānāgaṁ, alatthaṁ upasampadaṁ.",
  "atk-s0508a23:224": "‘‘Catunnavutito kappe, yaṁ kammamakariṁ tadā;",
  "atk-s0508a23:225": "Duggatiṁ nābhijānāmi, pupphadānassidaṁ phalaṁ.",
  "atk-s0508a23:226": "‘‘Catunnavutito kappe, yaṁ saññaṁ bhāvayiṁ tadā;",
  "atk-s0508a23:227": "Taṁ saññaṁ bhāvayantassa, patto me āsavakkhayo.",
  "atk-s0508a23:228": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a23:229": "Atha bhagavā iddhiṁ paṭisaṁhari. Sāpi puttaṁ disvā haṭṭhatuṭṭho tassa khīṇāsavabhāvaṁ sutvā pabbājetvā gatā. So satthāraṁ gandhakuṭicchāyāyaṁ caṅkamantaṁ upasaṅkamitvā, vanditvā anucaṅkami. Tassa bhagavā upasampadaṁ anujānitukāmo ‘‘ekaṁ nāma ki’’ntiādinā dasa pañhe pucchi. Sopi satthu adhippāyaṁ gaṇhanto sabbaññutaññāṇena saṁsandento ‘‘sabbe sattā āhāraṭṭhitikā’’tiādinā (khu. pā. 4.1) te pañhe vissajjesi. Teneva te kumārapañhā nāma jātā. Satthā tassa pañhabyākaraṇena ārādhitacitto upasampadaṁ anujāni. Tena sā pañhabyākaraṇūpasampadā nāma jātā. Tassimaṁ attano pavattiṁ pakāsetvā thero aññaṁ byākaronto –",
  "atk-s0508a23:230": "480.",
  "atk-s0508a23:231": " ‘‘Disvā pāsādachāyāyaṁ, caṅkamantaṁ naruttamaṁ;",
  "atk-s0508a23:232": "Tattha naṁ upasaṅkamma, vandissaṁ purisuttamaṁ.",
  "atk-s0508a23:233": "481.",
  "atk-s0508a23:234": " ‘‘Ekaṁsaṁ cīvaraṁ katvā, saṁharitvāna pāṇayo;",
  "atk-s0508a23:235": "Anucaṅkamissaṁ virajaṁ, sabbasattānamuttamaṁ.",
  "atk-s0508a23:236": "482.",
  "atk-s0508a23:237": " ‘‘Tato pañhe apucchi maṁ, pañhānaṁ kovido vidū;",
  "atk-s0508a23:238": "Acchambhī ca abhīto ca, byākāsiṁ satthuno ahaṁ.",
  "atk-s0508a23:239": "483.",
  "atk-s0508a23:240": " ‘‘Vissajjitesu pañhesu, anumodi tathāgato;",
  "atk-s0508a23:241": "Bhikkhusaṅghaṁ viloketvā, imamatthaṁ abhāsatha.",
  "atk-s0508a23:242": "484.",
  "atk-s0508a23:243": " ‘‘‘Lābhā aṅgānaṁ magadhānaṁ, yesāyaṁ paribhuñjati;",
  "atk-s0508a23:244": "Cīvaraṁ piṇḍapātañca, paccayaṁ sayanāsanaṁ;",
  "atk-s0508a23:245": "Paccuṭṭhānañca sāmīciṁ, tesaṁ lābhā’ti cābravi.",
  "atk-s0508a23:246": "485.",
  "atk-s0508a23:247": " ‘‘‘Ajjadagge maṁ sopāka, dassanāyopasaṅkama;",
  "atk-s0508a23:248": "Esā ceva te sopāka, bhavatu upasampadā’’’.",
  "atk-s0508a23:249": "486.",
  "atk-s0508a23:250": " ‘‘Jātiyā sattavassena, laddhāna upasampadaṁ;",
  "atk-s0508a23:251": "Dhāremi antimaṁ dehaṁ, aho dhammasudhammatā’’ti. – imā gāthā abhāsi;",
  "atk-s0508a23:252": "Tattha pāsādachāyāyanti gandhakuṭicchāyāyaṁ. Vandissanti, abhivandiṁ.",
  "atk-s0508a23:253": "Saṁharitvāna pāṇayoti ubho hatthe kamalamakuḷākārena saṅgate katvā, añjaliṁ paggahetvāti attho. Anucaṅkamissanti caṅkamantassa satthuno anupacchato anugamanavasena caṅkamiṁ. Virajanti vigatarāgādirajaṁ.",
  "atk-s0508a23:254": "Pañheti kumārapañhe. Vidūti veditabbaṁ viditavā, sabbaññūti attho. ‘‘Satthā maṁ pucchatī’’ti uppajjanakassa chambhitattassa bhayassa ca setughātena pahīnattā acchambhī ca abhīto ca byākāsi.",
  "atk-s0508a23:255": "Yesāyanti yesaṁ aṅgamagadhānaṁ ayaṁ sopāko. Paccayanti gilānapaccayaṁ. Sāmīcinti maggadānabījanādisāmīcikiriyaṁ.",
  "atk-s0508a23:256": "Ajjadaggeti da-kāro padasandhikaro, ajja agge ādiṁ katvā, ajja paṭṭhāya. ‘‘Ajjatagge’’tipi pāḷi, ajjataṁ ādiṁ katvāti attho. Dassanāyopasaṅkamāti ‘‘hīnajacco, vayasā taruṇataro’’ti vā acintetvā dassanāya maṁ upasaṅkama. Esā cevāti yā tassa mama sabbaññutaññāṇena saddhiṁ saṁsandetvā katā pañhavissajjanā. Esāyeva te bhavatu upasampadā iti ca abravīti yojanā. ‘‘Laddhā me upasampadā’’tipi pāḷi. Ye pana ‘‘laddhāna upasampada’’ntipi paṭhanti, tesaṁ sattavassenāti sattamena vassenāti attho, sattavassena vā hutvāti vacanaseso. Yaṁ panettha avuttaṁ, taṁ suviññeyyameva.",
  "atk-s0508a23:257": "Sopākattheragāthāvaṇṇanā niṭṭhitā.",
  "atk-s0508a23:258": "5. Sarabhaṅgattheragāthāvaṇṇanā",
  "atk-s0508a23:259": "Sarehatthehītiādikā āyasmato sarabhaṅgattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde rājagahe aññatarassa brāhmaṇassa putto hutvā nibbatti, anabhilakkhitotissa kulavaṁsāgataṁ nāmaṁ ahosi. So vayappatto kāme pahāya tāpasapabbajjaṁ pabbajitvā saratiṇāni sayameva bhañjitvā paṇṇasālaṁ katvā vasati. Tato paṭṭhāya sarabhaṅgotissa samaññā ahosi. Atha bhagavā buddhacakkhunā lokaṁ volokento tassa arahattūpanissayaṁ disvā, tattha gantvā, dhammaṁ desesi. So paṭiladdhasaddho pabbajitvā vipassanāya kammaṁ karonto nacirasseva arahattaṁ patvā tattheva vasati. Athassa tāpasakāle katā paṇṇasālā jiṇṇā paluggā ahosi. Taṁ disvā manussā ‘‘kissa, bhante, imaṁ kuṭikaṁ na paṭisaṅkharothā’’ti āhaṁsu. Thero ‘‘kuṭikā yathā tāpasakāle katā, idāni tathā kātuṁ na sakkā’’ti taṁ sabbaṁ pakāsento –",
  "atk-s0508a23:260": "487.",
  "atk-s0508a23:261": " ‘‘Sare hatthehi bhañjitvā, katvāna kuṭimacchisaṁ;",
  "atk-s0508a23:262": "Tena me sarabhaṅgoti, nāmaṁ sammutiyā ahu.",
  "atk-s0508a23:263": "488.",
  "atk-s0508a23:264": " ‘‘Na mayhaṁ kappate ajja, sare hatthehi bhañjituṁ;",
  "atk-s0508a23:265": "Sikkhāpadā no paññattā, gotamena yasassinā’’ti. – dve gāthā abhāsi;",
  "atk-s0508a23:266": "Tattha sare hatthehi bhañjitvāti, pubbe tāpasakāle saratiṇāni mama hatthehi chinditvā tiṇakuṭiṁ katvā acchisaṁ vasiṁ, nisīdiñceva nipajjiñca. Tenāti kuṭikaraṇatthaṁ sarānaṁ bhañjanena. Sammutiyāti anvatthasammutiyā sarabhaṅgoti, nāmaṁ ahu ahosi.",
  "atk-s0508a23:267": "Na mayhaṁ kappate ajjāti ajja idāni upasampannassa mayhaṁ sare saratiṇe hatthehi bhañjituṁ na kappate na vaṭṭati. Kasmā? Sikkhāpadā no paññattā, gotamena yasassināti. Tena yaṁ amhākaṁ satthārā sikkhāpadaṁ paññattaṁ, taṁ mayaṁ jīvitahetunāpi nātikkamāmāti dasseti.",
  "atk-s0508a23:268": "Evaṁ ekena pakārena tiṇakuṭikāya apaṭisaṅkharaṇe kāraṇaṁ dassetvā idāni aparenapi pariyāyena naṁ dassento –",
  "atk-s0508a23:269": "489.",
  "atk-s0508a23:270": " ‘‘Sakalaṁ samattaṁ rogaṁ, sarabhaṅgo nāddasaṁ pubbe;",
  "atk-s0508a23:271": "Soyaṁ rogo diṭṭho, vacanakarenātidevassā’’ti. – imaṁ gāthamāha;",
  "atk-s0508a23:272": "Tattha sakalanti sabbaṁ. Samattanti sampuṇṇaṁ, sabbabhāgato anavasesanti attho. Roganti dukkhadukkhatādivasena rujanaṭṭhena rogabhūtaṁ upādānakkhandhapañcakaṁ sandhāya vadati. Nāddasaṁ pubbeti satthu ovādapaṭilābhato pubbe na addakkhiṁ. Soyaṁ rogo diṭṭho, vacanakarenātidevassāti sammutidevā upapattidevā visuddhidevāti sabbepi deve attano sīlādiguṇehi atikkamitvā ṭhitattā atidevassa sammāsambuddhassa ovādapaṭikarena sarabhaṅgena so ayaṁ khandhapañcakasaṅkhāto rogo vipassanāpaññāsahitāya maggapaññāya pañcakkhandhato diṭṭho, pariññātoti attho. Etena evaṁ attabhāvakuṭikāyampi anapekkho bāhiraṁ tiṇakuṭikaṁ kathaṁ paṭisaṅkharissatīti dasseti.",
  "atk-s0508a23:273": "Idāni yaṁ maggaṁ paṭipajjantena mayā ayaṁ attabhāvarogo yāthāvato diṭṭho, svāyaṁ maggo sabbabuddhasādhāraṇo. Yena nesaṁ ovādadhammopi majjhe bhinnasuvaṇṇasadiso yatthāhaṁ patiṭṭhāya dukkhakkhayaṁ pattoti evaṁ attano arahattapaṭipattiṁ byākaronto –",
  "atk-s0508a23:274": "490.",
  "atk-s0508a23:275": " ‘‘Yeneva maggena gato vipassī, yeneva maggena sikhī ca vessabhū;",
  "atk-s0508a23:276": "Kakusandhakoṇāgamano ca kassapo, tenañjasena agamāsi gotamo.",
  "atk-s0508a23:277": "491.",
  "atk-s0508a23:278": " ‘‘Vītataṇhā anādānā, satta buddhā khayogadhā;",
  "atk-s0508a23:279": "Yehāyaṁ desito dhammo, dhammabhūtehi tādibhi.",
  "atk-s0508a23:280": "492.",
  "atk-s0508a23:281": " ‘‘Cattāri ariyasaccāni, anukampāya pāṇinaṁ;",
  "atk-s0508a23:282": "Dukkhaṁ samudayo maggo, nirodho dukkhasaṅkhayo.",
  "atk-s0508a23:283": "493.",
  "atk-s0508a23:284": " ‘‘Yasmiṁ nivattate dukkhaṁ, saṁsārasmiṁ anantakaṁ;",
  "atk-s0508a23:285": "Bhedā imassa kāyassa, jīvitassa ca saṅkhayā;",
  "atk-s0508a23:286": "Añño punabbhavo natthi, suvimuttomhi sabbadhī’’ti. –",
  "atk-s0508a23:287": "Imā gāthā abhāsi –",
  "atk-s0508a23:288": "Tattha yeneva maggenāti yeneva sapubbabhāgena ariyena aṭṭhaṅgikena maggena. Gatoti paṭipanno nibbānaṁ adhigato. Vipassīti vipassī sammāsambuddho. Kakusandhāti avibhattiko niddeso. ‘‘Kakusandhakoṇāgamanā’’tipi pāṭho. Tenañjasenāti teneva añjasena ariyamaggena.",
  "atk-s0508a23:289": "Anādānāti anupādānā appaṭisandhikā vā. Khayogadhāti nibbānogadhā nibbānapatiṭṭhā. Yehāyaṁ desito dhammoti yehi sattahi sammāsambuddhehi ayaṁ sāsanadhammo desito pavedito. Dhammabhūtehīti dhammakāyatāya dhammasabhāvehi, navalokuttaradhammato vā bhūtehi jātehi, dhammaṁ vā pattehi. Tādibhīti, iṭṭhādīsu tādibhāvappattehi.",
  "atk-s0508a23:290": "‘‘Cattāriariyasaccānī’’tiādinā tehi desitaṁ dhammaṁ dasseti. Tattha cattārīti gaṇanaparicchedo. Ariyasaccānīti paricchinnadhammadassanaṁ. Vacanatthato pana ariyāni ca avitathaṭṭhena saccāni cāti ariyasaccāni, ariyassa vā bhagavato saccāni tena desitattā, ariyabhāvakarāni vā saccānīti ariyasaccāni. Kucchitabhāvato tucchabhāvato ca dukkhaṁ, upādānakkhandhapañcakaṁ. Taṁ dukkhaṁ samudeti etasmāti samudayo, taṇhā. Kilese mārento gacchati, nibbānatthikehi maggīyatīti vā maggo, sammādiṭṭhiādayo aṭṭha dhammā. Saṁsāracārakasaṅkhāto natthi ettha rodho, etasmiṁ vā adhigate puggalassa rodhābhāvo hoti, nirujjhati dukkhametthāti vā nirodho, nibbānaṁ. Tenāha ‘‘dukkhasaṅkhayo’’ti. Ayamettha saṅkhepo, vitthāro pana visuddhimagge vuttanayeneva veditabbo.",
  "atk-s0508a23:291": "Yasminti yasmiṁ nirodhe nibbāne adhigate. Nivattateti ariyamaggabhāvanāya sati anantakaṁ apariyantaṁ imasmiṁ saṁsāre jātiādidukkhaṁ na pavattati ucchijjati, so nirodhoti ayaṁ dhammabhūtehi sammāsambuddhehi desito dhammoti yojanā. ‘‘Bhedā’’tiādinā ‘‘rogo diṭṭho’’ti dukkhapariññāya sūcitaṁ attano arahattappattiṁ sarūpato dasseti. ‘‘Yasmiṁ nibbattate dukkha’’nti pana pāṭhe sakalagāthāya tatthāyaṁ yojanā – yasmiṁ khandhādipaṭipāṭisaññite saṁsāre idaṁ anantakaṁ jātiādidukkhaṁ nibbattaṁ, so ito dukkhappattito añño punappunaṁ bhavanabhāvato punabbhavo. Imassa jīvitindriyassa saṅkhayā kāyasaṅkhātassa khandhapañcakassa bhedā vināsā uddhaṁ natthi, tasmā sabbadhi sabbehi kilesehi sabbehi bhavehi suṭṭhu vimutto visaṁyutto amhīti.",
  "atk-s0508a23:292": "Sarabhaṅgattheragāthāvaṇṇanā niṭṭhitā.",
  "atk-s0508a23:293": "Sattakanipātavaṇṇanā niṭṭhitā."
}