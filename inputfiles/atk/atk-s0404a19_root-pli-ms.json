{
  "atk-s0404a19:0": "5. Akkosavaggo",
  "atk-s0404a19:1": "4. Kusinārasuttavaṇṇanā",
  "atk-s0404a19:2": "44. Pañcamassa catutthe kusinārāyanti evaṁnāmake nagare. Devatānaṁ atthāya baliṁ haranti etthāti baliharaṇo, tasmiṁ baliharaṇe. Acchiddena appaṭimaṁsenātiādīsu yena kenacideva pahaṭo vā hoti, vejjakammādīni vā katāni, tassa kāyasamācāro upacikādīhi khāyitatālapaṇṇaṁ viya chiddo ca, paṭimasituṁ yattha katthaci gahetvā ākaḍḍhituṁ sakkuṇeyyatāya paṭimaṁso ca hoti, viparīto acchiddo appaṭimaṁso nāma. Vacīsamācāro pana musāvādaomasavādapesuññaamūlakānuddhaṁsanādīhi chiddo sappaṭimaṁso ca hoti, viparīto acchiddo appaṭimaṁso. Mettaṁ nu kho me cittanti palibodhaṁ chinditvā kammaṭṭhānabhāvanānuyogena adhigataṁ me mettacittaṁ. Anāghātanti āghātavirahitaṁ, vikkhambhanena vihatāghātanti attho. Kattha vuttanti idaṁ sikkhāpadaṁ kismiṁ nagare vuttaṁ.",
  "atk-s0404a19:3": "Kālena vakkhāmītiādīsu eko ekaṁ okāsaṁ kāretvā codento kālena vadati nāma. Saṅghamajjhe vā gaṇamajjhe vā salākaggayāgaggavitakkamāḷakabhikkhācāramaggaāsanasālādīsu vā upaṭṭhākehi parivāritakkhaṇe vā codento akālena vadati nāma. Tacchena vadanto bhūtena vadati nāma. ‘‘Daharamahallakaparisāvacarakapaṁsukūlikadhammakathikapatirūpaṁ tava ida’’nti vadanto pharusena vadati nāma. Kāraṇanissitaṁ pana katvā, ‘‘bhante mahallakattha, parisāvacarakattha, paṁsukūlikattha, dhammakathikatthapatirūpaṁ tumhākamida’’nti vadanto saṇhena vadati nāma. Kāraṇanissitaṁ katvā vadanto atthasaṁhitena vadati nāma. Mettacitto vakkhāmi no dosantaroti mettacittaṁ paccupaṭṭhapetvā vakkhāmi, na duṭṭhacitto hutvā.",
  "atk-s0404a19:4": "5. Rājantepurappavesanasuttavaṇṇanā",
  "atk-s0404a19:5": "45. Pañcame kataṁ vā karissanti vāti methunavītikkamaṁ kariṁsu vā karissanti vā. Ratananti maṇiratanādīsu yaṁkiñci. Patthetīti māretuṁ icchati. Hatthisambādhanti hatthīhi sambādhaṁ . Hatthisammaddanti vā pāṭho, tassattho – hatthīhi sammaddo etthāti hatthisammaddaṁ. Sesesupi eseva nayo. Rajanīyāni rūpasaddagandharasaphoṭṭhabbānīti etāni rāgajanakāni rūpādīni tattha paripūrāni honti.",
  "atk-s0404a19:6": "6. Sakkasuttavaṇṇanā",
  "atk-s0404a19:7": "46. Chaṭṭhe sokasabhayeti sokena sabhaye. Sokabhayeti vā pāṭho, ayamevattho. Dutiyapadepi eseva nayo. Yena kenaci kammaṭṭhānenāti kasivaṇijjādikammesu yena kenaci kammena. Anāpajja akusalanti kiñci akusalaṁ anāpajjitvā. Nibbiseyyāti uppādeyya ācineyya. Dakkhoti cheko. Uṭṭhānasampannoti uṭṭhānavīriyena samannāgato. Alaṁ vacanāyāti yutto vacanāya. Ekantasukhappaṭisaṁvedī vihareyyāti ekantameva kāyikacetasikasukhaṁ ñāṇena paṭisaṁvedento vihareyya. Aniccāti hutvā abhāvato. Tucchāti sārarahitā. Musāti niccasubhasukhā viya khāyamānāpi tathā na hontīti musā. Mosadhammāti nassanasabhāvā. Tasmā te paṭicca dukkhaṁ uppajjatīti sandasseti. Idhapana voti ettha vo ti nipātamattaṁ. Apaṇṇakaṁ vā sotāpannoti avirādhitaṁ ekaṁsena sotāpanno vā hoti. Sopi jhānaṁ nibbatteti, brahmalokaṁ vā gantvā chasu vā kāmasaggesu ekantasukhappaṭisaṁvedī hutvā vihareyya. Imasmiṁ sutte satthā aṭṭhaṅguposathassa guṇaṁ kathesi.",
  "atk-s0404a19:8": "7. Mahālisuttavaṇṇanā",
  "atk-s0404a19:9": "47. Sattame micchāpaṇihitanti micchā ṭhapitaṁ. Adhammacariyāvisamacariyāti akusalakammapathavasena adhammacariyasaṅkhātā visamacariyā. Kusalakammapathavasena itarā veditabbā. Evamidha vaṭṭameva kathitaṁ.",
  "atk-s0404a19:10": "8. Pabbajitaabhiṇhasuttavaṇṇanā",
  "atk-s0404a19:11": "48. Aṭṭhame pabbajitenāti gharāvāsaṁ pahāya sāsane pabbajjaṁ upagatena. Abhiṇhanti abhikkhaṇaṁ punappunaṁ, paccavekkhitabbā oloketabbā sallakkhetabbā. Vevaṇṇiyanti vivaṇṇabhāvaṁ. Taṁ panetaṁ vevaṇṇiyaṁ duvidhaṁ hoti sarīravevaṇṇiyaṁ parikkhāravevaṇṇiyañca. Tattha kesamassuoropanena sarīravevaṇṇiyaṁ veditabbaṁ. Pubbe pana nānāvirāgāni sukhumavatthāni nivāsetvāpi nānaggarasabhojanaṁ suvaṇṇarajatabhājanesu bhuñjitvāpi sirigabbhe varasayanāsanesu nipajjitvāpi nisīditvāpi sappinavanītādīhi bhesajjaṁ katvāpi pabbajitakālato paṭṭhāya chinnasaṅghaṭitakasāvarasapītāni vatthāni nivāsetabbāni, ayapatte vā mattikapatte vā missakodano bhuñjitabbo, rukkhamūlādisenāsane muñjatiṇasantharaṇādīsu nipajjitabbaṁ , cammakhaṇḍataṭṭikādīsu nisīditabbaṁ, pūtimuttādīhi bhesajjaṁ kattabbaṁ hoti. Evamettha parikkhāravevaṇṇiyaṁ veditabbaṁ. Evaṁ paccavekkhato kopo ca māno ca pahīyati.",
  "atk-s0404a19:12": "Parapaṭibaddhā me jīvikāti mayhaṁ paresu paṭibaddhā parāyattā catupaccayajīvikāti. Evaṁ paccavekkhato hi ājīvo parisujjhati, piṇḍapāto ca apacito hoti, catūsu paccayesu apaccavekkhitaparibhogo nāma na hoti. Añño me ākappo karaṇīyoti yo gihīnaṁ uraṁ abhinīharitvā gīvaṁ paggahetvā lalitenākārena aniyatapadavītihārena gamanākappo hoti, tato aññova ākappo mayā karaṇīyo, santindriyena santamānasena yugamattadassinā visamaṭṭhāne udakasakaṭeneva mandamitapadavītihārena hutvā gantabbanti paccavekkhitabbaṁ. Evaṁ paccavekkhato hi iriyāpatho sāruppo hoti, tisso sikkhā paripūrenti. Kaccinukhoti salakkhaṇe nipātasamudāyo. Attāti cittaṁ. Sīlato na upavadatīti aparisuddhaṁ te sīlanti sīlapaccayo na upavadati. Evaṁ paccavekkhato hi ajjhattaṁ hirī samuṭṭhāti, sā tīsu dvāresu saṁvaraṁ sādheti, tīsu dvāresu saṁvaro catupārisuddhisīlaṁ hoti, catupārisuddhisīle ṭhito vipassanaṁ vaḍḍhetvā arahattaṁ gaṇhāti. Anuvicca viññū sabrahmacārīti paṇḍitā sabrahmacārino anuvicāretvā. Evaṁ paccavekkhato hi bahiddhā ottappaṁ saṇṭhāti, taṁ tīsu dvāresu saṁvaraṁ sādhetīti anantaranayeneva veditabbaṁ.",
  "atk-s0404a19:13": "Nānābhāvo vinābhāvoti jātiyā nānābhāvo, maraṇena vinābhāvo. Evaṁ paccavekkhato hi tīsu dvāresu asaṁvutākāro nāma na hoti, maraṇassati sūpaṭṭhitā hoti. Kammassakomhītiādīsu kammaṁ mayhaṁ sakaṁ attano santakanti kammassakā. Kammena dātabbaṁ phalaṁ dāyaṁ, kammassa dāyaṁ kammadāyaṁ, taṁ ādīyāmīti kammadāyādo. Kammaṁ mayhaṁ yoni kāraṇanti kammayoni. Kammaṁ mayhaṁ bandhu ñātakoti kammabandhu. Kammaṁ mayhaṁ paṭisaraṇaṁ patiṭṭhāti kammapaṭisaraṇo. Tassa dāyādo bhavissāmīti tassa kammassa dāyādo tena dinnaphalaṁ paṭiggāhako bhavissāmi. Evaṁ kammassakataṁ pana paccavekkhato pāpakaraṇaṁ nāma na hoti. Kathaṁbhūtassa me rattindivā vītivattantīti kinnu kho me vattappaṭipattiṁ karontassa, udāhu akarontassa, buddhavacanaṁ sajjhāyantassa, udāhu asajjhāyantassa, yonisomanasikāre kammaṁ karontassa, udāhu akarontassāti kathaṁbhūtassa me rattindivā vītivattanti, parivattantīti attho. Evaṁ paccavekkhato hi appamādo paripūrati.",
  "atk-s0404a19:14": "Suññāgāre abhiramāmīti vivittokāse sabbiriyāpathesu ekakova hutvā kacci nu kho abhiramāmīti attho. Evaṁ paccavekkhato kāyaviveko paripūrati. Uttarimanussadhammoti uttarimanussānaṁ ukkaṭṭhamanussabhūtānaṁ jhāyīnañceva ariyānañca jhānādidhammo, dasakusalakammapathasaṅkhātamanussadhammato vā uttaritaro visiṭṭhataro dhammo me mama santāne atthi nu kho, santi nu khoti attho. Alamariyañāṇadassanavisesoti mahaggatalokuttarapaññā pajānanaṭṭhena ñāṇaṁ, cakkhunā diṭṭhamiva dhammaṁ paccakkhakaraṇato dassanaṭṭhena dassananti ñāṇadassanaṁ, ariyaṁ visuddhaṁ uttamaṁ ñāṇadassananti ariyañāṇadassanaṁ, alaṁ pariyattakaṁ kilesaviddhaṁsanasamatthaṁ ariyañāṇadassanamettha, assa vāti alamariyañāṇadassano, jhānādibhedo uttarimanussadhammo alamariyañāṇadassano ca so viseso cāti alamariyañāṇadassanaviseso. Atha vā tameva kilesaviddhaṁsanasamatthaṁ visuddhaṁ ñāṇadassanameva visesoti alamariyañāṇadassanaviseso vā. Adhigatoti paṭiladdho me atthi nu kho. Sohanti paṭiladdhaviseso so ahaṁ. Pacchime kāleti maraṇamañce nipannakāle. Puṭṭhoti sabrahmacārīhi adhigataguṇavisesaṁ pucchito. Na maṅku bhavissāmīti patitakkhandho nittejo na hessāmīti. Evaṁ paccavekkhantassa hi moghakālakiriyā nāma na hoti.",
  "atk-s0404a19:15": "9-10. Sarīraṭṭhadhammasuttādivaṇṇanā",
  "atk-s0404a19:16": "49-50. Navame ponobbhavikoti punabbhavanibbattako. Bhavasaṅkhāroti bhavasaṅkharaṇakammaṁ. Imasmiṁ sutte vaṭṭameva kathitaṁ. Dasame sīlabāhusaccavīriyasatipaññā lokiyalokuttarāmissikā kathitā. Sesaṁ sabbattha uttānatthamevāti.",
  "atk-s0404a19:17": "Akkosavaggo pañcamo.",
  "atk-s0404a19:18": "Paṭhamapaṇṇāsakaṁ niṭṭhitaṁ.",
  "atk-s0404a19:19": "2. Dutiyapaṇṇāsakaṁ"
}