{
  "atk-abh03a42:0": "3. Āyatanayamakaṁ",
  "atk-abh03a42:1": "1. Paṇṇattiuddesavāravaṇṇanā",
  "atk-abh03a42:2": "1-9. Idāni mūlayamake desiteyeva kusalādidhamme āyatanavasenāpi saṅgaṇhitvā khandhayamakānantaraṁ desitassa āyatanayamakassa vaṇṇanā hoti. Tattha khandhayamake vuttanayeneva pāḷivavatthānaṁ veditabbaṁ. Yatheva hi tattha paṇṇattivāro, pavattivāro, pariññāvāroti tayo mahāvārā honti, tathā idhāpi. Vacanatthopi nesaṁ tattha vuttanayeneva veditabbo. Idhāpi ca paṇṇattivāro uddesaniddesavasena dvidhā vavatthito. Itare niddesavaseneva. ‘Tattha dvādasāyatanānī’ti padaṁ ādiṁ katvā yāva nāyatanā na manoti, tāva paṇṇattivārassa uddesavāro veditabbo. Tattha dvādasāyatanānīti ayaṁ yamakavasena pucchitabbānaṁ āyatanānaṁ uddeso. Cakkhāyatanaṁ…pe… dhammāyatananti tesaññeva pabhedato nāmavavatthānaṁ. Yamakavasena pucchāsukhatthañcettha paṭhamaṁ paṭipāṭiyā ajjhattarūpāyatanāni vuttāni. Pacchā bāhirarūpāyatanāni. Pariyosāne manāyatanadhammāyatanāni.",
  "atk-abh03a42:3": "Yathā pana heṭṭhā khandhavasena, evamidha imesaṁ āyatanānaṁ vasena padasodhanavāro, padasodhanamūlacakkavāro, suddhāyatanavāro, suddhāyatanamūlacakkavāroti, cattārova nayavārā honti. Ekeko cettha anulomapaṭilomavasena duvidhoyeva. Tesamattho tattha vuttanayeneva veditabbo. Yathā pana khandhayamake padasodhanavārassa anulomavāre ‘rūpaṁ rūpakkhandho, rūpakkhandho rūpa’ntiādīni pañca yamakāni, tathā idha ‘cakkhu, cakkhāyatanaṁ; cakkhāyatanaṁ; cakkhū’tiādīni dvādasa. Paṭilomavārepi ‘na cakkhu, na cakkhāyatanaṁ; na cakkhāyatanaṁ, na cakkhū’tiādīni dvādasa , padasodhanamūlacakkavārassa panettha anulomavāre ekekāyatanamūlakāni ekādasa ekādasa katvā dvattiṁsasataṁ yamakāni. Paṭilomavārepi dvattiṁsasatameva. Suddhāyatanavārassāpi anulomavāre dvādasa, paṭilomavāre dvādasa, suddhāyatanamūlacakkavārassāpi anulomavāre ekekāyatanamūlakāni ekādasa ekādasa katvā dvattiṁsasataṁ yamakāni. Paṭilomavārepi dvattiṁsasatamevāti evamidha chasattatādhikehi pañcahi yamakasatehi, dvipaññāsādhikehi ekādasahi pucchāsatehi, caturādhikehi tevīsāya atthasatehi ca paṭimaṇḍito paṇṇattivārassa uddesavāro veditabbo.",
  "atk-abh03a42:4": "Paṇṇattiuddesavāravaṇṇanā.",
  "atk-abh03a42:5": "1. Paṇṇattiniddesavāravaṇṇanā",
  "atk-abh03a42:6": "10-17. Niddesavāre pana heṭṭhā khandhayamakassa paṇṇattivāraniddese vuttanayeneva attho veditabbo. Aññatra visesā. Tatrāyaṁ viseso – dibbacakkhūti dutiyavijjāñāṇaṁ. Paññācakkhūti tatiyavijjāñāṇaṁ. Dibbasotanti dutiyaabhiññāñāṇaṁ. Taṇhāsotanti taṇhāva. Avaseso kāyoti nāmakāyo, rūpakāyo, hatthikāyo, assakāyoti evamādi. Avasesaṁ rūpanti rūpāyatanato sesaṁ bhūtupādāyarūpañceva piyarūpasātarūpañca. Sīlagandhotiādīni vāyanaṭṭhena sīlādīnaṁyeva nāmāni. Attharasotiādīnipi sādhumadhuraṭṭhena atthādīnaññeva nāmāni. Avaseso dhammoti pariyattidhammādianekappabhedoti ayamettha viseso.",
  "atk-abh03a42:7": "Paṇṇattiniddesavāravaṇṇanā.",
  "atk-abh03a42:8": "2. Pavattivāravaṇṇanā",
  "atk-abh03a42:9": "18-21. Idhāpi ca pavattivārassa uppādavārādīsu tīsu antaravāresu ekekasmiṁ chaḷeva kālabhedā. Tesaṁ ekekasmiṁ kāle puggalavārādayo tayo vārā. Te sabbepi anulomapaṭilomanayavasena duvidhāva honti. Tattha paccuppannakāle puggalavārassa anulomanaye yathā khandhayamake rūpakkhandhamūlakāni cattāri, vedanākkhandhamūlakāni tīṇi, saññākkhandhamūlakāni dve, saṅkhārakkhandhamūlakaṁ ekanti aggahitaggahaṇena dasa yamakāni honti. Evaṁ ‘‘yassa cakkhāyatanaṁ uppajjati, tassa sotāyatanaṁ uppajjati; yassa vā pana sotāyatanaṁ uppajjati, tassa cakkhāyatanaṁ uppajjati; yassa cakkhāyatanaṁ uppajjati, tassa ghāṇāyatanaṁ, jivhāyatanaṁ, kāyāyatanaṁ, rūpāyatanaṁ, saddāyatanaṁ, gandhāyatanaṁ, rasāyatanaṁ, phoṭṭhabbāyatanaṁ, manāyatanaṁ, dhammāyatanaṁ, uppajjati; yassa vā pana dhammāyatanaṁ uppajjati, tassa cakkhāyatanaṁ uppajjatī’’ti evaṁ cakkhāyatanamūlakāni ekādasa. ‘‘Yassa sotāyatanaṁ uppajjati, tassa ghānāyatanaṁ uppajjatī’’tiādinā nayena sotāyatanamūlakāni dasa; ghānāyatanamūlakāni nava, jivhāyatanamūlakāni aṭṭha; kāyāyatanamūlakāni satta; rūpāyatanamūlakāni cha; saddāyatanamūlakāni pañca; gandhāyatanamūlakāni cattāri; rasāyatanamūlakāni tīṇi; phoṭṭhabbāyatanamūlakāni dve; manāyatanamūlakaṁ ekanti aggahitaggahaṇena chasaṭṭhi yamakāni honti.",
  "atk-abh03a42:10": "Tattha cakkhāyatanamūlakesu ekādasasu ‘‘yassa cakkhāyatanaṁ uppajjati, tassa sotāyatanaṁ, ghānāyatanaṁ, rūpāyatanaṁ, manāyatanaṁ, dhammāyatanaṁ uppajjatī’’ti imāni pañceva vissajjitāni. Tesu paṭhamaṁ vissajjetabbaṁ tāva vissajjitaṁ. Dutiyaṁ kiñcāpi paṭhamena sadisavissajjanaṁ, cakkhusotāyatanānaṁ pavattiṭṭhāne pana ghānāyatanassa na ekantena pavattito ‘‘kathaṁ nu kho etaṁ vissajjetabba’’nti vimatinivāraṇatthaṁ vissajjitaṁ. Rūpāyatanamanāyatanadhammāyatanehi saddhiṁ tīṇi yamakāni asadisavissajjanattā vissajjitāni. Sesesu jivhāyatanakāyāyatanehi tāva saddhiṁ dve yamakāni purimehi dvīhi saddhiṁ sadisavissajjanāni. Saddāyatanassa paṭisandhikkhaṇe anuppattito tena saddhiṁ yamakassa vissajjanameva natthi. Gandharasaphoṭṭhabbāyatanehipi saddhiṁ tīṇi yamakāni purimehi dvīhi sadisavissajjanāneva hontīti tantiyā lahubhāvatthaṁ saṅkhittāni. Sotāyatanamūlakesu yaṁ labbhati , taṁ purimehi sadisavissajjanamevāti ekampi pāḷiṁ nāruḷhaṁ. Ghānāyatanamūlakesu rūpāyatanena saddhiṁ ekaṁ, manāyatanadhammāyatanehi saddhiṁ dveti tīṇi yamakāni pāḷiṁ āruḷhāni. Sesāni ghānāyatanayamakena sadisavissajjanattā nāruḷhāni. Tathā jivhāyatanakāyāyatanamūlakāni. Rūpāyatanamūlakesu manāyatanadhammāyatanehi saddhiṁ dveyeva vissajjitāni. Gandharasaphoṭṭhabbehi pana saddhiṁ tīṇi rūpāyatanamanāyatanehi saddhiṁ sadisavissajjanāni. Yatheva hettha ‘‘sarūpakānaṁ acittakāna’’ntiādi vuttaṁ, tathā idhāpi ‘‘sarūpakānaṁ agandhakānaṁ, arasakānaṁ aphoṭṭhabbakāna’’nti yojanā veditabbā. Gandhādīni cettha āyatanabhūtāneva adhippetāni. Tasmā ‘‘sarūpakānaṁ sagandhāyatanāna’’nti āyatanavasenettha attho daṭṭhabbo.",
  "atk-abh03a42:11": "Saddāyatanamūlakāni atthābhāvato pāḷiṁ nāruḷhāneva. Gandharasaphoṭṭhabbamūlakāni cattāri tīṇi dve ca heṭṭhimehi sadisavissajjanattā pāḷiṁ nāruḷhāni. Manāyatanamūlakaṁ vissajjitamevāti evametāni paccuppannakāle puggalavārassa anulomanaye katipayayamakavissajjaneneva chasaṭṭhiyamakāni vissajjitāni nāma hontīti veditabbāni. Yathā ca puggalavāre, evaṁ okāsavārepi puggalokāsavārepi chasaṭṭhīti paccuppannakāle tīsu vāresu anulomanaye aṭṭhanavutisataṁ yamakāni honti. Yathā ca anulomanaye, evaṁ paṭilomanayepīti sabbānipi paccuppannakāle channavutādhikāni tīṇi yamakasatāni honti. Tesu dvānavutādhikāni satta pucchāsatāni, caturāsītādhikāni ca pannarasa atthasatāni hontīti veditabbāni. Evaṁ sesesupi pañcasu kālabhedesūti sabbānipi chasattatādhikāni tevīsati yamakasatāni. Tato diguṇā pucchā, tato diguṇā atthāti idamettha uppādavāre pāḷivavatthānaṁ. Nirodhavārauppādanirodhavāresupi eseva nayoti. Sabbasmimpi pavattivāre aṭṭhavīsāni ekasattati yamakasatāni. Tato diguṇā pucchā, tato diguṇā atthā veditabbā. Pāḷi pana manāyatanaṁ dhammāyatanañca ekasadisaṁ, nānaṁ natthi. Upari pana ‘‘vārasaṅkhepo hotī’’tiādīni vatvā tattha tattha saṅkhittā. Tasmā yaṁ tattha tattha saṅkhittaṁ, taṁ sabbaṁ asammuyhantehi sallakkhetabbaṁ.",
  "atk-abh03a42:12": "Atthavinicchaye panettha idaṁ nayamukhaṁ. Sacakkhukānaṁ asotakānanti apāye jātibadhiraopapātikaṁ sandhāya vuttaṁ. So hi sacakkhuko asotako hutvā upapajjati. Yathāha – ‘‘kāmadhātuyā upapattikkhaṇe kassaci aparāni dasāyatanāni pātubhavanti. Opapātikānaṁ petānaṁ , opapātikānaṁ asurānaṁ, opapātikānaṁ tiracchānagatānaṁ, opapātikānaṁ nerayikānaṁ; jaccabadhirānaṁ upapattikkhaṇe dasāyatanāni pātubhavanti, cakkhāyatanaṁ rūpaghānagandhajivhārasakāyaphoṭṭhabbāyatanaṁ manāyatanaṁ dhammāyatana’’nti. Sacakkhukānaṁ sasotakānanti sugatiduggatīsu paripuṇṇāyatane ca opapātike rūpībrahmāno ca sandhāya vuttaṁ. Te hi sacakkhukā sasotakā hutvā upapajjanti. Yathāha – ‘‘kāmadhātuyā upapattikkhaṇe kassaci ekādasāyatanāni pātubhavanti; kāmāvacarānaṁ devānaṁ, paṭhamakappikānaṁ manussānaṁ, opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ, opapātikānaṁ nerayikānaṁ, paripuṇṇāyatanānaṁ. Rūpadhātuyā upapattikkhaṇe pañcāyatanāni pātubhavanti, cakkhāyatanaṁ rūpasotamanāyatanaṁ dhammāyatana’’nti.",
  "atk-abh03a42:13": "Aghānakānanti brahmapārisajjādayo sandhāya vuttaṁ. Te hi sacakkhukā aghānakā hutvā upapajjanti. Kāmadhātuyaṁ pana aghānako opapātiko natthi. Yadi bhaveyya ‘‘kassaci aṭṭhāyatanāni pātubhavantī’’ti vedayya. Yo gabbhaseyyako pana aghānako siyā, so ‘‘sacakkhukāna’’nti vacanato idha anadhippeto. Sacakkhukānaṁ saghānakānanti jaccabadhirampi paripuṇṇāyatanampi opapātikaṁ sandhāya vuttaṁ. Saghānakānaṁ acakkhukānanti jaccandhampi jaccabadhirampi opapātikaṁ sandhāya vuttameva. Saghānakānaṁ sacakkhukānanti paripuṇṇāyatanameva opapātikaṁ sandhāya vuttaṁ.",
  "atk-abh03a42:14": "Sarūpakānaṁ acakkhukānanti ettha jaccandhajaccabadhiraopapātikesu aññataropi gabbhaseyyakopi labbhatiyeva. Sacittakānaṁ acakkhukānanti ettha heṭṭhā vuttehi jaccandhādīhi tīhi saddhiṁ arūpinopi labbhanti. Acakkhukānanti ettha purimapade vuttehi catūhi saddhiṁ asaññasattāpi labbhanti. Sarūpakānaṁ aghānakānanti ettha gabbhaseyyakā ca asaññasattā ca sesarūpībrahmāno ca labbhanti. Sacittakānaṁ aghānakānanti ettha gabbhaseyyakā ca rūpārūpabrahmāno ca labbhanti. Acittakānaṁ arūpakānantipadesu pana ekavokāracatuvokārasattāva labbhantīti iminā nayena sabbesu puggalavāresu puggalavibhāgo veditabbo.",
  "atk-abh03a42:15": "22-254. Okāsavāre yattha cakkhāyatananti rūpībrahmalokaṁ pucchati. Teneva āmantāti vuttaṁ . Tasmiñhi tale niyamato tāni āyatanāni paṭisandhiyaṁ uppajjanti. Idamettha nayamukhaṁ. Iminā nayamukhena sakalepi pavattivāre attho veditabbo. Pariññāvāro khandhayamake vuttanayoyevāti.",
  "atk-abh03a42:16": "Pavattivāravaṇṇanā.",
  "atk-abh03a42:17": "Āyatanayamakavaṇṇanā niṭṭhitā."
}