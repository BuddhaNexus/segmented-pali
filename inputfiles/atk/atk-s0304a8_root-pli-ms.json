{
  "atk-s0304a8:0": "9. Asaṅkhatasaṁyuttaṁ",
  "atk-s0304a8:1": "1. Paṭhamavaggo",
  "atk-s0304a8:2": "1-11. Kāyagatāsatisuttādivaṇṇanā",
  "atk-s0304a8:3": "366-376. Asaṅkhatasaṁyutte asaṅkhatanti akataṁ. Hitesināti hitaṁ esantena. Anukampakenāti anukampamānena. Anukampaṁ upādāyāti anukampaṁ cittena pariggahetvā, paṭiccātipi vuttaṁ hoti. Kataṁ vo taṁ mayāti taṁ mayā imaṁ asaṅkhatañca asaṅkhatamaggañca desentena tumhākaṁ kataṁ. Ettakameva hi anukampakassa satthu kiccaṁ, yadidaṁ aviparītadhammadesanā. Ito paraṁ pana paṭipatti nāma sāvakānaṁ kiccaṁ. Tenāha etāni, bhikkhave, rukkhamūlāni…pe… amhākaṁ anusāsanīti iminā rukkhamūlasenāsanaṁ dasseti. Suññāgārānīti iminā janavivittaṁ ṭhānaṁ. Ubhayena ca yogānurūpaṁ senāsanaṁ ācikkhati, dāyajjaṁ niyyāteti.",
  "atk-s0304a8:4": "Jhāyathāti ārammaṇūpanijjhānena aṭṭhatiṁsārammaṇāni, lakkhaṇūpanijjhānena ca aniccādito khandhāyatanādīni upanijjhāyatha, samathañca vipassanañca vaḍḍhethāti vuttaṁ hoti. Mā pamādatthāti mā pamajjittha. Mā pacchā vippaṭisārino ahuvatthāti ye hi pubbe daharakāle arogakāle sattasappāyādisampattikāle satthu sammukhībhāvakāle ca yonisomanasikārarahitā rattindivaṁ maṅkulabhattaṁ hutvā seyyasukhaṁ middhasukhaṁ anubhontā pamajjanti, te pacchā jarākāle rogakāle maraṇakāle vipattikāle satthu parinibbutakāle ca taṁ pubbe pamādavihāraṁ anussarantā sappaṭisandhikālakiriyañca bhāriyaṁ sampassamānā vippaṭisārino honti. Tumhe pana tādisā mā ahuvatthāti dassento āha ‘‘mā pacchā vippaṭisārino ahuvatthā’’ti.",
  "atk-s0304a8:5": "Ayaṁ vo amhākaṁ anusāsanīti ayaṁ amhākaṁ santikā ‘‘jhāyatha mā pamādatthā’’ti tumhākaṁ anusāsanī, ovādoti vuttaṁ hoti.",
  "atk-s0304a8:6": "2. Dutiyavaggo",
  "atk-s0304a8:7": "1-33. Asaṅkhatasuttādivaṇṇanā",
  "atk-s0304a8:8": "377-409.Kāyekāyānupassītiādīsu yaṁ vattabbaṁ, taṁ parato vakkhāma.",
  "atk-s0304a8:9": "Anatantiādīsu taṇhānatiyā abhāvena anataṁ. Catunnaṁ āsavānaṁ abhāvena anāsavaṁ. Paramatthasaccatāya saccaṁ. Vaṭṭassa parabhāgaṭṭhena pāraṁ. Saṇhaṭṭhena nipuṇaṁ. Suṭṭhu duddasatāya sududdasaṁ. Jarāya ajaritattā ajajjaraṁ. Thiraṭṭhena dhuvaṁ. Apalujjanatāya apalokitaṁ. Cakkhuviññāṇena apassitabbattā anidassanaṁ. Taṇhāmānadiṭṭhipapañcānaṁ abhāvena nippapañcaṁ.",
  "atk-s0304a8:10": "Santabhāvaṭṭhena santaṁ. Maraṇābhāvena amataṁ. Uttamaṭṭhena paṇītaṁ. Sassirikaṭṭhena sivaṁ. Nirupaddavatāya khemaṁ. Taṇhākkhayassa paccayattā taṇhakkhayaṁ.",
  "atk-s0304a8:11": "Vimhāpanīyaṭṭhena accharaṁ paharitabbayuttakanti acchariyaṁ. Abhūtameva bhūtaṁ ajātaṁ hutvā atthīti vā abbhutaṁ. Niddukkhattā anītikaṁ. Niddukkhasabhāvattā anītikadhammaṁ. Vānābhāvena nibbānaṁ. Byābajjhābhāveneva abyābajjhaṁ. Virāgādhigamassa paccayato virāgaṁ. Paramatthasuddhitāya suddhi. Tīhi bhavehi muttatāya mutti. Kāmālayānaṁ abhāvena anālayaṁ. Patiṭṭhaṭṭhena dīpaṁ. Allīyitabbayuttaṭṭhena leṇaṁ. Tāyanaṭṭhena tāṇaṁ. Bhayasaraṇaṭṭhena saraṇaṁ, bhayanāsananti attho. Paraṁ ayanaṁ gati patiṭṭhāti parāyaṇaṁ. Sesamettha vuttanayamevāti.",
  "atk-s0304a8:12": "Asaṅkhatasaṁyuttavaṇṇanā niṭṭhitā."
}