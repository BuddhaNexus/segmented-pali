{
  "atk-abh03a53:0": "1. Kusalattikavaṇṇanā",
  "atk-abh03a53:1": "1. Paṭiccavāravaṇṇanā",
  "atk-abh03a53:2": "1. Paccayānulomaṁ",
  "atk-abh03a53:3": "(1.) Vibhaṅgavāro",
  "atk-abh03a53:4": "53. Idāni yā etā paṇṇattivāre kusalattikaṁ nissāya hetupaccayādivasena ekūnapaññāsaṁ ādiṁ katvā nayamattaṁ dassentena aparimāṇā pucchā dassitā. Tattha kusalākusalādīnaṁ sahuppattiyā abhāvato yā pucchā ‘‘kusalaṁ dhammaṁ paṭicca akusalo dhammo uppajjati hetupaccayā’’ti evaṁ vissajjanaṁ na labhanti. Tā pahāya yā vissajjanaṁ labhanti, tāyeva vissajjetuṁ ayaṁ kusalaṁ dhammaṁ paṭicca kusalo dhammo uppajjati hetupaccayātiādinā nayena paṭiccavārassa niddesavāro āraddho.",
  "atk-abh03a53:5": "Tattha siyā – sace imā hetupaccayādivasena ekūnapaññāsaṁ pucchā sabbaso vissajjanaṁ na labhanti, atha kasmā dassitā? Nanu yā labhanti, tāyeva dassetabbāti? Āma, dassetabbā siyuṁ. Tathā dassiyamānā pana sabbesu tikadukapaṭṭhānādīsu ekekasmiṁ tike, duke, dukatike, tikaduke, tikatike, dukaduke ca saṅkhepaṁ akatvā dassetabbāyeva bhaveyyuṁ. Kasmā? Yasmā yā kusalattike labhanti, na tāyeva vedanāttikādīsu. Dhammānulomapaccanīye ca tikapaṭṭhāne vitakkattikapītittikānaṁ vissajjane sabbāpetā vissajjanaṁ labhanti, tasmā ukkaṭṭhaparicchedena ekekasmiṁ tike yattakāhi pucchāhi bhavitabbaṁ sabbā kusalattike dassitā. Evaṁ dassitāsu hi yā tattha vissajjanaṁ na labhanti, tā pahāya yā labhanti, tā vuccamānā sakkā sukhena vijānitunti sukhena vijānanatthaṁ sabbāpi kusalattike dassitā. Yā panettha vissajjanaṁ na labhanti, tā pahāya yā labhanti, tāyeva vissajjitāti veditabbā.",
  "atk-abh03a53:6": "Tattha kusalaṁ dhammaṁ paṭiccāti catubhūmakakusaladhammesu vedanākkhandhādibhedaṁ ekaṁ dhammaṁ paṭicca paṭigantvā sahuppattisaṅkhātena sadisabhāvena patvā, tena saddhiṁ ekato uppattibhāvaṁ upagantvāti attho. Kusalo dhammoti catubhūmakakusaladhammesuyeva saññākkhandhādibhedo eko dhammo. Uppajjatīti uppādato yāva nirodhagamanā uddhaṁ pajjati, nibbattatītipi attho . Attānaṁ labhati, uppādādayo tayopi khaṇe pāpuṇātīti vuttaṁ hoti. Hetupaccayāti kusalahetunā hetupaccayabhāvaṁ sādhentena.",
  "atk-abh03a53:7": "Evaṁ ‘‘uppajjeyyā’’ti pucchāya ‘‘uppajjatī’’ti vissajjanaṁ vatvā idāni yaṁ dhammaṁ paṭicca yo dhammo uppajjati, taṁ dhammaṁ khandhavasena dassetuṁ kusalaṁ ekaṁ khandhantiādimāha. Tattha ekanti vedanādīsu catūsu yaṁkiñci ekaṁ. Tayo khandhāti yo yo paccayabhāvena gahito, taṁ taṁ ṭhapetvā avasesā tayo khandhā. Tayo khandheti vedanādīsu yo eko khandho uppajjatīti gahito, taṁ ṭhapetvā sese tayo. Dve khandheti vedanāsaññādukādīsu chasu dukesu yekeci dve khandhe paṭicca. Dve khandhāti ye ye paccayabhāvena gahitā, te te ṭhapetvā avasesā dve khandhā kusalahetunā hetupaccayabhāvaṁ sādhentena uppajjantīti attho.",
  "atk-abh03a53:8": "Yasmā pana eko khandho ekasseva dvinnaṁyeva vā, dve vā pana ekasseva paccayo nāma natthi, tasmā ‘‘ekaṁ khandhaṁ paṭicca eko khandho, ekaṁ khandhaṁ paṭicca dve khandhā, dve khandhe paṭicca eko khandho’’ti na vuttaṁ. Kusalaṁ dhammaṁ paṭicca abyākato dhammo uppajjatītiādīsupi vuttanayeneva attho veditabbo. Cittasamuṭṭhānaṁ rūpanti idaṁ paṭiccatthassa sahajātatthattā yaṁ kusalena sahajātañceva hetupaccayañca labhati, taṁ dassetuṁ vuttaṁ. Paratopi evarūpesu ṭhānesu ayameva nayo.",
  "atk-abh03a53:9": "Vipākābyākataṁ kiriyābyākatanti ettha hetupaccayābhāvato ahetukaṁ, rūpena saddhiṁ anuppattito āruppavipākañca na gahetabbaṁ. Paṭisandhikkhaṇeti kaṭattārūpasaṅkhātassa abyākatassa abyākataṁ paṭicca uppattidassanatthaṁ vuttaṁ. Vipākābyākatanti tasmiṁ khaṇe vijjamānābyākatavasena vuttaṁ. Khandhe paṭicca vatthu, vatthuṁ paṭicca khandhāti idaṁ kaṭattārūpaggahaṇena vatthumhi gahitepi vatthuṁ paṭicca khandhānaṁ uppattidassanatthaṁ vuttaṁ.",
  "atk-abh03a53:10": "Ekaṁ mahābhūtantiādi rūpābyākataṁ paṭicca rūpābyākatassa uppattidassanatthaṁ vuttaṁ. Ekaṁ khandhantiādīsu vuttanayeneva panettha atthayojanā veditabbā. Evaṁ rūpābyākatamhi bhūte paṭicca bhūtānaṁ uppattiṁ vatvā idāni bhūte paṭicca upādārūpānaṁ uppattiṁ dassetuṁ mahābhūtepaṭicca cittasamuṭṭhānantiādi vuttaṁ. Evaṁ sante upādārūpanti ettakameva vattabbaṁ, itaradvayaṁ kasmā vuttanti? Mahābhūtepi paṭicca uppattidassanatthaṁ. Yañhi heṭṭhā ‘‘cittasamuṭṭhānañca rūpaṁ kaṭattā ca rūpa’’nti dassitaṁ, taṁ na kevalaṁ khandheyeva ca paṭicca uppajjati, mahābhūtepi pana paṭicca uppajjatīti dassanatthamidaṁ vuttanti veditabbaṁ. Tattha cittasamuṭṭhānaṁ pavatteyeva, kaṭattārūpaṁ paṭisandhiyampi. Upādārūpanti tasseva ubhayassa visesanaṁ.",
  "atk-abh03a53:11": "Kusale khandhe ca mahābhūte ca paṭiccāti ettha cittasamuṭṭhānāva mahābhūtā gahitā. Cittasamuṭṭhānaṁ rūpanti ettha pana bhūtarūpampi upādārūpampi gahitaṁ. ‘‘Ekaṁ mahābhūtaṁ paṭicca tayo mahābhūtā’’tiādinā nayena hi bhūtarūpampi khandhe ca mahābhūte ca paṭicca uppajjati. Mahābhūte paṭicca upādārūpanti vuttanayena upādārūpampi. Akusalañca abyākatañcāti pañhāvissajjanesupi eseva nayo. Evaṁ hetupaccaye nava pucchā vissajjitā. Etāyeva hi ettha labbhanti, sesā cattālīsa moghapucchāti na vissajjitā. Iminā upāyena ārammaṇapaccayādīsupi pucchāvissajjanānaṁ attho veditabbo. Tattha tattha pana vicāretabbayuttakameva vicārayissāma.",
  "atk-abh03a53:12": "54. Ārammaṇapaccaye tāva rūpassa ārammaṇapaccayavasena anuppattito tāsu navasu rūpamissakā pahāya tissova pucchā vissajjitā. Teneva ca kāraṇena ‘‘vatthuṁ paṭicca khandhā’’ti vatvā ‘‘khandhe paṭicca vatthū’’ti na vuttaṁ. Na hi taṁ ārammaṇapaccayena uppajjati.",
  "atk-abh03a53:13": "55. Adhipatipaccaye vipākābyākatanti lokuttarameva sandhāya vuttaṁ. Tenevettha ‘‘paṭisandhikkhaṇe’’ti na gahitaṁ. Sesaṁ hetupaccayasadisameva.",
  "atk-abh03a53:14": "56. Anantarasamantaresupi rūpaṁ na labbhatīti ārammaṇapaccaye viya tissova pucchā.",
  "atk-abh03a53:15": "57. Sahajātapaccaye paṭisandhikkhaṇeti pañcavokāre paṭisandhivasena vuttaṁ. Heṭṭhā pana paccayavibhaṅge ‘‘okkantikkhaṇe’’ti āgataṁ tampi iminā saddhiṁ atthato ekaṁ, byañjanamattameva hettha nānanti. Apica ‘‘tiṇṇaṁ sannipātā gabbhassa avakkanti hotī’’ti (ma. ni. 1.408) vacanato okkantīti pañcavokārapaṭisandhiyāvetaṁ nāmaṁ. Paṭisandhīti sabbabhavasādhāraṇaṁ. Idha pana ‘‘kaṭattā ca rūpa’’ntiādivacanato pañcavokārapaṭisandhiyeva adhippetā. Sā hi rūpassapi arūpassapi paccayabhāvañceva paccayuppannabhāvañca saṅgaṇhāti, tasmā paripuṇṇavissajjanā hotīti gahitā. Bāhiraṁ ekaṁ mahābhūtanti anindriyabaddhesu pathavīpāsāṇādīsu mahābhūtaṁ sandhāya vuttaṁ. Paccayavibhaṅgavārasmiñhi cattāro mahābhūtāti ajjhattikañca bāhirañca ekato katvā gahitaṁ. Saṅkhepadesanā hi sā. Ayaṁ pana vitthāradesanā, tasmā sabbaṁ vibhajitvā dassento ‘‘bāhiraṁ ekaṁ mahābhūta’’ntiādimāha. Asaññasattānaṁ ekaṁ mahābhūtaṁ paṭiccāti dvisantatisamuṭṭhānabhūtavasena vuttaṁ. Mahābhūte paṭicca kaṭattārūpanti idaṁ pana kammasamuṭṭhānavaseneva vuttaṁ. Upādārūpanti utusamuṭṭhānavaseneva.",
  "atk-abh03a53:16": "58. Aññamaññapaccaye khandhe paṭicca vatthu, vatthuṁ paṭicca khandhāti catunnampi khandhānaṁ ekato vatthunā aññamaññapaccayataṁ dassetuṁ vuttaṁ.",
  "atk-abh03a53:17": "59. Nissayapaccaye yasmā paṭiccattho nāma sahajātattho, tasmā yā heṭṭhā paccayavibhaṅgavāre cakkhāyatanādīnaṁ nissayapaccayatā dassitā, na sā gahitā. Cakkhāyatanādīni hi purejātāni hutvā paccayā honti, idha sahajātameva labbhati. Teneva vuttaṁ – ‘‘nissayapaccayo sahajātapaccayasadiso’’ti.",
  "atk-abh03a53:18": "60. Upanissayapaccaye rūpassa upanissayapaccayābhāvā tīṇeva vissajjanāni labbhanti, tena vuttaṁ ‘‘ārammaṇapaccayasadisa’’nti. Tattha kiñcāpi na sabbe kusalākusalābyākatā ārammaṇūpanissayaṁ labhanti, ye pana labhanti, tesaṁ vasenetaṁ vuttanti veditabbaṁ.",
  "atk-abh03a53:19": "61. Purejātapaccaye vatthuṁ purejātapaccayāti vatthuṁ paṭicca vatthunā purejātapaccayataṁ sādhentena uppajjantīti attho. Vipākābyākataṁ ekaṁ khandhanti ettha yaṁ vipākābyākatassa vatthu okkantikkhaṇe sahajātapaccayo hoti, taṁ purejātapaccayabhājaniyattā idha na gahetabbaṁ. Yepi kusalādayo āruppe purejātapaccayaṁ na labhanti, tepi purejātapaccayabhājaniyatoyeva idha na gahetabbā. Ārammaṇaṁ pana niyamato purejātapaccayabhāvaṁ na labhati. Rūpāyatanādīni hi cakkhuviññāṇādīnaṁyeva purejātapaccayataṁ sādhenti, manoviññāṇadhātuyā atītānāgatānipi ārammaṇaṁ hontiyeva. Tasmā idha na gahitaṁ. Khandhavasena hi ayaṁ desanā, na viññāṇadhātuvasena. ‘‘Vipākābyākataṁ ekaṁ khandha’’nti desanāya ca sabbāpi viññāṇadhātuyo gahitā, na cakkhuviññāṇadhātuādayo evāti.",
  "atk-abh03a53:20": "Pacchājāto kusalākusalānaṁ paccayo na hoti, abyākatassapi upatthambhakova na janako, tasmā ‘‘uppajjati pacchājātapaccayā’’ti evaṁ vattabbo ekadhammopi natthīti pacchājātapaccayavasena vissajjanaṁ na kataṁ.",
  "atk-abh03a53:21": "62. Āsevanapaccaye kāmaṁ sabbā kiriyā āsevanapaccayaṁ na labhanti, labbhamānavasena pana ‘‘kiriyābyākata’’nti vuttaṁ. Tasmā javanakiriyāvettha gahitāti veditabbā.",
  "atk-abh03a53:22": "63. Kammapaccaye kusalākusalesu ekakkhaṇiko kammapaccayo veditabbo, tathā kiriyābyākate. Vipākābyākate pana nānākkhaṇikopi, tathā paṭisandhikkhaṇe mahābhūtānaṁ. Cittasamuṭṭhānānaṁ pana ekakkhaṇiko. Kaṭattārūpānaṁ nānākkhaṇikova tathā asaññasattarūpānaṁ. Kaṭattārūpaṁ panettha jīvitindriyaṁ. Sesaṁ na ekantato kammasamuṭṭhānattā upādārūpanti vuttaṁ. Evaṁ santepi idha kammasamuṭṭhānameva adhippetaṁ.",
  "atk-abh03a53:23": "64. Vipākapaccaye kusalākusalaṁ kiriyañca na labbhatīti abyākatavaseneva vissajjanaṁ kataṁ. Cittasamuṭṭhānanti vipākacittasamuṭṭhānameva. Kaṭattārūpanti yathālābhavasena indriyarūpañca vatthurūpañca. Upādārūpanti tadavasesaṁ tasmiṁ samaye vijjamānakaṁ upādārūpaṁ.",
  "atk-abh03a53:24": "65. Āhārapaccaye sabbesampi kusalādīnaṁ khandhānaṁ cittasamuṭṭhānarūpassa ca arūpāhāravasena uppatti veditabbā, tathā paṭisandhikkhaṇe mahābhūtānaṁ. Cittasamuṭṭhānanti bhavaṅgādicittasamuṭṭhānaṁ. Āhārasamuṭṭhānanti kabaḷīkārāhārasamuṭṭhānaṁ . Cittasamuṭṭhānanti kusalākusalacittasamuṭṭhānameva. Paccayavibhaṅgavāre āhārapaṭipāṭiyā paṭhamaṁ kabaḷīkāro āhāro dassito, idha pana kusalaṁ dhammanti pucchāvasena paṭhamaṁ arūpāhārā dassitāti veditabbā.",
  "atk-abh03a53:25": "66. Indriyapaccaye paccayavibhaṅge indriyapaṭipāṭiyā paṭhamaṁ cakkhundriyādīni dassitāni, idha pana kusalādipucchāvasena paṭhamaṁ arūpindriyānaṁ paccayatā dassitā. Tattha kusalādīsu yathālābhavasena arūpindriyā gahetabbā. Asaññasattānaṁ bhūtarūpesupi jīvitindriyanti.",
  "atk-abh03a53:26": "67. Jhānamaggapaccayesu hetupaccayasadisameva vissajjanaṁ, tenevettha ‘‘hetupaccayasadisa’’nti vuttaṁ.",
  "atk-abh03a53:27": "68. Sampayuttapaccaye vissajjanaṁ ārammaṇapaccayagatikaṁ, tenevettha ‘‘ārammaṇapaccayasadisa’’nti vuttaṁ.",
  "atk-abh03a53:28": "69. Vippayuttapaccaye vatthuṁ vippayuttapaccayāti vatthuṁ paṭicca vippayuttapaccayā, vatthunā vippayuttapaccayataṁ sādhentena uppajjantīti attho. Khandhe vippayuttapaccayāti khandhe paṭicca vippayuttapaccayā, khandhehi vippayuttapaccayataṁ sādhentehi uppajjatīti attho. Khandhā vatthuṁ vippayuttapaccayāti vatthuṁ paṭicca khandhā vippayuttapaccayā. Vatthunā vippayuttapaccayataṁ sādhentena uppajjantīti attho. Cittasamuṭṭhānarūpaṁ khandhe vippayuttapaccayāti khandhe paṭicca vippayuttapaccayā cittasamuṭṭhānaṁ rūpaṁ khandhehi vippayuttapaccayataṁ sādhentehi uppajjatīti attho. Sesavissajjanesupi vatthuṁ vippayuttapaccayātiādīsupi vuttanayenevattho veditabbo. Vipākābyākate cettha vatthuggahaṇena cakkhādīni saṅgahitabbāni. Ekaṁ mahābhūtantiādi rūpābyākatassa paccayabhāvaṁ dassetuṁ vuttaṁ. Cittasamuṭṭhānanti abyākatacittasamuṭṭhānampi kusalākusalacittasamuṭṭhānampi.",
  "atk-abh03a53:29": "70. Atthipaccaye sabbaṁ sahajātapaccayagatikaṁ. Tenevettha ‘‘sahajātapaccayasadisa’’nti vuttaṁ.",
  "atk-abh03a53:30": "71-72. Natthivigatā ārammaṇapaccayagatikā, avigataṁ sahajātagatikaṁ. Tenevettha ‘‘ārammaṇapaccayasadisaṁ, sahajātapaccayasadisa’’nti vuttaṁ . Ime tevīsati paccayāti saṅkhipitvā dassitānaṁ vasenetaṁ vuttaṁ. Vitthāretabbāti yā pucchā vissajjanaṁ labhanti, tāsaṁ vasena vitthāretabbā. Ayaṁ hetupaccayaṁ ādiṁ katvā ekamūlake paccayānulome paṭiccavārassa kusalattikavissajjane atthavaṇṇanā.",
  "atk-abh03a53:31": "(2.) Saṅkhyāvāro",
  "atk-abh03a53:32": "73. Idāni ye ettha hetupaccayādīsu ekekasmiṁ paccaye vissajjanavārā laddhā, te gaṇanavasena dassetuṁ hetuyā navātiādi āraddhaṁ. Tattha hetuyā navāti hetupaccaye nava pucchāvissajjanavārā honti. Seyyathidaṁ – kusalena kusalaṁ, kusalena abyākataṁ, kusalena kusalābyākataṁ; akusalena akusalaṁ, akusalena abyākataṁ, akusalena akusalābyākataṁ, abyākatena abyākataṁ, kusalābyākatena abyākataṁ, akusalābyākatena abyākatanti.",
  "atk-abh03a53:33": "Ārammaṇetīṇīti kusalena kusalaṁ, akusalena akusalaṁ, abyākatena abyākataṁ. Adhipatiyā navāti hetuyā vuttasadisāva. Dvādasasu hi paccayesu nava navāti vuttaṁ. Sabbesupi pucchāvissajjanāni hetupaccayasadisāneva. Vibhaṅge pana atthi viseso. Dasasu paccayesu tīṇi tīṇīti vuttaṁ. Sabbesupi pucchāvissajjanāni ārammaṇasadisāneva. Vibhaṅge pana atthi viseso. Aññamaññapaccayasmiñhi abyākatapadassa vissajjane rūpampi labbhati, tathā purejātapaccaye. Āsevanapaccaye vipākāni ceva vīthicittāni ca na labbhanti. Vipāke ekanti abyākatameva. Evamettha saṅkhepato nava tīṇi ekanti, tividhova vāraparicchedo. Vitthārato dvādasa navakā, dasa tikā, ekaṁ ekakanti sabbesupi tevīsatiyā paccayesu ekūnacattālīsādhikaṁ vārasataṁ hoti, ekūnacattālīsādhikañca pucchāsataṁ. Ekūnacattālīsādhikaṁ pucchāvissajjanasatantipi tasseva nāmaṁ.",
  "atk-abh03a53:34": "74. Evaṁ hetupaccayādike ekamūlake gaṇanaṁ dassetvā ito paresu dumūlakādīsu vitthāradesanaṁ saṅkhipitvā ekamūlake dassitāya desanāya labbhamānagaṇanaññeva ādāya vāraparicchedaṁ dassetuṁ dumūlake tāva hetupaccayā ārammaṇe tīṇītiādimāha. Tatridaṁ lakkhaṇaṁ – bahugaṇanopi paccayo abahugaṇanena saddhiṁ yutto tena samānagaṇanova hoti. Tena vuttaṁ ‘‘hetupaccayā ārammaṇe tīṇī’’ti. Hetuārammaṇaduke ārammaṇe vuttāni tīṇeva vissajjanāni labbhantīti attho. Samānagaṇano pana samānagaṇanena saddhiṁ yutto aparihīnagaṇanova hoti. Tena vuttaṁ ‘‘hetupaccayā adhipatiyā navā’’ti. Hetādhipatiduke naveva vissajjanāni labbhantīti attho. Vipāke ekanti hetuvipākaduke vipāke vuttaṁ ekameva vissajjanaṁ labbhatīti evaṁ tāva dumūlake vāraparicchedo veditabbo.",
  "atk-abh03a53:35": "75. Timūlakādīsupi idameva lakkhaṇaṁ. Tenevāha – hetupaccayā ārammaṇapaccayā adhipatiyā tīṇīti. Hetārammaṇādhipati tike ārammaṇe vuttāni tīṇeva vissajjanāni labbhantīti attho. Evaṁ sabbattha nayo netabbo.",
  "atk-abh03a53:36": "76-79. Dvādasamūlake pana vipākapaccayo na labbhati, tasmā āsevanapaccayā kamme tīṇīti vatvā vipākaṁ aparāmasitvā āhāre tīṇīti vuttaṁ. Terasamūlakādīsupi eseva nayo. Te pana saṅkhipitvā tevīsatimūlakovettha dassito. So duvidho hoti – sāsevano vā savipāko vā. Tattha paṭhamaṁ sāsevano dassito, so tīṇeva vissajjanāni labhati. Tena vuttaṁ ‘‘āsevanapaccayā avigate tīṇī’’ti. Savipāko pana āsevanaṁ na labhati, tasmā taṁ pahāya vipākavasena gaṇanāya dassanatthaṁ anantarāyeva ‘‘hetupaccayā…pe… vipākapaccayā āhāre eka’’nti ekaṁ nayaṁ dassetvā pacchā tevīsatimūlakova dassito. Etesu pana dvīsu tevīsatimūlakesu kiñcāpi ekasmiṁ vipākapaccayo natthi, ekasmiṁ āsevanapaccayo, pacchājātapaccayo pana ubhayatthāpi. Ruḷhīsaddena panete tevīsatimūlakātveva veditabbā. Tesu sāsevane āsevanassa vasena sabbattha tīṇeva vissajjanāni, savipāke vipākapaccayassa vasena ekamevāti ayaṁ hetupaccayaṁ ādiṁ katvā ekamūlakādīsu gaṇanā.",
  "atk-abh03a53:37": "Yaṁ panetaṁ hetumūlakānantaraṁ ‘‘ārammaṇe ṭhitena sabbattha tīṇeva pañhā’’ti vuttaṁ, taṁ ārammaṇapaccayaṁ ādiṁ katvā ekamūlakepi dumūlakādīsupi sabbattha ārammaṇapade ceva ārammaṇena saddhiṁ sesapaccayayojanāsu ca yattha navahi bhavitabbaṁ, tattha tayova pañhā hontīti dassanatthaṁ vuttaṁ. Vipākapade pana vipākapadena saddhiṁ sesapaccayayojanāsu ca ekova pañho hotīti. Iti yaṁ heṭṭhā avocumha ‘‘bahugaṇanopi paccayo abahugaṇanena saddhiṁ yutto tena samānagaṇano hotī’’ti, taṁ suvuttameva.",
  "atk-abh03a53:38": "80-85. Idāni ye ārammaṇādīnaṁ paccayānaṁ vasena ekamūlakādayo dassetabbā, tesu ekamūlako tāva hetuekamūlakeneva sadisoti ekasmimpi paccaye na dassito. Ārammaṇapaccayavasena pana dumūlake gaṇanaṁ dassetuṁ ārammaṇapaccayā hetuyā tīṇi, adhipatiyā tīṇi…pe… avigate tīṇīti vuttaṁ. Ettha ca ‘‘ārammaṇapaccayā adhipatiyā tīṇi…pe… avigate tīṇī’’ti vattabbe ye hetupaccayādayo paccayā bahugaṇanā, tesaṁ ūnataragaṇanehi ca samānagaṇanehi ca saddhiṁ saṁsandane yā gaṇanā labbhati, taṁ dassetuṁ ārammaṇapaccayassa purimabhāge ṭhitampi hetupaccayaṁ pacchimabhāgeva ṭhapetvā ‘‘ārammaṇapaccayā hetuyā tīṇī’’ti vuttaṁ. Tenetaṁ āvi karoti – ārammaṇapaccayo yena yena bahutaragaṇanena vā samānagaṇanena vā paccayena saddhiṁ dukatikādibhedaṁ gacchati, sabbattha tīṇeva pañhāvissajjanāni veditabbāni. Vipākapaccayena pana saddhiṁ saṁsandane ekameva labbhati, taṁ vipākapaccayādikāya gaṇanāya āvi bhavissatīti idha na dassitaṁ. Yā cesā dumūlake gaṇanā dassitā, timūlakādīsupi esāva gaṇanāti ārammaṇapaccayavasena timūlakādayo na vitthāritā.",
  "atk-abh03a53:39": "Idāni adhipatipaccayādivasena dumūlakādīsu gaṇanaṁ dassetuṁ adhipatipaccayā hetuyā navātiādi vuttaṁ. Tatthāpi vuttanayeneva paccayasanniveso veditabbo. Yathā ca adhipatipaccayā hetuyā nava, evaṁ sesesupi hetunā samānagaṇanāsu naveva. Iti yo yo paccayo ādimhi tiṭṭhati, tena tena saddhiṁ samānagaṇanānaṁ saṁsandane ādimhi ṭhitassa vasena gaṇanā hoti. Tena pana saddhiṁ ūnataragaṇanānaṁ saṁsandane ūnataragaṇanānaṁyeva vasena gaṇanā hotīti veditabbo. Yathā ca ārammaṇapaccayavasena evaṁ adhipatipaccayavasenāpi tato paresaṁ anantarādīnaṁ vasenāpi timūlakādayo na vitthāritā. Tasmā dumūlake dassitagaṇanāvaseneva sabbattha sādhetabbā. Teneva vuttaṁ ‘‘ekekaṁ paccayaṁ mūlakaṁ kātuna sajjhāyamaggena gaṇetabbā’’ti.",
  "atk-abh03a53:40": "Paccayānulomavaṇṇanā.",
  "atk-abh03a53:41": "Paṭiccavāro",
  "atk-abh03a53:42": "Paccayapaccanīyavaṇṇanā",
  "atk-abh03a53:43": "86-87. Paccayapaccanīyaṁ pana yasmā kusalapade na labbhati kusaladhammassa hetupaccayena vinā anuppattito, tasmā akusalaṁ dhammaṁ paṭiccātiādi āraddhaṁ. Tattha nahetupaccayāti hetupaccayapaṭikkhepo hetupaccayaṁ vinā aññena paccayena uppajjatīti attho. Vicikicchāsahagato uddhaccasahagato mohoti ayañhi sampayuttadhammānañceva cittasamuṭṭhānarūpassa ca sayaṁ hetupaccayo hoti, aññassa pana sampayuttahetuno abhāvā na hetupaccayā uppajjatīti ṭhapetvā hetupaccayaṁ sesehi attano anurūpapaccayehi uppajjati. Iminā nayena sabbapaccayapaṭikkhepesu attho veditabbo. Ahetukaṁ vipākābyākatanti idaṁ rūpasamuṭṭhāpakavaseneva veditabbaṁ. Aññesupi evarūpesu eseva nayo.",
  "atk-abh03a53:44": "88. Naadhipatipaccaye kāmaṁ adhipatipi attanā saddhiṁ dutiyassa adhipatino abhāvā naadhipatipaccayaṁ labhati, yathā pana vicikicchuddhaccasahagato moho ahetuko, na tathā adhipatayo eva nirādhipati. Chandādīsu pana aññataraṁ adhipatiṁ akatvā kusalādīnaṁ uppattikāle sabbepi kusalādayo nirādhipatino. Tasmā mohaṁ viya visuṁ adhipatimattameva anuddharitvā sabbasaṅgāhikavasena esā ‘‘ekaṁ khandhaṁ paṭicca tayo khandhā’’tiādikā desanā katāti veditabbā.",
  "atk-abh03a53:45": "89. Nānantaranasamanantaresu nārammaṇe viya rūpameva paccayuppannaṁ. Tena vuttaṁ ‘‘nārammaṇapaccayasadisa’’nti. Sahajātapaccayo parihīno. Yathā cesa, tathā nissayaatthiavigatapaccayāpi. Kiṁ kāraṇā? Etehi vinā kassaci anuppattito. Sahajātanissayaatthiavigatapaccayepi hi paccakkhāya ekopi rūpārūpadhammo nuppajjati, tasmā te parihīnā.",
  "atk-abh03a53:46": "90. Naaññamaññapaccayavibhaṅge paṭisandhikkhaṇe vipākābyākate khandhe paṭicca kaṭattārūpanti hadayavatthuvajjaṁ veditabbaṁ.",
  "atk-abh03a53:47": "91. Naupanissayapaccayavibhaṅge rūpameva paccayuppannaṁ, tañhi upanissayaṁ na labhati. Arūpaṁ pana kiñcāpi ārammaṇūpanissayapakatūpanissaye na labheyya, anantarūpanissayamuttakaṁ pana natthi. Tena vuttaṁ ‘‘nārammaṇapaccayasadisa’’nti.",
  "atk-abh03a53:48": "92. Napurejāte cittasamuṭṭhānarūpanti pañcavokāravasena vuttaṁ.",
  "atk-abh03a53:49": "93.Napacchājātapaccayāti ettha sahajātapurejātapaccayā saṅgahaṁ gacchanti. Tasmā sahajātapaccayasadisā ettha pāḷi, sā naadhipatipaccaye vitthāritāti idha saṅkhittā. Nāsevanapaccaye kusalākusalā paṭhamajavanavasena veditabbā, tathā kiriyābyākataṁ. Pāḷi pana idhāpi naadhipatipaccaye vitthāritavasena veditabbā. Tenevāha – ‘‘napacchājātapaccayampi nāsevanapaccayampi nādhipatipaccayasadisa’’nti.",
  "atk-abh03a53:50": "94-97. Nakammapaccaye vipākacetanā nānākkhaṇikakammapaccayaṁ labhatīti na gahitā. Nāhārapaccaye ekaccaṁ rūpameva paccayuppannaṁ, tathā naindriyapaccaye.",
  "atk-abh03a53:51": "98. Najhānapaccaye pañcaviññāṇadhammā ceva ekaccañca rūpaṁ paccayuppannaṁ. Pañcaviññāṇasmiñhi vedanā ca cittekaggatā ca dubbalattā upanijjhānalakkhaṇaṁ na pāpuṇantīti jhānapaccaye na gahitā.",
  "atk-abh03a53:52": "99-102. Namaggapaccaye ahetukavipākakiriyañceva ekaccañca rūpaṁ paccayuppannaṁ. Nasampayuttanonatthinovigatesu rūpameva paccayuppannaṁ. Tena vuttaṁ ‘‘nārammaṇapaccayasadisa’’nti.",
  "atk-abh03a53:53": "103.Nahetuyā dveti ekamūlakagaṇanāya yathāpāḷimeva niyyāti.",
  "atk-abh03a53:54": "104. Dumūlake nahetupaccayā nārammaṇe ekanti ettha kiñcāpi bahugaṇanena saddhiṁ ūnataragaṇanassa saṁsandane ūnataragaṇanavasena nahetuyā viya dvīhi bhavitabbaṁ. Nārammaṇavasena pana arūpadhammānaṁ parihīnattā abyākataṁ paṭicca rūpābyākatassa uppattiṁ sandhāya ‘‘eka’’nti vuttaṁ . Sabbesu ekakesupi eseva nayo. Dveti vuttaṭṭhāne pana nahetuyā laddhavasena vāradvayaṁ veditabbaṁ.",
  "atk-abh03a53:55": "105-106. Timūlakādīsu pana sabbesu nārammaṇapaccayassa aparihīnattā ekameva vissajjananti ayaṁ paccanīye nahetupaccayaṁ ādiṁ katvā ekamūlakādīsu gaṇanā.",
  "atk-abh03a53:56": "107-130. Nārammaṇapaccayādayo pana ekamūlake tāva purimena sadisattā idhāpi na dassitāyeva. Nārammaṇapaccayavasena dumūlake nārammaṇapaccayā, nahetuyā ekanti nahetudumūlake vuttameva. Nādhipatiyā pañcāti nārammaṇapaccaye laddhavasena veditabbāti evaṁ sabbasaṁsandanesu ūnataragaṇanasseva paccayassa vasena gaṇanā veditabbā. Yattha yattha ca nārammaṇapaccayo pavisati, tattha tattha rūpameva paccayuppannaṁ. Nānantaranasamanantaranaaññamaññanaupanissayanāhāranaindriyanasampayuttanonatthinovigatapaccayānaṁ paviṭṭhaṭṭhānepi eseva nayo. Nāhāranaindriyanajhānanamaggapaccayā sabbattha sadisavissajjanā. Nasahajātādicatukkaṁ idhāpi parihīnamevāti idamettha lakkhaṇaṁ. Iminā pana lakkhaṇena sabbesu dumūlakādīsu ‘‘ayaṁ paccayo mūlaṁ, ayamettha dumūlako, ayaṁ timūlako, ayaṁ sabbamūlako’’ti sallakkhetvā ūnataragaṇanassa paccayassa vasena gaṇanā veditabbāti.",
  "atk-abh03a53:57": "Paccayapaccanīyavaṇṇanā.",
  "atk-abh03a53:58": "Paccayānulomapaccanīyavaṇṇanā",
  "atk-abh03a53:59": "131-189. Idāni anulomapaccanīye gaṇanaṁ dassetuṁ hetupaccayā nārammaṇe pañcātiādi āraddhaṁ. Tattha hetādhipatimaggapaccayesu anulomato ṭhitesu sahajātādayo cattāro sabbaṭṭhānikapaccayā, āhārindriyajhānamaggapaccayā cattāroti ime aṭṭha paccanīyato na labbhanti. Hetupaccayādivasena hi uppajjamāno dhammo ime aṭṭha paccaye alabhanto nāma natthi. Ārammaṇaanantarasamanantaraupanissayasampayuttanatthivigatapaccayesu pana anulomato ṭhitesu arūpaṭṭhānikā paccanīkato na labbhanti. Na hi ārammaṇapaccayādīhi uppajjamānā anantarasamanantarapaccayādayo na labhanti. Sahajātaaññamaññanissayakammāhārindriyaatthiavigatapaccayesu pana anulomato ṭhitesu cattāro sabbaṭṭhānikāyeva, paccanīkato na labbhanti. Etesañhi paccayānaṁ vasena uppajjamāno sabbaṭṭhānike alabhanto nāma natthi. Pacchājātapaccayassa anulomato ṭhānaṁ nāma natthi. Evaṁ sesesu anulomato ṭhitesu ye ca labbhanti, ye ca na labbhanti, te sallakkhetvā sabbesupi dumūlakādīsu nayesu tesaṁ tesaṁ paccayānaṁ saṁsandane ūnataragaṇanānaṁyeva vasena gaṇanā veditabbāti.",
  "atk-abh03a53:60": "Paccayānulomapaccanīyavaṇṇanā.",
  "atk-abh03a53:61": "Paccayapaccanīyānulomavaṇṇanā",
  "atk-abh03a53:62": "190. Idāni paccanīyānulome gaṇanaṁ dassetuṁ nahetupaccayā ārammaṇe dvetiādi āraddhaṁ. Tattha hetumhi paccanīkato ṭhite ṭhapetvā adhipatiṁ avasesā anulomato labbhanti. Pacchājāto pana anulomato sabbattheva na labbhati, ye nava paccayā ‘‘arūpānaññevā’’ti vuttā, tesu purejātañca āsevanañca ṭhapetvā avasesesu sattasu paccanīkato ṭhitesu sesā arūpaṭṭhānikā anulomato na labbhanti. Yo hi ārammaṇādīhi nuppajjati, na so anantarādayo labhati. Paṭisandhivipāko pana purejātato, sabbavipāko ca saddhiṁ kiriyamanodhātuyā āsevanato anuppajjamānopi anantarādayo labhati, tasmā ‘‘purejātañca āsevanañca ṭhapetvā’’ti vuttaṁ.",
  "atk-abh03a53:63": "Purejātapacchājātaāsevanavipākavippayuttesu paccanīkato ṭhitesu ekaṁ ṭhapetvā avasesā anulomato labbhanti. Kammapaccaye paccanīkato ṭhite ṭhapetvā vipākapaccayaṁ avasesā anulomato labbhanti. Āhārindriyesu paccanīkato ṭhitesu ṭhapetvā sabbaṭṭhānike ceva aññamaññakammāhārindriyapaccaye ca avasesā anulomato na labbhanti, itare yujjamānakavasena labbhanti. Jhānapaccaye paccanīkato ṭhite. Hetādhipatiāsevanamaggapaccayā anulomato na labbhanti. Maggapaccaye paccanīkato ṭhite hetādhipatipaccayā anulomato na labbhanti. Vippayuttapaccaye paccanīkato ṭhite purejātapaccayaṁ ṭhapetvā avasesā anulomato labbhanti. Evaṁ tesu tesu paccayesu paccanīkato ṭhitesu ye ye anulomato na labbhanti, te te ñatvā tesaṁ tesaṁ paccayānaṁ saṁsandane ūnataragaṇanānaṁ vasena gaṇanā veditabbā.",
  "atk-abh03a53:64": "191-195. Dumūlakādīsu ca nayesu yaṁ yaṁ paccayaṁ ādiṁ katvā ye ye dukādayo dassitā, te te labbhamānālabbhamānapaccayavasena yathā yathā dassitā, tathā tathā sādhukaṁ sallakkhetabbā. Tattha yaṁ nahetuvasena dumūlakādayo naye dassentena nahetupaccayā nārammaṇapaccayā…pe… nāsevanapaccayāti vatvā ‘‘yāva āsevanā sabbaṁ sadisa’’nti vuttaṁ. Tassa, ‘‘naaññamaññapaccayā sahajāte eka’’ntiādīhi sadisatā veditabbā. Yaṁ pana ‘‘nakamme gaṇite pañca gaṇhātī’’ti sīhaḷabhāsāya likhitaṁ, tassattho – nahetupaccayaṁ ādiṁ katvā nakammapaccayāti evaṁ nakammapaccayena ghaṭite sahajāte ekanti evaṁ dassitā pañceva paccayā anulomato labbhanti, na aññeti. Evaṁ aññesupi evarūpesu ṭhānesu byañjanaṁ anādiyitvā adhippetatthoyeva gahetabbo. Evarūpañhi byañjanaṁ attano saññānibandhanatthaṁ porāṇehi sakasakabhāsāya likhitaṁ.",
  "atk-abh03a53:65": "Apica imasmiṁ paccanīyānulome paccayuppannadhammesupi atthi dhammo kammapaccayaṁ labhati, na indriyapaccayaṁ. So asaññesu ceva pañcavokāre pavatte ca rūpajīvitindriyavasena veditabbo. Atthi dhammo maggapaccayaṁ labhati, nahetupaccayaṁ. So vicikicchuddhaccasahajātamohavasena veditabbo. Atthi dhammo jhānapaccayaṁ labhati, namaggapaccayaṁ. So manodhātuahetukamanoviññāṇadhātuvasena veditabbo. Yattha kaṭattārūpāni nānākkhaṇikakammavaseneva kammapaccayaṁ labhanti, tattha rūpadhammā hetādhipativipākindriyajhānamaggapaccaye na labhanti, sabbaṭṭhānikā paccanīyā na honti. Ahetuke adhipatipaccayo natthīti imesampi pakiṇṇakānaṁ vasenettha gaṇanavāro asammohato veditabbo.",
  "atk-abh03a53:66": "Tatrāyaṁ nayo – nahetupaccayā ārammaṇe dveti ettha tāva ahetukamoho ceva ahetukavipākakiriyā ca paccayuppannaṁ, tasmā akusalenākusalaṁ, abyākatena abyākataṁ sandhāyettha dveti vuttaṁ. Sesesupi eseva nayo. Āsevane pana vipākaṁ na labbhati, tathā kiriyamanodhātu. Tasmā kiriyāhetumanoviññāṇadhātuvasenettha abyākatena abyākataṁ veditabbaṁ. Vipāke ekanti abyākatena abyākatameva. Magge ekanti akusalena akusalameva.",
  "atk-abh03a53:67": "196-197.Nārammaṇamūlake hetuyā pañcāti rūpameva sandhāya vuttaṁ. Tañhi kusalaṁ akusalaṁ abyākataṁ kusalābyākataṁ akusalābyākatañcāti pañca koṭṭhāse paṭicca uppajjati. Sabbapañcakesu eseva nayo. Aññamaññe ekanti bhūtarūpāni ceva vatthuñca sandhāya vuttaṁ. Tāni hi nārammaṇapaccayā aññamaññapaccayā uppajjanti. Timūlakepi eseva nayo.",
  "atk-abh03a53:68": "198-202. Nādhipatimūlake hetuyā navāti anulome hetumhi vuttāneva. Tīṇītiādīnipi heṭṭhā anulome vuttasadisāneva. Timūlake dveti heṭṭhā nahetupaccayā ārammaṇe vuttasadisāneva.",
  "atk-abh03a53:69": "203-233. Napurejātamūlake hetuyā sattāti heṭṭhā ‘‘āruppe kusalaṁ ekaṁ khandhaṁ paṭiccā’’tiādinā nayena purejāte dassitāneva. Sabbasattakesu eseva nayo. Nakammamūlake hetuyā tīṇītiādīsu cetanāva paccayuppannā. Tasmā kusalaṁ akusalaṁ abyākatañca paṭicca uppattiṁ sandhāya tīṇīti vuttaṁ. Iminā nayena ‘‘ekaṁ dve tīṇi pañca satta navā’’ti āgataṭṭhānesu gaṇanā veditabbā. ‘‘Cattāri cha aṭṭhā’’ti imā pana tisso gaṇanā natthevāti.",
  "atk-abh03a53:70": "Paccayapaccanīyānulomavaṇṇanā.",
  "atk-abh03a53:71": "Niṭṭhitā ca paṭiccavārassa atthavaṇṇanā.",
  "atk-abh03a53:72": "2. Sahajātavāravaṇṇanā",
  "atk-abh03a53:73": "234-242. Sahajātavāre kusalaṁ dhammaṁ sahajātoti kusalaṁ dhammaṁ paṭicca tena sahajāto hutvāti attho. Sesamettha paṭiccavāre vuttanayeneva veditabbaṁ. Avasāne panassa ‘‘paṭiccattaṁ nāma sahajātattaṁ, sahajātattaṁ nāma paṭiccatta’’nti idaṁ ubhinnampi etesaṁ vārānaṁ atthato ninnānākaraṇabhāvadassanatthaṁ vuttaṁ. Atthato hi ete dvepi ninnānākaraṇā. Evaṁ santepi aññamaññassa atthaniyamanatthaṁ vuttā. ‘‘Cakkhuñca paṭicca rūpe cā’’tiādīsu hi asahajātampi paṭicca uppajjatīti vuccati. Sahajātampi ca upādārūpaṁ bhūtarūpassa paccayo na hoti. Iti paṭiccavārena sahajātapaccayabhāvaṁ, sahajātavārena ca paṭiccāti vuttassa sahajātabhāvaṁ niyametuṁ ubhopete vuttā. Apica tathā bujjhanakānaṁ ajjhāsayavasena desanāvilāsena niruttipaṭisambhidāppabhedajānanavasena cāpi ete ubhopi vuttāti.",
  "atk-abh03a53:74": "Sahajātavāravaṇṇanā niṭṭhitā.",
  "atk-abh03a53:75": "3. Paccayavāravaṇṇanā",
  "atk-abh03a53:76": "243. Paccayavāre kusalaṁ dhammaṁ paccayāti kusaladhamme patiṭṭhito hutvā kusalaṁ dhammaṁ nissayaṭṭhena paccayaṁ katvāti attho. Kusalaṁ ekaṁ khandhaṁ paccayāti kusalaṁ ekaṁ khandhaṁ nissayapaccayaṁ katvā tayo khandhā uppajjanti hetupaccayāti vuttaṁ hoti. Imināvupāyena sabbapadesu attho veditabbo. Vatthuṁ paccayā vipākābyākatā kiriyābyākatā khandhāti idaṁ pañcavokāre pavattivasena vuttaṁ. Pañcavokāre pavattiyañhi khandhānaṁ purejātaṁ vatthu nissayapaccayo hoti. Paṭiccaṭṭhassa pana sahajātaṭṭhattā paṭiccavāre esa nayo na labbhatīti paṭisandhiyaṁ sahajātameva vatthuṁ sandhāya ‘‘vatthuṁ paṭicca khandhā’’ti vuttaṁ. Kusalaṁ ekaṁ khandhañca vatthuñca paccayā tayo khandhātiādīsupi imināva nayena attho veditabbo.",
  "atk-abh03a53:77": "Abyākataṁdhammaṁ paccayā kusalo ca abyākato cāti kusalābyākatānaṁ hetupaccayavasena ekato uppattiṁ sandhāya vuttaṁ. Kusaluppattikkhaṇasmiñhi vatthuṁ nissāya kusalā khandhā, cittasamuṭṭhāne ca mahābhūte nissāya cittasamuṭṭhānaṁ upādārūpaṁ hetupaccayavasena ekato uppajjati. Iti paccayabhūtassa abyākatassa nānattepi paccayuppannānaṁ hetupaccayavasena ekato uppattiṁ sandhāyetaṁ vuttanti veditabbaṁ. Aññesupi evarūpesu ṭhānesu eseva nayo. Evaṁ imasmiṁ hetupaccaye sahajātañca purejātañca nissayaṭṭhena paccayaṁ katvā sattarasa pañhā vissajjitā. Tattha khandhā ceva bhūtā ca sahajātavasena, vatthu sahajātapurejātavasena gahitaṁ. Paṭiccavāre pana sahajātavasena paccayo labbhati, tasmā tattha naveva pañhā vissajjitā. Ye panete ettha sattarasa pañhā vissajjitā, tesu ekādike ekāvasāne vissajjane kusalādīsu ekapaccayato eko paccayuppanno. Ekādike dukāvasāne ekapaccayato nānāpaccayuppanno. Dukādike ekāvasāne nānāpaccayato eko paccayuppanno. Dukādike dukāvasāne nānāpaccayato nānāpaccayuppanno.",
  "atk-abh03a53:78": "248-252. Ārammaṇapaccayādīsupi imināvupāyena pañhāvissajjanappabhedo veditabbo. Yaṁ panetaṁ ārammaṇapaccaye vatthuṁ paccayā khandhāti vuttaṁ, taṁ paṭisandhikkhaṇe vipākakkhandheyeva sandhāya vuttaṁ. Cakkhuviññāṇādīni abyākataṁ nissāya ārammaṇapaccayena uppajjantānaṁ pabhedadassanatthaṁ vuttāni. Puna vatthuṁ paccayāti pavatte vipākakiriyābyākatānaṁ uppattidassanatthaṁ vuttaṁ. Sesaṁ purimanayeneva veditabbaṁ. Evaṁ imasmiṁ ārammaṇapaccaye sahajātañca purejātañca paccayaṁ katvā satta pañhā vissajjitā. Tattha khandhā sahajātavasena, vatthu sahajātapurejātavasena, cakkhāyatanādīni purejātavaseneva gahitāni. Paṭiccavāre pana sahajātavaseneva paccayo labbhati. Tasmā tattha tayova pañhā vissajjitā.",
  "atk-abh03a53:79": "253-254. Adhipatipaccaye vipākābyākataṁ lokuttarameva veditabbaṁ. Anantarasamanantarā rūpābhāvena ārammaṇasadisā. Parato āsevananatthivigatesupi eseva nayo.",
  "atk-abh03a53:80": "255. Sahajātapaccaye kaṭattārūpaṁ upādārūpanti upādārūpasaṅkhātaṁ kaṭattārūpaṁ. Idaṁ asaññasattānaññeva rūpaṁ sandhāya vuttaṁ. Cakkhāyatanādīni pañcavokāravasena vuttāni.",
  "atk-abh03a53:81": "256-257. Aññamaññapaccaye ca yathā ārammaṇapaccayā evanti vissajjanasamataṁ sandhāya vuttaṁ. Paccayuppannesu pana nānattaṁ atthi.",
  "atk-abh03a53:82": "258. Upanissayapaccaye ārammaṇapaccayasadisanti rūpābhāvatopi vissajjanasamatāyapi vuttaṁ.",
  "atk-abh03a53:83": "259-260.Vatthuṁ purejātapaccayātiādīnaṁ paṭiccavāre vuttanayenevattho gahetabbo.",
  "atk-abh03a53:84": "261-266. Kammapaccaye tīṇīti kusalaṁ paccayā kusalo abyākato kusalābyākato cāti evaṁ tīṇi veditabbāni. Akusalepi eseva nayo.",
  "atk-abh03a53:85": "267-268. Vippayuttapaccaye khandhe vippayuttapaccayāti khandhe nissāya vippayuttapaccayā uppajjantīti attho. Khandhā vatthuṁ vippayuttapaccayāti khandhā vatthuṁ nissāya vippayuttapaccayā uppajjantīti attho. Sesaṁ heṭṭhā vuttanayeneva veditabbaṁ.",
  "atk-abh03a53:86": "269-276. Idāni yathāladdhāni vissajjanāni gaṇanavasena dassetuṁ hetuyā sattarasātiādimāha. Tattha hetuyā sattarasāti kusalena kusalaṁ, kusalena abyākataṁ, kusalena kusalābyākatanti evaṁ kusalavasena ekādikāni ekāvasānāni dve, dukāvasānaṁ ekanti tīṇi vuttāni honti, tathā akusalavasena. Abyākatena abyākataṁ, teneva kusalaṁ, akusalaṁ, kusalābyākataṁ akusalābyākatañca; kusalābyākatehi kusalaṁ, abyākataṁ, kusalābyākataṁ; akusalābyākatehi akusalaṁ, abyākataṁ, akusalābyākatanti evaṁ sattarasa veditabbāni.",
  "atk-abh03a53:87": "Ārammaṇesattāti kusalena kusalaṁ; akusalena akusalaṁ, abyākatena abyākataṁ, kusalaṁ, akusalaṁ; kusalābyākatena kusalaṁ; akusalābyākatena akusalanti evaṁ satta.",
  "atk-abh03a53:88": "Vipākeekanti abyākatena abyākatameva. Evamettha sattarasa, satta, ekanti tayo vāraparicchedā honti. Tesu dvādasa sattarasakā, dasa sattakā, ekaṁ ekakanti te sabbe sādhukaṁ sallakkhetvā parato dukatikādivasena paccayasaṁsandane ūnataragaṇanassa vasena gaṇanā veditabbā. Sakkā hi imāya gaṇanāya dukamūlādīsu vāraparicchede jānitunti puna ‘‘kusalaṁ dhammaṁ paccayā kusalo dhammo’’ti anāmasitvā gaṇanavaseneva vāraparicchedaṁ dassetuṁ hetupaccayā ārammaṇe sattātiādi āraddhaṁ.",
  "atk-abh03a53:89": "Tattha kusalaṁ dhammaṁ paccayā kusalo dhammo uppajjati hetupaccayā ārammaṇapaccayā. Kusalaṁ ekaṁ khandhaṁ paccayā tayo khandhāti iminā nayena ārammaṇe laddhavissajjanāni vitthāretabbāni. Ayaṁ tāva anulome nayo.",
  "atk-abh03a53:90": "277-285. Paccanīye pana kusalaṁ na labbhatīti akusalaṁ dhammaṁ paccayāti akusalameva ādiṁ katvā vissajjanaṁ āraddhaṁ. Taṁ yathāpāḷimeva niyyāti. Yañhettha vattabbaṁ siyā, taṁ paṭiccavārassa paccanīye vuttameva.",
  "atk-abh03a53:91": "286-287. Yaṁ panetaṁ paccanīye laddhavissajjanaparicchedaṁ gaṇanato dassetuṁ nahetuyā cattārītiādi vuttaṁ, tattha cattāri, sattarasa, satta, pañca, tīṇi, ekanti cha paricchedā. Tesaṁ vasena dukatikādīsu paccayasaṁsandane gaṇanā veditabbā. Yo hi paccayo sattarasa vissajjanāni labhati, tena saddhiṁ sadisasaṁsandane sattarasa, ūnatarasaṁsandane sesā chapi paricchedā labbhanti. Evaṁ sesesupi adhikaparicchedaṁ ṭhapetvā samasamā ūnatarā ca labbhantīti.",
  "atk-abh03a53:92": "Ettha ca adhikatarā na labbhantīti ayamettha niyamo. Samasamā pana ūnatarā ca atthā virodhe sati labbhanti. Tenettha ‘‘nahetupaccayā nārammaṇe eka’’ntiādi vuttaṁ. Ettha hi nahetuyā catunnaṁ, nārammaṇe pañcannaṁ āgatattā nahetuvasena cattārīti vattabbaṁ siyā, nārammaṇena saddhiṁ ghaṭitattā pana ārammaṇadhammo virujjhatīti akusalaṁ dhammaṁ paccayā akusalo dhammo, abyākataṁ dhammaṁ paccayā akusalo, akusalañca abyākatañca dhammaṁ paccayā akusaloti tīṇi vissajjanāni parihīnāni. Abyākataṁ dhammaṁ paccayā abyākatoti rūpavasena ekameva vuttaṁ. Evaṁ sabbattha viruddhāviruddhaṁ ñatvā labbhamānaparicchedo veditabbo. Apicettha idaṁ nayamattadassanaṁ. Nādhipatiyā cattārīti nahetuyā laddhāneva. Sesacatukkesupi eseva nayo.",
  "atk-abh03a53:93": "Nānantare ekanti ahetukacittasamuṭṭhānassa ceva sesarūpassa ca vasena abyākatena abyākataṁ. Evaṁ sabbesu ekakesu yujjamānakarūpaṁ jānitabbaṁ. Napurejāte dveti idhāpi nahetuvasena cattārīti vattabbaṁ siyā, napurejātena saddhiṁ ghaṭitattā pana abyākataṁ dhammaṁ paccayā akusalo, akusalañca abyākatañca dhammaṁ paccayā akusaloti vatthupurejātavasena dve vissajjanāni parihīnāni. Āruppe pana ahetukamohassa ahetukakiriyassa ca vasena dve vuttāni. Navippayutte dveti āruppe ahetukākusalakiriyavasena dve. Nonatthi novigatesu ekanti sabbassa rūpassa vasena abyākatena abyākataṁ daṭṭhabbaṁ. Tikādīsu apubbaṁ natthi.",
  "atk-abh03a53:94": "288. Nārammaṇamūlake pana naadhipatiyā pañcāti nārammaṇe laddhāneva. Nakamme ekanti ettha cittasamuṭṭhānañca kaṭattārūpañca aggahetvā sesarūpavasena abyākatena abyākataṁ veditabbaṁ.",
  "atk-abh03a53:95": "289-296. Nādhipatimūlake napurejāte sattāti napurejāte laddhāneva. Napacchājāte sattarasāti imānipi tattha laddhāni sattaraseva. Nānantaranasamanantaranaaññamaññanaupanissayanasampayuttanonatthinovigatamūlakāni nārammaṇamūlakasadisāneva. Imināva nayamattadassanena sabbattha āgatānāgataṁ labbhamānālabbhamānañca veditabbanti.",
  "atk-abh03a53:96": "Paccanīyavaṇṇanā niṭṭhitā.",
  "atk-abh03a53:97": "297-328. Imināyeva pana lakkhaṇena anulomaṁ purato katvā anulomapaccanīye paccanīyaṁ purato katvā paccanīyānulome ca gaṇanaparicchedo āgatānāgataṁ labbhamānālabbhamānañca veditabbanti.",
  "atk-abh03a53:98": "Paccayavāravaṇṇanā niṭṭhitā.",
  "atk-abh03a53:99": "4. Nissayavāravaṇṇanā",
  "atk-abh03a53:100": "329-337. Nissayavāre kusalaṁ dhammaṁ nissāyāti kusalaṁ dhammaṁ patiṭṭhaṭṭhena nissayaṁ katvāti attho. Sesamettha paccayavāre vuttanayeneva veditabbaṁ. Avasāne panassa ‘‘paccayattaṁ nāma nissayattaṁ, nissayattaṁ nāma paccayatta’’nti idaṁ ubhinnampi etesaṁ vārānaṁ atthato ninnānākaraṇabhāvadassanatthaṁ vuttaṁ. Atthato hi etepi paṭiccasahajātā viya ninnānākaraṇā. Evaṁ santepi aññamaññassa atthaniyamanatthaṁ vuttā. Avijjāpaccayā saṅkhārātiādīsu hi anissāya vattamānaṁ nānākkhaṇikampi ‘‘paccayā uppajjatī’’ti vuttaṁ. Aññamaññaṁ allīyitvā ṭhitakaṭṭhādīsu ca ekaṁ ekassa nissayapaccayo na hoti, tathā upādārūpaṁ mahābhūtassa nissayapaccayo na hotiyeva. Iti paccayavārena nissayapaccayabhāvaṁ nissayavārena ca paccayāti vuttassa sahajātapurejātabhāvaṁ niyametuṁ ubhopete vuttā. Apica tathā bujjhanakānaṁ ajjhāsayavasena desanāvilāsena niruttipaṭisambhidāpabhedajānanavasena cāpi ete ubhopi vuttāti.",
  "atk-abh03a53:101": "Nissayavāravaṇṇanā.",
  "atk-abh03a53:102": "5. Saṁsaṭṭhavāravaṇṇanā",
  "atk-abh03a53:103": "338-346. Saṁsaṭṭhavāre kusalaṁ dhammaṁ saṁsaṭṭhoti kusalaṁ dhammaṁ ekuppādādilakkhaṇena sampayogaṭṭhena paccayaṁ katvāti attho. Kusalaṁ ekaṁ khandhaṁ saṁsaṭṭhoti kusalaṁ ekaṁ khandhaṁ sampayuttapaccayaṁ katvā tayo khandhā uppajjanti hetupaccayāti vuttaṁ hoti. Iminā upāyena sabbapadesu attho veditabbo. Imasmiṁ pana hetupaccaye arūpadhammasseva sampayogaṭṭhena paccayaṁ katvā tayo pañhā vissajjitā. Yathā ca hetupaccaye, tathā ārammaṇapaccayādīsupi, kevalaṁ vipākapaccaye ekameva vissajjanaṁ.",
  "atk-abh03a53:104": "347-350. Idāni yathāladdhāni vissajjanāni gaṇanavasena dassetuṁ hetuyā tīṇītiādi vuttaṁ. Tattha sabbatikesu kusalena kusalaṁ, akusalena akusalaṁ, abyākatena abyākatanti ayameva niyamo. Ekake pana abyākatena abyākatameva labbhatīti evamettha bāvīsatiyā paccayesu tīṇi, vipāke ekanti dve paricchedā. Pacchājāte anulomaṁ natthi. Tasmā tīṇi ekanti imesaññeva vasena dukatikādīsu paccayasaṁsandane yattha vipākapaccayo pavisati; tattha ekaṁ, sesesu tīṇīti evaṁ gaṇanā veditabbā. Sesamettha anulome uttānatthameva.",
  "atk-abh03a53:105": "351-354. Paccanīye pana kusalaṁ na labbhatīti akusalameva ādiṁ katvā vissajjanaṁ kataṁ, taṁ uttānatthameva.",
  "atk-abh03a53:106": "359. Yaṁ panettha paccanīye vissajjanaparicchedaṁ gaṇanato dassetuṁ nahetuyā dvetiādi vuttaṁ, tattha dve tīṇi ekanti tayo paricchedā. Tesaṁ vasena dukatikādīsu paccayasaṁsandane gaṇanā veditabbā. Idhāpi adhikataragaṇanānaṁ ūnataragaṇanena saddhiṁ saṁsandane ūnataragaṇanameva labbhati, samagaṇanena saddhiṁ samagaṇanaṁ. Yasmā cettha arūpadhammāyeva paccayuppannā, tasmā nahetunādhipatinapurejātanapacchājātanāsevananakammanavipākanajhānanamagganavippayuttavasena daseva paccayā paccanīkato dassitā, sesā cuddasa na labbhanti. Yepi labbhanti, tesupi vipāke paccayuppanne nakammanavipākā na labbhanti.",
  "atk-abh03a53:107": "360-368.Nahetupaccayā nādhipatiyā dveti nahetuyā laddhaṁ dvayameva. Sesadvayesupi eseva nayo. Nakamme ekanti ahetukakiriyacetanaṁ paccayuppannaṁ katvā abyākatena abyākataṁ. Navipāke dveti ahetukamohakiriyavasena dve. Najhāne ekanti ahetukapañcaviññāṇavasena abyākatavissajjanaṁ veditabbaṁ. Namagge ekanti ahetukavipākakiriyavasena abyākatavissajjanaṁ. Imināvupāyena sabbasaṁsandanesu attho veditabboti.",
  "atk-abh03a53:108": "369-383. Anulomapaccanīye heṭṭhā vuttā nahetuādayo daseva paccanīyato labbhanti, na sesā. Yepi labbhanti, tesu hetumhi anulomato ṭhite jhānamaggā paccanīyato na labbhantīti sabbaṁ heṭṭhā vuttanayeneva veditabbanti.",
  "atk-abh03a53:109": "384-391. Paccanīyānulome nahetupaccayuppannesu ahetukamohova jhānamaggapaccayaṁ labhati, sesā na labhanti. Najhānapaccaye aṭṭhāhetukacittānipi. Nakammapaccayā nahetupaccayā nādhipatipaccayā napurejātapaccayā ārammaṇe ekanti āruppe ahetukakiriyacetanāvasena abyākatena abyākataṁ. Iminā upāyena yaṁ labbhati, yañca na labbhati, tassa vasena sabbattha gaṇanā veditabbāti.",
  "atk-abh03a53:110": "Saṁsaṭṭhavāravaṇṇanā.",
  "atk-abh03a53:111": "6. Sampayuttavāravaṇṇanā",
  "atk-abh03a53:112": "392-400. Sampayuttavāre kusalaṁ dhammaṁ sampayuttoti kusalaṁ dhammaṁ sampayuttapaccayaṁ katvāti attho. Sesamettha saṁsaṭṭhavāre vuttanayeneva veditabbaṁ. Avasāne panassa ‘‘saṁsaṭṭhattaṁ nāma sampayuttattaṁ, sampayuttattaṁ nāma saṁsaṭṭhatta’’nti idaṁ ubhinnampi etesaṁ vārānaṁ atthato ninnānākaraṇabhāvadassanatthaṁ vuttaṁ. Atthato hi etepi paṭiccasahajātā viya paccayanissayā viya ca ninnānākaraṇā. Evaṁ santepi aññamaññassa atthaniyamanatthaṁ vuttā. ‘‘Saṁsaṭṭhā yojitā hayā’’tiādīsu (jā. 2.22.70) hi asampayuttampi saṁsaṭṭhanti vuccati. ‘‘Yā sā vīmaṁsā kosajjasahagatā kosajjasampayuttā’’tiādīsu (saṁ. ni. 5.832) asaṁsaṭṭhaṁ vokiṇṇampi sampayuttanti. Iti saṁsaṭṭhavārena ekuppādalakkhaṇassa sampayuttassa saṁsaṭṭhabhāvaṁ sampayuttavārena ca saṁsaṭṭhassa ekuppādādilakkhaṇassa sampayuttabhāvaṁ niyametuṁ ubhopete vuttā. Apica tathā bujjhanakānaṁ ajjhāsayavasena desanāvilāsena niruttipaṭisambhidāpabhedajānanavasena cāpi ete ubhopi vuttāti.",
  "atk-abh03a53:113": "Sampayuttavāravaṇṇanā.",
  "atk-abh03a53:114": "Etesu pana chasu vāresu atthi koci paccayo ekantaṁ anulomato na tiṭṭhati, paccanīkatova tiṭṭhati; atthi ekantaṁ paccanīkato na tiṭṭhati, anulomatova tiṭṭhati; atthi anekantaṁ anulomato ceva tiṭṭhati, paccanīkato cāti idaṁ pakiṇṇakaṁ veditabbaṁ. Tattha paṭhamo pañho pacchājātassa, dutiyo mahācatukkassa, tatiyo yujjamānakānaṁ sesānaṁ vasena veditabboti.",
  "atk-abh03a53:115": "7. Pañhāvāravibhaṅgavaṇṇanā",
  "atk-abh03a53:116": "401-403. Pañhāvāre ‘‘siyā kusalo dhammo kusalassa dhammassa hetupaccayena paccayo’’tiādinā kusalattike uddharitabbapucchānaṁ labbhamānavasena vissajjanaṁ dassetuṁ kusalo dhammo kusalassa dhammassa hetupaccayena paccayotiādi vuttaṁ. Kusalo ca nāmesa sayaṁ uppajjanto ṭhapetvā pacchājātañca vipākañca sesehi dvāvīsatiyā paccayehi uppajjati. Kusalassa paccayo honto ṭhapetvā purejātapacchājātavipākavippayutte sesehi vīsatiyā paccayehi paccayo hoti. Tasmā yehi paccayehi kusalo kusalassa paccayo hoti, te paccaye paṭipāṭiyā dassetuṁ hetupaccayenātiādi āraddhaṁ.",
  "atk-abh03a53:117": "Tattha yā esā paccayavibhaṅgavāre viya ‘‘hetusampayuttakānaṁ dhammāna’’nti akatvā ‘‘hetū sampayuttakānaṁ khandhāna’’nti desanā katā, tassā eva karaṇe idaṁ payojanaṁ – tattha hi suññaṭṭhaṁ dīpetuṁ dhammānanti vuttaṁ. Idha paccayato uppajjamānā dhammā rāsito uppajjanti, na ekekatoti rāsaṭṭhaṁ dīpetuṁ khandhānanti vuttaṁ. Paṭiccavārādīsu vā khandhavasena paccayuppannadesanā āruḷhāti tenevānukkamena idhāpi āruḷhāti. Kasmā panetesu evaṁ āruḷhāti? Asaṅkarato vibhāgadassanatthaṁ. ‘‘Ekaṁ dhammaṁ paṭicca sesā dhammā’’ti hi ādinā nayena vuccamāne asukadhammaṁ nāma nissāya asukadhammāti na sakkā asaṅkarato paccaye paccayuppanne ca jānituṁ, evaṁ sante uddesaniddesā nibbisesā siyuṁ. Tasmā asaṅkarato vibhāgadassanatthaṁ evaṁ āruḷhāti veditabbā. Cittasamuṭṭhānānanti idaṁ yassa abyākatassa kusalo hetupaccayena paccayo hoti, tameva dassetuṁ vuttaṁ. Paccayavibhaṅge pana kusalādivasena vibhāgaṁ akatvā sāmaññato sabbesaṁ hetūnaṁ vasena uppannarūpadassanatthaṁ cittasamuṭṭhānānanti avatvā taṁsamuṭṭhānānanti vuttaṁ. Tasmā tattha abyākatahetusamuṭṭhānarūpaṁ, okkantikkhaṇe kaṭattārūpampi saṅgahaṁ gataṁ. Iminā upāyena sesesupi evarūpesu vissajjanesu attho veditabbo.",
  "atk-abh03a53:118": "404.Dānaṁdatvāti deyyadhammaṁ cajitvā. Yāya vā cetanāya so diyyati, sā cetanā dānaṁ. Datvāti taṁ cetanaṁ pariyodāpetvā visuddhaṁ katvā. Sīlaṁ samādiyitvāti pañcaṅgādivasena niccasīlaṁ gaṇhitvā. Iminā samādānaviratiyeva dassitā. Sampattaviratisamucchedaviratiyo pana loke sīlanti apākaṭattā na vuttā. Kiñcāpi na vuttā, ārammaṇapaccayā pana hontiyeva. Tattha samucchedavirati sekkhānaṁyeva kusalassa ārammaṇaṁ hoti, na itaresaṁ. Uposathakammaṁ katvāti ‘‘pāṇaṁ na hane, na cādinnamādiye’’ti (a. ni. 3.71) evaṁ vuttaṁ uposathadivasesu aṭṭhaṅgauposathakiriyaṁ katvā. Taṁ paccavekkhatīti taṁ kusalaṁ sekkhopi puthujjanopi paccavekkhati, arahāpi paccavekkhateva. Arahatopi hi pubbe kataṁ kusalaṁ kusalameva, yena pana cittena paccavekkhati, taṁ kiriyacittaṁ nāma hoti. Tasmā ‘‘etaṁ kusalo dhammo kusalassa dhammassā’’ti imasmiṁ adhikāre na labbhati. Pubbe suciṇṇānīti ‘‘datvā samādiyitvā katvā’’ti hi āsanne katāni vuttāni, imāni na āsanne katānīti veditabbāni. Dānādīhi vā sesāni kāmāvacarakusalāni dassetuṁ idaṁ vuttaṁ. Jhānā vuṭṭhahitvāti jhānā vuṭṭhahitvā. Ayameva vā pāḷi. Sekkhā gotrabhunti sotāpannaṁ sandhāya vuttaṁ. So hi gotrabhuṁ paccavekkhati. Vodānanti idaṁ pana sakadāgāmianāgāmino sandhāya vuttaṁ. Tesañhi taṁ cittaṁ vodānaṁ nāma hoti. Sekkhāti sotāpannasakadāgāmianāgāmino. Maggā vuṭṭhahitvāti maggaphalabhavaṅgātikkamavasena attanā paṭiladdhā maggā vuṭṭhahitvā, suddhamaggatoyeva pana vuṭṭhāya paccavekkhaṇaṁ nāma natthi.",
  "atk-abh03a53:119": "Kusalaṁ aniccatoti ettha vipassanūpagaṁ tebhūmakakusalameva veditabbaṁ, vipassanākusalaṁ pana kāmāvacarameva. Cetopariyañāṇenāti rūpāvacarakusalaṁ dasseti. Ākāsānañcāyatanantiādīhi arūpāvacarakusalārammaṇavasena uppajjamānaṁ arūpāvacarakusalameva. Kusalā khandhā iddhividhañāṇassātiādīhi puggalaṁ anāmasitvā dhammavasena dasseti. Tenevettha heṭṭhā gahitampi cetopariyañāṇaṁ puna vuttaṁ.",
  "atk-abh03a53:120": "405.Assādetīti somanassasahagatalobhasampayuttacittehi anubhavati ceva rajjati ca . Abhinandatīti sappītikataṇhāvasena nandati haṭṭhapahaṭṭho hoti, diṭṭhābhinandanāya vā abhinandati. Rāgo uppajjatīti assādentassa rāgo uppajjati nāma. Idaṁ aṭṭhapi lobhasahagatāni gahetvā vuttaṁ. Diṭṭhi uppajjatīti abhinandantassa attā attaniyantiādivasena catūhipi cittehi sampayuttā diṭṭhi uppajjati. Asanniṭṭhānagatassa panettha vicikicchā uppajjati. Vikkhepagatassa uddhaccaṁ, akataṁ vata me kalyāṇanti vippaṭisārino domanassaṁ. Taṁ ārabbhāti tāni suciṇṇāni ārammaṇaṁ katvāti attho. Bahuvacanassa hesa ekavacanādeso, jātivasena vā ekavacanamevetaṁ.",
  "atk-abh03a53:121": "406.Arahā maggā vuṭṭhahitvāti maggavīthiyaṁ phalānantarassa bhavaṅgassa atikkamavasena vuṭṭhahitvā. Paccavekkhaṇacittāni panassa kiriyābyākatāni. Evaṁ kiriyābyākatassa ārammaṇapaccayaṁ dassetvā puna vipākābyākatassa dassetuṁ sekkhā vātiādimāha. Kusale niruddheti vipassanājavanavīthiyā pacchinnāya. Vipākoti kāmāvacaravipāko. Tadārammaṇatāti tadārammaṇatāya, taṁ kusalassa javanassa ārammaṇabhūtaṁ vipassitakusalaṁ ārammaṇaṁ katvā uppajjatīti attho. Na kevalañca tadārammaṇavaseneva, paṭisandhibhavaṅgacutivasenāpi. Vipāko hi kammaṁ ārammaṇaṁ katvā gahitapaṭisandhikassa kusalārammaṇo hotiyeva, so pana dubbiññeyyattā idha na dassito.",
  "atk-abh03a53:122": "Kusalaṁ assādetītiādi akusalajavanāvasāne kusalārammaṇavipākaṁ dassetuṁ vuttaṁ. Viññāṇañcāyatanavipākassāti idaṁ dubbiññeyyampi samānaṁ mahaggatavipākassa tadārammaṇabhāvena anuppattito labbhamānakavasena vuttaṁ. Kiriyassāti arahattaṁ patvā asamāpannapubbe ākāsānañcāyatane paṭilomato vā ekantarikavasena vā samāpannakiriyāya. Cetopariyañāṇassātiādīni parato āvajjanāya yojetabbāni. Yā etesaṁ āvajjanā, tassā kusalā khandhā ārammaṇapaccayena paccayoti ayañhettha attho.",
  "atk-abh03a53:123": "407-409.Rāganti attano vā parassa vā rāgaṁ. Attano rāgavasena panettha vaṇṇanā pākaṭā hoti. Assādetītiādīni vuttatthāneva. Vicikicchādīsu pana tīsu assādetabbatāya abhāvena ‘‘assādetī’’ti na vuttaṁ. Diṭṭhi panettha uppajjati, sā assādetīti padassa parihīnattā āgatapaṭipāṭiyā paṭhamaṁ na vuttā. Vicikicchādīsuyeva taṁ taṁ sabhāgaṁ paṭhamaṁ vatvā tassa tassa anantarā vuttā. Imesu ca pana rāgādīsu ‘‘kiṁ me pāpadhammā uppajjantī’’ti akkhantivasena vā, ‘‘kataṁ pāpaṁ kataṁ luddha’’nti vippaṭisārādivasena vā domanassuppatti veditabbā.",
  "atk-abh03a53:124": "410.Cakkhuṁ aniccatoti vipassanānukkamena oḷārikāyatanāni vatthurūpañcāti ekādasa rūpāni pākaṭattā gahitāni. Puna rūpāyatanādīni cakkhuviññāṇādīnaṁ ārammaṇattā gahitāni. Yasmā panesā viññāṇakāyavasena desanā, na dhātuvasena, tasmā manodhātu na gahitā. Evaṁ sabbattha gahitāgahitaṁ veditabbaṁ.",
  "atk-abh03a53:125": "411.Phalaṁ paccavekkhanti nibbānaṁ paccavekkhantīti paccavekkhaṇakusalassa ārammaṇadassanatthaṁ vuttaṁ.",
  "atk-abh03a53:126": "413-416. Ārammaṇādhipatiniddese sekkhaputhujjanānaṁ vasena catubhūmakakusalaṁ dassitaṁ, tathā sahajātādhipatiniddese. Arahato uttamadhammaṁ adhigatattā lokiyakusalesu garukāro natthīti aggamaggova dassito.",
  "atk-abh03a53:127": "417. Anantarapaccaye purimā purimāti ekabhūmakāpi nānābhūmakāpi kusalā ekato katvā vuttā. Anulomaṁ gotrabhussa, anulomaṁ vodānassāti nānārammaṇavasena. Gotrabhu maggassa, vodānaṁ maggassāti nānābhūmivasena. Kusalaṁ vuṭṭhānassāti ettha pana kusalanti tebhūmakakusalaṁ. Vuṭṭhānanti tebhūmakavipākaṁ. Tehi kusalajavanavīthito vuṭṭhahanti, tasmā vuṭṭhānanti vuccati. Taṁ duvidhaṁ hoti – tadārammaṇaṁ bhavaṅgañca. Tattha kāmāvacarakusalassa ubhayampi vuṭṭhānaṁ hoti, mahaggatassa bhavaṅgameva. Maggo phalassāti idaṁ yasmā lokuttaravipākaṁ javanavīthipariyāpannattā vuṭṭhānaṁ nāma na hoti, tasmā visuṁ vuttaṁ. Anulomaṁ sekkhāyāti asekkhāya kusalaṁ anantaraṁ na hoti, tasmā vibhāgaṁ karoti. Phalasamāpattiyāti sotāpattiphalasakadāgāmiphalaanāgāmiphalasamāpattiyāpi. Phalasamāpattiyāti anāgāmiphalasamāpattiyā. Akusale duvidhampi vuṭṭhānaṁ labbhati. Vipākābyākatā kiriyābyākatāti ettha vipākābyākatā vipākābyākatānaṁyeva, kiriyābyākatā kiriyābyākatānaṁyeva veditabbā. Bhavaṅgaṁ āvajjanāyātiādi vomissakavasena vuttaṁ. Tattha kiriyāti kāmāvacarakiriyā. Sā duvidhassāpi vuṭṭhānassa anantarapaccayo hoti, mahaggatā bhavaṅgasseva. Iti ye heṭṭhā paccayavibhaṅganiddese ‘‘purimā purimā kusalā dhammā pacchimānaṁ pacchimānaṁ kusalānaṁ dhammānaṁ anantarapaccayena paccayo’’ti ārabhitvā kusalaṁ kusalassa, kusalaṁ abyākatassa, akusalaṁ akusalassa, akusalaṁ abyākatassa, abyākataṁ abyākatassa, abyākataṁ kusalassa, abyākataṁ akusalassāti satta vārā dassitā; tesaṁ vasena idha saṅkhepato anantarapaccayo vibhatto.",
  "atk-abh03a53:128": "Vitthārato panettha –",
  "atk-abh03a53:129": "Dasadhā sattarasadhā, samasaṭṭhividhena ca;",
  "atk-abh03a53:130": "Bahudhāpi ca niddesaṁ, sādhukaṁ upalakkhaye.",
  "atk-abh03a53:131": "Ayañhi anantarapaccayo na kevalaṁ sattadhāva niddesaṁ labhati, kusalaṁ pana kusalassa vipākassa; akusalaṁ akusalassa vipākassa; vipākaṁ vipākassa kiriyassa; kiriyaṁ kusalassa akusalassa vipākassa kiriyassāti evaṁ dasadhāpi niddesaṁ labhati. Na kevalaṁ dasadhāyeva, kusalaṁ pana kusalassa kusalavipākassa akusalavipākassa; akusalaṁ akusalassa akusalavipākassa kusalavipākassa; kusalavipākaṁ kusalavipākassa akusalavipākassa kiriyassa; akusalavipākaṁ akusalavipākassa kusalavipākassa kiriyassa; kiriyaṁ kiriyassa kusalassa akusalassa kusalavipākassa akusalavipākassāti evaṁ sattarasadhā niddesaṁ labhati.",
  "atk-abh03a53:132": "Na kevalañca sattarasadhāva samasaṭṭhividhenāpi niddesaṁ labhateva. Kathaṁ? Kāmāvacarakusalañhi bhūmibhedena catubbidhassa kusalassa anantarapaccayo hoti, rūpāvacarārūpāvacaraṁ sakasakabhūmikassevāti kusalaṁ kusalassa chabbidhena anantarapaccayo. Kāmāvacarakusalaṁ pana kāmāvacarakusalavipākassa akusalavipākassa rūpāvacaravipākassa arūpāvacaravipākassa lokuttaravipākassa; rūpāvacarakusalaṁ rūpāvacaravipākassa kāmāvacarakusalavipākassa; arūpāvacarakusalaṁ kāmāvacarakusalavipākassa rūpāvacaraarūpāvacaralokuttaravipākassa; lokuttarakusalaṁ lokuttaravipākassāti kusalaṁ vipākassa dvādasavidhena anantarapaccayo . Akusalaṁ akusalassa akusalavipākassa tebhūmakakusalavipākassāti pañcavidhena anantarapaccayo.",
  "atk-abh03a53:133": "Kāmāvacarakusalavipākaṁ kāmāvacarakusalavipākassa akusalavipākassa rūpāvacaravipākassa arūpāvacaravipākassāti kāmāvacarakusalavipākaṁ vipākassa catubbidhena anantarapaccayo. Rūpāvacaravipākaṁ tebhūmakakusalavipākassāti tividhena anantarapaccayo. Arūpāvacaravipākaṁ arūpāvacaravipākassa kāmāvacarakusalavipākassāti duvidhena anantarapaccayo. Lokuttaravipākaṁ catubhūmakakusalavipākassāti catubbidhena anantarapaccayo. Evaṁ kusalavipākaṁ vipākassa terasadhāpi anantarapaccayo. Akusalavipākaṁ akusalavipākassa kāmāvacarakusalavipākassāti duvidhena anantarapaccayo. Evaṁ sabbathāpi vipākaṁ vipākassa pañcadasavidhena anantarapaccayo. Kāmāvacarakusalavipākaṁ pana kāmāvacarakiriyassa, tathā akusalavipākaṁ, tathā rūpāvacaravipākaṁ, tathā arūpāvacaravipākañcāti vipākaṁ kiriyassa ca catubbidhena anantarapaccayo.",
  "atk-abh03a53:134": "Kāmāvacarakiriyaṁ tebhūmakakiriyassa, rūpāvacarārūpāvacarakiriyaṁ rūpāvacarārūpāvacarānaññevāti kiriyaṁ kiriyassa pañcavidhena anantarapaccayo. Kāmāvacarakiriyaṁ akusalavipākassa ceva catubhūmakakusalavipākassa ca, rūpāvacarakiriyaṁ kāmāvacarakusalavipākarūpāvacaravipākānaṁ arūpāvacarakiriyaṁ catubhūmakakusalavipākassāpīti kiriyaṁ vipākassa ekādasavidhena anantarapaccayo. Kāmāvacarakiriyaṁ pana kāmāvacarakusalassa akusalassāti kusalākusalānaṁ duvidhena anantarapaccayo hoti. Evaṁ samasaṭṭhividhenāpi niddesaṁ labhati.",
  "atk-abh03a53:135": "Na kevalañca samasaṭṭhividheneva, bahuvidhenāpi labhateva. Kathaṁ? Kāmāvacarapaṭhamamahākusalacittaṁ tāva attano, catunnañca rūpāvacarakusalānaṁ pādakayogena soḷasannaṁ somanassalokuttarānanti ekavīsatiyā ca kusalānaṁ, javanapariyosāne tadārammaṇabhavaṅgavasena uppajjamānānaṁ ekādasannaṁ kāmāvacaravipākānaṁ, bhavaṅgavaseneva pavattānaṁ rūpāvacarārūpāvacaravipākānaṁ, phalasamāpattivasena pavattānaṁ dvādasannaṁ lokuttaravipākānanti evaṁ ekavīsatiyā kusalānaṁ; dvattiṁsāya vipākānanti tepaññāsāya cittānaṁ anantarapaccayo hoti . Tathā dutiyakusalacittaṁ. Tatiyacatutthāni pana ṭhapetvā uparibhūmakakusalāni ca lokuttaravipākāni ca sesaekavīsaticittānaṁ. Pañcamachaṭṭhāni attano ca, navannañca uparibhūmakaupekkhākusalānaṁ, tevīsatiyā ca vipākānanti tettiṁsāya. Sattamaaṭṭhamāni ekavīsatiyāva.",
  "atk-abh03a53:136": "Pañca rūpāvacarakusalāni attano attano pacchimānaṁ rūpāvacarakusalānaṁ, catunnampi ñāṇasampayuttamahāvipākānaṁ, pañcannaṁ rūpāvacaravipākānañcāti dasannaṁ. Eteneva ca nayena arūpāvacarakusalesu paṭhamaṁ attano vipākena saddhiṁ ekādasannaṁ, dutiyaṁ dvādasannaṁ, tatiyaṁ terasannaṁ, catutthaṁ cuddasannaṁ phalasamāpattiyā cāti pannarasannaṁ lokuttarakusalaṁ attano attano vipākasseva. Aṭṭhasu lobhasahagatesu ekekaṁ akusalaṁ ekādasannaṁ kāmāvacaravipākamanoviññāṇadhātūnaṁ navannaṁ, mahaggatavipākānaṁ attano attano pacchimassa cāti ekavīsatiyā. Dve domanassasahagatāni upekkhāsahagatānaṁ channaṁ kāmāvacaravipākamanoviññāṇadhātūnaṁ attano pacchimassa cāti sattannaṁ. Vicikicchuddhaccasahagatadvayaṁ somanassasahagatāhetukavipākena saddhiṁ ekādasannaṁ kāmāvacaravipākamanoviññāṇadhātūnaṁ navannaṁ rūpāvacarārūpāvacaravipākānaṁ attano pacchimassa cāti ekavīsatiyā.",
  "atk-abh03a53:137": "Kusalavipākapañcaviññāṇā kusalavipākamanodhātuyā, manodhātu dvinnaṁ vipākamanoviññāṇadhātūnaṁ. Tāsu dvīsu somanassasahagatā dasannaṁ vipākamanoviññāṇadhātūnaṁ bhavaṅgabhūtānaṁ tadārammaṇakāle attano pacchimassa voṭṭhabbanakiriyassa cāti dvādasannaṁ. Upekkhāsahagatāhetukamanoviññāṇadhātu pana āvajjanamanodhātuyā dviṭṭhānikāya āvajjanamanoviññāṇadhātuyā dasannañca vipākamanoviññāṇadhātūnanti dvādasannameva. Tihetukamahāvipākā somanassasahagatāhetukavajjānaṁ dasannampi kāmāvacaravipākamanoviññāṇadhātūnaṁ rūpāvacarārūpāvacaravipākānaṁ āvajjanadvayassa cāti ekavīsatiyā, duhetukavipākā ṭhapetvā mahaggatavipāke sesānaṁ dvādasannaṁ. Pañca rūpāvacaravipākā tebhūmakakusalavipākasahetukapaṭisandhicittānaṁ sattarasannaṁ āvajjanadvayassa cāti ekūnavīsatiyā. Arūpāvacaravipākesu paṭhamaṁ kāmāvacarakusalavipākatihetukapaṭisandhicittānaṁ, catunnaṁ arūpāvacaravipākacittānaṁ catunnaṁ manodvārāvajjanassa cāti navannaṁ. Dutiyaṁ heṭṭhimavipākaṁ vajjetvā aṭṭhannaṁ, tatiyaṁ dve heṭṭhimāni vajjetvā sattannaṁ, catutthaṁ tīṇi heṭṭhimāni vajjetvā channaṁ cattāri lokuttaravipākāni tihetukavipākānaṁ terasannaṁ attano attano pacchimassa cāti cuddasannaṁ.",
  "atk-abh03a53:138": "Akusalavipākapañcaviññāṇā akusalavipākamanodhātuyā, manodhātu akusalavipākāhetukamanoviññāṇadhātuyā. Sā tadārammaṇakāle attano pacchimassa cutikāle paṭisandhivasena bhavaṅgavasena ca pavattānaṁ itaresampi navannaṁ kāmāvacaravipākānaṁ upekkhāsahagatānaṁ dvinnaṁ parittakiriyānañcāti dvādasannaṁ. Kiriyamanodhātu dasannaṁ viññāṇānaṁ hasituppādakiriyā pañcavokāre bhavaṅgavasena pavattānaṁ navannaṁ tihetukavipākānaṁ, tadārammaṇavasena pavattānaṁ pañcannaṁ somanassasahagatavipākānaṁ attano pacchimassa cāti aggahitaggahaṇena terasannaṁ. Voṭṭhabbanakiriyā ṭhapetvā kiriyamanodhātuṁ dasannaṁ kāmāvacarakiriyānaṁ, kāmāvacarakusalākusalānaṁ pañcavokāre bhavaṅgavasena pavattānaṁ pannarasannaṁ vipākacittānañcāti pañcacattālīsāya.",
  "atk-abh03a53:139": "Kāmāvacaratihetukasomanassasahagatakiriyadvayaṁ bhavaṅgavasena pavattānaṁ terasannaṁ tihetukavipākānaṁ tadārammaṇavasena pañcannaṁ somanassasahagatavipākānaṁ parikammavasena pavattamānānaṁ catunnaṁ rūpāvacarakiriyānaṁ arahattaphalasamāpattiyā attano pacchimassa cāti aggahitaggahaṇena dvāvīsatiyā duhetukasomanassasahagatakiriyadvayaṁ yathāvuttānaṁ terasannaṁ bhavaṅgacittānaṁ pañcannaṁ tadārammaṇānaṁ attano pacchimassa cāti aggahitaggahaṇena sattarasannaṁ. Kāmāvacaratihetukaupekkhāsahagatakiriyadvayaṁ tesaṁyeva terasannaṁ bhavaṅgānaṁ, tadārammaṇavasena pavattānaṁ channaṁ upekkhāsahagatavipākānaṁ, parikammavasena pavattānaṁ ekissā rūpāvacarakiriyāya catunnaṁ arūpāvacarakiriyānaṁ arahattaphalasamāpattiyā attano pacchimassa cāti aggahitaggahaṇena catuvīsatiyā. Duhetukaupekkhāsahagatakiriyadvayaṁ tesaṁyeva terasannaṁ bhavaṅgānaṁ channaṁ tadārammaṇānaṁ attano pacchimassa cāti aggahitaggahaṇena aṭṭhārasannaṁ. Rūpāvacarakiriyesu ekekaṁ navannaṁ pañcavokāre tihetukabhavaṅgānaṁ attano pacchimassa cāti dasannaṁ. Arūpāvacarakiriyesu paṭhamaṁ pañcavokāre navannaṁ bhavaṅgānaṁ, catuvokāre ekassa attano pacchimassa cāti ekādasannaṁ. Dutiyaṁ catuvokāre dve bhavaṅgāni labhati. Tatiyaṁ tīṇi, catutthaṁ cattāri phalasamāpattiñcāti tesu ekekaṁ yathāpaṭipāṭiyā ekādasannaṁ dvādasannaṁ terasannaṁ pañcadasannañca anantarapaccayo hoti. Evaṁ bahuvidhenāpi niddesaṁ labhati. Tena vuttaṁ –",
  "atk-abh03a53:140": "‘‘Dasadhā sattarasadhā, samasaṭṭhividhena ca;",
  "atk-abh03a53:141": "Bahudhāpi ca niddesaṁ, sādhukaṁ upalakkhaye’’ti.",
  "atk-abh03a53:142": "Samanantarapaccayādayo uttānatthāyeva.",
  "atk-abh03a53:143": "423. Upanissaye saddhaṁ upanissāyāti kammakammaphalaidhalokaparalokādīsu saddhaṁ upanissayaṁ katvā. Yathā hi puriso heṭṭhāpathaviyaṁ udakaṁ atthīti saddahitvā pathaviṁ khanati, evaṁ saddho kulaputto dānādīnaṁ phalañca ānisaṁsañca saddahitvā dānādīni pavatteti. Tasmā ‘‘saddhaṁ upanissāyā’’ti vuttaṁ.",
  "atk-abh03a53:144": "Sīlaṁ upanissāyātiādīsupi ime sīlādayo dhamme upanissayaṁ katvāti attho. Sīlavā hi sīlānubhāvesu sīlānisaṁsesu ca kusalo sīlaṁ upanissāya sīlavantānaṁ dānaṁ deti, uparūpari sīlaṁ samādiyati suparisuddhaṁ akhaṇḍaṁ, cātuddasīādīsu pakkhadivasesu uposathakammaṁ karoti, sīlasampadaṁ nissāya jhānādīni uppādeti. Bahussutopi dānādipuññakiriyāyattā sabbasampattiyo dānādīnañca saṅkilesavodānādibhedaṁ sutamayāya paññāya paṭivijjhitvā ṭhito sutaṁ upanissāya dānādīni pavatteti. Cāgavāpi cāgādhimutto attano cāgasampadaṁ upanissāya dānaṁ deti, sīlavanto hutvā dinnaṁ mahapphalanti sīlaṁ samādiyati, uposathakammaṁ karoti, tāya paṭipattiyā parisuddhacitto jhānādīni uppādeti. Paññavāpi idhalokaparalokahitañceva lokasamatikkamanupāyañca upaparikkhanto ‘‘sakkā imāya paṭipattiyā idhalokahitampi paralokahitampi lokasamatikkamanūpāyañca sampādetu’’nti paññaṁ upanissāya dānādīni pavatteti. Yasmā pana na kevalaṁ saddhādayo dānādīnaṁyeva upanissayā, attano aparabhāge uppajjamānānaṁ saddhādīnampi upanissayā eva, tasmā saddhā sīlaṁ sutaṁ cāgo paññā saddhāya sīlassa sutassa cāgassa paññāyāti vuttaṁ.",
  "atk-abh03a53:145": "Parikammanti anantaraṁ aggahetvā pubbabhāge parikammaṁ gahetabbaṁ. Yathākammūpagañāṇassa anāgataṁsañāṇassāti imesaṁ dvinnaṁ dibbacakkhuparikammameva, parikammaṁ visuṁ natthi. Dibbacakkhusseva paribhaṇḍañāṇāni etāni, tasmiṁ ijjhamāne ijjhanti evaṁ santepi tadadhimuttatāya sahitaṁ dibbacakkhuparikammaṁ tesaṁ parikammanti veditabbaṁ. Na hi etāni sabbesaṁ dibbacakkhukānaṁ samagatikāni honti. Tasmā bhavitabbamettha parikammavisesenāti. Dibbacakkhu dibbāya sotadhātuyāti dūre rūpāni disvā tesaṁ saddaṁ sotukāmassa dibbacakkhu sotadhātuvisuddhiyā upanissayo hoti. Tesaṁ pana saddaṁ sutvā tattha gantukāmatādivasena dibbasotadhātu iddhividhañāṇassa upanissayo hoti. Evaṁ sabbattha tassa tassa upakārakabhāvavasena upanissayapaccayatā veditabbā.",
  "atk-abh03a53:146": "Maggaṁ upanissāya anuppannaṁ samāpattinti tena tena maggena sithilīkatapāripanthakattā pahīnapāripanthakattā ca taṁ taṁ samāpattiṁ uppādentīti tesaṁ maggo samāpattiyā upanissayo hoti. Vipassantīti uparūparimaggatthāya vipassanti. Atthapaṭisambhidāyātiādi paṭisambhidānaṁ maggapaṭilābheneva ijjhanato vuttaṁ. Evaṁiddhānañca panetāsaṁ pacchā tesu tesu ārammaṇesu pavattiyā maggova upanissayo nāma hoti.",
  "atk-abh03a53:147": "Saddhaṁ upanissāya mānaṁ jappetīti ahamasmi saddho pasannoti mānaṁ pavatteti. Diṭṭhiṁ gaṇhātīti tasmiṁ tasmiṁ vacane saddhāvaseneva gantvā paññāya atthaṁ anupaparikkhanto ‘‘atthi puggalo’’tiādivasena diṭṭhiṁ gaṇhāti. Sīlaṁ sutaṁ cāgaṁ paññanti ahamasmi sīlavā sutavā cāgī paññāsampannoti mānaṁ jappeti. Sīlasutacāgapaññāsu pana mānamaññanaṁ viya diṭṭhimaññanaṁ uppādento diṭṭhiṁ gaṇhāti. Rāgassātiādīsu saddhādisampadaṁ upanissāya attukkaṁsanakāle tesu ekeko dhammo rāgassa, paravambhanakāle dosassa, ubhayena sampayuttassa mohassa, vuttappakārānaṁ mānadiṭṭhīnaṁ, saddhādisampadaṁ upanissāya bhavabhogasampattipatthanāya upanissayo hoti. Evamettha lokiyakusalaññeva dassitaṁ. Lokuttaraṁ pana santaṁ paṇītaṁ uttamaṁ akusalaviddhaṁsanaṁ. Tasmā cando viya andhakāratamānaṁ na akusalassa upanissayo hotīti na gahitaṁ.",
  "atk-abh03a53:148": "Ātāpetītiādi kāyikadukkhavasena abyākatadhammadassanatthaṁ vuttaṁ. Saddho hi saddhaṁ nissāya atisītaṁ atiuṇhanti anosakkitvā nānappakārāni navakammaveyyāvaccādīni karonto attānaṁ ātāpeti paritāpeti, bhogaṁ uppādetvā puññāni karissāmīti pariyeṭṭhimūlakaṁ dukkhaṁ paccanubhoti. Sīlavāpi sīlānurakkhaṇatthaṁ abbhokāsikattādivasena attānaṁ ātāpeti paritāpeti, piṇḍacārikattādivasena pariyeṭṭhimūlakaṁ dukkhaṁ paccanubhoti. Sutavāpi bāhussaccānurūpaṁ paṭipattiṁ paṭipajjissāmīti vuttanayeneva paṭipajjanto attānaṁ ātāpeti paritāpeti, pariyeṭṭhimūlakaṁ dukkhaṁ paccanubhoti. Cāgavāpi cāgādhimuttatāya attano yāpanamattepi paccaye anavasesetvā pariccajanto, aṅgādipariccāgaṁ vā pana karonto attānaṁ ātāpeti paritāpeti, pariccajitabbassa vatthuno uppādanatthaṁ pariyeṭṭhimūlakaṁ dukkhaṁ paccanubhoti. Paññavāpi uparūpari paññaṁ vaḍḍhessāmīti sappaññataṁ nissāya sītuṇhādīni agaṇetvā sajjhāyamanasikāresu yogaṁ karonto attānaṁ ātāpeti paritāpeti, micchājīve ādīnavaṁ sammājīve ca ānisaṁsaṁ disvā micchājīvaṁ pahāya parisuddhena ājīvena jīvitavuttiṁ pariyesanto pariyeṭṭhimūlakaṁ dukkhaṁ paccanubhoti.",
  "atk-abh03a53:149": "Kāyikassa sukhassāti saddhādisampattiṁ upanissāya uppannāni sukhopakaraṇāni paribhuñjanakāle saddhādisamuṭṭhānapaṇītarūpaphuṭakāyassa ca tesaṁ vasena avippaṭisāramūlakapāmojjapītisamuṭṭhānarūpaphuṭakāyassa ca sukhuppattikāle tesaṁ kaṭattā uppannavipākasukhakāle ca kāyikassa sukhassa, vuttanayeneva dukkhuppattikāle saddhādiguṇasampattiṁ asahamānehi payuttavadhabandhanādikāle ca kāyikassa dukkhassa, saddhādayo upanissāya pavattitaphalasamāpattikāle pana phalasamāpattiyā etesu ekeko upanissayapaccayena paccayo hotīti veditabbo. Kusalaṁ kammanti kusalacetanā attano vipākassa upanissayapaccayo, sā pana balavacetanāva labbhati, na dubbalā. Tatridaṁ vatthu – ekā kira itthī ubbandhitukāmā rukkhe rajjuṁ laggetvā saṁvidhātabbaṁ saṁvidahati. Atheko coro rattibhāge taṁ gehaṁ upasaṅkamitvā ‘‘imāya rajjuyā kiñcideva bandhitvā harissāmī’’ti satthena chindituṁ upagato. Atha sā rajju āsīviso hutvā susūti akāsi. Coro bhīto apasakki. Itthī attano nivesanā nikkhamitvā rajjupāse gīvaṁ paṭimuñcitvā ubbandhā kālamakāsi. Evaṁ balavacetanā antarāye nivāretvā attano vipākassa upanissayo hoti. Na panetaṁ ekantato gahetabbaṁ. Katokāsañhi kammaṁ eva vipākassa antarāyaṁ paṭibāhitvā vipaccati, vipākajanakaṁ pana kammaṁ vipākassa upanissayapaccayo na hotīti na vattabbaṁ. Kammanti ettha catubhūmakampi veditabbaṁ. Yaṁ pana parato ‘‘maggo phalasamāpattiyā’’ti vuttaṁ, taṁ acetanāvasena. Tenetaṁ dīpeti – yo koci vipākajanako dhammo, so attano vipākassa upanissayapaccayo hotīti.",
  "atk-abh03a53:150": "Rāgaṁupanissāya pāṇaṁ hanatīti yasmiṁ vatthusmiṁ sāratto hoti, tasmiṁ vā viruddhaṁ, tassa vā atthāya pāṇaṁ hanati. Adinnādānādīsupi etenevupāyena attho veditabbo. Sandhiṁ chindatīti adinnādānavasena vuttaṁ. Tattha sandhinti gehasandhiṁ. Nillopaṁ haratīti nilīyitvā harati. Ekāgārikaṁ karotīti bahūhi saddhiṁ ekameva gehaṁ parivāretvā vilumpati. Paripanthe tiṭṭhatīti panthadūhanakammaṁ karoti. Dosaṁ upanissāyātiādīsu ‘‘anatthaṁ me acarī’’tiādivasena uppannaṁ dosaṁ upanissayaṁ katvā. Mohaṁ upanissāyāti pāṇātipātādīsu ādīnavapaṭicchādakaṁ mohaṁ upanissayaṁ katvā. Mānaṁ upanissāyāti ahaṁ kiṁ hanituṁ na sakkomi, ādātuṁ na sakkomīti mānaṁ upanissayaṁ katvā. Kenaci vā pana avaññāto hoti paribhūto hīḷito, taṁ omānaṁ upanissayaṁ katvātipi attho. Diṭṭhiṁ upanissāyāti yaññādīsu brāhmaṇādayo viya pādasikamilakkhuādayo viya ca diṭṭhiṁ upanissayaṁ katvā. Patthanaṁ upanissāyāti ‘‘sace me idaṁ nāma ijjhissati, evarūpaṁ te balikammaṁ karissāmīti evaṁ devatāyācanasaṅkhataṁ vā, asukaṁ nāma me ghātetvā dehi, asukassa santakaṁ āhara, ehi vā me etāni kammāni karontassa sahāyo hohī’’ti evamādiṁ vā patthanaṁ upanissayaṁ katvā. Rāgo doso moho māno diṭṭhi patthanā rāgassāti. Ettha rāgo rāgassāpi upanissayo hoti dosādīnampi. Dosādīsupi eseva nayo.",
  "atk-abh03a53:151": "Pāṇātipāto pāṇātipātassāti pāṇātipātī asaṁvare ṭhitattā aññampi pāṇaṁ hanati. Yo vā etena hato, tassa ñātimittehi upadduto tesu aññampi hanati. Evaṁ pāṇātipāto pāṇātipātassa upanissayapaccayena paccayo. Bhaṇḍasāmikaṁ pana gopakaṁ vā ghātetvā parabhaṇḍaharaṇe, sāmikaṁ ghātetvā tassa dārātikkame, nāhaṁ hanāmīti musābhaṇane, katassa paṭicchādanatthāya akatassa vā karaṇatthāya pesuññaṁ upasaṁhāre, teneva nayena pharusavācānicchāraṇe, samphappalāpabhaṇane, paraṁ hanitvā abhijjhāyitabbaparavittūpakaraṇābhijjhāyane, yo tena ghātito hoti; tassa mittāmaccā ucchijjantūtiādicintane ‘‘evaṁ me pāṇātipāto nijjiṇṇo bhavissatī’’ti dukkarakārikādivasena diṭṭhiggahaṇakāle pāṇātipāto adinnādānādīnampi upanissayo hoti. Iminā upāyena adinnādānādimūlakesupi cakkesu attho veditabbo.",
  "atk-abh03a53:152": "Mātughātikammaṁ mātughātikammassāti aññaṁ mātaraṁ hanantaṁ disvā ‘‘vaṭṭati evaṁ kātu’’nti attano mātaraṁ hanantassa vā, ekasmiṁ bhave hantvā aparasmimpi hananavasena vā, ekasmiṁyeva bhave ‘‘gaccha, me mātaraṁ hanāhī’’ti punappunaṁ āṇāpanavasena vā, dvīhi pahārehi niyatamaraṇāya dutiyapahāradānavasena vā mātughātikammaṁ mātughātikammassa upanissayo hoti. Sesānipi yathāyogaṁ imināva nayena veditabbāni. Yasmā pana balavākusalaṁ dubbalākusalassa upanissayo na hoti, tasmā kammapathānantariyakammavaseneva desanā katāti vadanti. Taṁ na ekantato gahetabbaṁ. Pāṇātipātādīni hi katvā ‘‘kasmā evamakāsī’’ti codiyamāno kopamattakampi karoti. Vippaṭisārīpi hoti. Appamattakepi ca kilese uppanne taṁ vaḍḍhetvā vītikkamaṁ karoti. Tasmā balavaṁ dubbalassa dubbalañca balavassāpi upanissayo hotiyeva. Yaṁ pana paccayavibhaṅgassa uddesavaṇṇanāyaṁ vuttaṁ ‘‘balavakāraṇaṭṭhena upanissayo hotī’’ti, taṁ kāraṇabhāvasseva balavatāya vuttaṁ, na upanissayapaccayadhammānaṁ. Kammakilesā hi balavantopi dubbalāpi balavakāraṇaṁ hontiyeva.",
  "atk-abh03a53:153": "Rāgaṁupanissāya dānaṁ detītiādīsu aho vatāhaṁ cātumahārājikānaṁ devānaṁ sahabyataṁ upapajjeyyanti upapattibhave vā bhogesu vā rāgaṁ upanissāya dānaṁ deti. Sīlasamādānauposathakammesupi eseva nayo. Jhānaṁ pana rāgavikkhambhanatthāya, vipassanaṁ rāgassa pahānatthāya, maggaṁ samucchedanatthāya uppādento rāgaṁ upanissāya uppādeti nāma. Vītarāgabhāvatthāya pana abhiññaṁ samāpattiñca uppādento rāgaṁ upanissāya uppādeti nāma. Ettāvatā hi vītarāgo nāma hoti.",
  "atk-abh03a53:154": "Saddhāyāti dānādivasena pavattasaddhāya sīlādīsupi eseva nayo. Yatheva hi dānādivasena saddhādayo uppādento rāgaṁ upanissāya uppādeti nāma, evaṁ rāgādayopi saddhādīnaṁ upanissayapaccayā nāma hontīti veditabbā. Tassa paṭighātatthāyāti tassa paṭibāhanatthāya, vipākokāsassa anuppadānatthāyāti attho. Sappaṭighātesu tāva evaṁ hotu, yāni pana appaṭighātāni ānantariyakammāni, tesu ‘‘tassa paṭighātatthāyā’’ti kasmā vuttanti? Tassa ajjhāsayavasena. Tappaṭighātatthāya pavattemīti hissa ajjhāsayo, taṁ gahetvā evaṁ vuttaṁ.",
  "atk-abh03a53:155": "Rāgaṁ upanissāya attānaṁ ātāpetīti yattha ratto, tassa dukkarena pattiṁ sampassanto evaṁ karotīti sabbaṁ purimanayeneva veditabbaṁ. Kāyikassa sukhassāti rāgādisamatikkamavasena kusalaṁ katvā paṭiladdhasukhassa vā rāgādivasena anādīnavadassāvino kāme paribhuñjanavasena uppannasukhassa vā. Dukkhassāti ātāpanādivasena uppannasukhassa vā rāgādihetu pavattavadhabandhanādivasena uppannadukkhassa vā. Phalasamāpattiyāti rāgādayo samucchinditvā vā uppāditāya tehi vā aṭṭīyamānena samāpannāya.",
  "atk-abh03a53:156": "Kāyikaṁ sukhantiādīsu sukhe uppanne taṁ assādetvā punappunaṁ tathārūpeheva paccayehi taṁ uppādentassa purimaṁ pacchimassa upanissayo hoti. Sītādīsu pana aggisantāpanādīni atisevantassa pubbabhāge sukhaṁ aparabhāge dukkhassa, ‘‘sukho vati missā paribbājikāya taruṇāya lomasāya bāhāya samphasso’’ti kāmesu pātabyataṁ āpajjantassa idha kāyikaṁ sukhaṁ nerayikassa kāyikadukkhassa, arogabhāvena pana sukhino phalasamāpattiṁ samāpajjantassa kāyikaṁ sukhaṁ phalasamāpattiyā upanissayapaccayo hoti. Dukkhapaṭighātāya pana sukhaṁ sevantassa dukkhapaṭighātāya ca bhagavato viya ābādhaṁ vikkhambhetvā phalasamāpattiṁ samāpajjantassa kāyikadukkhaṁ kāyikasukhassa ceva phalasamāpattiyā ca, upanissayapaccayo hoti. Utusappāyo sukhassa ceva phalasamāpattiyā ca, asappāyo dukkhassa. Utuasappāyaṁ vā abhibhavitvā samāpattisamuṭṭhitarūpavasena uppannaṁ sukhaṁ anubhavitukāmassa asappāyopi utu phalasamāpattiyā paccayova. Bhojanasenāsanesupi eseva nayo. Puna kāyikaṁ sukhantiādīni kevalaṁ ekato dassitāni. Heṭṭhā vuttanayeneva panesaṁ paccayabhāvo veditabbo. Phalasamāpatti kāyikassa sukhassāti samāpattisamuṭṭhānarūpavasena uppannassa sukhassa. Taṁ hesa samāpattito vuṭṭhāya anubhavati.",
  "atk-abh03a53:157": "Kāyikaṁ sukhaṁ upanissāya dānantiādīsu ‘‘aho vata me idaṁ sukhaṁ na parihāyeyyā’’ti pattassa vā aparihāyanavasena; ‘‘aho vatāhaṁ āyatiṁ evarūpaṁ sukhaṁ pāpuṇeyya’’nti appattassa vā pattivasena; dukkhepi ‘‘aho vata me dukkhaṁ parihāyeyyā’’ti pattassa parihāyanavasena vā; ‘‘āyatiṁ evarūpaṁ nuppajjeyyā’’ti anuppādapatthanāvasena vā sukhadukkhānaṁ upanissayatā veditabbā. Utubhojanasenāsanāni vuttanayāneva. Puna kāyikaṁ sukhantiādīsu yasmā ‘‘sādhu kho, mārisa, moggallāna, buddhasaraṇagamanaṁ hotī’’ti sukhappattānampi, ‘‘sammāsambuddho vata, so bhagavā, yo evarūpassa dukkhassa pariññāya dhammaṁ desetī’’ti (udā. 18) dukkhappattānampi saddhā uppajjati. Sukhadukkhehi ca saṁyogaviyogatthāya sīlādiparipūraṇaṁ kareyya, tasmā sukhadukkhāni saddhādīnaṁ upanissayabhāvena dassitāni. Utuādīnipi yathāyogaṁ yojetabbāni. Kāyikaṁ sukhaṁ upanissāya pāṇaṁ hanatītiādīsupi vuttanayānusāreneva sukhādīnaṁ upanissayatā veditabbā.",
  "atk-abh03a53:158": "Imasmiṁ pana upanissayabhājanīye kusalo kusalassa tividhenāpi upanissayo, akusalassa duvidhena, abyākatassa tividhena. Akusalo akusalassa tividhena, kusalassa ekavidhena, abyākatassa duvidhena. Abyākatopi abyākatassa tividhena, tathā kusalassa, tathā akusalassāti. Evaṁ kusalo aṭṭhavidhena, akusalo chabbidhena, abyākato navavidhenāti tevīsatividhena upanissayo bhājitoti veditabbo.",
  "atk-abh03a53:159": "424. Purejāte cakkhādīni oḷārikavasena vuttāni. Āpodhātuādīnipi pana purejātārammaṇāni hontiyeva. Vatthu purejātaṁ cakkhāyatanantiādi yaṁ vatthu hutvā purejātaṁ hoti, taṁ dassetuṁ vuttaṁ. Vatthu vipākābyākatānanti pavattiyaṁ purejātapaccayaṁ sandhāya vuttaṁ.",
  "atk-abh03a53:160": "425. Pacchājāte imassa kāyassāti cātumahābhūtikakāyassa. Pacchājātapaccayena paccayoti upatthambhanavasena pacchājāto hutvā paccayo. Upatthambhakaṭṭhena paccayattāyeva hesa pacchājātapaccayoti imasmiṁ pañhāvāre anulomato āgato.",
  "atk-abh03a53:161": "426. Āsevanapaccaye anulomaṁ gotrabhussātiādīnaṁ visuṁ gahaṇe heṭṭhā vuttanayeneva kāraṇaṁ veditabbaṁ.",
  "atk-abh03a53:162": "427. Kammapaccaye kusalā cetanā sampayuttakānanti ettha sahajātanānākkhaṇikavibhāgassa abhāvato sahajātāti na vuttā. Abyākatavissajjane pana so vibhāgo atthi, tasmā tattha vuttā. Paṭisandhiggahaṇaṁ kaṭattārūpānaṁ vasena kataṁ. Cetanā vatthussāti kiñcāpi paṭisandhikkhaṇe vatthupatiṭṭhitā arūpadhammā vatthupaccayā vattanti, cetanā pana vatthussāpi paccayoti dassetuṁ vuttaṁ.",
  "atk-abh03a53:163": "428. Vipākapaccaye paṭisandhivāre imināva nayena attho veditabbo.",
  "atk-abh03a53:164": "429-438. Āhārapaccaye imassa kāyassāti imasmiṁ catusantativasena pavatte cātumahābhūtikakāye āhārasamuṭṭhānassa janakavasena, sesassa upatthambhakavasena āhārapaccayena paccayo. Indriyapaccayādīsupi paṭisandhivāro vuttanayeneva veditabbo. Sesaṁ sabbattha uttānatthamevāti.",
  "atk-abh03a53:165": "Pañhāvāravibhaṅgavaṇṇanā niṭṭhitā.",
  "atk-abh03a53:166": "Pañhāvārassa ghaṭane anulomagaṇanā",
  "atk-abh03a53:167": "439. Idānettha yathāladdhāni vissajjanāni gaṇanāvasena dassetuṁ hetuyā sattātiādi vuttaṁ. Tattha sattāti kusalena kusalaṁ, abyākataṁ, kusalābyākatanti tīṇi. Tathā akusalena; abyākatena abyākatamevāti evaṁ satta. Ārammaṇe navāti ekamūlakaekāvasānāni nava. Adhipatiyā dasāti kusalaṁ kusalassa sahajātato ceva ārammaṇato ca; akusalassa ārammaṇatova abyākatassa sahajātato ceva ārammaṇato ca; kusalābyākatassa sahajātatovāti kusalamūlakāni cattāri. Akusalaṁ akusalassa sahajātato ceva ārammaṇato ca; abyākatassa sahajātatova tathā akusalābyākatassāti akusalamūlakāni tīṇi. Abyākato abyākatassa sahajātato ceva ārammaṇato ca; kusalassa ārammaṇatova tathā akusalassāti abyākatamūlakāni tīṇīti evaṁ dasa. Ettha pana ārammaṇādhipatipi sattadhā, sahajātādhipatipi sattadhāva labbhati.",
  "atk-abh03a53:168": "Anantare sattāti kusalamūlakāni dve, tathā akusalamūlakāni, abyākatamūlakāni tīṇīti evaṁ satta. Samanantarepi etāneva. Sahajāte navāti kusalamūlakāni tīṇi, akusalamūlakāni tīṇi, abyākatamūlakaṁ ekaṁ, tathā kusalābyākatamūlakaṁ, akusalābyākatamūlakañcāti evaṁ nava. Aññamaññe tīṇīti kusalena kusalaṁ, akusalena akusalaṁ , abyākatena abyākatanti evaṁ tīṇi. Nissaye terasāti sahajātatova kusalamūlakāni tīṇi, tathā akusalamūlakāni, tathā abyākatamūlakāni. Ettha pana purejātampi labbhati. Abyākatañhi abyākatassa sahajātampi hoti purejātampi; kusalassa purejātameva tathā akusalassa. Puna kusalābyākato sahajātapurejātato kusalassa, sahajātatova abyākatassa, tathā akusalābyākatoti evaṁ terasa. Upanissaye navāti ekamūlakekāvasānā nava. Tesaṁ vibhaṅge tevīsati bhedā dassitā. Tesu ārammaṇūpanissaye satta, anantarūpanissaye satta, pakatūpanissaye nava honti. Purejāte tīṇīti abyākato abyākatassa, kusalassa, akusalassāti evaṁ tīṇi.",
  "atk-abh03a53:169": "Pacchājātetīṇīti kusalo abyākatassa, akusalo abyākatassa, abyākato abyākatassāti evaṁ tīṇi. Āsevane tīṇi aññamaññasadisāni. Kamme satta hetusadisāni. Tattha dvīsu vissajjanesu nānākkhaṇikakammampi āgataṁ, pañcasu sahajātameva. Vipāke ekaṁ abyākatena abyākataṁ. Āhāraindriyajhānamaggesu satta hetusadisāneva. Indriyaṁ panettha sahajātapurejātavasena āgataṁ. Sampayutte tīṇi aññamaññasadisāni. Vippayutte pañcāti sahajātapacchājātato kusalena abyākataṁ, akusalena abyākataṁ, sahajātapurejātapacchājātato abyākatena abyākataṁ, vatthupurejātato abyākatena kusalaṁ, tathā akusalanti ekaṁ kusalamūlaṁ, ekaṁ akusalamūlaṁ, tīṇi abyākatamūlānīti evaṁ pañca.",
  "atk-abh03a53:170": "Atthiyā terasāti sahajātato kusalena kusalaṁ, sahajātapacchājātato kusalena abyākataṁ, sahajātatova kusalena kusalābyākatanti kusalamūlāni tīṇi, tathā akusalamūlāni, sahajātapurejātapacchājātāhārindriyato pana abyākatena abyākataṁ, vatthārammaṇapurejātato abyākatena kusalaṁ, tathā akusalaṁ, sahajātapurejātato kusalo ca abyākato ca akusalassa; sveva abyākatassa sahajātapacchājātaāhārindriyato sahajātapurejātato ca kusalo ca abyākato ca kusalassa; sveva abyākatassa sahajātapacchājātaāhārindriyatoti evaṁ terasa. Natthivigatesu satta anantarasadisāni. Avigate terasa atthisadisānīti. Evamettha satta gaṇanaparicchedā ekaṁ tīṇi pañca satta nava dasa terasāti. Tesu vipākavasena ekameva ekakaṁ, aññamaññapurejātapacchājātāsevanasampayuttavasena pañca tikā, vippayuttavasena ekameva pañcakaṁ, hetuanantarasamanantarakammaāhārindriyajhānamagganatthivigatavasena dasa sattakā, ārammaṇasahajātaupanissayavasena tayo navakā, adhipativasena ekaṁ dasakaṁ, nissayaatthiavigatavasena tayo terasakāti evaṁ tasmiṁ tasmiṁ paccaye niddiṭṭhavāre gaṇanavasena sādhukaṁ sallakkhetvā tesaṁ vasena dukatikādīsu paccayasaṁsandane gaṇanā veditabbā.",
  "atk-abh03a53:171": "440. Ye pana paccayā yesaṁ paccayānaṁ visabhāgā vā viruddhā vā honti, te tehi saddhiṁ na yojetabbā. Seyyathidaṁ – hetupaccayassa tāva ārammaṇānantarasamanantarūpanissayapurejātapacchājātakammāsevanāhārajhānanatthivigatā adhipatipaccaye ca ṭhapetvā vīmaṁsaṁ sesādhipatino visabhāgā, sahajātādayo sabhāgā. Kasmā? Tathā bhāvābhāvato. Hetupaccayo hi yesaṁ hetupaccayo hoti, tesaṁ sahajātādipaccayopi hoti, ārammaṇādipaccayo pana na hotīti ārammaṇādayo tassa visabhāgā nāma. Tasmā so tehi, te vā tena saddhiṁ, na yojetabbā. Purejātapacchājātasampayuttavippayuttaatthinatthivigatāvigatā ca aññamaññaviruddhā, tepi aññamaññaṁ na yojetabbā. Tattha ayojanīye vajjetvā yojanīyehi yoge ye vārā labbhanti, te saṅkhepato dassetuṁ hetupaccayā adhipatiyā cattārītiādi vuttaṁ.",
  "atk-abh03a53:172": "Tattha kiñcāpi hetupaccayassa adhipatinā saṁsandane ūnataragaṇanavasena sattahi vārehi bhavitabbaṁ, yasmā pana adhipatīsu vīmaṁsāva hetupaccayo, na itare, tasmā visabhāge vajjetvā sabhāgavasena ‘‘cattārī’’ti vuttaṁ. Tāni evaṁ veditabbāni – kusalo dhammo kusalassa dhammassa hetupaccayena paccayo adhipatipaccayena paccayo; kusalā vīmaṁsā sampayuttakānaṁ khandhānaṁ, kusalo dhammo abyākatassa dhammassa hetupaccayena paccayo adhipatipaccayena paccayo; kusalā vīmaṁsā cittasamuṭṭhānānaṁ rūpānaṁ, kusalo dhammo kusalassa ca abyākatassa ca dhammassa hetupaccayena paccayo adhipatipaccayena paccayo; kusalā vīmaṁsā sampayuttakānaṁ khandhānaṁ cittasamuṭṭhānānañca rūpānaṁ, abyākato dhammo abyākatassa dhammassa hetupaccayena paccayo adhipatipaccayena paccayo; vipākābyākatā kiriyābyākatā vīmaṁsā sampayuttakānaṁ khandhānaṁ cittasamuṭṭhānānañca rūpānanti. Ettha ca vipākābyākatā lokuttaratova gahetabbā. Ārammaṇapaccayaanantarapaccayādayo pana visabhāgattā na yojitā. Iminā upāyena sabbattha labbhamānañca alabbhamānañca ñatvā labbhamānavasena vārā uddharitabbā.",
  "atk-abh03a53:173": "Sahajātesattāti hetuyā laddhāneva. Aññamaññe tīṇīti suddhikaaññamaññe laddhāneva. Nissaye sattāti hetuyā laddhāneva. Vipāke ekanti suddhikavipāke laddhameva. Indriyamaggesu cattārīti heṭṭhā vuttanayāneva . Sampayutte tīṇīti suddhikasampayutte laddhāneva. Vippayutte tīṇīti kusalādicittasamuṭṭhānaṁ rūpaṁ paccayuppannaṁ katvā veditabbāni. Atthiavigatesu sattāti hetuyā laddhāneva.",
  "atk-abh03a53:174": "441-443. Evaṁ yehi adhipatipaccayādīhi ekādasahi paccayehi saddhiṁ hetupaccayo yojanaṁ labhati, tesaṁ vasena dumūlakanaye gaṇanaṁ dassetvā idāni timūlakādīsu tassa dassanatthaṁ lakkhaṇaṁ ṭhapento hetusahajātanissayaatthiavigatanti sattātiādimāha. Potthakesu pana nissaupanissaadhipāti evaṁ parihīnakkharāni paccayanāmāni likhanti, taṁ saññākaraṇamattavasena likhitaṁ. Tasmā tādisesu ṭhānesu paripuṇṇā pāḷi kātabbā. Yaṁ panidaṁ lakkhaṇaṁ ṭhapitaṁ, tena idaṁ dīpeti – ayaṁ hetupaccayo sahajātādīhi catūhi saddhiṁ saṁsandane attano vibhaṅge laddhāni satteva vissajjanāni labhati. Sace panettha aññamaññapaccayo pavisati, aññamaññe laddhāni tīṇi labhati. Sace sampayuttapaccayo pavisati, tāneva tīṇi labhati. Sace vippayuttapaccayo pavisati, hetuvippayuttaduke laddhāni tīṇi labhati. Sace vipākapaccayo pavisati, sabbehi vipākasabhāgehi saddhiṁ saṁsandane evameva vissajjanaṁ labhati. Sace panettha indriyamaggapaccayā pavisanti, tehi saddhiṁ dumūlake laddhāni cattāriyeva labhati. Sace tehi saddhiṁ aññamaññapaccayo pavisati, hetādhipatiduke dassitesu catūsu vissajjanesu ‘‘kusalo dhammo abyākatassa, kusalo dhammo kusalassa ca abyākatassa cā’’ti dve apanetvā sesāni dve labhati. Sacepi tattha sampayuttapaccayo pavisati, tāneva dve labhati. Sace pana vippayuttapaccayo pavisati, itarāni dve labhati. Sace pana tesu vipākapaccayo pavisati, sabbattha ekameva labhati. Adhipatinā pana saddhiṁ hetādhipatidukato ūnataragaṇanesu appavisantesu cattāriyeva labhati. Ūnataragaṇanesu pavisantesu tesaṁ vasena dve ekanti labhati. Evaṁ tesaṁ tesaṁ paccayānaṁ samāyoge labbhamānaṁ gaṇanaṁ viditvā timūlakādīsu gaṇanā uddharitabbāti.",
  "atk-abh03a53:175": "Etesu pana ghaṭanesu sabbapaṭhamāni cattāri ghaṭanāni sāmaññato navannampi hetūnaṁ vasena vuttāni avipākāni. Abyākatena abyākatavissajjane panettha vipākahetupi labbhati.",
  "atk-abh03a53:176": "Tato parāni pañca ghaṭanāni vipākahetuvasena vuttāni. Tattha sabbepi sahajātavipākā ceva vipākasahajātarūpā ca. Tesu paṭhame ghaṭane vipākā ceva taṁsamuṭṭhānarūpā ca labbhanti, dutiye vipākā ceva paṭisandhiyañca vatthurūpaṁ. Tatiye arūpadhammāva. Catutthe vipākacittasamuṭṭhānarūpameva labbhati. Pañcame vatthurūpameva.",
  "atk-abh03a53:177": "Tato parāni pañcadasa ghaṭanāni indriyamaggayuttāni amohahetuvasena vuttāni. Tattha paṭhamāni nava nirādhipatīni, pacchimāni cha sādhipatīni. Nirādhipatikesupi paṭhamāni cattāri sāmaññato sabbattha amohavasena vuttāni, pacchimāni pañca vipākāmohavasena. Tattha nirādhipatikesu paṭhame cattārīti heṭṭhā hetādhipatiduke dassitāneva. Dutiye cittasamuṭṭhānarūpaṁ parihāyati. Tatiye vatthurūpaṁ parihāyati. Catutthe kusalo dhammo cittasamuṭṭhānānaṁ, abyākato taṁsamuṭṭhānānanti rūpameva labbhati. Tato parāni vipākayuttāni pañca heṭṭhā vuttanayāneva. Sādhipatikesu paṭhamāni tīṇi ghaṭanāni sāmaññato vipākāvipākahetuvasena vuttāni. Tesu paṭhame cattāri vuttanayāneva. Dutiye rūpaṁ parihāyati, tatiye arūpaṁ parihāyati. Tato parāni tīṇi vipākahetuvasena vuttāni. Tesu paṭhame rūpārūpaṁ labbhati, dutiye arūpameva, tatiye rūpameva. Evampi tesaṁ tesaṁ paccayānaṁ samāyoge labbhamānaṁ gaṇanaṁ viditvā timūlakādīsu gaṇanā uddharitabbāti.",
  "atk-abh03a53:178": "Hetumūlakaṁ niṭṭhitaṁ.",
  "atk-abh03a53:179": "444. Ārammaṇamūlakepi adhipatipaccayādayo satta ārammaṇena sabhāgā, sesā soḷasa visabhāgāti te ayojetvā satteva yojitā. Tesu adhipatiyā sattāti kusalo dhammo kusalassa dhammassa, akusalassa dhammassa, abyākatassāti evaṁ kusalamūlāni tīṇi, akusalamūlaṁ ekaṁ, abyākatamūlāni tīṇīti satta. Nissaye tīṇīti vatthuvasena abyākatamūlāneva. Upanissaye satta heṭṭhimāni eva. Purejāte tīṇīti vatthārammaṇavasena abyākatamūlāni. Vippayutte tīṇīti vatthuvaseneva. Atthiavigatesu tīṇīti vatthārammaṇavasena. Yathā pana hetumūlake lakkhaṇadassanatthaṁ ghaṭanāni ṭhapitāni, tathā ārammaṇamūlakādīsupi.",
  "atk-abh03a53:180": "445. Tattha yāni tāva imasmiṁ ārammaṇamūlake pañca ghaṭanāni ṭhapitāni. Tattha paṭhamaṁ ārammaṇādhipativasena sādhipatikaṁ. Tattha sattāti ārammaṇādhipatiduke laddhavissajjanāneva. Dutiyaṁ nirādhipatikaṁ. Tattha tīṇīti vatthārammaṇavasena ārammaṇavaseneva vā abyākatamūlāni. Tatiyaṁ nissayena vuttaṁ. Tattha tīṇīti vatthuvasena abyākatamūlāni. Catutthapañcamāni sādhipatikāni. Tesu catutthe ekanti vatthārammaṇavasena ārammaṇavaseneva vā abyākatamūlaṁ akusalaṁ. Pañcame ekanti nissayato abyākatamūlakaṁ akusalaṁ. Evamidhāpi labbhamānavasena tikādīsu gaṇanā veditabbā. Tathā adhipatimūlakādīsu. Ārammaṇaindriyavipākavasena vitthārayojanaṁ pana avatvā tattha tattha vattabbayuttakameva vadāmāti.",
  "atk-abh03a53:181": "446. Adhipatimūlake sahajāte sattāti sahajātādhipativasena kusalamūlāni tīṇi, akusalamūlāni tīṇi, abyākatamūlaṁ ekaṁ. Sahajātena pana saddhiṁ ārammaṇādhipati, ārammaṇādhipatinā ca saddhiṁ sahajātaṁ na labbhati. Aññamaññe tīṇīti sahajātādhipativaseneva. Nissaye aṭṭhāti kusalamūlāni tīṇi, akusalamūlāni tīṇi, abyākatamūlāni dve. Abyākato hi adhipati abyākatassa sahajātato ceva ārammaṇato ca nissayo hoti, akusalassa ārammaṇatova. Kusalassa pana ubhayathāpi na hotīti abyākatamūlāni dveyevāti evaṁ aṭṭha. Upanissaye satta ārammaṇasadisāneva. Purejāte ekanti abyākatādhipati ārammaṇavasena akusalassa. Vipāke ekaṁ abyākatena abyākataṁ lokuttaraṁ. Āhārādīsu satta heṭṭhā ekamūlake laddhāneva. Vippayutte cattārīti kusalena abyākataṁ, tathā akusalena, abyākatena abyākatañca kusalañca. Atthiavigatesu aṭṭha nissayasadisāneva.",
  "atk-abh03a53:182": "447-452. Ghaṭanāni panettha paṭipāṭiyā ārammaṇādīhi ayojetvā paṭhamaṁ atthiavigatehi yojitāni. Kiṁ kāraṇāti? Ubhayādhipatimissakattā. Tattha paṭhame ghaṭane ārammaṇādhipativasena vatthārammaṇaṁ labbhati , dutiye nissayavasena garuṁ katvā assādentassa vatthumeva, tatiye sahajātādhipativasena kusalādayo rūpānaṁ, ārammaṇādhipativasena vatthu akusalassa. Tato parāni tīṇi ghaṭanāni ārammaṇādhipativasena vuttāni. Tattha paṭhame sattāti heṭṭhā vuttāneva. Dutiye ekanti purejātāni vatthārammaṇāni akusalassa. Tatiye vatthumeva akusalassa. Tato parāni tīṇi ghaṭanāni vipākāvipākasādhāraṇāni sahajātādhipativasena vuttāni. Tattha paṭhame rūpārūpaṁ labbhati, dutiye arūpameva, tatiye rūpameva. Tato parāni tīṇi vipākādhipativasena vuttāni. Tesupi paṭhame rūpārūpaṁ labbhati, dutiye arūpaṁ, tatiye rūpameva. Tato parāni cha ghaṭanāni āhārindriyayuttāni cittādhipativasena vuttāni. Tattha tīṇi avipākāni, tīṇi savipākāni. Tesu gaṇanā pākaṭāyeva. Tato parāni cha ghaṭanāni tatheva viriyādhipativasena vuttāni. Nanu ca adhipatipaṭipāṭiyā paṭhamaṁ viriyādhipativasena vattabbāni siyuṁ, kasmā tathā na vuttānīti? Parato hetuvasena vuttaghaṭanehi sadisattā. Parato hi hetuvasena ghaṭanāni amohassa vīmaṁsādhipatittā vīmaṁsāya ca sammādiṭṭhibhāvato maggasampayuttāni. Viriyampi ca sammāvāyāmamicchāvāyāmabhāvena maggoti tena saddhiṁ ghaṭanāni parato hetuvasena vuttaghaṭanehi sadisānīti parivattetvā vuttāni. Tesupi gaṇanā pākaṭāyeva.",
  "atk-abh03a53:183": "453-456. Anantarasamanantaramūlakesu sattāti kusalo kusalassa abyākatassa ca, tathā akusalo, abyākato tiṇṇannampīti evaṁ satta. Kamme ekanti kusalā maggacetanā attano vipākābyākatassa. Ghaṭanāni panetesu tīṇi tīṇiyeva. Tāni bahutarapaṭipāṭiyā vuttāni.",
  "atk-abh03a53:184": "457-460. Sahajātaaññamaññanissayamūlakesu ye ye dukamūlake paccayā vuttā te teyeva ādito ṭhitena sabhāgā. Tasmā dukamūlake gaṇanaṁ ñatvā ye upari paccayā ghaṭitā, tesu ūnataragaṇanassa vasena sabbaghaṭanesu gaṇanā veditabbā. Tattha sahajātamūlake dasa ghaṭanāni. Tesu pañca avipākāni, pañca savipākāni. Tattha avipākesu tāva paṭhame kusalo kusalassa abyākatassa , kusalābyākatassa, kusalābyākato abyākatassāti cattāri, tathā akusalo, abyākato abyākatassevāti evaṁ nava. Tattha kusalākusalādikesu aṭṭhasu vissajjanesu arūpañceva cittasamuṭṭhānarūpañca labbhati. Abyākate vatthurūpampi. Dutiye ghaṭane abyākatavissajjane rūpesu vatthumeva labbhati, tatiye tīsupi arūpameva, catutthe cittasamuṭṭhānarūpameva, pañcame paṭisandhiyaṁ vatthunā saddhiṁ arūpadhammā. Savipākesu paṭhame vipākā ceva vipākacittasamuṭṭhānarūpañca, dutiye vipākā ceva vatthurūpañca, tatiye vipākameva, catutthe vipākacittasamuṭṭhānameva, pañcame vatthurūpameva labbhati.",
  "atk-abh03a53:185": "Aññamaññamūlake cha ghaṭanāni. Tesu paṭhamāni tīṇi avipākāni, pacchimāni tīṇi savipākāni. Tesu gaṇanā pākaṭāyeva.",
  "atk-abh03a53:186": "461. Nissayamūlake nissayapaccayā ārammaṇe tīṇīti vatthuṁ ārammaṇaṁ katvā pavattakusalādivasena veditabbāni. Upanissaye ekanti vatthuṁ ārammaṇūpanissayaṁ katvā uppannākusalaṁ. Sesaṁ dumūlake heṭṭhā vuttanayeneva veditabbaṁ.",
  "atk-abh03a53:187": "462-464. Imasmiṁ pana nissayapaccaye vīsati ghaṭanāni. Tesu purimāni cha ghaṭanāni purejātasahajātavasena vuttāni, tato cattāri purejātavaseneva, tato dasa sahajātavaseneva. Tattha paṭhame ghaṭane terasāti nissayapaccayavibhaṅge vuttāneva. Dutiye aṭṭhāti sahajātādhipativasena satta, vatthuṁ garuṁ katvā akusalañcāti aṭṭha. Tatiye satta indriyapaccaye laddhāneva. Catutthe pañca vippayutte laddhāni. Pañcame cattārīti kusalādīni cittasamuṭṭhānānaṁ, vatthu ca akusalassa. Chaṭṭhe tīṇīti kusalādīni cittasamuṭṭhānassa. Purejātavasena catūsu paṭhame tīṇīti vatthu kusalādīnaṁ, cakkhādīni ca abyākatassa. Dutiye vatthumeva kusalādīnaṁ. Tatiye ekanti vatthu akusalassa. Catutthe cakkhādīni viññāṇapañcakassa. Sahajātavasena dasa savipākāvipākavasena dvidhā bhinditvā sahajātamūlake vuttanayeneva veditabbāni.",
  "atk-abh03a53:188": "465. Upanissayamūlake ārammaṇe sattāti ārammaṇūpanissaye laddhāneva. Adhipatiyā sattāti tāneva. Anantarasamanantaresu anantarūpanissaye laddhāneva. Nissaye ekanti vatthu akusalassa. Purejāte ekanti tasseva vatthuṁ vā ārammaṇaṁ vā. Āsevane tīṇi anantarūpanissayavasena. Kamme dve pakatūpanissayavasena. Lokuttarakusalacetanā pana anantarūpanissayopi hoti. Vippayutte ekaṁ ārammaṇūpanissayavasena, tathā atthiavigatesu. Natthivigatesu satta anantarasamāneva.",
  "atk-abh03a53:189": "466. Upanissayamūlakāni pana satta ghaṭanāni honti. Tattha purimāni tīṇi ārammaṇūpanissayavasena vuttāni. Tattha paṭhame sattāti kusalo kusalādīnaṁ, tathā abyākato, akusalo akusalassevāti evaṁ satta. Dutiye ekanti cakkhādiabyākataṁ akusalassa. Tatiye vatthu akusalassa. Tato parāni dve anantarūpanissayavasena vuttāni. Tesu gaṇanā pākaṭāyeva. Tato dve anantarapakatūpanissayavasena vuttāni. Tattha paṭhame lokiyakusalākusalacetanāpaccayabhāvato gahetabbā, dutiye lokuttarakusalāva.",
  "atk-abh03a53:190": "467-468. Purejātamūlake ārammaṇe tīṇīti abyākato kusalādīnaṁ. Adhipatiyā ekanti abyākato akusalassa. Sesesupi eseva nayo. Ettha pana satta ghaṭanāni. Tesu paṭhamaṁ vatthārammaṇavasena vuttaṁ, dutiyaṁ vatthuvaseneva, tatiyaṁ ārammaṇavasena, catutthaṁ vatthussa ārammaṇakālavasena, pañcamaṁ ārammaṇādhipativasena, chaṭṭhaṁ vatthuno ārammaṇādhipatikālavasena, sattamaṁ cakkhādivasena.",
  "atk-abh03a53:191": "469-472. Pacchājātamūlake vīsati paccayā na yujjanti, tayova yojanaṁ labhanti. Ekamevettha ghaṭanaṁ, taṁ kāyassa kusalādīnaṁ vasena veditabbaṁ. Āsevanamūlakepi ekameva ghaṭanaṁ.",
  "atk-abh03a53:192": "473-477. Kammamūlake anantare ekanti maggacetanāvasena vuttaṁ. Aññamaññe tīṇīti ettha paṭisandhiyaṁ vatthupi gahetabbaṁ. Upanissaye dveti anantarapakatūpanissayavasena heṭṭhā vuttāneva. Evaṁ sesānipi heṭṭhā vuttanayeneva veditabbāni. Ettha pana ekādasa ghaṭanāni. Tattha paṭhamāni dve pakatūpanissayānantarūpanissayavibhāgato nānākkhaṇikakammavasena vuttāni. Tato parāni cattāri vipākāvipākato ekakkhaṇikakammavasena vuttāni. Tattha paṭhame arūpena saddhiṁ cittasamuṭṭhānarūpaṁ labbhati, dutiye arūpena saddhiṁ vatthu, tatiye arūpameva, catutthe cittasamuṭṭhānarūpameva. Paṭisandhiyaṁ pana kaṭattārūpampi labbhati. Tato parāni pañca savipākāni, tāni heṭṭhā vuttanayāneva. Vipākamūlake pañca ghaṭānāni uttānatthāneva.",
  "atk-abh03a53:193": "478-483. Āhāramūlake sattātiādīni vuttanayāneva. Ghaṭanāni panettha catuttiṁsa. Tesu paṭhamāni pañca vipākāvipākasāmaññato vuttāni. Tattha paṭhame cattāropi āhārā labbhanti; dutiye tayo arūpāhārāva. Tatiye vatthupi paccayuppannaṁ hoti, catutthe taṁ parihāyati. Pañcame rūpameva paccayuppannaṁ. Tato parāni pañca savipākaghaṭanāni, tāni heṭṭhā vuttanayāneva. Tato parāni nava ghaṭanāni cetanāhāravasena vuttāni. Tato parāni nava nirādhipativiññāṇāhāravasena . Tato parāni sādhipativiññāṇāhāravasena cha ghaṭanāni vuttāni. Tattha tīṇi vipākāvipākasāmaññavasena vuttāni. Tīṇi vipākavaseneva. Tattha lokiyānaṁ vipākānaṁ abhāvato vatthu parihāyati.",
  "atk-abh03a53:194": "484-495. Indriyamūlake purejāte ekanti cakkhundriyādīnaṁ vasena abyākatena abyākataṁ. Sesaṁ dumūlakaṁ heṭṭhā vuttanayeneva veditabbaṁ. Ghaṭanāni panettha cha sattati. Tattha paṭhame sabbānipi indriyāni paccayaṭṭhena labbhanti. Dutiye rūpajīvitindriyaṁ hāyati. Na hi taṁ nissayo hoti. Tatiye arūpindriyāni rūpānaṁ. Catutthe cakkhādīni cakkhuviññāṇādīnaṁ. Tato parāni nava ghaṭanāni sahajātaarūpindriyavasena vuttāni, tato nava maggabhūtānaṁ indriyānaṁ vasena, tato nava jhānaṅgabhūtānaṁ, tato nava jhānamaggabhūtānaṁ, tato nava manindriyavaseneva, tato sādhipatīni cha, tato vīriyavasena maggasampayuttāni cha, tato amohahetuvasena nirādhipatīni nava, sādhipatīni cha. Tesu sabbesu vipākapaccayena ayuttāni ca yuttāni ca heṭṭhā vuttanayeneva veditabbāni.",
  "atk-abh03a53:195": "496-500. Jhānamūlakepi dumūlakaṁ heṭṭhā vuttanayeneva veditabbaṁ. Ghaṭanāni panettha chattiṁsa. Tesu paṭhamāni nava indriyamaggabhāvaṁ anāmasitvā sādhāraṇajhānaṅgavaseneva vuttāni. Tato parāni nava indriyabhūtajhānaṅgavasena, tato nava maggabhūtajhānaṅgavasena, tato nava indriyamaggabhūtajhānaṅgavasena. Catūsupi cetesu navakesu ādito cattāri cattāri vipākāvipākasādhāraṇāni. Avasāne pañca pañca vipākāneva, tāni heṭṭhā vuttanayāneva.",
  "atk-abh03a53:196": "501-508. Maggamūlakepi dumūlakaṁ vuttanayeneva veditabbaṁ. Ghaṭanāni panettha sattapaññāsa. Tesu paṭhamāni nava indriyajhānabhāvaṁ anāmasitvā suddhikamaggavaseneva vuttāni. Tato nava indriyabhūtamaggavasena, tato nava jhānabhūtamaggavasena, tato nava indriyajhānabhūtamaggavasena, tato cha adhipatibhūtamaggavasena, tato nava nirādhipatimaggahetuvasena, tato cha sādhipatimaggahetuvasena, tattha navakesu pañca pañca chakkesu tīṇi tīṇi vipākāni. Sesāni sādhāraṇāni, tāni heṭṭhā vuttanayāneva.",
  "atk-abh03a53:197": "509-510. Sampayuttamūlake dumūlakaṁ uttānatthameva. Ettha pana dveyeva ghaṭanāni. Tattha ekaṁ sādhāraṇavasena, ekaṁ vipākavasena vuttaṁ.",
  "atk-abh03a53:198": "511-514. Vippayuttamūlakepi dumūlakaṁ uttānatthameva. Ghaṭanāni panettha terasa. Tattha paṭhame pañcāti kusalo abyākatassa, tathā akusalo, abyākato tiṇṇannampi. Ettha ca ime vippayuttādayo sahajātāpi honti, pacchājātapurejātāpi. Dutiye purejātasahajātāva tatiye teyeva adhipativasena. Tattha kusalo abyākatassa tathā akusalo, abyākato pana abyākatassa ca ārammaṇādhipativasena akusalassa cāti evaṁ cattāri. Catutthe tīṇīti kusalādīni abyākatassa. Indriyāni panettha rūpānipi arūpānipi. Pañcame paccayā arūpāva chaṭṭhe vatthuvasena rūpāva sattame kusalābyākatānaṁ vipassanāvasena, akusalassa assādanavasena vatthumeva. Aṭṭhame tadevākusalassa, navame cakkhādīni abyākatassa, dasame kusalādayo cittasamuṭṭhānānaṁ, ekādasame paṭisandhiyaṁ vatthu khandhānaṁ, dvādasame paṭisandhiyaṁ khandhā kaṭattārūpānaṁ, terasame paṭisandhiyaṁ khandhā vatthussa.",
  "atk-abh03a53:199": "515-518. Atthipaccayamūlake upanissaye ekanti ārammaṇūpanissayavasena abyākataṁ akusalassa. Sesaṁ dumūlake uttānameva. Ghaṭanāni panettha ekūnatiṁsa. Tesu paṭhame arūpavatthārammaṇamahābhūtaindriyāhārānaṁ vasena sahajātapurejātapacchājātapaccayā labbhanti. Dutiye pacchājātakabaḷīkārāhārā na labbhanti. Paṭhamadutiyaghaṭanāneva adhipatinā saddhiṁ upari tatiyacatutthāni katāni. Puna paṭhamameva catūhi āhārehi saddhiṁ pañcamaṁ, rūpindriyehi saddhiṁ chaṭṭhaṁ, rūpārūpindriyehi saddhiṁ sattamaṁ kataṁ. Dutiyameva vā pana indriyehi saddhiṁ sattamaṁ kataṁ. Paṭhamadutiyāneva vippayuttapaccayena saddhiṁ aṭṭhamanavamāni. Tesu navamaṁ adhipatinā saddhiṁ dasamaṁ kataṁ. Tato ekādasame paccayavasena vatthu hāyati. Dvādasame arūpadhammāyeva paccayā, terasame vatthārammaṇā, cuddasame vatthumeva, pannarasame ārammaṇameva, soḷasame vatthumeva ārammaṇaṁ, sattarasame pana tadeva ārammaṇādhipatibhāvena, aṭṭhārasamepi tadeva ārammaṇūpanissayavasena, ekūnavīsatime cakkhādayova paccayā. Imāni ekūnavīsati pakiṇṇakaghaṭanāni nāma sahajātaṁ aggahetvā vuttāni. Tato parāni dasa sahajātavasena vuttāni.",
  "atk-abh03a53:200": "519. Natthivigatamūlakesu anantarasamanantaramūlakesu viya upanissayāsevanakammavasena tīṇiyeva ghaṭanāni, avigatamūlakaṁ atthimūlakasadisamevāti.",
  "atk-abh03a53:201": "Yāni panetāni imasmiṁ pañhāvāre ghaṭanāni vuttāni, tāni sabbānipi duvidhāniyeva – pakiṇṇakato sahajātato ca. Tattha sabbesampi ārammaṇamūlakādīnaṁ ādito sahajātaṁ aggahetvā vuttāni pakiṇṇakāni nāma. Tāni ārammaṇamūlake pañcapi, adhipatimūlake cha, anantaramūlake tīṇipi, tathā samanantaramūlake, nissayamūlake dasa, upanissayamūlake satta, purejātamūlake satta, pacchājātamūlake ekameva, tathā āsevanamūlake, kammamūlake dve, āhāramūlake ekaṁ, indriyamūlake cattāri, vippayuttamūlake nava, atthimūlake ekūnavīsati, natthimūlake tīṇipi, tathāvigatamūlake. Avigatamūlake ekūnavīsatīti sabbānipi satañceva tīṇi ca honti. Sahajātanissayabhāvena panetāni pakiṇṇakānīti vuttāni.",
  "atk-abh03a53:202": "Yāni pana sahajātaṁ labbhanti, tāni sahajātaghaṭanāni nāmāti vuccanti. Tāni ārammaṇamūlake anantarasamanantarapurejātapacchājātaāsevananatthivigatamūlakesu na labbhanti. Na hi te paccayā sahajātānaṁ paccayā honti. Yathā ca sahajātānaṁ na honti, tathā hetusahajātaaññamaññavipākajhānamaggasampayuttapaccayā. Asahajātānanti hetumūlake sabbāni catuvīsatipi ghaṭanāni sahajātaghaṭanāneva. Tathā adhipatimūlake catuvīsati, sahajātamūlake dasapi, aññamaññamūlake chapi, nissayamūlake dasa, kammamūlake nava, vipākamūlake pañcapi, āhāramūlake tettiṁsa, indriyamūlake dvāsattati jhānamūlake chattiṁsāpi, maggamūlake sattapaññāsampi, sampayuttamūlake dvepi, vippayuttamūlake cattāri, atthimūlake dasa, avigatamūlake dasāti sabbānipi tīṇi satāni dvādasa ca honti. Iti purimāni sataṁ tīṇi ca imāni ca dvādasuttarāni tīṇi satānīti sabbānipi pañcadasādhikāni cattāri ghaṭanasatāni pañhāvāre āgatāni. Tesu ye ye paccayadhammā nāmavasena na pākaṭā hutvā paññāyanti, tepi hetumūlakādīnaṁ nayānaṁ ādito vipākāvipākasāmaññato vuttesu ghaṭanesu dassetabbā. Dvādaseva hi hetū cha ārammaṇā cattāro adhipatayo cattāro āhārā vīsati indriyāni satta jhānaṅgāni dvādasa maggaṅgānīti ete paccayadhammā nāma. Tesu ye ye dhammā ekantena kusalā, ekanteneva akusalā, ekantena kusalavipākā, ekantenevākusalavipākā, ekanteneva vipākā, ekanteneva avipākā te te sādhukaṁ sallakkhetvā ye tattha vipākā, te vipākaghaṭanesu, ye avipākā, te avipākaghaṭanesu yathāyogaṁ yojetabbāti.",
  "atk-abh03a53:203": "Pañhāvārassa ghaṭane anulomagaṇanā.",
  "atk-abh03a53:204": "Paccanīyuddhāravaṇṇanā",
  "atk-abh03a53:205": "527. Idāni paccanīyaṁ hoti. Tattha yathā paṭicca vārādīsu ‘‘akusalaṁ dhammaṁ paṭicca akusalo dhammo uppajjati nahetupaccayā’’tiādinā nayena labbhamānā pañhā labbhamānānaṁ paccayānaṁ vasena sarūpatova vitthāritā. Evaṁ avitthāretvā ekena lakkhaṇena saṅkhepato paccanīyaṁ dassetuṁ dhammasaṅgāhakehi kusalo dhammo kusalassa dhammassa ārammaṇapaccayena paccayotiādinā nayena anulomato kusalādīnaṁ paccayā uddhaṭā. Te ca kho paccayā samūhavasena, no ekekapaccayavaseneva; tasmā ye yattha samūhato dassitā, te vibhajitvā veditabbā. Sabbepi hi ime catuvīsati paccayā aṭṭhasu paccayesu saṅgahaṁ gacchanti. Kataresu aṭṭhasu? Ārammaṇe, sahajāte, upanissaye, purejāte, pacchājāte, kamme, āhāre, indriyeti. Kathaṁ? Ṭhapetvā hi ime aṭṭha paccaye sesesu soḷasasu hetupaccayo aññamaññavipākajhānamaggasampayuttapaccayoti ime cha paccayā ekantena sahajātā hutvā sahajātānaññeva paccayabhāvato sahajātapaccaye saṅgahaṁ gacchanti. Anantarapaccayo samanantaraāsevananatthivigatapaccayoti ime pana pañca uppajjitvā niruddhā attano anantaraṁ uppajjamānānaññeva paccayabhāvato anantarūpanissayalakkhaṇena upanissaye saṅgahaṁ gacchanti. Nissayapaccayo sahajātapurejātabhedato duvidho. Tattha sahajātanissayo sahajātānaññeva nissayapaccayabhāvato sahajātapaccaye saṅgahaṁ gacchati, purejātanissayo purejātapaccaye saṅgahaṁ gacchati.",
  "atk-abh03a53:206": "Adhipatipaccayopi sahajātādhipatiārammaṇādhipativasena duvidho. Tattha sahajātādhipati sahajātānaṁyeva adhipatipaccayabhāvato sahajātapaccaye saṅgahaṁ gacchati. Ārammaṇādhipati ārammaṇūpanissayo hotiyevāti ārammaṇūpanissayalakkhaṇena upanissayapaccaye saṅgahaṁ gacchati. Vippayuttapaccayo sahajātapurejātapacchājātabhedato tividho. Tattha sahajātavippayutto sahajātānaññeva vippayuttapaccayabhāvato sahajātapaccaye saṅgahaṁ gacchati. Purejātavippayutto pure uppajjitvā pacchā uppajjamānānaṁ paccayabhāvato purejāte saṅgahito. Pacchājātavippayutto pacchā uppajjitvā pure uppannānaṁ upatthambhanavasena paccayabhāvato pacchājātapaccaye saṅgahaṁ gacchati. Atthipaccayaavigatapaccayā sahajātapurejātapacchājātaāhārindriyānañceva atthiavigatesu ca ekekassa vasena chahi bhedehi ṭhitā. Tattha sahajātaatthiavigatā sahajātānaññeva atthiavigatapaccayabhāvato. Sahajātapaccaye saṅgahaṁ gacchanti. Purejātā pure uppajjitvā pacchā uppajjamānānaṁ paccayabhāvato purejātapaccaye saṅgahaṁ gacchanti. Pacchājātā pacchā uppajjitvā pure uppannānaṁ upatthambhanavasena paccayabhāvato pacchājātapaccaye saṅgahaṁ gacchanti. Āhārabhūtā kabaḷīkārāhārapaccaye saṅgahaṁ gacchanti. Indriyabhūtā rūpajīvitindriyapaccaye saṅgahaṁ gacchantīti evaṁ ime soḷasa paccayā imesu aṭṭhasu paccayesu saṅgahaṁ gacchantīti veditabbā.",
  "atk-abh03a53:207": "Imesampi pana aṭṭhannaṁ paccayānaṁ aññamaññaṁ saṅgaho atthiyeva. Ādito niddiṭṭho hi ārammaṇapaccayo adhipatianadhipatibhedena duvidho. Tattha adhipatibhūto ārammaṇūpanissayalakkhaṇena upanissaye saṅgahaṁ gacchati. Anadhipatibhūto suddho ārammaṇapaccayova. Kammapaccayopi sahajātanānākkhaṇikavasena duvidho. Tattha sahajātakammaṁ attanā sahajātānaññeva kammapaccayabhāvato sahajāteyeva saṅgahaṁ gacchati. Nānākkhaṇikakammaṁ balavadubbalavasena duvidhaṁ. Tattha balavakammaṁ vipākadhammānaṁ upanissayova hutvā paccayo hotīti upanissaye saṅgahaṁ gacchati. Balavampi pana rūpānaṁ dubbalañca arūpānaṁ nānākkhaṇikakammapaccayeneva paccayo. Āhārapaccayopi rūpārūpato duvidho. Tattha arūpāhāro attanā sahajātānaññeva paccayo hotīti sahajātapaccaye saṅgahaṁ gacchati. Rūpāhāro sahajātapurejātapacchājātānaṁ paccayo na hoti. Attano pana uppādakkhaṇaṁ atikkamitvā ṭhitippatto āhārapaccayataṁ sādhetīti āhārapaccayova hoti. Indriyapaccayopi rūpārūpato duvidho. Tattha arūpindriyapaccayo attanā sahajātānaññeva indriyapaccayataṁ sādhetīti sahajāteyeva saṅgahaṁ gacchati. Rūpindriyapaccayo pana ajjhattabahiddhābhedato duvidho. Tattha ajjhattaṁ indriyapaccayo pure uppajjitvā pacchā uppajjamānānaṁ sasampayuttadhammānaṁ cakkhuviññāṇādīnaṁ indriyapaccayo hotīti purejāteyeva saṅgahaṁ gacchati. Bāhiro indriyapaccayo nāma rūpajīvitindriyaṁ, taṁ sahajātānaṁ paccayo hontampi anupālanamattavaseneva hoti, na janakavasenāti indriyapaccayova hoti. Evaṁ ime aṭṭha paccayā aññamaññampi saṅgahaṁ gacchantīti veditabbā. Ayaṁ tāva aṭṭhasu paccayesu avasesānaṁ soḷasannañceva tesaṁyeva ca aṭṭhannaṁ aññamaññavasena saṅgahanayo.",
  "atk-abh03a53:208": "Idāni imesaṁ aṭṭhannaṁ paccayānaṁ ekekasmiṁ catuvīsatiyāpi paccayesu ye ye saṅgahaṁ gacchanti, te te veditabbā. Tattha aṭṭhannaṁ tāva sabbapaṭhame ārammaṇapaccaye ārammaṇapaccayova saṅgahaṁ gacchati, na sesā tevīsati. Dutiye sahajātapaccaye hetupaccayo sahajātādhipatipaccayo sahajātapaccayo aññamaññapaccayo sahajātanissayapaccayo sahajātakammapaccayo vipākapaccayo sahajātaāhārapaccayo sahajātaindriyapaccayo jhānapaccayo maggapaccayo sampayuttapaccayo sahajātavippayuttapaccayo sahajātatthipaccayo sahajātāvigatapaccayoti ime pannarasa paccayā saṅgahaṁ gacchanti. Tatiye upanissayapaccaye adhipatibhūto ārammaṇapaccayo ārammaṇabhūto adhipatipaccayo anantarasamanantaraupanissayaāsevanapaccayā nānākkhaṇiko balavakammapaccayo natthipaccayo vigatapaccayoti ime nava paccayā saṅgahaṁ gacchanti. Catutthe purejātapaccaye purejātanissayapaccayo purejātapaccayo purejātindriyapaccayo purejātavippayuttapaccayo purejātatthipaccayo purejātāvigatapaccayoti ime cha paccayā saṅgahaṁ gacchanti. Pañcame pacchājātapaccaye pacchājātapaccayo pacchājātavippayuttapaccayo pacchājātatthipaccayo pacchājātāvigatapaccayoti ime cattāro paccayā saṅgahaṁ gacchanti. Chaṭṭhe kammapaccaye nānākkhaṇikakammapaccayova saṅgahito. Sattame āhārapaccaye kabaḷīkārāhāravaseneva āhārapaccayo āhāratthipaccayo āhārāvigatapaccayoti ime tayo paccayā saṅgahitā. Aṭṭhame indriyapaccaye rūpajīvitindriyapaccayo indriyatthipaccayo indriyāvigatapaccayoti ime tayo paccayā saṅgahaṁ gacchanti. Evaṁ imesaṁ aṭṭhannaṁ paccayānaṁ ekekasmiṁ ime cime ca paccayā saṅgahaṁ gatāti ñatvā ye yattha saṅgahaṁ gatā, te tassa gaṇanena gahitāva hontīti veditabbā.",
  "atk-abh03a53:209": "Evaṁ sabbapaccayasaṅgāhakānaṁ imesaṁ aṭṭhannaṁ paccayānaṁ vasena ekūnapaññāsāya pañhesu imasmiṁ paccanīye ‘‘kusalo dhammo kusalassa dhammassa ārammaṇapaccayena paccayo’’tiādayo ime pannarasa pañhā uddharitvā vissajjitā. Tattha kusalo kusalassa, kusalo akusalassa, kusalo abyākatassa, kusalo kusalābyākatassāti kusalādikā cattāro pañhā; tathā akusalādikā; abyākato pana abyākatassa, abyākato kusalassa, abyākato akusalassāti abyākatādikā tayo; kusalo ca abyākato ca kusalassa; tathā abyākatassa; akusalo ca abyākato ca akusalassa; tathā abyākatassāti dumūlakekāvasānā cattāro honti. Tesu paṭhame pañhe yehi bhavitabbaṁ, te sabbe saṅgahetvā tayo paccayā vuttā. Dutiye dve, tatiye pañca, catutthe ekova pañcame tayo, chaṭṭhe dve, sattame pañca, aṭṭhame ekova navame satta, dasame tayo, ekādasame tayo, dvādasame dve, terasame cattāro, cuddasame dve, pannarasamepi cattārova. Te ‘‘sahajātapaccayenā’’ti avatvā ‘‘sahajātaṁ pacchājāta’’nti vuttā. Tattha kāraṇaṁ parato vakkhāma.",
  "atk-abh03a53:210": "Samāsato panettha eko dve tayo cattāro pañca sattāti chaḷeva paccayaparicchedā honti. Ayaṁ pañhāvārassa paccanīye ukkaṭṭhavasena pañhāparicchedo ceva te te paccaye saṅgahetvā dassitapaccayaparicchedo ca. ‘‘Na hetupaccayo’’tiādīsu hi catuvīsatiyāpi paccayapaccanīyesu ekapaccanīyepi ito uddhaṁ pañhā vā paccayā vā na labbhanti, heṭṭhā labbhanti. Tasmā yesu pañhesu ‘‘kusalo dhammo kusalassa ca abyākatassa ca dhammassa sahajātapaccayena paccayo’’ti evaṁ ekova paccayo āgato, tasmiṁ paccaye paṭikkhitte te pañhā parihāyanti. Yasmiṁ pana pañhe ‘‘kusalo dhammo akusalassa dhammassa ārammaṇapaccayena paccayo upanissayapaccayena paccayo’’ti evaṁ dve paccayā āgatā. Tattha nārammaṇapaccayāti evaṁ ekasmiṁ paccaye paṭikkhittepi itarassa paccayassa vasena so pañho labbhateva. Tesu pana dvīsupi paccayesu paṭikkhittesu so vāro pacchijjati. Evameva yesu pañhesu tayo cattāro pañca satta vā labbhanti, tesu ṭhapetvā paṭikkhitte paccaye avasesānaṁ vasena te pañhā labbhantiyeva. Sabbesu pana paccayesu paṭikkhittesu sabbepi te vārā pacchijjantīti idameva cettha lakkhaṇaṁ. Iminā lakkhaṇena ādito paṭṭhāya tesu tesu pañhesu saṅkhipitvā vuttapaccayānaṁ pabhedo ca tasmiṁ tasmiṁ paccanīye tesaṁ tesaṁ pañhānaṁ parihāni ca veditabbā.",
  "atk-abh03a53:211": "Tatrāyaṁ vitthārakathā – paṭhamapañhe tāva tīhi paccayehi ekūnavīsati paccayā dassitā. Kathaṁ? Kusalo hi kusalassa purejātapacchājātavipākavippayutteheva paccayo na hoti , sesehi vīsatiyā hoti, tesu ārammaṇapaccayo ekova sahajāte pana sabbasaṅgāhikavasena pannarasa paccayā saṅgahaṁ gacchantīti vuttā. Tesu hetupaccaye paṭikkhitte cuddasa honti. Kusalo pana kusalassa neva vipākapaccayo na, vippayuttapaccayoti te dve apanetvā sese dvādasa sandhāya sahajātapaccayena paccayoti vuttaṁ. Upanissayapaccayepi sabbasaṅgāhikavasena nava paccayā saṅgahaṁ gacchantīti vuttā. Tesu adhipatibhūto ārammaṇapaccayo ārammaṇabhūto ca adhipatipaccayo ārammaṇūpanissayavasena upanissayameva anupaviṭṭho. Kusalo pana kusalassa nānākkhaṇikakammapaccayo na hotīti taṁ apanetvā sese cha sandhāya upanissayapaccayena paccayoti vuttaṁ. Evaṁ paṭhamapañhe tīhi paccayehi ekūnavīsatipaccayā dassitāti veditabbā. Tesu imasmiṁ hetupaccanīye ‘‘kusalo dhammo kusalassa dhammassa nahetupaccayena paccayoti dānaṁ datvā sīlaṁ samādiyitvā uposathakammaṁ katvā taṁ paccavekkhati, pubbe suciṇṇāni paccavekkhatī’’ti evamādinā ārammaṇapaccayādīsu vuttanayeneva uddharitvā pāḷi dassetabbā.",
  "atk-abh03a53:212": "Ārammaṇapaccaye pana paṭikkhitte tassa vitthāraṁ apanetvā hetupaccayavitthāraṁ pakkhipitvā sāyeva pāḷi dassetabbā, sesapaccayapaṭikkhepesupi eseva nayo. Tasmiṁ pana paccaye paṭikkhitte ye vārā parihāyanti, te parato vakkhāma.",
  "atk-abh03a53:213": "Dutiyapañhe pana dvīhi paccayehi tayo paccayā dassitā. Kathaṁ? Kusalo hi akusalassa anantarādivasena paccayo na hoti. Tasmā te apanetvā ārammaṇūpanissayavasena saṅgahitaṁ ārammaṇādhipatiñceva pakatūpanissayañca sandhāya upanissayapaccayena paccayoti vuttaṁ. Tasmā suddho ārammaṇapaccayo ārammaṇādhipativasena adhipatipaccayo upanissayapaccayoti dutiyapañhe dvīhi paccayehi ime tayo paccayā dassitāti veditabbā.",
  "atk-abh03a53:214": "Tatiyapañhe pana pañcahi paccayehi aṭṭhārasa paccayā dassitā. Kathaṁ? Kusalo hi abyākatassa aññamaññapurejātāsevanavipākasampayuttehiyeva paccayo na hoti, sesehi ekūnavīsatiyā hoti. Tesu ārammaṇapaccayo eko. Yasmā pana kusalo abyākatassa aññamaññavipākasampayuttavasena paccayo na hoti, hetupaccayo paṭikkhitto, kammapaccayo visuṁ gahito, tasmā ime pañca apanetvā sahajātena dasa paccayā dassitā. Upanissayena heṭṭhā vuttesu chasu ṭhapetvā āsevanaṁ sesā pañca. Pacchājāto ekova tathā sahajātanānākkhaṇikavasena duvidhopi kammapaccayoti evaṁ tatiyapañhe pañcahi paccayehi ime aṭṭhārasa paccayā dassitāti veditabbā.",
  "atk-abh03a53:215": "Catutthapañhe pana ekena paccayena dasa. Kathaṁ? Kusalo hi kusalābyākatassa sahajāte vuttesu pannarasasu aññamaññavipākasampayuttavippayuttehi paccayo na hoti, hetupaccayo paṭikkhitto. Iti ime pañca apanetvā sesā dasa paccayā ettha ekena paccayena dassitāti veditabbā.",
  "atk-abh03a53:216": "528. Yathā ca imesu kusalādikesu catūsu, tathā akusalādikesupi catūsu pañhesu tehi tehi paccayehi te teyeva paccayā dassitāti veditabbā.",
  "atk-abh03a53:217": "529. Tato parānaṁ abyākatādīnaṁ tiṇṇaṁ pañhānaṁ paṭhamapañhe sattahi paccayehi tevīsati paccayā dassitā. Kathaṁ? Abyākato hi abyākatassa catuvīsatiyāpi paccayehi paccayo hoti. Hetupaccaye pana paṭikkhitte tevīsati honti. Tesu ārammaṇapaccayo ekova. Yasmā panettha asahajātānampi saṅgahaṇatthaṁ āhārindriyapaccayā visuṁ gahitā. Tasmā ime tayo apanetvā sahajātena dvādasa paccayā dassitā. Upanissayena heṭṭhā vuttā cha, purejāto ekova tathā pacchājātaāhārindriyapaccayāti evamettha sattahi paccayehi ime tevīsati paccayā dassitāti veditabbā. Dutiye tīhi paccayehi dvādasa dassitā. Kathaṁ? Ārammaṇapaccayo eko, upanissayena pana ārammaṇūpanissayavasena ārammaṇādhipatianantarasamanantaranatthivigataupanissayapaccayoti cha dassitā. Purejātena purejātanissayavippayuttaatthiavigatā pañcāti evamettha tīhi paccayehi ime dvādasa paccayā dassitāti veditabbā. Tatiyepi eseva nayo.",
  "atk-abh03a53:218": "530. Tato parānaṁ dukamūlakānaṁ catunnaṁ pañhānaṁ paṭhamapañhe ‘‘sahajātapaccayena purejātapaccayenā’’ti avatvā ‘‘sahajātaṁ purejāta’’nti vuttehi dvīhi nissayaatthiavigatavasena tayo paccayā dassitā. Kusalā hi khandhā vatthunā saddhiṁ ekato kusalassa paccayabhāvaṁ sādhayamānā kiñcāpi sahajātā, sahajātapaccayā pana na honti vatthumissakattā . Tasmā tesaṁ sahajātānaṁ nissayaatthiavigatānaṁ vasena sahajātanti vuttaṁ. Vatthumhipi eseva nayo. Tampi hi kiñcāpi purejātaṁ, khandhamissakattā pana purejātapaccayo na hoti. Kevalaṁ purejātānaṁ nissayādīnaṁ vasena purejātanti vuttaṁ.",
  "atk-abh03a53:219": "Dutiyapañhe ‘‘sahajātaṁ pacchājātaṁ āhāraṁ indriya’’nti vuttehi catūhipi sahajātanissayaatthiavigatavasena cattāro paccayā dassitā. Imasmiñhi vāre sahajātapaccayo labbhati, pacchājātapaccayādayo na labbhanti. Pacchājātānaṁ pana āhārindriyasaṅkhātānañca atthiavigatānaṁ vasenetaṁ vuttaṁ. Kusalā hi khandhā abyākatā ca mahābhūtā upādārūpānaṁ sahajātapaccayena nissayapaccayena atthiavigatapaccayehīti catudhā paccayā honti. Pacchājātā pana kusalā tehiyeva bhūtehi saddhiṁ tesaññeva upādārūpānaṁ atthiavigatavasena paccayo. Kabaḷīkārāhāropi pacchājātehi kusalehi saddhiṁ purejātassa kāyassa atthiavigatavaseneva paccayo. Rūpajīvitindriyampi pacchājātehi kusalehi saddhiṁ kaṭattārūpānaṁ atthiavigatapaccayeneva paccayo. Iti imaṁ catudhā paccayabhāvaṁ sandhāya ‘‘sahajātaṁ pacchājātaṁ, āhāraṁ indriya’’nti idaṁ vuttaṁ. Pacchājātāhārindriyapaccayā panettha na labbhantiyeva. Parato akusalamissakapañhādvayepi eseva nayoti. Evamettha tesu tesu pañhesu saṅkhipitvā vuttapaccayānaṁ pabhedo veditabbo. Tasmiṁ tasmiṁ pana paccaye tesaṁ tesaṁ pañhānaṁ parihānāparihāniṁ parato āvikarissāmāti.",
  "atk-abh03a53:220": "Paccanīyuddhārassa atthavaṇṇanā.",
  "atk-abh03a53:221": "Paccanīyagaṇanavaṇṇanā",
  "atk-abh03a53:222": "532. Idāni ete ‘‘kusalo dhammo kusalassa dhammassā’’tiādayo anulomavasena pannarasa vārā dassitā. Yasmā paccanīyepi eteyeva, na ito uddhaṁ; heṭṭhā pana honti, tasmā yassa yassa paccayassa paccanīye ye ye vārā labbhanti, te te ādito paṭṭhāya gaṇanavasena dassetuṁ nahetuyā pannarasātiādi āraddhaṁ.",
  "atk-abh03a53:223": "Tattha nahetuyā sabbesampi yathādassitānaṁ paccayānaṁ vasena pannarasa labbhanti. Nārammaṇe sahajāte hetupaccayo pavisati. Tasmiṁ tasmiṁ vāre suddho ārammaṇapaccayo parihāyati, sesapaccayavasena te vārā vissajjanaṁ labhanti. Yathā ca nārammaṇe, evaṁ sesesupi. Sahajāte hetupaccayo pavisati. Tasmiṁ tasmiñca vāre naupanissaye naanantareti evaṁ paccanīyato ṭhitā paccayā parihāyanti, avasesapaccayavasena te te vārā vissajjanaṁ labhanti. Nasahajāte pana ‘‘kusalo dhammo kusalassa ca abyākatassa ca, akusalo dhammo akusalassa ca abyākatassa ca, kusalo ca abyākato ca dhammā kusalassa, akusalo ca abyākato ca dhammā akusalassāti ime cattāro vārā parihāyanti. Etesañhi catunnaṁ purimesu dvīsu sahajātapaccayena paccayoti ekādasannaṁ paccayānaṁ vasena ekova paccayasaṅgaho vutto. Te tasmiṁ paṭikkhitte aññenākārena vissajjanaṁ na labhanti. Pacchimesu dvīsu nissayaatthiavigatapaccaye sandhāya ‘‘sahajātaṁ purejāta’’nti vuttaṁ. Te sahajāte paṭikkhitte avasesānaṁ hetuādīnañca purejātānañceva nissayaatthiavigatānaṁ vasena vissajjanaṁ na labhanti, tasmā ime cattāropi vārā parihāyanti. Avasesānaṁ vasena ‘‘ekādasā’’ti vuttaṁ.",
  "atk-abh03a53:224": "Tattha siyā – yathā hetumhi paṭikkhitte sesānaṁ adhipatiādīnaṁ vasena te vārā laddhā, evaṁ sahajāte paṭikkhitte avasesānaṁ hetuādīnaṁ vasena kasmā na labbhantīti? Nippadesattā. Hetuādayo hi sahajātānaṁ ekadesamattato sappadesā, tasmā tesu paṭikkhittesu aññesaṁ vasena te vārā labbhanti. Sahajāto pana nippadeso sabbepi hetuādayo gaṇhāti, tasmā tasmiṁ paṭikkhitte sabbepi te paṭikkhittā honti. Na hi asahajātā hetupaccayādayo nāma atthi . Iti sahajātassa nippadesattā tasmiṁ paṭikkhitte sabbepi te ubhopi vārā na labbhanti. ‘‘Sahajātaṁ purejāta’’nti vissajjitavāresu pana kiñcāpi sahajātapaccayoyeva natthi, yasmā panettha sahajātāva arūpakkhandhā nissayaatthiavigatavasena paccayā, sahajāte ca paṭikkhitte ekantena sahajātanissayaatthiavigatā paṭikkhittā honti, tasmā tassa paṭikkhittattā tepi vārā na labbhantīti evaṁ sabbathāpettha ime cattāro vārā parihāyanti. Avasesānaññeva vasena ekādasāti vuttaṁ.",
  "atk-abh03a53:225": "Naaññamaññananissayanasampayuttepi teyeva vārā parihāyanti. Kasmā? Sahajātagatikattā. Yatheva hi arūpadhammabhūto sahajātapaccayo nippadesena cattāro arūpakkhandhe gaṇhāti, tathā aññamaññanissayasampayuttāpīti sahajātagatikattā etesupi paṭikkhittesu te vārā na labbhantīti veditabbā. Tena vuttaṁ naaññamaññe ekādasa, nanissaye ekādasa, nasampayutte ekādasāti.",
  "atk-abh03a53:226": "Tattha siyā – kiñcāpi ime avisesena kusalādibhedānaṁ catunnaṁ khandhānaṁ saṅgāhakattā sahajātagatikā, kusalo pana kusalābyākatassa ṭhapetvā sahajātapaccayaṁ aññathā paccayova na hoti, tasmā tasmiṁ paṭikkhitte so vāro parihāyatu. Kusalo pana kusalābyākatānaṁ neva aññamaññapaccayo hoti, tasmiṁ paṭikkhitte so vāro kasmā parihāyatīti? Aññamaññapaccayadhammavasena pavattisabbhāvato. Yatheva hi kusalābyākatā kusalassa sahajātapaccayova na honti. Sahajātadhammavasena pana nissayapaccayādīhi pavattisabbhāvato tasmiṁ paṭikkhitte so vāro parihāyati, evamidhāpi aññamaññapaccayadhammavasena sahajātādīhi pavattisabbhāvato tasmiṁ paṭikkhitte so vāro parihāyati. Naaññamaññapaccayena paccayoti padassa hi ayamattho – ye dhammā aññamaññapaccayasaṅgahaṁ gatā, na tehi paccayo. Kusalo ca kusalābyākatānaṁ sahajātādivasena paccayo honto aññamaññapaccayadhammeheva paccayo hoti, tasmā tasmiṁ paṭikkhitte so vāro parihāyati. Yathā ca so vāro, tathā sesāpi tayoti cattāropi te vārā parihāyanti.",
  "atk-abh03a53:227": "Nanissayeekādasāti etthāpi yasmā tesaṁ vārānaṁ ekentena sahajātapaccayadhammāva nissayabhūtā, tasmā nissaye paṭikkhitte parihāyanti. Napurejāte terasāti sahajātaṁ purejātanti vuttavissajjane dvimūlake dve apanetvā terasa. Yathā hi te sahajāte paṭikkhitte purejātānaññeva nissayaatthiavigatānaṁ vasena vissajjanaṁ na labhanti, tathā purejātepi paṭikkhitte sahajātānaññeva nissayaatthiavigatānaṁ vasena vissajjanaṁ na labhanti, tasmā te apanetvā terasāti veditabbā.",
  "atk-abh03a53:228": "Napacchājāte pannarasāti ettha ‘‘pacchājātapaccayena paccayo’’ti vā ‘‘sahajātaṁ pacchājātaṁ āhāraṁ indriya’’nti vā āgataṭṭhānesu ṭhapetvā pacchājātaṁ avasesavasenapi te pañhā labbhanti, tasmā pannaraseva vuttā. Nakammetiādīsu yasmā kammavipākāhārindriyajhānamaggāpi kusalādibhedānaṁ catunnaṁ khandhānaṁ ekadesova tasmā ṭhapetvā te dhamme avasesadhammavasena sahajātadhammā paccayā hontīti ekampi pañhāvissajjanaṁ na parihīnaṁ . Nasampayutte ekādasāti yasmā tesu catūsu vāresu sampayuttadhammā sahajātādipaccayena paccayā honti, tasmā sampayuttapaccayapaṭikkhepena teyeva vārā parihāyantīti veditabbā. Navippayutte navāti dumūlakaekāvasānā cattāro ekamūlakadukāvasānā dve cāti ime cha vārā ekantena vippayuttapaccayadhammehi yuttā. Tehi sahajātādivasena paccayā honti, tasmā vippayutte paṭikkhitte sabbepi te parihāyantīti naveva labbhanti. Tena vuttaṁ ‘‘navippayutte navā’’ti. Noatthinoavigatesupi teyeva veditabbā. Ekantena hi te vārā atthiavigatapaccayadhammayuttā, tasmā te tesaṁ paṭikkhepe parihāyanti. Yepi labbhanti, tesu ārammaṇavasena anantarādivasena vā vissajjanāni kātabbāni. Sahajātapurejātapacchājātaāhārindriyabhedato pañcannaṁ atthiavigatānaṁ vippayuttadhammānaṁ vā vasena na kātabbānīti.",
  "atk-abh03a53:229": "533. Evaṁ paccanīye laddhavāre gaṇanato dassetvā idāni dumūlakādivasena paccayagaṇanaṁ dassetuṁ nahetupaccayā nārammaṇe pannarasātiādi āraddhaṁ. Tattha nahetumūlakadukesu atirekagaṇano ūnataragaṇanena saddhiṁ yojito ūnataragaṇanova hoti.",
  "atk-abh03a53:230": "Timūlake naupanissaye terasāti kusalo akusalassa, akusalo kusalassāti dve vārā parihāyanti. Kasmā? Nārammaṇena saddhiṁ naupanissayassa ghaṭitattā. Ārammaṇavasena hi upanissayavasena ca imesaṁ pavatti. Tañca ubhayaṁ paṭikkhittaṁ. Ārammaṇādhipati ca ārammaṇūpanissayaggahaṇena gahito hotiyeva.",
  "atk-abh03a53:231": "Chamūlakepi naupanissaye terasāti teyeva terasa. Sattamūlake pana naupanissaye sattāti nasahajātena saddhiṁ ghaṭitattā tattha parihīnehi catūhi saddhiṁ ‘‘kusalo kusalassa, kusalo akusalassa, akusalo akusalassa, akusalo kusalassā’’ti ime anantarūpanissayapakatūpanissayavasena pavattamānā cattāroti aṭṭha parihāyanti, tasmā avasesānaṁ vasena sattāti vuttaṁ. Napurejāte ekādasāti nasahajātena saddhiṁ ghaṭitattā ekādasa. Napacchājāte navāti tesu ekādasasu sahajātaṁ pacchājātaṁ āhāraṁ indriyanti laddhavissajjanesu dumūlake abyākatante dve vāre apanetvā. Te hi sahajāte paṭikkhittepi pacchājātavasena aparihīnā. Sahajātena pana saddhiṁ pacchājāte paṭikkhitte parihāyantīti sesānaṁ vasena navāti vuttaṁ. Aṭṭhamūlake nanissaye ekādasāti sabbaṁ heṭṭhā vuttasadisameva. Navamūlake naupanissaye pañcāti kusalādayo abyākatantā tayo dumūlakā abyākatantā dve cāti pañca. Tesu nānākkhaṇikakammakabaḷīkārāhārarūpajīvitindriyapacchājātadhammavasena vissajjanaṁ veditabbaṁ.",
  "atk-abh03a53:232": "Dasamūlake napurejāte pañcātiādīsupi teyeva. Napacchājāte tīṇīti pacchājātavasena labbhamāne dumūlake abyākatante dve apanetvā avasesā. Navippayuttepi teyeva tayo. Noatthiyā dveti nānākkhaṇikakammavasena kusalañca akusalañca kaṭattārūpassa. Vipākaṁ panettha naupanissayena saddhiṁ ghaṭitattā na labbhati. Ekādasamūlake heṭṭhā vuttasadisāva gaṇanā. Dvādasamūlake nakamme ekanti abyākatena abyākataṁ. Tattha ca āhārindriyavasena vissajjanaṁ veditabbaṁ. Terasamūlakādīsupi sabbattha ekanti āgataṭṭhāne idameva gahetabbaṁ. Nāhāre pana indriyavasena vissajjanaṁ veditabbaṁ. Naindriye āhāravasena. Cuddasamūlakādīsu nakammena saddhiṁ ghaṭitattā noatthinoavigatā na labbhantīti na vuttā. Nāhārapaccayā najhānapaccayāti naindriyaṁ apanetvā vuttaṁ. Tasmā tattha indriyavasena ekaṁ veditabbaṁ. Navipākapaccayā naindriyapaccayāti nāhāraṁ apanetvā vuttaṁ, tasmā tattha āhāravasena ekaṁ veditabbaṁ. Imesu pana dvīsu paccanīyato ṭhitesu gaṇanā nāma natthi, tasmā ekato na dassitāti.",
  "atk-abh03a53:233": "Nahetumūlakaṁ.",
  "atk-abh03a53:234": "534. Nārammaṇamūlakādīsupi pannarasaterasaekādasanavāti sabbadukesu cattārova mūlagaṇanaparicchedā. Tikādīsu pana bahupaccayasamāyoge itarānipi satta pañca tīṇi dve ekanti paricchinnagaṇanāni vissajjanāni labbhantiyeva. Tesu yesaṁ paccayānaṁ samāyoge yaṁ yaṁ labbhati, taṁ taṁ heṭṭhā vuttanayena sādhukaṁ sallakkhetvā uddharitabbaṁ. Sabbesu cetesu nārammaṇamūlakādīsu nārammaṇādīni padāni atikkantena hetupadena saddhiṁ paṭhamaṁ bandhitvāva cakkāni katāni. Yasmā pana tāni nahetumūlake vuttasadisāneva honti, tasmā vitthārena adassetvā saṅkhepaṁ katvā dassitāni. Tattha yathā nahetumūlake nārammaṇanaupanissayā visuṁ visuṁ pannarasa vāre labhantāpi samāyoge terasa labhiṁsu, evaṁ sabbattha teraseva labhanti. Yathā ca nārammaṇanasahajātehi saddhiṁ naupanissaye satta vārā honti, evaṁ naupanissayanārammaṇehi saddhiṁ nasahajātepi satta.",
  "atk-abh03a53:235": "538.Nanissayapaccayānaupanissayapaccayā napacchājāte tīṇīti kusalādīni abyākatantāni. Tesu kaṭattārūpañca āhārasamuṭṭhānañca paccayuppannaṁ.",
  "atk-abh03a53:236": "543-544. Nāhāranaindriyamūlakesu catukkesu nakammena saddhiṁ aghaṭitattā nahetumūlake viya ekentena labbhanti. Naindriyamūlake naupanissaye ca napurejāte ca ṭhapetvā nāhāre tīṇīti kātabbanti naindriyapaccayato paṭṭhāya ime dve paccaye ghaṭetvā naindriyapaccayā…pe… naupanissayapaccayā nāhāre tīṇī. Naindriyapaccayā…pe… napurejātapaccayā nāhāre tīṇīti evaṁ imehi paccayehi saddhiṁ nāhārapaccaye ca gaṇanā kātabbāti attho. Tattha tīṇīti kusalādīneva abyākatassa. Tattha kusalākusalā kaṭattārūpānaṁ purejātassa ca kāyassa pacchājātapaccayena, abyākatā pana cittacetasikā pacchājātapaccayenevāti imesaṁ vasena tīṇi vissajjanāni kātabbāni. Parato pana napacchājātena saddhiṁ ghaṭitattā nāhāre dveti vuttaṁ. Tattha kaṭattārūpavasena kusalaṁ abyākatassa, tathā akusalanti ettakameva labbhati. Āhārassa pana paṭikkhittattā kabaḷīkārāhāro atthiavigatavasenāpi paccayabhāvaṁ na labhati.",
  "atk-abh03a53:237": "545. Navippayuttamūlakassa catumūlake naupanissaye pañcāti kusalo sahajātakusalassa, kusalo kaṭattārūpasaṅkhātassa abyākatassa, akusalo sahajātaakusalassa, tathā kaṭattārūpasaṅkhātassa abyākatassa, abyākato sahajātaabyākatassāti evaṁ pañca. Navippayuttapaccayā…pe… naupanissaye tīṇīti heṭṭhā vuttanayeneva kusalādayo tayo abyākatassa.",
  "atk-abh03a53:238": "546.Noatthipaccayā nahetuyā navāti nahetupaccayā noatthiyā vuttā naveva. Sabbepi hi te ekamūlakekāvasānā anantarapakatūpanissayavasena labbhanti. Nārammaṇe navātipi teyeva nārammaṇe ṭhatvā naupanissaye dve kātabbā. Yāva nissayampīti noatthimūlake naye ‘‘noatthipaccayā nahetupaccayā nārammaṇapaccayā’’ti evaṁ cakkabandhagamanena nārammaṇapaccaye ṭhatvā imehi vā tīhi, ito paresu nādhipatiādīsu aññataraññatarena vā saddhiṁ yāva nissayapaccayaṁ pāpuṇāti, tāva gantvā naupanissaye dve vissajjanāni kātabbānīti attho.",
  "atk-abh03a53:239": "Evaṁ lakkhaṇaṁ ṭhapetvā puna nārammaṇato paṭṭhāya yāva nissayā satta paccaye gahetvā naupanissaye dveti āha. Tattha noatthipaccayā nahetupaccayā nārammaṇapaccayā naupanissaye dve, noatthipaccayā nahetunārammaṇanādhipatipaccayā naupanissaye dveti evaṁ nārammaṇato purimapacchimehi nissayapariyosānehi sabbapadehi saddhiṁ yojanā kātabbā. Dveti panettha kusalo abyākatassa, akusalo abyākatassāti nānākkhaṇikakammavasena kaṭattārūpassa paccayavasena veditabbāni. Naupanissayapadena saddhiṁ napurejātādīsu sabbattha dve. Kammapaccayo panettha na gahito. Tasmiñhi gahite tepi dve vārā chijjanti, vissajjanameva na labbhati. Evaṁ yena yena saddhiṁ yassa yassa saṁsandane. Yaṁ labbhati, yañca parihāyati, taṁ sabbaṁ sādhukaṁ sallakkhetvā sabbapaccanīyesu gaṇanā uddharitabbāti.",
  "atk-abh03a53:240": "Paccanīyagaṇanavaṇṇanā.",
  "atk-abh03a53:241": "Anulomapaccanīyavaṇṇanā",
  "atk-abh03a53:242": "550. Anulomapaccanīye ‘‘hetuyā satta, ārammaṇe navā’’ti evaṁ anulome ‘‘nahetuyā pannarasa, nārammaṇe pannarasā’’ti evaṁ paccanīye ca laddhagaṇanesu paccayesu yo paccayo anulomato ṭhito, tassa anulome laddhavārehi saddhiṁ ye paccanīyato ṭhitassa paccanīye laddhavāresu sadisavārā, tesaṁ vasena gaṇanā veditabbā. Anulomasmiñhi hetupaccaye ‘‘hetuyā sattā’’ti satta vārā laddhā, paccanīye nārammaṇapaccaye ‘‘nārammaṇe pannarasā’’ti pannarasa laddhā. Tesu ye hetuyā satta vuttā, tehi saddhiṁ nārammaṇe vuttesu pannarasasu ‘‘kusalo kusalassa, abyākatassa, kusalābyākatassa, akusalo akusalassa, abyākatassa, akusalābyākatassa, abyākato abyākatassā’’ti ime satta sadisā. Te sandhāya hetupaccayā naārammaṇe sattāti vuttaṁ. Naadhipatiyā sattātiādīsupi eseva nayo.",
  "atk-abh03a53:243": "Nasahajātassa pana hetupaccayassa abhāvā nasahajāte ekopi na labbhati, tasmā tena saddhiṁ yojanā na katā. Naaññamaññe kusalādayo tayo rūpābyākatassa labbhanti, te sandhāya tīṇīti vuttaṁ. Tathā nasampayutte. Navippayutte pana kusalaṁ kusalassa, akusalaṁ akusalassa, abyākataṁ abyākatassāti arūpadhammavasena tīṇi veditabbāni. Nanissayanoatthinoavigatā nasahajāto viya na labbhantiyevāti tehipi saddhiṁ yojanā na katā. Evamettha satta tīṇīti dveyeva gaṇanaparicchedā, tesaṁ vasena ūnataragaṇanena saddhiṁ atirekagaṇanassapi gaṇanaṁ parihāpetvā paccayaghaṭanesu gaṇanā veditabbā.",
  "atk-abh03a53:244": "551. Tattha hetusahajātanissayaatthiavigatanti nārammaṇe sattāti kusalo dhammo kusalassa dhammassa hetupaccayena paccayo, sahajātanissayaatthiavigatapaccayena paccayo, nārammaṇapaccayena paccayo. Kusalā hetū sampayuttakānaṁ khandhānaṁ hetupaccayena paccayo, sahajātanissayaatthiavigatapaccayena paccayo, nārammaṇapaccayena paccayoti iminā nayena satta vārā uddharitabbā. Nādhipatiyā sattātiādīsupi eseva nayo. Dutiye ghaṭane aññamaññassa paviṭṭhattā ṭhapetvā nasampayuttaṁ sesesu tīṇīti vuttaṁ. Nasampayutte pana aññamaññavippayuttaṁ paṭisandhināmarūpaṁ sandhāya ekanti vuttaṁ. Aññamaññapaccayo cettha anulomaghaṭane paviṭṭhattā paccanīyato na labbhati, tasmā ‘‘naaññamaññe’’ti na vuttaṁ. Yathā cettha, evaṁ sesaghaṭanesupi paviṭṭhapaccayā paccanīyato na labbhantīti na vuttā. Tatiyaghaṭane sampayuttassa paviṭṭhattā sabbattha tīṇiyeva. Catutthaghaṭane vippayuttassa paviṭṭhattā tīṇi kusalādīni cittasamuṭṭhānarūpassa. Pañcame vipākassa paviṭṭhattā sabbattha ekaṁ abyākatena abyākataṁ. Ito paresupi vipākasampayuttesu eseva nayo.",
  "atk-abh03a53:245": "552.Hetusahajātanissayaindriyamaggaatthiavigatanti nārammaṇe cattārīti kusalo kusalassa, abyākatassa, kusalābyākatassa; abyākato abyākatassāti imesaṁ vasena veditabbāni. Sesesupi eseva nayo. Naaññamaññe dveti kusalo abyākatassa, tathā abyākato. Paratopi dvīsu eseva nayo. Iminā upāyena sabbaghaṭanesu labbhamānavasena gaṇanā veditabbā. Sabbānipi cetāni imasmiṁ anulomapaccanīye sahajātavasena ceva pakiṇṇakavasena ca pannarasādhikāni cattāri ghaṭanasatāni vuttāni. Tesu tasmiṁ tasmiṁ ghaṭane ye anulomato ṭhitā paccayā, tesaṁ ekopi paccanīyato na labbhati. Hetumūlake cettha paṭhame ghaṭane anulomato pañcannaṁ paccayānaṁ ṭhitattā paccanīyato ekūnavīsati paccayā āgatā. Evaṁ sesesupi anulomato ṭhitāvasesā paccanīyato āgatā. Anulomato cettha bahūsupi ṭhitesu paccanīyato ekekova āgatoti veditabbo. Yathā ca hetumūlake, evaṁ ārammaṇādimūlakesupi sabbametaṁ vidhānaṁ yathānurūpato veditabbanti.",
  "atk-abh03a53:246": "Anulomapaccanīyavaṇṇanā.",
  "atk-abh03a53:247": "Paccanīyānulomavaṇṇanā",
  "atk-abh03a53:248": "631. Paccanīyānulomepi ‘‘hetuyā satta, ārammaṇe navā’’ti evaṁ anulome ‘‘nahetuyā pannarasa, nārammaṇe pannarasā’’ti evaṁ paccanīye ca laddhagaṇanesu paccayesu yo paccanīyato ṭhito, tassa paccanīyato laddhavāresu ye anulomato ṭhitassa anulomato laddhavārehi sadisā vārā, tesaṁ vasena gaṇanā veditabbā. Paccanīyasmiñhi nahetupaccaye ‘‘nahetuyā pannarasā’’ti pannarasa vārā laddhā, anulome ārammaṇapaccaye ‘‘ārammaṇe navā’’ti nava vārā laddhā. Tattha ye nahetuyā pannarasa vuttā, tesu ye vārā ārammaṇe vuttehi navahi sadisā, tesaṁ vasena gaṇanā veditabbā. Tattha ye ārammaṇe nava vuttā, te nahetuyā vuttesu pannarasasu kusalo ‘‘kusalākusalābyākatānaṁ, akusalo akusalakusalābyākatānaṁ, abyākato abyākatakusalākusalāna’’nti imehi navahi sadisā, te sandhāya nahetuyā ārammaṇe navāti vuttaṁ. Adhipatiyā dasātiādīsupi eseva nayo. Ārammaṇādīnañhi anulomagaṇanāya ye vārā vuttā nahetupaccayena saddhiṁ saṁsandanepi te sabbe labbhantīti veditabbā. ‘‘Kusalo dhammo kusalassa dhammassa nahetupaccayena paccayo ārammaṇapaccayena paccayo, dānaṁ datvā sīlaṁ samādiyitvā uposathakammaṁ katvā taṁ paccavekkhati, pubbe suciṇṇāni paccavekkhatī’’ti iminā upāyena tesaṁ pāḷi uddharitabbā.",
  "atk-abh03a53:249": "Nahetupaccayā adhipatiyā dasāti ettha ṭhapetvā vīmaṁsādhipatiṁ sesādhipativasena anulomavibhaṅge āgatavārā uddharitabbā. Evamettha nava dasasattatīṇiterasaekanti cha gaṇanaparicchedā, tesaṁ vasena ūnataragaṇanena saddhiṁ atirekagaṇanassāpi gaṇanaṁ parihāpetvā nahetumūlakādīnaṁ nayānaṁ timūlakādīsu sabbasaṁsandanesu gaṇanā veditabbā. Idaṁ tāva sādhāraṇalakkhaṇaṁ . Na panetaṁ sabbasaṁsandanesu gacchati, yehi pana paccayehi saddhiṁ yesaṁ paccayānaṁ saṁsandane ye vārā virujjhanti, te apanetvā avasesānaṁ vasenapettha gaṇanā veditabbā.",
  "atk-abh03a53:250": "Nahetupaccayā naārammaṇapaccayā adhipatiyā sattāti ettha hi kusalo akusalassa; abyākato kusalassa, akusalassāti ime ārammaṇādhipativasena labbhamānā tayo vārā virujjhanti. Kasmā? Naārammaṇapaccayāti vuttattā. Tasmā te apanetvā sahajātādhipatinayenevettha ‘‘kusalo kusalassa, abyākatassa, kusalābyākatassa; akusalo akusalassa, abyākatassa, akusalābyākatassa; abyākato abyākatassā’’ti satta vārā veditabbā. Tepi nahetupaccayāti vacanato ṭhapetvā vīmaṁsādhipatiṁ sesādhipatīnaṁ vasena. Evaṁ sabbattha ūnataragaṇanapaccayavasena avirujjhamānagaṇanavasena ca gaṇanā veditabbā.",
  "atk-abh03a53:251": "Yesu ca paccayesu paccanīyato ṭhitesu ye anulomato na tiṭṭhanti, tepi veditabbā. Seyyathidaṁ – anantare paccanīyato ṭhite samanantarāsevananatthivigatā anulomato na tiṭṭhanti, sahajāte paccanīyato ṭhite hetuaññamaññavipākajhānamaggasampayuttā anulomato na tiṭṭhanti, nissaye paccanīyato ṭhite vatthupurejāto anulomato na tiṭṭhati. Āhāre vā indriye vā paccanīyato ṭhite hetuaññamaññavipākajhānamaggasampayuttā anulomato na tiṭṭhanti. Ārammaṇe pana paccanīyato ṭhite adhipatiupanissayā anulomato na tiṭṭhanti, ārammaṇādhipatiārammaṇūpanissayā pana na labbhanti. Iminā upāyena sabbattha yaṁ labbhati, yañca na labbhati, taṁ jānitvā labbhamānavasena vārā uddharitabbā.",
  "atk-abh03a53:252": "Tattha sabbesupi timūlakādīsu anantare sattātiādayo dumūlake laddhavārāyeva sattamūlakādīsu pana nasahajātapaccayā nissaye tīṇīti purejātavasena vatthunissaye tīṇi. Kamme dve nānākkhaṇikavaseneva. Āhāreekaṁ kabaḷīkārāhāravasena. Indriye ekaṁ rūpindriyavasena. Kamena gantvā vippayutte tīṇīti kusalādīnaṁ abyākatantāni pacchājātavasena. Atthiavigatesu pañcāti tāni ceva tīṇi, kusalābyākatā abyākatassa, akusalābyākatā abyākatassāti imāni ca dve pacchājātāhārindriyavasenāti. Pacchājātapaccayassa paccanīkabhāvato paṭṭhāya pana atthiavigatesu ekanti abyākato abyākatassa āhārindriyavasena. Nāhāre gahite naindriyapaccayāti na gahetabbaṁ. Tathā naindriye gahite nāhārapaccayāti. Kasmā? Dvīsu ekato gahitesu gaṇetabbavārassa abhāvato. Jhānamaggādīsupi paccanīkato ṭhitesu āhārato vā indriyato vā ekaṁ anulomaṁ akatvāva avasāne indriye ekaṁ, atthiyā ekaṁ, avigate ekaṁ, āhāre ekaṁ, atthiyā ekaṁ, avigate ekanti vuttaṁ. Sesamettha uttānatthamevāti.",
  "atk-abh03a53:253": "Nahetumūlakaṁ.",
  "atk-abh03a53:254": "636. Nārammaṇamūlakādīsu naaññamaññamūlake naaññamaññapaccayā hetuyā tīṇīti kusalādīni cittasamuṭṭhānānaṁ. Adhipatiyā aṭṭhāti adhipatiyā vuttesu dasasu ‘‘kusalo kusalābyākatassa, akusalo akusalābyākatassā’’ti dve apanetvā sesāni aṭṭha. Sahajāte pañcāti hetuyā vuttehi tīhi saddhiṁ ‘‘kusalo ca abyākato ca abyākatassa, akusalo ca abyākato ca abyākatassā’’ti ime dve. Nissaye sattāti tehi pañcahi saddhiṁ ‘‘abyākato kusalassa, abyākato akusalassā’’ti ime dve vatthuvasena. Kamme tīṇīti hetuyā vuttāneva. Sesatikesupi eseva nayo. Adhipatiyā tīṇīti heṭṭhā vuttāneva.",
  "atk-abh03a53:255": "644. Nāhāramūlake aññamaññe tīṇīti ṭhapetvā āhāre sesacetasikavasena veditabbāni. Yathā ca heṭṭhā, tathā idhāpi nāhāranaindriyesu ekekameva gahitaṁ, na dve ekato.",
  "atk-abh03a53:256": "648.Nasampayuttapaccayāhetuyā tīṇīti heṭṭhā naaññamaññe vuttāneva. Adhipatiyā aṭṭhāti vuttāneva. Navippayuttamūlake kamme pañcāti kusalādicetanā sahajātakusalādīnaṁ, nānākkhaṇikā kusalākusalacetanā kammasamuṭṭhānarūpassāti evaṁ pañca. Āhārindriyesu tīṇi sahajātasadisāni. Jhānamaggādīsu tīṇi hetusadisāni.",
  "atk-abh03a53:257": "650. Noatthimūlake yasmā hetu noatthi nāma na hoti, niyamato atthiyeva, tasmā taṁ aggahetvā nārammaṇe navāti vuttaṁ. Yathā ca hetu, tathā aññepi atthipaccayalakkhaṇayuttā ettha anulomato na tiṭṭhanti. Kamme dveti idaṁ pana nānākkhaṇikakammavasena vuttaṁ. Paccanīyato sabbe labbhanti. Yaṁ pana anulomato labbhamānampi aggahetvā tato puretarā paccayā paccanīyato gayhanti, so pacchā yojanaṁ labhati. Tenevettha ‘‘noatthipaccayā nahetupaccayā…pe… noavigatapaccayā kamme dve’’ti vuttaṁ. Kasmā panesa sakaṭṭhāneyeva na gahitoti ? Yasmā avasesesupi paccanīyato ṭhitesu ekova anulomato labbhati. Idañhi imasmiṁ paccayānulome lakkhaṇaṁ – yo sabbesu paccanīyato ṭhitesu ekova anulomato labbhati, so pacchā vuccatīti. Noatthipaccayā nohetupaccayā…pe… noavigatapaccayā upanissaye navāti etthāpi eseva nayo. Idaṁ pana pakatūpanissayavasena vuttaṁ. Iminā upāyena sabbattha labbhamānaṁ alabbhamānaṁ purevuttaṁ pacchāvuttañca veditabbanti.",
  "atk-abh03a53:258": "Pañhāvārassa paccanīyānulomavaṇṇanā.",
  "atk-abh03a53:259": "Niṭṭhitā ca kusalattikapaṭṭhānassa vaṇṇanāti."
}