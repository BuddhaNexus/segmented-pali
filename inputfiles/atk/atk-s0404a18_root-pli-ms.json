{
  "atk-s0404a18:0": "4. Upālivaggo",
  "atk-s0404a18:1": "1. Upālisuttavaṇṇanā",
  "atk-s0404a18:2": "31. Catutthassa paṭhame saṅghasuṭṭhutāyātiādīsu saṅghasuṭṭhutā nāma saṅghassa suṭṭhubhāvo, ‘‘suṭṭhu devā’’ti āgataṭṭhāne viya ‘‘suṭṭhu, bhante’’ti vacanasampaṭicchanabhāvo. Yo ca tathāgatassa vacanaṁ sampaṭicchati, tassa taṁ dīgharattaṁ hitāya sukhāya saṁvattati. Tasmā saṅghassa ‘‘suṭṭhu, bhante’’ti vacanasampaṭicchanatthaṁ paññattaṁ, asampaṭicchane ādīnavaṁ, sampaṭicchane ānisaṁsaṁ dassetvā, na balakkārena abhibhavitvāti etamatthaṁ āvikaronto āha – saṅghasuṭṭhutāyāti. Saṅghaphāsutāyāti saṅghassa phāsubhāvāya, sahajīvitāya sukhavihāratthāyāti attho.",
  "atk-s0404a18:3": "Dummaṅkūnaṁpuggalānaṁ niggahāyāti dummaṅkūnāma dussīlapuggalā, ye maṅkutaṁ āpādiyamānāpi dukkhena āpajjanti, vītikkamaṁ karontā vā katvā vā na lajjanti, tesaṁ niggahatthāya. Te hi sikkhāpade asati ‘‘kiṁ tumhehi diṭṭhaṁ, kiṁ sutaṁ, kiṁ amhehi kataṁ, katamasmiṁ vatthusmiṁ katamaṁ āpattiṁ ropetvā amhe niggaṇhathā’’ti saṅghaṁ viheṭheyyuṁ. Sikkhāpade pana sati te saṅgho sikkhāpadaṁ dassetvā saha dhammena niggahessati. Tena vuttaṁ – ‘‘dummaṅkūnaṁ puggalānaṁ niggahāyā’’ti.",
  "atk-s0404a18:4": "Pesalānanti piyasīlānaṁ bhikkhūnaṁ phāsuvihāratthāya. Piyasīlā hi bhikkhū kattabbākattabbaṁ sāvajjānavajjaṁ velaṁ mariyādañca ajānantā sikkhāttayapāripūriyā ghaṭamānā kilamanti, te pana sāvajjānavajjaṁ velaṁ mariyādañca ñatvā sikkhāpāripūriyā ghaṭamānā na kilamanti. Tena tesaṁ sikkhāpadapaññāpanaṁ phāsuvihārāya saṁvattatiyeva. Yo vā dummaṅkūnaṁ puggalānaṁ niggaho, sveva tesaṁ phāsuvihāro. Dussīlapuggale nissāya hi uposathappavāraṇā na tiṭṭhanti, saṅghakammāni nappavattanti, sāmaggī na hoti, bhikkhū anekaggā uddesādīsu anuyuñjituṁ na sakkonti. Dussīlesu pana niggahitesu sabbopi ayaṁ upaddavo na hoti, tato pesalā bhikkhū phāsu viharanti. Evaṁ ‘‘pesalānaṁ bhikkhūnaṁ phāsuvihārāyā’’ti ettha dvidhā attho veditabbo.",
  "atk-s0404a18:5": "Diṭṭhadhammikānaṁ āsavānaṁ saṁvarāyāti diṭṭhadhammikā āsavā nāma asaṁvare ṭhitena tasmiṁyeva attabhāve pattabbā pāṇippahāradaṇḍappahārasatthappahārahatthacchedapādacchedaakittiayasavippaṭisārādayo dukkhaviseso, tesaṁ saṁvarāya pidahanāya āgamanamaggathakanāyāti attho. Samparāyikānanti samparāyikā āsavā nāma asaṁvare ṭhitena katapāpakammamūlakā samparāye narakādīsu pattabbā dukkhavisesā, tesaṁ paṭighātatthāya vūpasamatthāya.",
  "atk-s0404a18:6": "Appasannānanti sikkhāpadapaññattiyā hi sati sikkhāpadapaññattiṁ ñatvā vā, yathāpaññattaṁ paṭipajjamāne bhikkhū disvā vā, yepi appasannā paṇḍitamanussā, te ‘‘yāni vata loke mahājanassa rajjanadussanamuyhanaṭṭhānāni, tehi ime samaṇā ārakā viratā viharanti, dukkaraṁ vata karontī’’ti pasādaṁ āpajjanti vinayapiṭakapotthakaṁ disvā micchādiṭṭhikatavedibrāhmaṇā viya. Tena vuttaṁ – ‘‘appasannānaṁ pasādāyā’’ti.",
  "atk-s0404a18:7": "Pasannānanti yepi sāsane pasannā kulaputtā, tepi sikkhāpadapaññattiṁ vā ñatvā, yathāpaññattaṁ paṭipajjamāne bhikkhū vā disvā ‘‘aho ayyā dukkaraṁ karonti, ye yāvajīvaṁ ekabhattā vinayasaṁvaraṁ pālentī’’ti bhiyyo bhiyyo pasīdanti. Tena vuttaṁ – ‘‘pasannānaṁ bhiyyobhāvāyā’’ti.",
  "atk-s0404a18:8": "Saddhammaṭṭhitiyāti tividho saddhammo pariyattisaddhammo paṭipattisaddhammo adhigamasaddhammoti. Tattha sakalampi buddhavacanaṁ pariyattisaddhammo nāma. Terasa dhutaguṇā cārittavārittasīlasamādhivipassanāti ayaṁ paṭipattisaddhammo nāma. Navalokuttaradhammo adhigamasaddhammo nāma. So sabbopi yasmā sikkhāpadapaññattiyā sati bhikkhū sikkhāpadañca tassa vibhaṅgañca tadatthajotanatthaṁ aññañca buddhavacanaṁ pariyāpuṇanti, yathāpaññattañca paṭipajjamānā paṭipattiṁ pūretvā paṭipattiyā adhigantabbaṁ lokuttaradhammaṁ adhigacchanti, tasmā sikkhāpadapaññattiyā saddhammo ciraṭṭhitiko hoti. Tena vuttaṁ – ‘‘saddhammaṭṭhitiyā’’ti.",
  "atk-s0404a18:9": "Vinayānuggahāyāti sikkhāpadapaññattiyā sati saṁvaravinayo, pahānavinayo, samathavinayo, paññattivinayoti catubbidho vinayo anuggahito hoti sūpatthambhito. Tena vuttaṁ – ‘‘vinayānuggahāyā’’ti.",
  "atk-s0404a18:10": "2. Pātimokkhaṭṭhapanāsuttavaṇṇanā",
  "atk-s0404a18:11": "32. Dutiye pārājikoti pārājikāpattiṁ āpanno. Pārājikakathāvippakatā hotīti ‘‘asukapuggalo pārājikaṁ āpanno nu kho no’’ti evaṁ kathā ārabhitvā aniṭṭhāpitā hoti. Esa nayo sabbattha.",
  "atk-s0404a18:12": "3. Ubbāhikāsuttavaṇṇanā",
  "atk-s0404a18:13": "33. Tatiye ubbāhikāyāti sampattaadhikaraṇaṁ vūpasametuṁ saṅghato ubbāhitvā uddharitvā gahaṇatthāya. Vinaye kho pana ṭhito hotīti vinayalakkhaṇe patiṭṭhito hoti. Asaṁhīroti na aññassa vacanamatteneva attano laddhiṁ vissajjeti. Paṭibaloti kāyabalenapi ñāṇabalenapi samannāgato. Saññāpetunti jānāpetuṁ. Paññāpetunti sampajānāpetuṁ. Nijjhāpetunti olokāpetuṁ. Pekkhatunti passāpetuṁ. Pasādetunti sañjātapasādaṁ kātuṁ. Adhikaraṇanti vivādādhikaraṇādicatubbidhaṁ. Adhikaraṇasamudayanti vivādamūlādikaṁ adhikaraṇakārakaṁ. Adhikaraṇanirodhanti adhikaraṇānaṁ vūpasamaṁ. Adhikaraṇanirodhagāminiṁ paṭipadanti sattavidhaadhikaraṇasamathaṁ.",
  "atk-s0404a18:14": "4. Upasampadāsuttavaṇṇanā",
  "atk-s0404a18:15": "34. Catutthe anabhiratinti ukkaṇṭhitabhāvaṁ. Vūpakāsetunti vinetuṁ. Adhisīleti uttamasīle. Cittapaññāsupi eseva nayo.",
  "atk-s0404a18:16": "7. Saṅghabhedasuttavaṇṇanā",
  "atk-s0404a18:17": "37. Sattame vatthūhīti kāraṇehi. Avakassantīti parisaṁ ākaḍḍhanti vijaṭenti ekamantaṁ ussārenti. Apakassantīti ativiya ākaḍḍhanti, yathā visaṁsaṭṭhā honti, evaṁ karonti. Āveni kammāni karontīti visuṁ saṅghakammāni karonti.",
  "atk-s0404a18:18": "9-10. Ānandasuttadvayavaṇṇanā",
  "atk-s0404a18:19": "39-40. Navame kappaṭṭhikanti āyukappaṁ nirayamhi ṭhitikāraṇaṁ. Kibbisaṁ pasavatīti pāpaṁ paṭilabhati. Āpāyikoti apāyagamanīyo. Nerayikoti niraye nibbattanako. Vaggaratoti bhedarato. Yogakkhemā padhaṁsatīti yogehi khemato arahattato dhaṁsati vigacchati. Dasame anuggahoti aññamaññassa saṅgahānuggaho. Sesaṁ sabbattha uttānatthamevāti.",
  "atk-s0404a18:20": "Upālivaggo catuttho."
}