{
  "atk-abh03a23:0": "8. Aṭṭhamavaggo",
  "atk-abh03a23:1": "1. Chagatikathāvaṇṇanā",
  "atk-abh03a23:2": "503-504. Idāni chagatikathā nāma hoti. Tattha asurakāyena saddhiṁ chagatiyoti yesaṁ laddhi, seyyathāpi andhakānañceva uttarāpathakānañca; te sandhāya pucchā sakavādissa, paṭiññā itarassa. Atha naṁ sakavādī ‘‘pañca kho panimā, sāriputta, gatiyo’’ti (ma. ni. 1.153) lomahaṁsanapariyāye paricchinnānaṁ gatīnaṁ vasena codetuṁ nanu pañca gatiyotiādimāha. Itaro suttavirodhabhayena paṭijānāti. Kasmā pana sakavādī cha gatiyo na sampaṭicchati, nanu ‘‘catūhāpāyehi ca vippamutto’’ti ettha asurakāyopi gahitoti. Saccaṁ gahito, na panesā gati. Kasmā? Visuṁ abhāvato. Asurakāyasmiñhi kālakañcikā asurā petagatiyā saṅgahitā , vepacittiparisā devagatiyā, asurakāyoti visuṁ ekā gati nāma natthi.",
  "atk-abh03a23:3": "Idāni etameva atthaṁ dassetuṁ nanu kālakañcikātiādi āraddhaṁ. Tattha samānavaṇṇāti sadisarūpasaṇṭhānā bībhacchā virūpā duddassikā. Samānabhogāti sadisamethunasamācārā. Samānāhārāti sadisakheḷasiṅghāṇikapubbalohitādiāhārā. Samānāyukāti sadisaāyuparicchedā. Āvāhavivāhanti kaññāgahaṇañceva kaññādānañca. Sukkapakkhe samānavaṇṇāti sadisarūpasaṇṭhānā abhirūpā pāsādikā dassanīyā pabhāsampannā. Samānabhogāti sadisapañcakaāmaguṇabhogā. Samānāhārāti sadisasudhābhojanādiāhārā. Sesaṁ vuttanayameva. Nanu atthi asurakāyoti idaṁ asurakāyasseva sādhakaṁ. Tassa pana visuṁ gatiparicchedābhāvena na gatisādhakanti.",
  "atk-abh03a23:4": "Chagatikathāvaṇṇanā.",
  "atk-abh03a23:5": "2. Antarābhavakathāvaṇṇanā",
  "atk-abh03a23:6": "505. Idāni antarābhavakathā nāma hoti. Tattha yesaṁ ‘‘antarā parinibbāyī’’ti suttapadaṁ ayoniso gahetvā ‘‘antarābhavo nāma atthi, yattha satto dibbacakkhuko viya adibbacakkhuko, iddhimā viya aniddhimā mātāpitisamāgamañceva utusamayañca olokayamāno sattāhaṁ vā atirekasattāhaṁ vā tiṭṭhatī’’ti laddhi, seyyathāpi pubbaseliyānañceva sammitiyānañca; te sandhāya atthīti pucchā sakavādissa, laddhiyaṁ ṭhatvā paṭiññā itarassa. Atha naṁ ye ca bhagavatā tayo bhavā vuttā, tesaṁ vasena codetuṁ kāmabhavotiādimāha. Tatrāyaṁ adhippāyo – yadi te antarābhavo nāma koci bhavo atthi, tena kāmabhavādīnaṁyeva aññatarena bhavitabbaṁ pañcavokārabhavādinā viya, tena taṁ pucchāmi – ‘‘kiṁ te ayaṁ antarābhavo nāma kāmabhavo, udāhu rūpabhavo arūpabhavo vā’’ti? Itaro tathā anicchanto sabbaṁ paṭikkhipati. Kāmabhavassa cātiādi yadi antarābhavo nāma atthi, imesaṁ bhavānaṁ antarā dvinnaṁ sīmānaṁ sīmantarikā viya bhaveyyāti codetuṁ āraddhaṁ. Paravādī pana tathā anicchanto sabbapañhe paṭikkhipati kevalaṁ laddhiyā, na sahadhammena. Teneva naṁ sakavādī ‘no vata re’ti paṭisedheti.",
  "atk-abh03a23:7": "506.Pañcamī sā yonītiādīnipi yathāparicchinnayoniādīsu so samodhānaṁ na gacchati, atha tena tato tato atirekena bhavitabbanti codetuṁ vuttāni. Antarābhavūpagaṁ kammanti yadi sopi eko bhavo, yathā kāmabhavūpagādīni kammāni atthīti satthārā vibhajitvā dassitāni, evaṁ tadupagenāpi kammena bhavitabbanti codanatthaṁ vuttaṁ. Yasmā pana parasamaye antarābhavūpagaṁ nāma pāṭiyekkaṁ kammaṁ natthi, yaṁ yaṁ bhavaṁ upapajjissati, tadupageneva kammena antarābhave nibbattatīti tesaṁ laddhi, tasmā ‘naheva’nti paṭikkhittaṁ. Atthi antarābhavūpagā sattāti puṭṭhopi kāmabhavūpagāyeva nāma teti laddhiyā paṭikkhipati. Jāyantītiādīni puṭṭhopi tattha jātijarāmaraṇāni ceva cutipaṭisandhiparamparañca anicchanto paṭikkhipati. Rūpādivasena puṭṭhopi yasmā antarābhavasattassa anidassanaṁ rūpaṁ, vedanādayopi aññesaṁ viya na oḷārikāti tassa laddhi, tasmā paṭikkhipati. Imināva kāraṇena pañcavokārabhavabhāvepi paṭikkhepo veditabbo.",
  "atk-abh03a23:8": "507. Idāni kāmabhavo bhavo gatītiādi bhavasaṁsandanaṁ nāma hoti. Tatrāyaṁ adhippāyo – yadi te antarābhavo nāma koci bhavo bhaveyya, yathā kāmabhavādīsu bhavagatiādibhedo labbhati, tathā tatrāpi labbhetha. Yathā vā tattha na labbhati, tathā imesupi na labbhetha. Samānasmiñhi bhavabhāve etesvevesa vibhāgo atthi, na itarasminti ko ettha visesahetūti. Itaro puna laddhimattavasena taṁ taṁ paṭijānāti ceva paṭikkhipati ca.",
  "atk-abh03a23:9": "508.Sabbesaññeva sattānaṁ atthi antarābhavoti puṭṭho yasmā nirayūpagaasaññasattūpagaarūpūpagānaṁ antarābhavaṁ na icchati, tasmā paṭikkhipati. Teneva kāraṇena paṭilome paṭijānāti. Ānantariyassātiādi yesaṁ so antarābhavaṁ na icchati, te tāva vibhajitvā dassetuṁ vuttaṁ. Taṁ sabbaṁ pāḷianusāreneva veditabbaṁ saddhiṁ suttasādhanenāti.",
  "atk-abh03a23:10": "Antarābhavakathāvaṇṇanā.",
  "atk-abh03a23:11": "3. Kāmaguṇakathāvaṇṇanā",
  "atk-abh03a23:12": "510. Idāni kāmaguṇakathā nāma hoti. Tattha sakasamaye tāva kāmadhātūti vatthukāmāpi vuccanti – kilesakāmāpi kāmabhavopi. Etesu hi vatthukāmā kamanīyaṭṭhena kāmā, sabhāvanissattasuññataṭṭhena dhātūti kāmadhātu. Kilesakāmā kamanīyaṭṭhena ceva kamanaṭṭhena ca kāmā, yathāvuttenevatthena dhātūti kāmadhātu. Kāmabhavo kamanīyaṭṭhena kamanaṭṭhena vatthukāmapavattidesaṭṭhenāti tīhi kāraṇehi kāmo, yathāvuttenevatthena dhātūti kāmadhātu. Parasamaye pana – ‘‘pañcime, bhikkhave, kāmaguṇā’’ti vacanamattaṁ nissāya pañceva kāmaguṇā kāmadhātūti gahitaṁ. Tasmā yesaṁ ayaṁ laddhi, seyyathāpi etarahi pubbaseliyānaṁ; te sandhāya kāmadhātunānattaṁ bodhetuṁ pañcevāti pucchā sakavādissa, laddhivasena paṭiññā itarassa. Nanu atthītiādi kilesakāmadassanatthaṁ vuttaṁ. Tattha tappaṭisaṁyuttoti kāmaguṇapaṭisaṁyutto, kāmaguṇārammaṇoti attho. No ca vata re vattabbe pañcevāti imesu tappaṭisaṁyuttachandādīsu sati pañceva kāmaguṇā kāmadhātūti na vattabbaṁ. Etepi hi chandādayo kamanīyaṭṭhena kāmā ca dhātu cātipi kāmadhātu. Kamanaṭṭhena kāmasaṅkhātā dhātūtipi kāmadhātūti attho.",
  "atk-abh03a23:13": "Manussānaṁ cakkhuntiādi vatthukāmadassanatthaṁ vuttaṁ. Tattha paravādī channampi āyatanānaṁ vatthukāmabhāvena nakāmadhātubhāvaṁ paṭikkhipitvā puna manoti puṭṭho mahaggatalokuttaraṁ sandhāya nakāmadhātubhāvaṁ paṭijānāti. Yasmā pana sabbopi tebhūmakamano kāmadhātuyeva, tasmā naṁ sakavādī suttena niggaṇhāti.",
  "atk-abh03a23:14": "511.Kāmaguṇābhavotiādi bhavassa kāmadhātubhāvadassanatthaṁ vuttaṁ. Yasmā pana kāmaguṇamatte bhavoti vohāro natthi, tasmā paravādī nahevāti paṭikkhipati. Kāmaguṇūpagaṁ kammantiādi sabbaṁ kāmaguṇamattassa nakāmadhātubhāvadassanatthaṁ vuttaṁ. Kāmadhātusaṅkhātakāmabhavūpagameva hi kammaṁ atthi, kāmabhavūpagā eva ca sattā honti. Tattha jāyanti jiyanti miyanti cavanti upapajjanti, na kāmaguṇesūti iminā upāyena sabbattha attho veditabboti.",
  "atk-abh03a23:15": "Kāmaguṇakathāvaṇṇanā.",
  "atk-abh03a23:16": "4. Kāmakathāvaṇṇanā",
  "atk-abh03a23:17": "513-514. Idāni kāmakathā nāma hoti. Tattha yesaṁ ‘‘pañcime, bhikkhave, kāmaguṇā’’ti vacanamattaṁ nissāya rūpāyatanādīni pañcevāyatanāni kāmāti laddhi, seyyathāpi pubbaseliyānaṁ; tesaṁ kilesakāmasseva nippariyāyena kāmabhāvaṁ dassetuṁ pañcevāti pucchā sakavādissa, paṭiññā itarassa. Sesamettha uttānatthamevāti.",
  "atk-abh03a23:18": "Kāmakathāvaṇṇanā.",
  "atk-abh03a23:19": "5. Rūpadhātukathāvaṇṇanā",
  "atk-abh03a23:20": "515-516. Idāni rūpadhātukathā nāma hoti. Tattha ‘‘rūpino dhammā rūpadhātu nāmā’’ti yesaṁ laddhi, seyyathāpi andhakānaṁ; te sandhāya rūpinoti pucchā sakavādissa, paṭiññā itarassa. Atha naṁ sakavādī yasmā rūpadhātu nāma rūpabhavo, na rūpamattameva, tasmā tenatthena codetuṁ rūpadhātūtiādimāha. Taṁ sabbaṁ kāmaguṇakathāyaṁ vuttanayeneva veditabbaṁ. Sāva kāmadhātūti puṭṭho bhūmiparicchedena virodhaṁ passamāno paṭikkhipati. Puna daḷhaṁ katvā puṭṭho attano laddhivasena paṭijānāti. Evaṁ sante pana dvīhi bhavehi samannāgatatā āpajjati, tena taṁ sakavādī kāmabhavena cāti ādimāha. Itaro ekassa dvīhi samannāgatābhāvato paṭikkhipatīti.",
  "atk-abh03a23:21": "Rūpadhātukathāvaṇṇanā.",
  "atk-abh03a23:22": "6. Arūpadhātukathāvaṇṇanā",
  "atk-abh03a23:23": "517-518. Arūpadhātukathāyapi imināvupāyena attho veditabbo. Arūpadhammesu pana vedanākkhandhameva gahetvā vedanā bhavotiādinā nayenettha desanā katā. Tattha kiṁ te arūpino dhammāti saṅkhaṁ gatā vedanādīsu aññatarā hotīti evamattho daṭṭhabbo. Sesaṁ heṭṭhā vuttanayeneva veditabbanti.",
  "atk-abh03a23:24": "Arūpadhātukathāvaṇṇanā.",
  "atk-abh03a23:25": "7. Rūpadhātuyā āyatanakathāvaṇṇanā",
  "atk-abh03a23:26": "519. Idāni rūpadhātuyā āyatanakathā nāma hoti. Tattha yesaṁ ‘‘rūpī manomayo sabbaṅgapaccaṅgī ahīnindriyo’’ti (dī. ni. 1.87) suttaṁ nissāya brahmakāyikānaṁ ghānādinimittānipi āyatanānevāti kappetvā saḷāyataniko tesaṁ attabhāvoti laddhi, seyyathāpi andhakānañceva sammitiyānañca; te sandhāya saḷāyatanikoti pucchā sakavādissa, laddhivasena paṭiññā itarassa. Atha naṁ yaṁ tattha āyatanaṁ natthi, tassa vasena codetuṁ atthi tattha ghānāyatanantiādi āraddhaṁ. Tato paravādī yaṁ tattha ajjhattikānaṁ tiṇṇaṁ āyatanānaṁ ghānādikaṁ saṇṭhānanimittaṁ tadeva āyatananti laddhiyā paṭijānāti. Bāhirānaṁ gandhāyatanādīnaṁ vasena puṭṭho ghānappasādādayo tattha na icchati, tasmā tesaṁ gocaraṁ paṭisedhento paṭikkhipati. Paṭilomapañhasaṁsandanapañhesupi imināvupāyena attho veditabbo.",
  "atk-abh03a23:27": "521. Atthi tattha ghānāyatanaṁ atthi gandhāyatanaṁ tena ghānena taṁ gandhaṁ ghāyatīti tasmiṁyeva parasamaye ekacce ācariye sandhāya vuttaṁ. Te kira tattha cha ajjhattikāni āyatanāni paripuṇṇāni icchanti, āyatanena ca nāma sakiccakena bhavitabbanti tehi ghānādīhi te gandhādayo ghāyanti sāyanti phusantītipi icchanti. Taṁ laddhiṁ sandhāya paravādī āmantāti paṭijānāti.",
  "atk-abh03a23:28": "522.Atthitattha mūlagandhotiādīni pana puṭṭho atthibhāvaṁ sādhetuṁ asakkonto paṭikkhipati. Nanu atthi tatthaghānanimittantiādi saṇṭhānamattasseva sādhakaṁ, na āyatanassa, tasmā udāhaṭampi anudāhaṭasadisamevāti.",
  "atk-abh03a23:29": "Rūpadhātuyā āyatanakathāvaṇṇanā.",
  "atk-abh03a23:30": "8. Arūpe rūpakathāvaṇṇanā",
  "atk-abh03a23:31": "524-526. Idāni arūpe rūpakathā nāma hoti. Tattha yesaṁ ‘‘viññāṇapaccayā nāmarūpa’’nti vacanato āruppabhavepi oḷārikarūpā nissaṭaṁ sukhumarūpaṁ atthīti laddhi, seyyathāpi andhakānaṁ; te sandhāya atthi rūpanti pucchā sakavādissa, paṭiññā itarassa. Sesamettha uttānatthamevāti.",
  "atk-abh03a23:32": "Arūpe rūpakathāvaṇṇanā.",
  "atk-abh03a23:33": "9. Rūpaṁ kammantikathāvaṇṇanā",
  "atk-abh03a23:34": "527-537. Idāni rūpaṁ kammantikathā nāma hoti. Tattha yesaṁ kāyavacīviññattisaṅkhātaṁ rūpameva kāyakammaṁ vacīkammaṁ nāma, tañca kusalasamuṭṭhānaṁ kusalaṁ, akusalasamuṭṭhānaṁ akusalanti laddhi, seyyathāpi mahisāsakānañceva sammitiyānañca; te sandhāya kusalena cittena samuṭṭhitanti pucchā sakavādissa, paṭiññā itarassa. Atha naṁ sace taṁ kusalaṁ, yvāyaṁ sārammaṇādibhedo kusalassa labbhati, atthi te so tassāti codetuṁ sārammaṇantiādi āraddhaṁ. Tattha patthanā paṇidhīti cetanāyevetaṁ vevacanaṁ. Kusalacetanāyeva hi pakappayamānā patthanāti. Pakappanavasena ṭhitattā paṇidhīti ca vuccati. Parato pana kusalena cittena samuṭṭhitā vedanā saññā cetanā saddhātiādīsu vedanādīnaññeva cettha patthanā paṇidhīti labbhati, na cetanāya. Kasmā? Dvinnaṁ cetanānaṁ ekato abhāvā, sotapatitattā pana evaṁ tanti gatāti veditabbā. Rūpāyatanantiādi purimavāre ‘‘sabbantaṁ kusala’’nti saṁkhittassa pabhedadassanatthaṁ vuttaṁ . Sesā saṁsandananayā, vacīkammakathā ‘‘akusalena cittena samuṭṭhita’’ntiādividhānañca sabbaṁ pāḷianusāreneva veditabbaṁ. Asucīti panettha sukkaṁ adhippetaṁ. Suttasādhanaṁ uttānatthameva.",
  "atk-abh03a23:35": "Rūpaṁ kammantikathāvaṇṇanā.",
  "atk-abh03a23:36": "10. Jīvitindriyakathāvaṇṇanā",
  "atk-abh03a23:37": "540. Idāni jīvitindriyakathā nāma hoti. Tattha yesaṁ jīvitindriyaṁ nāma cittavippayutto arūpadhammo, tasmā rūpajīvitindriyaṁ natthīti laddhi, seyyathāpi pubbaseliyānañceva sammitiyānañca; te sandhāya pucchā sakavādissa, paṭiññā itarassa. Natthi rūpīnaṁ dhammānaṁ āyūti pañhe upādinnarūpānampi tiṇakaṭṭhādīnampi santānavasena pavattimeva āyu ṭhiti yapanā yāpanā iriyanā vattanā pālanāti icchati, tasmā paṭikkhipati. Atthīti pañhepi iminā kāraṇena paṭijānāti. Atthi arūpajīvitindriyanti pañhe arūpadhammānaṁ cittavippayuttaṁ jīvitindriyasantānaṁ nāma atthīti icchati, tasmā paṭijānāti.",
  "atk-abh03a23:38": "541.Rūpīnaṁ dhammānaṁ āyu arūpajīvitindriyanti pañhe sattasantāne rūpino vā hontu arūpino vā, sabbesaṁ cittavippayuttaṁ arūpajīvitindriyameva icchati, tasmā paṭijānāti.",
  "atk-abh03a23:39": "542. Nirodhasamāpannapañhesupi cittavippayuttaṁ arūpajīvitameva sandhāya paṭikkhipati ca paṭijānāti ca. Sakavādī pana taṁ asampaṭicchanto yaṁ arūpapavatte asati atthi, rūpena tena bhavitabbanti codetuṁ hañcītiādimāha. Saṅkhārakkhandhapañhe phassādisaṅkhārakkhandhaṁ sandhāya paṭikkhipati, kāyakammādisaṅkhārakkhandhaṁ sandhāya paṭijānāti. Kāyaviññatti vacīviññatti sammāvācā sammākammanto jīvitindriyanti evamādayopi dhammā saṅkhārakkhandhapariyāpannātissa laddhi. Sakavādī pana taṁ asampaṭicchanto yadi niruddhepi arūpapavatte saṅkhārakkhandho atthi, catunnampi khandhānaṁ atthitā hotūti codetuṁ atthi vedanākkhandhoti ādimāha. Itaro antosamāpattiṁ sandhāya paṭikkhipati, samāpajjantassa ca vuṭṭhahantassa ca pubbāparabhāgaṁ sandhāya paṭijānāti.",
  "atk-abh03a23:40": "543. Asaññasattavārepi eseva nayo. Tassa hi laddhiyā asaññasattānaṁ paṭisandhikāle cittaṁ uppajjitvā nirujjhati, tena saha cittavippayuttaarūpajīvitindriyaṁ uppajjitvā yāvatāyukaṁ pavattati. Tasmā tesaṁ jīvitindriyaṁ natthīti puṭṭho paṭikkhipati, atthīti puṭṭho paṭijānāti. Vedanākkhandhādayopi tesaṁ pavattivasena paṭikkhipati, cutipaṭisandhivasena paṭijānāti. Sakavādī pana taṁ anicchanto ‘‘sace tattha ekakkhaṇepi vedanādayo atthi, pañcavokārabhavattaṁ pāpuṇātī’’ti codetuṁ pañcavokārabhavoti āha. Itaro suttavirodhabhayā paṭikkhipati.",
  "atk-abh03a23:41": "544-545.Ekadesaṁ bhijjatīti pañhe sampayuttaṁ bhijjati, vippayuttaṁ tiṭṭhatīti tassa laddhi, tasmā paṭijānāti. Dve jīvitindriyānīti pucchā paravādissa, paṭiññā sakavādissa. Rūpārūpavasena hi dve jīvitindriyāni, tehiyeva satto jīvati, tesaṁ bhaṅgena maratīti vuccati. Cutikkhaṇasmiñhi dvepi jīvitāni saheva bhijjanti.",
  "atk-abh03a23:42": "Jīvitindriyakathāvaṇṇanā.",
  "atk-abh03a23:43": "11. Kammahetukathāvaṇṇanā",
  "atk-abh03a23:44": "546. Idāni kammahetukathā nāma hoti. Tattha yena arahatā purimabhave arahā abbhācikkhitapubbo, so tassa kammassa hetu arahattā parihāyatīti yesaṁ laddhi, seyyathāpi pubbaseliyānañceva sammitiyānañca; te sandhāya kammahetūti pucchā sakavādissa, paṭiññā itarassa. Sesaṁ parihānikathāyaṁ vuttanayameva .",
  "atk-abh03a23:45": "Handa hi arahantānaṁ abbhācikkhatīti idaṁ yassa kammassa hetu parihāyati, taṁ sampaṭicchāpetuṁ vadati. Atha naṁ sakavādī taṁ pakkhaṁ paṭijānāpetvā ‘‘yadi evaṁ yehi arahanto na abbhācikkhitapubbā, te sabbe arahattaṁ pāpuṇeyyu’’nti codetuṁ ye kecītiādimāha. Itaro tassa kammassa arahattaṁ sampāpuṇane niyāmaṁ apassanto paṭikkhipati.",
  "atk-abh03a23:46": "Kammahetukathāvaṇṇanā.",
  "atk-abh03a23:47": "Aṭṭhamo vaggo."
}