{
  "atk-vin02a23:0": "4. Pavāraṇākkhandhakaṁ",
  "atk-vin02a23:1": "Aphāsukavihārakathā",
  "atk-vin02a23:2": "209. Pavāraṇākkhandhake – neva ālapeyyāma na sallapeyyāmāti ettha ālāpo nāma paṭhamavacanaṁ; sallāpo pacchimavacanaṁ. Hatthavilaṅghakenāti hatthukkhepakena. Pasusaṁvāsanti pasūnaṁ viya saṁvāsaṁ. Pasavopi hi attano uppannaṁ sukhadukkhaṁ aññamaññassa na ārocenti, paṭisanthāraṁ na karonti, tathā etepi na akaṁsu; tasmā nesaṁ saṁvāso ‘‘pasusaṁvāso’’ti vuccati. Esa nayo sabbattha. Na bhikkhave mūgabbataṁ titthiyasamādānanti ‘‘imaṁ temāsaṁ na kathetabba’’nti evarūpaṁ vatasamādānaṁ na kātabbaṁ; adhammakatikā hesā. Aññamaññānulomatāti aññamaññaṁ vattuṁ anulomabhāvo. ‘‘Vadantu maṁ āyasmanto’’ti hi vadantaṁ sakkā hoti kiñci vattuṁ; na itaraṁ. Āpattivuṭṭhānatā vinayapurekkhāratāti āpattīhi vuṭṭhānabhāvo vinayaṁ purato katvā caraṇabhāvo. ‘‘Vadantu maṁ āyasmanto’’ti hi evaṁ vadanto āpattīhi vuṭṭhahissati, vinayañca purakkhatvā viharissatīti vuccati.",
  "atk-vin02a23:3": "210.Suṇātu me bhante saṅgho ajja pavāraṇā, yadi saṅghassa pattakallaṁ, saṅgho pavāreyyāti ayaṁ sabbasaṅgāhikā nāma ñatti; evañhi vutte tevācikaṁ dvevācikaṁ ekavācikañca pavāretuṁ vaṭṭati. Samānavassikaṁ na vaṭṭati. ‘‘Tevācikaṁ pavāreyyā’’ti vutte pana tevācikameva vaṭṭati, aññaṁ na vaṭṭati. ‘‘Dvevācikaṁ pavāreyyā’’ti vutte dvevācikañca tevācikañca vaṭṭati, ekavācikañca samānavassikañca na vaṭṭati. ‘‘Ekavācikaṁ pavāreyyā’’ti vutte pana ekavācika-dvevācika-tevācikāni vaṭṭanti, samānavassikameva na vaṭṭati. ‘‘Samānavassika’’nti vutte sabbaṁ vaṭṭati.",
  "atk-vin02a23:4": "211.Acchantīti nisinnāva honti, na uṭṭhahanti. Tadamantarāti tadantarā; tāvatakaṁ kālanti attho.",
  "atk-vin02a23:5": "Pavāraṇābhedakathā",
  "atk-vin02a23:6": "212.Cātuddasikāca pannarasikā cāti ettha cātuddasikāya ‘‘ajja pavāraṇā cātuddasī’’ti evaṁ pubbakiccaṁ kātabbaṁ, pannarasikāya ‘‘ajja pavāraṇā pannarasī’’ti.",
  "atk-vin02a23:7": "Pavāraṇakammesu sace ekasmiṁ vihāre pañcasu bhikkhūsu vasantesu ekassa pavāraṇaṁ āharitvā cattāro gaṇañattiṁ ṭhapetvā pavārenti, catūsu tīsu vā vasantesu ekassa pavāraṇaṁ āharitvā tayo vā dve vā saṅghañattiṁ ṭhapetvā pavārenti, sabbametaṁ adhammenavaggaṁ pavāraṇakammaṁ.",
  "atk-vin02a23:8": "Sace pana sabbepi pañca janā ekato sannipatitvā gaṇañattiṁ ṭhapetvā pavārenti, cattāro tayo vā dve vā vasantā ekato sannipatitvā saṅghañattiṁ ṭhapetvā pavārenti, sabbametaṁ adhammenasamaggaṁ pavāraṇakammaṁ.",
  "atk-vin02a23:9": "Sace pañcasu janesu ekassa pavāraṇaṁ āharitvā cattāro saṅghañattiṁ ṭhapetvā pavārenti, catūsu tīsu vā ekassa pavāraṇaṁ āharitvā tayo vā dve vā gaṇañattiṁ ṭhapetvā pavārenti, sabbametaṁ dhammenavaggaṁ pavāraṇakammaṁ .",
  "atk-vin02a23:10": "Sace pana sabbepi pañca janā ekato sannipatitvā saṅghañattiṁ ṭhapetvā pavārenti, cattāro vā tayo vā ekato sannipatitvā gaṇañattiṁ ṭhapetvā pavārenti, dve aññamaññaṁ pavārenti, ekako vasanto adhiṭṭhānapavāraṇaṁ karoti, sabbametaṁ dhammenasamaggaṁ nāma pavāraṇakammanti.",
  "atk-vin02a23:11": "Pavāraṇādānānujānanakathā",
  "atk-vin02a23:12": "213.Dinnā hoti pavāraṇāti ettha evaṁ dinnāya pavāraṇāya pavāraṇāhārakena saṅghaṁ upasaṅkamitvā evaṁ pavāretabbaṁ – ‘‘tisso bhante bhikkhu saṅghaṁ pavāreti diṭṭhena vā sutena vā parisaṅkāya vā, vadatu taṁ bhante saṅgho anukampaṁ upādāya, passanto paṭikarissati. Dutiyampi…pe… tatiyampi bhante tisso bhikkhu saṅghaṁ pavāreti…pe… paṭikarissatī’’ti . Sace pana vuḍḍhataro hoti, ‘‘āyasmā bhante tisso’’ti vattabbaṁ; evañhi tena tassatthāya pavāritaṁ hotīti.",
  "atk-vin02a23:13": "Pavāraṇaṁdentena chandampi dātunti ettha chandadānaṁ uposathakkhandhake vuttanayeneva veditabbaṁ. Idhāpi ca chandadānaṁ avasesakammatthāya. Tasmā sace pavāraṇaṁ dento chandaṁ deti, vuttanayena āhaṭāya pavāraṇāya tena ca bhikkhunā saṅghena ca pavāritameva hoti. Atha pavāraṇameva deti, na chandaṁ, tassa ca pavāraṇāya ārocitāya saṅghena ca pavārite sabbesaṁ suppavāritaṁ hoti, aññaṁ pana kammaṁ kuppati. Sace chandameva deti na pavāraṇaṁ, saṅghassa pavāraṇā ca sesakammāni ca na kuppanti, tena pana bhikkhunā appavāritaṁ hoti. Pavāraṇadivase pana bahisīmāyaṁ pavāraṇaṁ adhiṭṭhahitvā āgatenapi chando dātabbo, tena saṅghassa pavāraṇakammaṁ na kuppati.",
  "atk-vin02a23:14": "218.Ajja me pavāraṇāti ettha sace cātuddasikā hoti, ‘‘ajja me pavāraṇā cātuddasī’’ti sace pannarasikā ‘‘ajja me pavāraṇā pannarasī’’ti evaṁ adhiṭṭhātabbaṁ.",
  "atk-vin02a23:15": "219.Tadahupavāraṇāya āpattintiādi vuttanayameva.",
  "atk-vin02a23:16": "Anāpattipannarasakādikathā",
  "atk-vin02a23:17": "222.Puna pavāretabbanti puna pubbakiccaṁ katvā ñattiṁ ṭhapetvā saṅghattherato paṭṭhāya pavāretabbaṁ. Sesaṁ uposathakkhandhakavaṇṇanāyaṁ vuttanayeneva veditabbaṁ.",
  "atk-vin02a23:18": "228.Āgantukehiāvāsikānaṁ anuvattitabbanti ‘‘ajja pavāraṇā cātuddasī’’ti etadeva pubbakiccaṁ kātabbaṁ. Pannarasikavārepi eseva nayo. Āvāsikehi nissīmaṁ gantvā pavāretabbanti assāvasāne ayaṁ pāḷimuttakavinicchayo – sace purimikāya pañca bhikkhū vassaṁ upagatā, pacchimikāyapi pañca, purimehi ñattiṁ ṭhapetvā pavārite pacchimehi tesaṁ santike pārisuddhiuposatho kātabbo, na ekasmiṁ uposathagge dve ñattiyo ṭhapetabbā. Sacepi pacchimikāya upagatā cattāro tayo dve eko vā hoti, eseva nayo. Atha purimikāya cattāro pacchimikāyapi cattāro tayo dve eko vā eseva nayo. Athāpi purimikāya tayo, pacchimikāyapi tayo dve vā, eseva nayo. Idañhettha lakkhaṇaṁ – sace purimikāya upagatehi pacchimikāya upagatā thokatarā ceva honti samasamā ca, saṅghapavāraṇāya gaṇaṁ pūrenti, saṅghapavāraṇāvasena ñatti ṭhapetabbāti.",
  "atk-vin02a23:19": "Sace pana purimikāya tayo, pacchimikāya eko hoti, tena saddhiṁ te cattāro honti, catunnaṁ saṅghañattiṁ ṭhapetvā pavāretuṁ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṁ ṭhapetvā purimehi pavāretabbaṁ. Itarena tesaṁ santike pārisuddhiuposatho kātabbo. Sace purimikāya dve pacchimikāya dve vā eko vā hoti, eseva nayo. Sace purimikāya eko, pacchimikāyapi eko hoti, ekena ekassa santike pavāretabbaṁ, ekena pārisuddhiuposatho kātabbo. Sace pana purimavassūpagatehi pacchimavassūpagatā ekenapi adhikatarā honti, paṭhamaṁ pātimokkhaṁ uddisitvā pacchā thokatarehi tesaṁ santike pavāretabbaṁ.",
  "atk-vin02a23:20": "Kattikacātumāsiniyā pavāraṇāya pana sace paṭhamaṁ vassūpagatehi mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṁ ṭhapetvā pavāretabbaṁ. Tehi pavārite pacchā itarehi pārisuddhiuposatho kātabbo. Atha mahāpavāraṇāya pavāritā bahū bhikkhū honti, pacchimavassūpagatā thokatarā vā eko vā, pātimokkhe uddiṭṭhe pacchā tesaṁ santike tena pavāretabbaṁ.",
  "atk-vin02a23:21": "233.Na ca bhikkhave appavāraṇāya pavāretabbaṁ, aññatra saṅghasāmaggiyāti ettha kosambakasāmaggīsadisāva sāmaggī veditabbā. ‘‘Ajja pavāraṇā sāmaggī’’ti evañcettha pubbakiccaṁ kātabbaṁ. Ye pana kismiñcideva appamattake pavāraṇaṁ ṭhapetvā samaggā honti, tehi pavāraṇāyameva pavāraṇā kātabbā. Sāmaggīpavāraṇaṁ karontehi ca paṭhamapavāraṇaṁ ṭhapetvā pāṭipadato paṭṭhāya yāva kattikacātumāsinī puṇṇamā, etthantare kātabbā, tato pacchā vā pure vā na vaṭṭati.",
  "atk-vin02a23:22": "Dvevācikādipavāraṇākathā",
  "atk-vin02a23:23": "234.Dvevācikaṁ pavāretunti ettha ñattiṁ ṭhapentenāpi ‘‘yadi saṅghassa pattakallaṁ saṅgho dvevācikaṁ pavāreyyā’’ti vattabbaṁ, ekavācike ‘‘ekavācikaṁ pavāreyyā’’ti, samānavassikepi ‘‘samānavassikaṁ pavāreyyā’’ti vattabbaṁ, ettha ca bahūpi samānavassā ekato pavāretuṁ labhanti.",
  "atk-vin02a23:24": "Pavāraṇāṭhapanakathā",
  "atk-vin02a23:25": "236.Bhāsitāyalapitāya apariyositāyāti ettha sabbasaṅgāhikañca puggalikañcāti duvidhaṁ pavāraṇāṭhapanaṁ. Tattha sabbasaṅgāhike ‘‘suṇātu me bhante saṅgho…pe… saṅgho tevācikaṁ pavāre’’ iti sukārato yāva rekāro, tāva bhāsitā lapitā apariyositāva hoti pavāraṇā. Etthantare ekapadepi ṭhapentena ṭhapitā hoti pavāraṇā. ‘Yya’kāre pana patte pariyositā hoti, tasmā tato paṭṭhāya ṭhapentena ṭhapitāpi aṭṭhapitā hoti. Puggalikaṭhapane pana – ‘‘saṅghaṁ bhante pavāremi…pe… tatiyampi bhante saṅghaṁ pavāremi diṭṭhena vā…pe… passanto paṭī’’ti saṅkārato yāva ayaṁ sabbapacchimo ‘ṭi’kāro tāva bhāsitā lapitā apariyositāva hoti pavāraṇā, etthantare ekapadepi ṭhapentena ṭhapitā hoti pavāraṇā, ‘‘karissāmī’’ti vutte pana pariyositā hoti, tasmā ‘‘karissāmī’’ti etasmiṁ pade patte ṭhapitāpi aṭṭhapitā hoti. Esa nayo dvevācikaekavācikasamānavassikāsupi. Etāsupi hi ṭikārāvasānaṁyeva ṭhapanakhettanti.",
  "atk-vin02a23:26": "237.Anuyuñjiyamānoti ‘‘kimhi naṁ ṭhapesī’’ti parato vuttanayena pucchiyamāno. Omadditvāti etāni ‘‘alaṁ bhikkhu mā bhaṇḍana’’ntiādīni vacanāni vatvā, vacanomaddanā hi idha omaddanāti adhippetā. Anuddhaṁsitaṁ paṭijānātīti ‘‘amūlakena pārājikena anuddhaṁsito ayaṁ mayā’’ti evaṁ paṭijānāti. Yathādhammanti saṅghādisesena anuddhaṁsane pācittiyaṁ; itarehi dukkaṭaṁ. Nāsetvāti liṅganāsanāya nāsetvā.",
  "atk-vin02a23:27": "238.Sāssa yathādhammaṁ paṭikatāti ettakameva vatvā pavārethāti vattabbā, asukā nāma āpattīti idaṁ pana na vattabbaṁ, etañhi kalahassa mukhaṁ hoti.",
  "atk-vin02a23:28": "Vatthuṭhapanādikathā",
  "atk-vin02a23:29": "239.Idaṁ vatthu paññāyati na puggaloti ettha corā kira araññavihāre pokkharaṇito macche gahetvā pacitvā khāditvā agamaṁsu. So taṁ vippakāraṁ disvā ārāme vā kiñci dhuttena kataṁ vippakāraṁ disvā ‘‘bhikkhussa iminā kammena bhavitabba’’nti sallakkhetvā evamāha. Vatthuṁ ṭhapetvā saṅgho pavāreyyāti ‘‘yadā taṁ puggalaṁ jānissāma, tadā naṁ codessāma. Idāni pana saṅgho pavāretū’’ti ayamettha attho. Idāneva naṁ vadehīti sace iminā vatthunā kañci puggalaṁ parisaṅkasi, idāneva naṁ apadisāhīti attho. Sace apadisati, taṁ puggalaṁ anuvijjitvā pavāretabbaṁ; no ce apadisati, upaparikkhitvā jānissāmāti pavāretabbaṁ.",
  "atk-vin02a23:30": "Ayaṁ puggalo paññāyati na vatthūti ettha eko bhikkhu mālāgandhavilepanehi cetiyaṁ vā pūjesi, ariṭṭhaṁ vā pivi, tassa tadanurūpo sarīragandho ahosi; so taṁ gandhaṁ sandhāya ‘‘imassa bhikkhuno evarūpo sarīragandho’’ti vatthuṁ pakāsento evamāha. Puggalaṁ ṭhapetvā saṅgho pavāreyyāti etaṁ puggalaṁ ṭhapetvā saṅgho pavāretu. Idāneva naṁ vadehīti yaṁ tvaṁ puggalaṁ ṭhapesi, tassa puggalassa idāneva dosaṁ vada. Sace ayamassa dosoti vadati, taṁ puggalaṁ sodhetvā pavāretabbaṁ. Atha nāhaṁ jānāmīti vadati, upaparikkhitvā jānissāmāti pavāretabbaṁ.",
  "atk-vin02a23:31": "Idaṁ vatthu ca puggalo ca paññāyatīti purimanayeneva corehi macche gahetvā pacitvā paribhuttaṭṭhānañca gandhādīhi nahānaṭṭhānañca disvā ‘‘pabbajitassa kamma’’nti maññamāno so evamāha. Idāneva naṁ vadehīti idāneva tena vatthunā parisaṅkitaṁ puggalaṁ vadehi; idaṁ pana ubhayampi disvā diṭṭhakālato paṭṭhāya vinicchinitvāva pavāretabbaṁ. Kallaṁ vacanāyāti kallaṁ codanāya; codetuṁ vaṭṭatīti attho. Kasmā? Pavāraṇato pubbe avinicchitattā pacchā ca disvā coditattāti. Ukkoṭanakaṁ pācittiyanti idañhi ubhayaṁ pubbe pavāraṇāya disvā vinicchinitvāva bhikkhū pavārenti, tasmā puna taṁ ukkoṭentassa āpatti.",
  "atk-vin02a23:32": "Bhaṇḍanakārakavatthukathā",
  "atk-vin02a23:33": "240.Dve tayo uposathe cātuddasike kātunti ettha catutthapañcamā dve, tatiyo pana pakatiyāpi catuddasikoyevāti. Tasmā tatiyacatutthā vā tatiyacatutthapañcamā vā dve tayo cātuddasikā kātabbā. Atha catutthe kate suṇanti, pañcamo cātuddasiko kātabbo. Evampi dve cātuddasikā honti. Evaṁ karontā bhaṇḍanakārakānaṁ terase vā cātuddase vā ime pannarasīpavāraṇaṁ pavāressanti. Evaṁ pavārentehi ca bahisīmāya sāmaṇere ṭhapetvā ‘‘te āgacchantī’’ti sutvā lahuṁ lahuṁ sannipatitvā pavāretabbaṁ. Etamatthaṁ dassetuṁ ‘‘te ce bhikkhave…pe… tathā karontū’’ti vuttaṁ.",
  "atk-vin02a23:34": "Asaṁvihitāti saṁvidahanarahitā āgamanajānanatthāya akatasaṁvidahitā; aviññātāva hutvāti attho. Tesaṁ vikkhitvāti ‘‘kilantattha muhuttaṁ vissamathā’’tiādinā nayena sammohaṁ katvāti attho. No ce labhethāti no ce bahisīmaṁ gantuṁ labheyyuṁ; bhaṇḍanakārakānaṁ sāmaṇerehi ca daharabhikkhūhi ca nirantaraṁ anubaddhāva honti. Āgame juṇheti yaṁ sandhāya āgame juṇhe pavāreyyāmāti ñattiṁ ṭhapesuṁ, tasmiṁ āgame juṇhe komudiyā cātumāsiniyā akāmā pavāretabbaṁ, avassaṁ pavāretabbaṁ, na hi taṁ atikkamitvā pavāretuṁ labbhati. Tehi ce bhikkhave bhikkhūhi pavāriyamāneti evaṁ cātumāsiniyā pavāriyamāne.",
  "atk-vin02a23:35": "Pavāraṇāsaṅgahakathā",
  "atk-vin02a23:36": "241.Aññataro phāsuvihāroti taruṇasamatho vā taruṇavipassanā vā. Paribāhirā bhavissāmāti anibaddharattiṭṭhānadivāṭṭhānādibhāvena bhāvanānuyogaṁ sampādetuṁ asakkontā bāhirā bhavissāma. Sabbeheva ekajjhaṁ sannipatitabbanti iminā chandadānaṁ paṭikkhipati. Bhinnassa hi saṅghassa samaggakaraṇakāle tiṇavatthārakasamathe imasmiñca pavāraṇāsaṅgaheti imesu tīsu ṭhānesu chandaṁ dātuṁ na vaṭṭati. Pavāraṇāsaṅgaho nāmāyaṁ vissaṭṭhakammaṭṭhānānaṁ thāmagatasamathavipassanānaṁ sotāpannādīnañca na dātabbo. Taruṇasamathavipassanālābhino pana sabbe vā hontu, upaḍḍhā vā, ekapuggalo vā ekassapi vasena dātabboyeva. Dinne pavāraṇāsaṅgahe antovasse parihārova hoti, āgantukā tesaṁ senāsanaṁ gahetuṁ na labhanti. Tehipi chinnavassehi na bhavitabbaṁ, pavāretvā pana antarāpi cārikaṁ pakkamituṁ labhantīti dassanatthaṁ ‘‘tehi ce bhikkhave’’tiādimāha. Sesaṁ sabbattha uttānamevāti.",
  "atk-vin02a23:37": "Pavāraṇākkhandhakavaṇṇanā niṭṭhitā."
}