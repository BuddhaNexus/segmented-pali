{
  "atk-abh03a65:0": "19-24. Paccanīyānulomapaṭṭhānavaṇṇanā",
  "atk-abh03a65:1": "1. Idāni kusalādīsu dhammesu paccayadhammaṁ paṭikkhipitvā paccayuppannassa kusalādibhāvaṁ appaṭikkhepavasena dhammānaṁ paccanīyānulomatāya laddhanāmaṁ paccanīyānulomapaṭṭhānaṁ dassetuṁ nakusalaṁ dhammaṁ paṭicca akusalo dhammo uppajjati hetupaccayātiādi āraddhaṁ. Tattha nakusalaṁ dhammaṁ paṭiccāti kusalassa paccayabhāvaṁ vāreti. Akusalo dhammo uppajjatīti akusalassa uppattiṁ anujānāti. Nakusalañhi akusalaṁ abyākataṁ vā, tañca sahajātapaccayaṁ katvā uppajjamāno kusalo nāma natthi, tasmā akusalābyākatavasena desanā katā. Tattha ‘‘akusalaṁ ekaṁ khandhaṁ paṭicca tayo khandhā’’ti evaṁ nakusalaṁ dhammaṁ paṭicca vissajjanaṁ veditabbaṁ. Abyākato dhammo uppajjati hetupaccayāti ayaṁ pana pañho ‘‘vipākābyākataṁ kiriyābyākataṁ ekaṁ khandhaṁ paṭicca tayo khandhā cittasamuṭṭhānañca rūpa’’nti vissajjitova. Iti sabbapañhesu avissajjitassa atthānurūpaṁ vissajjitassa ca pāḷiāgatameva vissajjanaṁ. Ekekasmiñca tikaduke vārappabhedapaccayagaṇanavidhānaṁ sabbaṁ heṭṭhā vuttanayānusāreneva veditabbaṁ.",
  "atk-abh03a65:2": "Ettāvatā ca –",
  "atk-abh03a65:3": "Tikañca paṭṭhānavaraṁ dukuttamaṁ,",
  "atk-abh03a65:4": "Dukaṁ tikañceva tikaṁ dukañca;",
  "atk-abh03a65:5": "Tikaṁ tikañceva dukaṁ dukañca,",
  "atk-abh03a65:6": "Cha paccanīyānulomamhi nayā sugambhīrāti. –",
  "atk-abh03a65:7": "Aṭṭhakathāyaṁ vuttagāthāya dīpitā. Dhammapaccanīyānulomapaṭṭhāne cha nayā niddiṭṭhā honti. Paccayavasena panettha ekekasmiṁ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṁ paccanīyānulomapaṭṭhānaññeva veditabbaṁ.",
  "atk-abh03a65:8": "Paccanīyānulomapaṭṭhānavaṇṇanā.",
  "atk-abh03a65:9": "Evaṁ dhammānulomādivasena catūsu vāresu ekekasmiṁ catuvīsatiyā catuvīsatiyā nayānaṁ vasena channavuti nayā honti. Tattha paccayanaye aggahetvā ekekasmiṁ paṭṭhāne tikadukādīnaññeva channaṁ channaṁ nayānaṁ vasenetaṁ catuvīsatinayapaṭimaṇḍitaṁ samantapaṭṭhānamahāpakaraṇaṁ veditabbaṁ. Keci pana ‘‘kusalārammaṇo dhammo akusalārammaṇo dhammo’’tiādinā nayena ārammaṇamātikaṁ nāma ṭhapetvā ‘‘kusalārammaṇo dhammo kusalārammaṇassa dhammassa hetupaccayena paccayo’’tiādinā nayena ārammaṇapaṭṭhānaṁ nāma dassetvā aparampi phassādīnaṁ vasenapi phassapaṭṭhānaṁ nāma uddharitvā dassenti. Taṁ neva pāḷiyaṁ na aṭṭhakathāsu sandissatīti idha na vicāritaṁ. Saṅgītiāruḷhapāḷivaseneva panettha vaṇṇanā katāti veditabbā.",
  "atk-abh03a65:10": "Ettāvatā ca –",
  "atk-abh03a65:11": "Sammūḷhā yattha pajā, tantākulādibhāvamāpannā;",
  "atk-abh03a65:12": "Nekavidhadukkhagahanaṁ, saṁsāraṁ nātivattanti.",
  "atk-abh03a65:13": "Paccayabhede kusalo, loke garutampi paccayākāraṁ;",
  "atk-abh03a65:14": "Atinippuṇagambhīraṁ, javanabbhūmiṁ buddhañāṇassa.",
  "atk-abh03a65:15": "Kusalādidhammabhedaṁ, nissāya nayehi vividhagaṇanehi;",
  "atk-abh03a65:16": "Vitthārento sattama-mabhidhammappakaraṇaṁ satthā.",
  "atk-abh03a65:17": "Suvihitasanniṭṭhāno , paṭṭhānaṁ nāma yaṁ pakāsesi;",
  "atk-abh03a65:18": "Saddhāya samāraddhā, yā aṭṭhakathā mayā tassa.",
  "atk-abh03a65:19": "Ācariyānaṁ vādaṁ, avihāya vibhajjavādisissānaṁ;",
  "atk-abh03a65:20": "Atibahuvidhantarāye, lokamhi anantarāyena.",
  "atk-abh03a65:21": "Sā evaṁ ajja katā, cuddasamattehi bhāṇavārehi;",
  "atk-abh03a65:22": "Atthaṁ pakāsayantī, paṭṭhānavarassa sakalassa.",
  "atk-abh03a65:23": "Sanniṭṭhānaṁ pattā yatheva niṭṭhaṁ tathā bahujanassa;",
  "atk-abh03a65:24": "Sampāpuṇantu sīghaṁ, kalyāṇā sabbasaṅkappā.",
  "atk-abh03a65:25": "Ettāvatā –",
  "atk-abh03a65:26": "Sattappakaraṇaṁ nātho, abhidhammamadesayi;",
  "atk-abh03a65:27": "Devātidevo devānaṁ, devalokamhi yaṁ pure.",
  "atk-abh03a65:28": "Tassa aṭṭhakathā esā, sakalassāpi niṭṭhitā;",
  "atk-abh03a65:29": "Ciraṭṭhitatthaṁ dhammassa, niṭṭhapentena taṁ mayā.",
  "atk-abh03a65:30": "Yaṁ pattaṁ kusalaṁ tassa, ānubhāvena pāṇino;",
  "atk-abh03a65:31": "Sabbe saddhammarājassa, ñatvā dhammaṁ sukhāvahaṁ.",
  "atk-abh03a65:32": "Pāpuṇantu visuddhāya, sukhāya paṭipattiyā;",
  "atk-abh03a65:33": "Asokamanupāyāsaṁ, nibbānasukhamuttamaṁ.",
  "atk-abh03a65:34": "Ciraṁ tiṭṭhatu saddhammo, dhamme hontu sagāravā;",
  "atk-abh03a65:35": "Sabbepi sattā kālena, sammā devo pavassatu.",
  "atk-abh03a65:36": "Yathā rakkhiṁsu porāṇā, surājāno tathevimaṁ;",
  "atk-abh03a65:37": "Rājā rakkhatu dhammena, attanova pajaṁ pajanti.",
  "atk-abh03a65:38": "Paṭṭhānappakaraṇa-aṭṭhakathā niṭṭhitā.",
  "atk-abh03a65:39": "Niṭṭhitā ca pañcapakaraṇaṭṭhakathāti.",
  "atk-abh03a65:40": "Nigamanakathā",
  "atk-abh03a65:41": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṁ sakalassapi abhidhammapiṭakassa aṭṭhakathā –",
  "atk-abh03a65:42": "Tāva tiṭṭhatu lokasmiṁ, lokanittharaṇesinaṁ;",
  "atk-abh03a65:43": "Dassentī kulaputtānaṁ, nayaṁ paññāvisuddhiyā.",
  "atk-abh03a65:44": "Yāva buddhoti nāmampi, suddhacittassa tādino;",
  "atk-abh03a65:45": "Lokamhi lokajeṭṭhassa, pavattati mahesinoti.",
  "atk-abh03a65:46": "Abhidhammapiṭaka-aṭṭhakathā niṭṭhitā."
}