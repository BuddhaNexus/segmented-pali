{
  "atk-s0401a2:0": "2. Nīvaraṇappahānavaggavaṇṇanā",
  "atk-s0401a2:1": "11. Dutiyassa paṭhame ekadhammampīti ettha ‘‘tasmiṁ kho pana samaye dhammā hontī’’tiādīsu (dha. sa. 121) viya nissattaṭṭhena dhammo veditabbo. Tasmā ekadhammampīti nissattaṁ ekasabhāvampīti ayamettha attho. Anuppannovāti ettha pana ‘‘bhūtānaṁ vā sattānaṁ ṭhitiyā sambhavesīnaṁ vā anuggahāya (ma. ni. 1.402; saṁ. ni. 2.11) yāvatā, bhikkhave, sattā apadā vā dvipadā vā’’ti (a. ni. 4.34; itivu. 90) evamādīsu viya samuccayattho vāsaddo daṭṭhabbo, na vikappattho. Ayañhettha attho – yena dhammena anuppanno ca kāmacchando uppajjati, uppanno ca kāmacchando bhiyyobhāvāya vepullāya saṁvattati, tamahaṁ yathā subhanimittaṁ, evaṁ aññaṁ na passāmīti. Tattha anuppannoti ajāto asañjāto apātubhūto asamudāgato. Kāmacchandoti ‘‘yo kāmesu kāmacchando kāmarāgo kāmanandī kāmataṇhā’’tiādinā (dha. sa. 1156) nayena vitthāritaṁ kāmacchandanīvaraṇaṁ. Uppajjatīti nibbattati pātubhavati. So panesa asamudācāravasena vā ananubhūtārammaṇavasena vā anuppanno uppajjatīti veditabbo. Aññathā hi anamatagge saṁsāre anuppanno nāma natthi.",
  "atk-s0401a2:2": "Tattha ekaccassa vattavasena kileso na samudācarati, ekaccassa ganthadhutaṅgasamādhi- vipassanānavakammādīnaṁ aññataravasena. Kathaṁ? Ekacco hi vattasampanno hoti, tassa dveasīti khuddakavattāni cuddasa mahāvattāni cetiyaṅgaṇabodhiyaṅgaṇapānīyamāḷakauposathāgāraāgantukagamikavattāni ca karontasseva kileso okāsaṁ na labhati. Aparabhāge panassa vattaṁ vissajjetvā bhinnavattassa carato ayonisomanasikārañceva sativossaggañca āgamma uppajjati. Evampi asamudācāravasena anuppanno uppajjati nāma.",
  "atk-s0401a2:3": "Ekacco ganthayutto hoti, ekampi nikāyaṁ gaṇhāti dvepi tayopi cattāropi pañcapi. Tassa tepiṭakaṁ buddhavacanaṁ atthavasena pāḷivasena anusandhivasena pubbāparavasena gaṇhantassa sajjhāyantassa vācentassa desentassa pakāsentassa kileso okāsaṁ na labhati. Aparabhāge panassa ganthakammaṁ pahāya kusītassa carato ayonisomanasikārasativossagge āgamma uppajjati. Evampi asamudācāravasena anuppanno uppajjati nāma.",
  "atk-s0401a2:4": "Ekacco pana dhutaṅgadharo hoti, terasa dhutaṅgaguṇe samādāya vattati. Tassa pana dhutaṅgaguṇe pariharantassa kileso okāsaṁ na labhati. Aparabhāge panassa dhutaṅgāni vissajjetvā bāhullāya āvattassa carato ayonisomanasikārasativossagge āgamma uppajjati. Evampi asamudācāravasena anuppanno uppajjati nāma.",
  "atk-s0401a2:5": "Ekacco aṭṭhasu samāpattīsu ciṇṇavasī hoti, tassa paṭhamajjhānādīsu āvajjanavasiādīnaṁ vasena viharantassa kileso okāsaṁ na labhati. Aparabhāge panassa parihīnajjhānassa vā vissaṭṭhajjhānassa vā bhassādīsu anuyuttassa viharato ayonisomanasikārasativossagge āgamma uppajjati. Evampi asamudācāravasena anuppanno uppajjati nāma.",
  "atk-s0401a2:6": "Ekacco pana vipassako hoti, sattasu vā anupassanāsu aṭṭhārasasu vā mahāvipassanāsu kammaṁ karonto viharati. Tassevaṁ viharato kileso okāsaṁ na labhati. Aparabhāge panassa vipassanākammaṁ pahāya kāyadaḷhībahulassa viharato ayonisomanasikārasativossagge āgamma uppajjati. Evampi asamudācāravasena anuppanno uppajjati nāma.",
  "atk-s0401a2:7": "Ekacco navakammiko hoti, uposathāgārabhojanasālādīni kāreti. Tassa tesaṁ upakaraṇāni cintentassa kileso okāsaṁ na labhati. Aparabhāge panassa navakamme niṭṭhite vā vissaṭṭhe vā ayonisomanasikārasativossagge āgamma uppajjati. Evampi asamudācāravasena anuppanno uppajjati nāma.",
  "atk-s0401a2:8": "Ekacco pana brahmalokā āgato suddhasatto hoti, tassa anāsevanatāya kileso okāsaṁ na labhati. Aparabhāge panassa laddhāsevanassa ayonisomanasikārasativossagge āgamma uppajjati. Evampi asamudācāravasena anuppanno uppajjati nāma. Evaṁ tāva asamudācāravasena anuppannassa uppannatā veditabbā.",
  "atk-s0401a2:9": "Kathaṁ ananubhūtārammaṇavasena? Idhekacco ananubhūtapubbaṁ manāpiyaṁ rūpādiārammaṇaṁ labhati, tassa tattha ayonisomanasikārasativossagge āgamma rāgo uppajjati. Evaṁ ananubhūtārammaṇavasena anuppanno uppajjati nāma.",
  "atk-s0401a2:10": "Uppannoti jāto sañjāto nibbatto abhinibbatto pātubhūto. Bhiyyobhāvāyāti punappunabhāvāya. Vepullāyāti vipulabhāvāya rāsibhāvāya. Tattha sakiṁ uppanno kāmacchando na nirujjhissati, sakiṁ niruddho vā sveva puna uppajjissatīti aṭṭhānametaṁ. Ekasmiṁ pana niruddhe tasmiṁ vā ārammaṇe aññasmiṁ vā ārammaṇe aparāparaṁ uppajjamāno bhiyyobhāvāya vepullāya saṁvattati nāma.",
  "atk-s0401a2:11": "Subhanimittanti rāgaṭṭhāniyaṁ ārammaṇaṁ. ‘‘Sanimittā, bhikkhave, uppajjanti pāpakā akusalā dhammā, no animittā’’ti ettha nimittanti paccayassa nāmaṁ. ‘‘Adhicittamanuyuttena, bhikkhave, bhikkhunā pañca nimittāni kālena kālaṁ manasikātabbānī’’ti (ma. ni. 1.216) ettha kāraṇassa. ‘‘So taṁ nimittaṁ āsevati bhāvetī’’ti (a. ni. 9.35) ettha samādhissa. ‘‘Yaṁ nimittaṁ āgamma yaṁ nimittaṁ manasikaroto anantarā āsavānaṁ khayo hotī’’ti (a. ni. 6.27) ettha vipassanāya. Idha pana rāgaṭṭhāniyo iṭṭhārammaṇadhammo ‘‘subhanimitta’’nti adhippeto. Ayonisomanasikarototi. ‘‘Tattha katamo ayonisomanasikāro? Anicce niccanti, dukkhe sukhanti, anattani attāti, asubhe subhanti, ayonisomanasikāro uppathamanasikāro, saccavippaṭikūlena vā cittassa āvajjanā anvāvajjanā ābhogo samannāhāro manasikāro. Ayaṁ vuccati ayonisomanasikāro’’ti (vibha. 936) imassa manasikārassa vasena anupāyena manasikarontassāti.",
  "atk-s0401a2:12": "12. Dutiye byāpādoti bhattabyāpatti viya cittassa byāpajjanaṁ pakativijahanabhāvo. ‘‘Tattha katamaṁ byāpādanīvaraṇaṁ? Anatthaṁ me acarīti āghāto jāyatī’’ti (dha. sa. 1160) evaṁ vitthāritassa byāpādanīvaraṇassetaṁ adhivacanaṁ. Paṭighanimittanti aniṭṭhaṁ nimittaṁ. Paṭighassapi paṭighārammaṇassapi etaṁ adhivacanaṁ. Vuttampi cetaṁ aṭṭhakathāyaṁ – ‘‘paṭighampi paṭighanimittaṁ, paṭighārammaṇopi dhammo paṭighanimitta’’nti. Sesamettha kāmacchande vuttanayeneva veditabbaṁ. Yathā cettha, evaṁ ito paresupi. Tattha tattha hi visesamattameva vakkhāmāti.",
  "atk-s0401a2:13": "13. Tatiye thinamiddhanti thinañceva middhañca. Tesu cittassa akammaññatā thinaṁ, ālasiyabhāvassetaṁ adhivacanaṁ. Tiṇṇaṁ khandhānaṁ akammaññatā middhaṁ, kapimiddhassa pacalāyikabhāvassetaṁ adhivacanaṁ. Ubhinnampi ‘‘tattha katamaṁ thinaṁ? Yā cittassa akalyatā akammaññatā olīyanā sallīyanā. Tattha katamaṁ middhaṁ? Yā kāyassa akalyatā akammaññatā onāho pariyonāho’’tiādinā (dha. sa. 1162-1163) nayena vitthāro veditabbo. Aratītiādīni vibhaṅge vibhattanayeneva veditabbāni. Vuttañhetaṁ –",
  "atk-s0401a2:14": "‘‘Tattha katamā arati? Pantesu vā senāsanesu aññataraññataresu vā adhikusalesu dhammesu arati aratitā anabhirati anabhiramanā ukkaṇṭhitā paritassitā, ayaṁ vuccati arati. Tattha katamā tandī? Yā tandī tandiyanā tandimanatā ālassaṁ ālassāyanā ālassāyitattaṁ, ayaṁ vuccati tandī. Tattha katamā vijambhitā? Yā kāyassa jambhanā vijambhanā ānamanā vinamanā sannamanā paṇamanā byādhiyakaṁ, ayaṁ vuccati vijambhitā. Tattha katamo bhattasammado? Yā bhuttāvissa bhattamucchā bhattakilamatho bhattapariḷāho kāyaduṭṭhullaṁ, ayaṁ vuccati bhattasammado. Tattha katamaṁ cetaso ca līnattaṁ? Yā cittassa akalyatā akammaññatā olīyanā sallīyanā līnaṁ līyanā līyitattaṁ thinaṁ thiyanā thiyitattaṁ cittassa, idaṁ vuccati cetaso ca līnatta’’nti (vibha. 856, 857, 859, 860).",
  "atk-s0401a2:15": "Ettha ca purimā cattāro dhammā thinamiddhanīvaraṇassa sahajātavasenāpi upanissayavasenāpi paccayā honti, cetaso ca līnattaṁ attanova attanā sahajātaṁ na hoti, upanissayakoṭiyā pana hotīti.",
  "atk-s0401a2:16": "14. Catutthe uddhaccakukkuccanti uddhaccañceva kukkuccañca. Tattha uddhaccaṁ nāma cittassa uddhatākāro. Kukkuccaṁ nāma akatakalyāṇassa katapāpassa tappaccayā vippaṭisāro. Cetaso avūpasamoti uddhaccakukkuccassevetaṁ nāmaṁ. Avūpasantacittassāti jhānena vā vipassanāya vā avūpasamitacittassa. Ayaṁ pana avūpasamo uddhaccakukkuccassa upanissayakoṭiyā paccayo hotīti.",
  "atk-s0401a2:17": "15. Pañcame vicikicchāti ‘‘satthari kaṅkhatī’’tiādinā (dha. sa. 1167) nayena vitthāritaṁ vicikicchānīvaraṇaṁ. Ayonisomanasikāro vuttalakkhaṇoyevāti.",
  "atk-s0401a2:18": "16. Chaṭṭhe anuppanno vā kāmacchando nuppajjatīti asamudācāravasena vā ananubhūtārammaṇavasena vāti dvīheva kāraṇehi anuppanno na uppajjati, tathā vikkhambhitova hoti, puna hetuṁ vā paccayaṁ vā na labhati. Idhāpi vattādīnaṁyeva vasena asamudācāro veditabbo. Ekaccassa hi vuttanayeneva vatte yuttassa vattaṁ karontasseva kileso okāsaṁ na labhati, vattavasena vikkhambhito hoti. So taṁ tathāvikkhambhitameva katvā vivaṭṭetvā arahattaṁ gaṇhāti milakkhatissatthero viya.",
  "atk-s0401a2:19": "So kirāyasmā rohaṇajanapade gāmeṇḍavālamahāvihārassa bhikkhācāre nesādakule nibbatto. Vayaṁ āgamma katagharāvāso ‘‘puttadāraṁ posessāmī’’ti adūhalasataṁ saṇṭhapetvā pāsasataṁ yojetvā sūlasataṁ ropetvā bahuṁ pāpaṁ āyūhanto ekadivasaṁ gehato aggiñca loṇañca gahetvā araññaṁ gato. Pāse baddhamigaṁ vadhitvā aṅgārapakkamaṁsaṁ khāditvā pipāsito hutvā gāmeṇḍavālamahāvihāraṁ paviṭṭho pānīyamāḷake dasamattesu pānīyaghaṭesu pipāsāvinodanamattampi pānīyaṁ alabhanto, ‘‘kiṁ nāmetaṁ ettakānaṁ bhikkhūnaṁ vasanaṭṭhāne pipāsāya āgatānaṁ pipāsāvinodanamattaṁ pānīyaṁ natthī’’ti ujjhāyituṁ āraddho. Cūḷapiṇḍapātikatissatthero tassa kathaṁ sutvā tassa santikaṁ gacchanto pānīyamāḷake dasamatte pānīyaghaṭe pūre disvā ‘‘jīvamānapetakasatto ayaṁ bhavissatī’’ti cintetvā, ‘‘upāsaka, sace pipāsitosi, piva pānīya’’nti vatvā kuṭaṁ ukkhipitvā tassa hatthesu āsiñci. Tassa kammaṁ paṭicca pītapītaṁ pānīyaṁ tattakapāle pakkhittamiva nassati, sakalepi ghaṭe pivato pipāsā na pacchijji. Atha naṁ thero āha – ‘‘yāva dāruṇañca te, upāsaka, kammaṁ kataṁ, idāneva peto jāto, vipāko kīdiso bhavissatī’’ti?",
  "atk-s0401a2:20": "So tassa kathaṁ sutvā laddhasaṁvego theraṁ vanditvā tāni adūhalādīni visaṅkharitvā vegena gharaṁ gantvā puttadāraṁ oloketvā satthāni bhinditvā dīpakamigapakkhino araññe vissajjetvā theraṁ paccupasaṅkamitvā pabbajjaṁ yāci. Dukkarā, āvuso, pabbajjā, kathaṁ tvaṁ pabbajissasīti? Bhante, evarūpaṁ paccakkhakāraṇaṁ disvā kathaṁ na pabbajissāmīti? Thero tacapañcakakammaṭṭhānaṁ datvā pabbājesi. So vattārabhito hutvā buddhavacanaṁ uggaṇhanto ekadivasaṁ devadūtasutte ‘‘tamenaṁ, bhikkhave, nirayapālā puna mahāniraye pakkhipantī’’ti (ma. ni. 3.270; a. ni. 3.36) imaṁ ṭhānaṁ sutvā ‘‘ettakaṁ dukkharāsiṁ anubhavitasattaṁ puna mahāniraye pakkhipanti, aho bhāriyo, bhante, mahānirayo’’ti āha. Āmāvuso, bhāriyoti. Sakkā, bhante, passitunti? ‘‘Na sakkā passituṁ, diṭṭhasadisaṁ kātuṁ ekaṁ kāraṇaṁ dassessāmī’’ti sāmaṇere samādapetvā pāsāṇapiṭṭhe alladārurāsiṁ kārehīti. So tathā kāresi. Thero yathānisinnova iddhiyā abhisaṅkharitvā mahānirayato khajjopanakamattaṁ aggipapaṭikaṁ nīharitvā passantasseva tassa therassa dārurāsimhi pakkhipi. Tassa tattha nipāto ca dārurāsino jhāyitvā chārikabhāvūpagamanañca apacchā apurimaṁ ahosi.",
  "atk-s0401a2:21": "So taṁ disvā, ‘‘bhante, imasmiṁ sāsane kati dhurāni nāmā’’ti pucchi. Āvuso, vipassanādhuraṁ, ganthadhuranti. ‘‘Bhante, gantho nāma paṭibalassa bhāro, mayhaṁ pana dukkhūpanisā saddhā, vipassanādhuraṁ pūressāmi kammaṭṭhānaṁ me dethā’’ti vanditvā nisīdi. Thero ‘‘vattasampanno bhikkhū’’ti vattasīse ṭhatvā tassa kammaṭṭhānaṁ kathesi. So kammaṭṭhānaṁ gahetvā vipassanāya ca kammaṁ karoti, vattañca pūreti. Ekadivasaṁ cittalapabbatamahāvihāre vattaṁ karoti, ekadivasaṁ gāmeṇḍavālamahāvihāre, ekadivasaṁ gocaragāmamahāvihāre. Thinamiddhe okkantamatte vattaparihānibhayena palālavaraṇakaṁ temetvā sīse ṭhapetvā pāde udake otāretvā nisīdati. So ekadivasaṁ cittalapabbatamahāvihāre dve yāme vattaṁ katvā balavapaccūsakāle niddāya okkamituṁ āraddhāya allapalālaṁ sīse ṭhapetvā nisinno pācīnapabbatapasse sāmaṇerassa aruṇavatiyasuttantaṁ sajjhāyantassa –",
  "atk-s0401a2:22": "‘‘Ārambhatha nikkamatha, yuñjatha buddhasāsane;",
  "atk-s0401a2:23": "Dhunātha maccuno senaṁ, naḷāgāraṁva kuñjaro.",
  "atk-s0401a2:24": "‘‘Yo imasmiṁ dhammavinaye, appamatto vihassati;",
  "atk-s0401a2:25": "Pahāya jātisaṁsāraṁ, dukkhassantaṁ karissatī’’ti. (saṁ. ni. 1.185) –",
  "atk-s0401a2:26": "Idaṁ ṭhānaṁ sutvā ‘‘mādisassa āraddhavīriyassa bhikkhuno sammāsambuddhena idaṁ kathitaṁ bhavissatī’’ti pītiṁ uppādetvā jhānaṁ nibbattetvā tadeva pādakaṁ katvā anāgāmiphale patiṭṭhāya aparāparaṁ vāyamanto saha paṭisambhidāhi arahattaṁ pāpuṇi. Parinibbānakāle ca tadeva kāraṇaṁ dassento evamāha –",
  "atk-s0401a2:27": "‘‘Allaṁ palālapuñjāhaṁ, sīsenādāya caṅkamiṁ;",
  "atk-s0401a2:28": "Pattosmi tatiyaṁ ṭhānaṁ, ettha me natthi saṁsayo’’ti.",
  "atk-s0401a2:29": "Evarūpassa vattavasena vikkhambhitakileso tathā vikkhambhitova hoti.",
  "atk-s0401a2:30": "Ekaccassa vuttanayeneva ganthe yuttassa ganthaṁ uggaṇhantassa sajjhāyantassa vācentassa desentassa pakāsentassa ca kileso okāsaṁ na labhati, ganthavasena vikkhambhitova hoti. So taṁ tathā vikkhambhitameva katvā vivaṭṭetvā arahattaṁ gaṇhāti maliyadevatthero viya. So kirāyasmā tivassabhikkhukāle kallagāmake maṇḍalārāmamahāvihāre uddesañca gaṇhāti, vipassanāya ca kammaṁ karoti. Tassekadivasaṁ kallagāme bhikkhāya carato ekā upāsikā yāguuḷuṅkaṁ datvā puttasinehaṁ uppādetvā theraṁ antonivesane nisīdāpetvā paṇītabhojanaṁ bhojetvā ‘‘kataragāmavāsikosi tātā’’ti pucchi. Maṇḍalārāmamahāvihāre ganthakammaṁ karomi, upāsiketi. Tena hi tāta yāva ganthakammaṁ karosi, idheva nibaddhaṁ bhikkhaṁ gaṇhāsīti. So taṁ adhivāsetvā tattha nibaddhaṁ bhikkhaṁ gaṇhāti, bhattakiccāvasāne anumodanaṁ karonto ‘‘sukhaṁ hotu, dukkhā muccatū’’ti padadvayameva kathetvā gacchati. Antovasse temāsaṁ tassāyeva saṅgahaṁ karonto piṇḍāpacitiṁ katvā mahāpavāraṇāya saha paṭisambhidāhi arahattaṁ pāpuṇi. Nevāsikamahāthero āha – ‘‘āvuso mahādeva, ajja vihāre mahājano sannipatissati, tassa dhammadānaṁ dadeyyāsī’’ti. Thero adhivāsesi.",
  "atk-s0401a2:31": "Daharasāmaṇerā upāsikāya saññaṁ adaṁsu – ‘‘ajja te putto dhammaṁ kathessati, vihāraṁ gantvā suṇeyyāsī’’ti. Tātā, na sabbeva dhammakathaṁ jānanti, mama putto ettakaṁ kālaṁ mayhaṁ kathento ‘‘sukhaṁ hotu, dukkhā muccatū’’ti padadvayameva kathesi, mā keḷiṁ karothāti. Mā, tvaṁ upāsike, jānanaṁ vā ajānanaṁ vā upaṭṭhahassu, vihāraṁ gantvā dhammameva suṇāhīti. Upāsikā gandhamālādīni gahetvā gantvā pūjetvā parisante dhammaṁ suṇamānā nisīdi. Divādhammakathiko ca sarabhāṇako ca attano pamāṇaṁ ñatvā uṭṭhahiṁsu. Tato maliyadevatthero dhammāsane nisīditvā cittabījaniṁ gahetvā anupubbiṁ kathaṁ vatvā – ‘‘mayā mahāupāsikāya tayo māse dvīheva padehi anumodanā katā, ajja sabbarattiṁ tīhi piṭakehi sammasitvā tasseva padadvayassa atthaṁ kathessāmī’’ti dhammadesanaṁ ārabhitvā sabbarattiṁ kathesi. Aruṇuggamane desanāpariyosāne mahāupāsikā sotāpattiphale patiṭṭhāsi.",
  "atk-s0401a2:32": "Aparopi tasmiṁyeva mahāvihāre tissabhūtitthero nāma vinayaṁ gaṇhanto bhikkhācāravelāyaṁ antogāmaṁ paviṭṭho visabhāgārammaṇaṁ olokesi. Tassa lobho uppajji, so patiṭṭhitapādaṁ acāletvā attano patte yāguṁ upaṭṭhākadaharassa patte ākiritvā ‘‘ayaṁ vitakko vaḍḍhamāno maṁ catūsu apāyesu saṁsīdāpessatī’’ti tatova nivattitvā ācariyassa santikaṁ gantvā vanditvā ekamantaṁ ṭhito āha – ‘‘eko me byādhi uppanno, ahaṁ etaṁ tikicchituṁ sakkonto āgamissāmi, itarathā nāgamissāmi. Tumhe divā uddesañca sāyaṁ uddesañca maṁ oloketvā ṭhapetha, paccūsakāle uddesaṁ pana mā ṭhapayitthā’’ti evaṁ vatvā malayavāsimahāsaṅgharakkhitattherassa santikaṁ agamāsi. Thero attano paṇṇasālāya paribhaṇḍaṁ karonto taṁ anoloketvāva ‘‘paṭisāmehi, āvuso, tava pattacīvara’’nti āha. Bhante, eko me byādhi atthi, sace tumhe taṁ tikicchituṁ sakkotha, paṭisāmessāmīti. Āvuso, uppannaṁ rogaṁ tikicchituṁ samatthassa santikaṁ āgatosi, paṭisāmehīti. Subbaco bhikkhu ‘‘amhākaṁ ācariyo ajānitvā evaṁ na vakkhatī’’ti pattacīvaraṁ ṭhapetvā therassa vattaṁ dassetvā vanditvā ekamantaṁ nisīdi.",
  "atk-s0401a2:33": "Thero ‘‘rāgacarito aya’’nti ñatvā asubhakammaṭṭhānaṁ kathesi. So uṭṭhāya pattacīvaraṁ aṁse laggetvā theraṁ punappunaṁ vandi. Kiṁ, āvuso, mahābhūti atirekanipaccakāraṁ dassesīti? Bhante, sace attano kiccaṁ kātuṁ sakkhissāmi, iccetaṁ kusalaṁ. No ce, idaṁ me pacchimadassananti! Gacchāvuso, mahābhūti tādisassa yuttayogassa kulaputtassa na jhānaṁ vā vipassanā vā maggo vā phalaṁ vā dullabhanti. So therassa kathaṁ sutvā nipaccakāraṁ dassetvā āgamanakāle vavatthāpitaṁ channaṁ sepaṇṇigacchamūlaṁ gantvā pallaṅkena nisinno asubhakammaṭṭhānaṁ pādakaṁ katvā vipassanaṁ paṭṭhapetvā arahatte patiṭṭhāya paccūsakāle uddesaṁ sampāpuṇi. Evarūpānaṁ ganthavasena vikkhambhitā kilesā tathā vikkhambhitāva honti.",
  "atk-s0401a2:34": "Ekaccassa pana vuttanayeneva dhutaṅgāni pariharato kileso okāsaṁ na labhati, dhutaṅgavasena vikkhambhitova hoti. So taṁ tathā vikkhambhitameva katvā vivaṭṭetvā arahattaṁ gaṇhāti gāmantapabbhāravāsī mahāsīvatthero viya. Thero kira mahāgāme tissamahāvihāre vasanto tepiṭakaṁ atthavasena ca pāḷivasena ca aṭṭhārasa mahāgaṇe vāceti. Therassa ovāde ṭhatvā saṭṭhisahassa bhikkhū arahattaṁ pāpuṇiṁsu . Tesu eko bhikkhu attanā paṭividdhadhammaṁ ārabbha uppannasomanasso cintesi – ‘‘atthi nu kho idaṁ sukhaṁ amhākaṁ ācariyassā’’ti. So āvajjento therassa puthujjanabhāvaṁ ñatvā ‘‘ekenupāyena therassa saṁvegaṁ uppādessāmī’’ti attano vasanaṭṭhānato therassa santikaṁ gantvā vanditvā vattaṁ dassetvā nisīdi. Atha naṁ thero ‘‘kiṁ āgatosi, āvuso, piṇḍapātikā’’ti āha. ‘‘Sace me okāsaṁ karissatha, ekaṁ dhammapadaṁ gaṇhissāmī’’ti āgatosmi, bhanteti. Bahū, āvuso, gaṇhanti, tuyhaṁ okāso na bhavissatīti. So sabbesu rattidivasabhāgesu okāsaṁ alabhanto, ‘‘bhante, evaṁ okāse asati maraṇassa kathaṁ okāsaṁ labhissathā’’ti āha. Tadā thero cintesi – ‘‘nāyaṁ uddesatthāya āgato, mayhaṁ panesa saṁvegajananatthāya āgato’’ti. Sopi thero ‘‘bhikkhunā nāma, bhante, mādisena bhavitabba’’nti vatvā theraṁ vanditvā maṇivaṇṇe ākāse uppatitvā agamāsi.",
  "atk-s0401a2:35": "Thero tassa gatakālato paṭṭhāya jātasaṁvego divā uddesañca sāyaṁ uddesañca vācetvā pattacīvaraṁ hatthapāse ṭhapetvā paccūsakāle uddesaṁ gahetvā otarantena bhikkhunā saddhiṁ pattacīvaramādāya otiṇṇo terasa dhutaguṇe paripuṇṇe adhiṭṭhāya gāmantapabbhārasenāsanaṁ gantvā pabbhāraṁ paṭijaggitvā mañcapīṭhaṁ ussāpetvā ‘‘arahattaṁ apatvā mañce piṭṭhiṁ na pasāressāmī’’ti mānasaṁ bandhitvā caṅkamaṁ otari. Tassa ‘‘ajja arahattaṁ gaṇhissāmi ajja arahattaṁ gaṇhissāmī’’ti ghaṭentasseva pavāraṇā sampattā. So pavāraṇāya upakaṭṭhāya ‘‘puthujjanabhāvaṁ pahāya visuddhipavāraṇaṁ pavāressāmī’’ti cintento ativiya kilamati. So tāya pavāraṇāya maggaṁ vā phalaṁ vā uppādetuṁ asakkonto ‘‘mādisopi nāma āraddhavipassako na labhati, yāva dullabhañca vatidaṁ arahatta’’nti vatvā teneva niyāmena ṭhānacaṅkamabahulo hutvā tiṁsa vassāni samaṇadhammaṁ katvā mahāpavāraṇāya majjhe ṭhitaṁ puṇṇacandaṁ disvā ‘‘kiṁ nu kho candamaṇḍalaṁ visuddhaṁ, udāhu mayhaṁ sīla’’nti cintento ‘‘candamaṇḍale sasalakkhaṇaṁ paññāyati, mayhaṁ pana upasampadato paṭṭhāya yāvajjadivasā sīlasmiṁ kāḷakaṁ vā tilako vā natthī’’ti āvajjetvā sañjātapītisomanasso paripakkañāṇattā pītiṁ vikkhambhetvā saha paṭisambhidāhi arahattaṁ pāpuṇi. Evarūpassa dhutaṅgavasena vikkhambhito kileso tathā vikkhambhitova hoti.",
  "atk-s0401a2:36": "Ekaccassa vuttanayeneva paṭhamajjhānādisamāpajjanabahulatāya kileso okāsaṁ na labhati, samāpattivasena vikkhambhitova hoti. So taṁ tathā vikkhambhitameva katvā vivaṭṭetvā arahattaṁ gaṇhāti mahātissatthero viya. Thero kira avassikakālato paṭṭhāya aṭṭhasamāpattilābhī. So samāpattivikkhambhitānaṁ kilesānaṁ asamudācārena uggahaparipucchāvaseneva ariyamaggasāmantaṁ katheti, saṭṭhivassakālepi attano puthujjanabhāvaṁ na jānāti. Athekadivasaṁ mahāgāme tissamahāvihārato bhikkhusaṅgho talaṅgaravāsidhammadinnattherassa sāsanaṁ pesesi ‘‘thero āgantvā amhākaṁ dhammakathaṁ kathetū’’ti. Thero adhivāsetvā ‘‘mama santike mahallakataro bhikkhu natthi, mahātissatthero kho pana me kammaṭṭhānācariyo, taṁ saṅghattheraṁ katvā gamissāmī’’ti cintento bhikkhusaṅghaparivuto therassa vihāraṁ gantvā divāṭṭhāne therassa vattaṁ dassetvā ekamantaṁ nisīdi.",
  "atk-s0401a2:37": "Thero āha – ‘‘kiṁ, dhammadinna, cirassaṁ āgatosī’’ti? ‘‘Āma, bhante, tissamahāvihārato me bhikkhusaṅgho sāsanaṁ pesesi, ahaṁ ekako na gamissāmi, tumhehi pana saddhiṁ gantukāmo hutvā āgatomhī’’ti sāraṇīyakathaṁ kathentova papañcetvā ‘‘kadā, bhante, tumhehi ayaṁ dhammo adhigato’’ti pucchi. Saṭṭhimattāni, āvuso dhammadinna, vassāni hontīti . Samāpattiṁ pana, bhante, vaḷañjethāti. Āma, āvusoti. Ekaṁ pokkharaṇiṁ māpetuṁ sakkuṇeyyātha, bhanteti? ‘‘Na, āvuso, etaṁ bhāriya’’nti vatvā sammukhaṭṭhāne pokkharaṇiṁ māpesi. ‘‘Ettha, bhante, ekaṁ padumagacchaṁ māpethā’’ti ca vutto tampi māpesi. Idānettha mahantaṁ pupphaṁ dassethāti. Thero tampi dassesi. Ettha soḷasavassuddesikaṁ itthirūpaṁ dassethāti . Thero soḷasavassuddesikaṁ itthirūpaṁ dassesi. Tato naṁ āha – ‘‘idaṁ, bhante, punappunaṁ subhato manasi karothā’’ti. Thero attanāva māpitaṁ itthirūpaṁ olokento lobhaṁ uppādesi. Tadā attano puthujjanabhāvaṁ ñatvā ‘‘avassayo me sappurisa hohī’’ti antevāsikassa santike ukkuṭikaṁ nisīdi. ‘‘Etadatthamevāhaṁ, bhante, āgato’’ti therassa asubhavasena sallahukaṁ katvā kammaṭṭhānaṁ kathetvā therassa okāsaṁ kātuṁ bahi nikkhanto. Suparimadditasaṅkhāro thero tasmiṁ divāṭṭhānato nikkhantamatteyeva saha paṭisambhidāhi arahattaṁ pāpuṇi. Atha naṁ saṅghattheraṁ katvā dhammadinnatthero tissamahāvihāraṁ gantvā saṅghassa dhammakathaṁ kathesi. Evarūpassa samāpattivasena vikkhambhito kileso tathā vikkhambhitova hoti.",
  "atk-s0401a2:38": "Ekaccassa pana vuttanayeneva vipassanāya kammaṁ karontassa kileso okāsaṁ na labhati, vipassanāvasena vikkhambhitova hoti. So taṁ tathā vikkhambhitameva katvā vivaṭṭetvā arahattaṁ gaṇhāti, buddhakāle saṭṭhimattā āraddhavipassakā bhikkhū viya. Te kira satthu santike kammaṭṭhānaṁ gahetvā vivittaṁ araññaṁ pavisitvā vipassanāya kammaṁ karontā kilesānaṁ asamudācāravasena ‘‘paṭividdhamaggaphalā maya’’nti saññāya maggaphalatthāya vāyāmaṁ akatvā ‘‘amhehi paṭividdhadhammaṁ dasabalassa ārocessāmā’’ti satthu santikaṁ āgacchanti.",
  "atk-s0401a2:39": "Satthā tesaṁ pure āgamanatova ānandattheraṁ āha – ‘‘ānanda, padhānakammikā bhikkhū ajja maṁ passituṁ āgamissanti, tesaṁ mama dassanāya okāsaṁ akatvā ‘āmakasusānaṁ gantvā allaasubhabhāvanaṁ karothā’ti pahiṇeyyāsī’’ti. Thero tesaṁ āgatānaṁ satthārā kathitasāsanaṁ ārocesi. Te ‘‘tathāgato ajānitvā na kathessati, addhā ettha kāraṇaṁ bhavissatī’’ti āmakasusānaṁ gantvā allaasubhaṁ olokentā lobhaṁ uppādetvā ‘‘idaṁ nūna sammāsambuddhena diṭṭhaṁ bhavissatī’’ti jātasaṁvegā laddhamaggaṁ kammaṭṭhānaṁ ādito paṭṭhāya ārabhiṁsu. Satthā tesaṁ vipassanāya āraddhabhāvaṁ ñatvā gandhakuṭiyaṁ nisinnova imaṁ obhāsagāthamāha –",
  "atk-s0401a2:40": "‘‘Yānimāni apattāni, alābūneva sārade;",
  "atk-s0401a2:41": "Kāpotakāni aṭṭhīni, tāni disvāna kā ratī’’ti. (dha. pa. 149);",
  "atk-s0401a2:42": "Gāthāpariyosāne arahattaphale patiṭṭhahiṁsu. Evarūpānaṁ vipassanāvasena vikkhambhitā kilesā tathā vikkhambhitāva honti.",
  "atk-s0401a2:43": "Ekaccassa vuttanayeneva navakammaṁ karontassa kileso okāsaṁ na labhati, navakammavasena vikkhambhitova hoti. So taṁ tathā vikkhambhitameva katvā vivaṭṭetvā arahattaṁ gaṇhāti cittalapabbate tissatthero viya. Tassa kira aṭṭhavassikakāle anabhirati uppajji, so taṁ vinodetuṁ asakkonto attano cīvaraṁ dhovitvā rajitvā pattaṁ pacitvā kese ohāretvā upajjhāyaṁ vanditvā aṭṭhāsi. Atha naṁ thero āha – ‘‘kiṁ, āvuso mahātissa, atuṭṭhassa viya te ākāro’’ti? Āma, bhante, anabhirati me uppannā, taṁ vinodetuṁ na sakkomīti. Thero tassāsayaṁ olokento arahattassa upanissayaṁ disvā anukampāvasena āha – ‘‘āvuso tissa, mayaṁ mahallakā, ekaṁ no vasanaṭṭhānaṁ karohī’’ti . Dutiyakathaṁ akathitapubbo bhikkhu ‘‘sādhu, bhante’’ti sampaṭicchi.",
  "atk-s0401a2:44": "Atha naṁ thero āha – ‘‘āvuso, navakammaṁ karonto uddesamaggañca mā vissajji, kammaṭṭhānañca manasi karohi, kālena ca kālaṁ kasiṇaparikammaṁ karohī’’ti. ‘‘Evaṁ karissāmi, bhante’’ti theraṁ vanditvā tathārūpaṁ sappāyaṭṭhānaṁ oloketvā ‘‘ettha kātuṁ sakkā’’ti dārūhi pūretvā jhāpetvā sodhetvā iṭṭhakāhi parikkhipitvā dvāravātapānādīni yojetvā saddhiṁ caṅkamanabhūmibhittiparikammādīhi leṇaṁ niṭṭhāpetvā mañcapīṭhaṁ santharitvā therassa santikaṁ gantvā vanditvā, ‘‘bhante, niṭṭhitaṁ leṇe parikammaṁ, vasathā’’ti āha. Āvuso, dukkhena tayā etaṁ kammaṁ kataṁ, ajja ekadivasaṁ tvaññevettha vasāhīti. So ‘‘sādhu, bhante’’ti vanditvā pāde dhovitvā leṇaṁ pavisitvā pallaṅkaṁ ābhujitvā nisinno attanā katakammaṁ āvajji. Tassa ‘‘manāpaṁ mayā upajjhāyassa kāyaveyyāvaccaṁ kata’’nti cintentassa abbhantare pīti uppannā. So taṁ vikkhambhetvā vipassanaṁ paṭṭhapetvā aggaphalaṁ arahattaṁ pāpuṇi. Evarūpassa navakammavasena vikkhambhito kileso tathā vikkhambhitova hoti.",
  "atk-s0401a2:45": "Ekacco pana brahmalokato āgato suddhasatto hoti. Tassa anāsevanatāya kileso na samudācarati, bhavavasena vikkhambhito hoti. So taṁ tathā vikkhambhitameva katvā vivaṭṭetvā arahattaṁ gaṇhāti āyasmā mahākassapo viya. So hi āyasmā agāramajjhepi kāme aparibhuñjitvā mahāsampattiṁ pahāya pabbajitvā nikkhanto antarāmagge paccuggamanatthāya āgataṁ satthāraṁ disvā vanditvā tīhi ovādehi upasampadaṁ labhitvā aṭṭhame aruṇe saha paṭisambhidāhi arahattaṁ pāpuṇi. Evarūpassa bhavavasena vikkhambhito kileso tathā vikkhambhitova hoti.",
  "atk-s0401a2:46": "Yo pana ananubhūtapubbaṁ rūpādiārammaṇaṁ labhitvā tattheva vipassanaṁ paṭṭhapetvā vivaṭṭetvā arahattaṁ gaṇhāti, evarūpassa ananubhūtārammaṇavasena kāmacchando anuppannova nuppajjati nāma.",
  "atk-s0401a2:47": "Uppanno vā kāmacchando pahīyatīti ettha uppannoti jāto bhūto samudāgato. Pahīyatīti tadaṅgappahānaṁ, vikkhambhanappahānaṁ, samucchedappahānaṁ, paṭipassaddhippahānaṁ, nissaraṇappahānanti imehi pañcahi pahānehi pahīyati, na puna uppajjatīti attho. Tattha vipassanāya kilesā tadaṅgavasena pahīyantīti vipassanā tadaṅgappahānanti veditabbā. Samāpatti pana kilese vikkhambhetīti sā vikkhambhanappahānanti veditabbā. Maggo samucchindanto uppajjati, phalaṁ paṭippassambhayamānaṁ, nibbānaṁ sabbakilesehi nissaṭanti imāni tīṇi samucchedapaṭipassaddhinissaraṇappahānānīti vuccanti. Imehi lokiyalokuttarehi pañcahi pahānehi pahīyatīti attho.",
  "atk-s0401a2:48": "Asubhanimittanti dasasu asubhesu uppannaṁ sārammaṇaṁ paṭhamajjhānaṁ. Tenāhu porāṇā – ‘‘asubhampi asubhanimittaṁ, asubhārammaṇā dhammāpi asubhanimitta’’nti. Yonisomanasikarototi. ‘‘Tattha katamo yonisomanasikāro? Anicce anicca’’ntiādinā nayena vuttassa upāyamanasikārassa vasena manasikaroto. Anuppanno ceva kāmacchando nuppajjatīti asamudāgato na samudāgacchati. Uppanno ca kāmacchando pahīyatīti samudāgato ca kāmacchando pañcavidhena pahānena pahīyati.",
  "atk-s0401a2:49": "Apica cha dhammā kāmacchandassa pahānāya saṁvattanti – asubhanimittassa uggaho, asubhabhāvanānuyogo, indriyesu guttadvāratā, bhojane mattaññutā, kalyāṇamittatā sappāyakathāti. Dasavidhañhi asubhanimittaṁ uggaṇhantassāpi kāmacchando pahīyati, bhāventassāpi, indriyesu pihitadvārassāpi, catunnaṁ pañcannaṁ ālopānaṁ okāse sati udakaṁ pivitvā yāpanasīlatāya bhojane mattaññunopi. Tenetaṁ vuttaṁ –",
  "atk-s0401a2:50": "‘‘Cattāro pañca ālope, abhutvā udakaṁ pive;",
  "atk-s0401a2:51": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-s0401a2:52": "Asubhakammikatissattherasadise asubhabhāvanārate kalyāṇamitte sevantassāpi kāmacchando pahīyati, ṭhānanisajjādīsu dasaasubhanissitasappāyakathāyapi pahīyati. Tena vuttaṁ – ‘‘cha dhammā kāmacchandassa pahānāya saṁvattantī’’ti.",
  "atk-s0401a2:53": "17. Sattame mettā cetovimuttīti sabbasattesu hitapharaṇakā mettā. Yasmā pana taṁsampayuttacittaṁ nīvaraṇādīhi paccanīkadhammehi vimuccati, tasmā sā ‘‘cetovimuttī’’ti vuccati. Visesato vā sabbabyāpādapariyuṭṭhānena vimuttattā sā cetovimuttīti veditabbā. Tattha ‘‘mettā’’ti ettāvatā pubbabhāgopi vaṭṭati, ‘‘cetovimuttī’’ti vuttattā pana idha tikacatukkajjhānavasena appanāva adhippetā. Yonisomanasikarototi taṁ mettaṁ cetovimuttiṁ vuttalakkhaṇena upāyamanasikārena manasikarontassa.",
  "atk-s0401a2:54": "Apica cha dhammā byāpādassa pahānāya saṁvattanti – mettānimittassa uggaho, mettābhāvanānuyogo, kammassakatāpaccavekkhaṇā, paṭisaṅkhānabahulatā, kalyāṇamittatā, sappāyakathāti. Odissakaanodissakadisāpharaṇānañhi aññataravasena mettaṁ uggaṇhantassāpi byāpādo pahīyati, odhiso anodhiso disāpharaṇavasena mettaṁ bhāventassāpi. ‘‘Tvaṁ etassa kuddho kiṁ karissasi, kimassa sīlādīni nāsetuṁ sakkhissasi, nanu tvaṁ attano kammena āgantvā attano kammeneva gamissasi? Parassa kujjhanaṁ nāma vītaccitaṅgāratattaayasalākagūthādīni gahetvā paraṁ paharitukāmatāsadisaṁ hoti. Esopi tava kuddho kiṁ karissati, kiṁ te sīlādīni nāsetuṁ sakkhissati? Esa attano kammena āgantvā attano kammeneva gamissati, appaṭicchitapaheṇakaṁ viya paṭivātaṁ khittarajomuṭṭhi viya ca etassevesa kodho matthake patissatī’’ti evaṁ attano ca parassa ca kammassakataṁ paccavekkhatopi, ubhayakammassakataṁ paccavekkhitvā paṭisaṅkhāne ṭhitassāpi, assaguttattherasadise mettābhāvanārate kalyāṇamitte sevantassāpi byāpādo pahīyati, ṭhānanisajjādīsu mettānissitasappāyakathāyapi pahīyati. Tena vuttaṁ – ‘‘cha dhammā byāpādassa pahānāya saṁvattantī’’ti. Sesamidha ito paresu ca vuttanayeneva veditabbaṁ, visesamattameva pana vakkhāmāti.",
  "atk-s0401a2:55": "18. Aṭṭhame ārambhadhātūādīsu ārambhadhātu nāma paṭhamārambhavīriyaṁ. Nikkamadhātu nāma kosajjato nikkhantattā tato balavataraṁ. Parakkamadhātu nāma paraṁ paraṁ ṭhānaṁ akkamanato tatopi balavataraṁ. Aṭṭhakathāyaṁ pana ‘‘ārambho cetaso kāmānaṁ panūdanāya, nikkamo cetaso palighugghāṭanāya, parakkamo cetaso bandhanacchedanāyā’’ti vatvā ‘‘tīhi petehi adhimattavīriyameva kathita’’nti vuttaṁ.",
  "atk-s0401a2:56": "Āraddhavīriyassāti paripuṇṇavīriyassa ceva paggahitavīriyassa ca. Tattha catudosāpagataṁ vīriyaṁ āraddhanti veditabbaṁ. Na ca atilīnaṁ hoti, na ca atipaggahitaṁ, na ca ajjhattaṁ saṁkhittaṁ, na ca bahiddhā vikkhittaṁ. Tadetaṁ duvidhaṁ hoti – kāyikaṁ, cetasikañca. Tattha ‘‘idha bhikkhu divasaṁ caṅkamena nisajjāya āvaraṇīyehi dhammehi cittaṁ parisodhetī’’ti (vibha. 519) evaṁ rattidivasassa pañca koṭṭhāse kāyena ghaṭentassa vāyamantassa kāyikavīriyaṁ veditabbaṁ. ‘‘Na tāvāhaṁ ito leṇā nikkhamissāmi, yāva me na anupādāya āsavehi cittaṁ vimuccatī’’ti evaṁ okāsaparicchedena vā, ‘‘na tāvāhaṁ imaṁ pallaṅkaṁ bhindissāmī’’ti evaṁ nisajjādiparicchedena vā mānasaṁ bandhitvā ghaṭentassa vāyamantassa cetasikavīriyaṁ veditabbaṁ. Tadubhayampi idha vaṭṭati. Duvidhenāpi hi iminā vīriyena āraddhavīriyassa anuppannañceva thinamiddhaṁ nuppajjati, uppannañca thinamiddhaṁ pahīyati milakkhatissattherassa viya, gāmantapabbhāravāsimahāsīvattherassa viya, pītimallakattherassa viya, kuṭumbiyaputtatissattherassa viya ca. Etesu hi purimā tayo aññe ca evarūpā kāyikavīriyena āraddhavīriyā, kuṭumbiyaputtatissatthero aññe ca evarūpā cetasikavīriyena āraddhavīriyā, uccāvālukavāsī mahānāgatthero pana dvīhipi vīriyehi āraddhavīriyova. Thero kira ekaṁ sattāhaṁ caṅkamati, ekaṁ tiṭṭhati, ekaṁ nisīdati, ekaṁ nipajjati. Mahātherassa ekairiyāpathopi asappāyo nāma natthi, catutthe sattāhe vipassanaṁ vaḍḍhetvā arahatte patiṭṭhāsi.",
  "atk-s0401a2:57": "Apica cha dhammā thinamiddhassa pahānāya saṁvattanti – atibhojane nimittaggāho, iriyāpathasamparivattanatā, ālokasaññāmanasikāro, abbhokāsavāso, kalyāṇamittatā, sappāyakathāti. Āharahatthaka-bhuttavamitaka-tatravaṭṭaka-alaṁsāṭaka-kākamāsaka-brāhmaṇādayo viya bhojanaṁ bhuñjitvā rattiṭṭhānadivāṭṭhāne nisinnassa hi samaṇadhammaṁ karoto thinamiddhaṁ mahāhatthī viya ottharantaṁ āgacchati, catupañcaālopaokāsaṁ pana ṭhapetvā pānīyaṁ pivitvā yāpanasīlassa bhikkhuno taṁ na hotīti evaṁ atibhojane nimittaṁ gaṇhantassāpi thinamiddhaṁ pahīyati. Yasmiṁ iriyāpathe thinamiddhaṁ okkamati, tato aññaṁ parivattentassāpi, rattiṁ candālokadīpālokaukkāloke divā sūriyālokaṁ manasikarontassāpi , abbhokāse vasantassāpi, mahākassapattherasadise pahīnathinamiddhe kalyāṇamitte sevantassāpi thinamiddhaṁ pahīyati, ṭhānanisajjādīsu dhutaṅganissitasappāyakathāyapi pahīyati. Tena vuttaṁ – ‘‘cha dhammā thinamiddhassa pahānāya saṁvattantī’’ti.",
  "atk-s0401a2:58": "19. Navame vūpasantacittassāti jhānena vā vipassanāya vā vūpasamitacittassa.",
  "atk-s0401a2:59": "Apica cha dhammā uddhaccakukkuccassa pahānāya saṁvattanti – bahussutatā, paripucchakatā, vinaye pakataññutā, vuddhasevitā, kalyāṇamittatā, sappāyakathāti. Bāhusaccenāpi hi ekaṁ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassāpi uddhaccakukkuccaṁ pahīyati, kappiyākappiyaparipucchābahulassāpi, vinayapaññattiyaṁ ciṇṇavasībhāvatāya pakataññunopi, vuḍḍhe mahallakatthere upasaṅkamantassāpi, upālittherasadise vinayadhare kalyāṇamitte sevantassāpi uddhaccakukkuccaṁ pahīyati, ṭhānanisajjādīsu kappiyākappiyanissitasappāyakathāyapi pahīyati. Tena vuttaṁ – ‘‘cha dhammā uddhaccakukkuccassa pahānāya saṁvattantī’’ti.",
  "atk-s0401a2:60": "20. Dasame yoniso, bhikkhave, manasikarototi vuttanayeneva upāyato manasikarontassa.",
  "atk-s0401a2:61": "Apica cha dhammā vicikicchāya pahānāya saṁvattanti – bahussutatā, paripucchakatā, vinaye pakataññutā, adhimokkhabahulatā, kalyāṇamittatā, sappāyakathāti. Bahusaccenāpi hi ekaṁ vā…pe… pañca vā nikāye pāḷivasena ca atthavasena ca uggaṇhantassāpi vicikicchā pahīyati, tīṇi ratanāni ārabbha paripucchābahulassāpi, vinaye ciṇṇavasībhāvassāpi, tīsu ratanesu okappaniyasaddhāsaṅkhātaadhimokkhabahulassāpi, saddhādhimutte vakkalittherasadise kalyāṇamitte sevantassāpi vicikicchā pahīyati, ṭhānanisajjādīsu tiṇṇaṁ ratanānaṁ guṇanissitasappāyakathāyapi pahīyati. Tena vuttaṁ – ‘‘cha dhammā vicikicchāya pahānāya saṁvattantī’’ti. Imasmiṁ nīvaraṇappahānavagge vaṭṭavivaṭṭaṁ kathitanti.",
  "atk-s0401a2:62": "Nīvaraṇappahānavaggavaṇṇanā."
}