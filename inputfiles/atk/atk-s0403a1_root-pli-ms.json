{
  "atk-s0403a1:0": "2. Balavaggo",
  "atk-s0403a1:1": "1. Ananussutasuttavaṇṇanā",
  "atk-s0403a1:2": "11. Dutiyassa paṭhame pubbāhaṁ, bhikkhave, ananussutesu dhammesūti ahaṁ, bhikkhave, pubbe ananussutesu catūsu saccadhammesu. Abhiññāvosānapāramippatto paṭijānāmīti catūsu saccesu catūhi maggehi soḷasavidhassa kiccassa karaṇena abhijānitvā vosānapāramiṁ sabbesaṁ kiccānaṁ niṭṭhitattā katakiccabhāvaṁ pāraṁ patto paṭijānāmīti mahābodhipallaṅke attano āgamanīyaguṇaṁ dasseti. Tathāgatassāti aṭṭhahi kāraṇehi tathāgatassa. Tathāgatabalānīti yathā tehi gantabbaṁ, tatheva gatāni pavattāni ñāṇabalāni. Āsabhaṁ ṭhānanti seṭṭhaṭṭhānaṁ. Sīhanādanti abhītanādaṁ. Brahmacakkanti seṭṭhacakkaṁ. Pavattetīti katheti.",
  "atk-s0403a1:3": "2. Kūṭasuttavaṇṇanā",
  "atk-s0403a1:4": "12. Dutiye sekhabalānīti sekhānaṁ ñāṇabalāni. Agganti uttamaṁ. Sesabalāni gopānasiyo kūṭaṁ viya saṅgaṇhātīti saṅgāhikaṁ. Tāneva balāni saṁhatāni karotīti saṅghātaniyaṁ.",
  "atk-s0403a1:5": "3. Saṁkhittasuttavaṇṇanā",
  "atk-s0403a1:6": "13. Tatiye tattha muṭṭhassacce na kampatīti satibalaṁ. Uddhacce na kampatīti samādhibalaṁ.",
  "atk-s0403a1:7": "4. Vitthatasuttavaṇṇanā",
  "atk-s0403a1:8": "14. Catutthe satinepakkenāti ettha nepakkaṁ vuccati paññā, sā satiyā upakārakabhāvena gahitā.",
  "atk-s0403a1:9": "5. Daṭṭhabbasuttavaṇṇanā",
  "atk-s0403a1:10": "15. Pañcame savisayasmiṁyeva lokiyalokuttaradhamme kathetuṁ kattha ca, bhikkhave, saddhābalaṁ daṭṭhabbantiādimāha. Yathā hi cattāro seṭṭhiputtā, rājāti rājapañcamesu sahāyesu ‘‘nakkhattaṁ kīḷissāmā’’ti vīthiṁ otiṇṇesu ekassa seṭṭhiputtassa gehaṁ gatakāle itare cattāro tuṇhī nisīdanti, gehasāmikova ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti gehe vicāreti. Dutiyatatiyacatutthassa gehaṁ gatakāle itare cattāro tuṇhī nisīdanti, gehasāmikova ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti gehe vicāreti. Atha sabbapacchā rañño gehaṁ gatakāle kiñcāpi rājā sabbattha issaro, imasmiṁ pana kāle attano geheyeva ‘‘imesaṁ khādanīyaṁ bhojanīyaṁ detha, gandhamālālaṅkārādīni dethā’’ti vicāreti, evamevaṁ saddhāpañcamesu balesu tesu sahāyesu ekato vīthiṁ otarantesu viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti, gehasāmikova vicāreti, evaṁ sotāpattiyaṅgāni patvā adhimokkhalakkhaṇaṁ saddhābalameva jeṭṭhakaṁ hoti pubbaṅgamaṁ, sesāni tadanvayāni honti. Yathā dutiyassa gehe itare cattāro tuṇhī nisīdanti, gehasāmikova vicāreti, evaṁ sammappadhānāni patvā paggahalakkhaṇaṁ vīriyabalameva jeṭṭhakaṁ hoti pubbaṅgamaṁ , sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova vicāreti, evaṁ satipaṭṭhānāni patvā upaṭṭhānalakkhaṇaṁ satibalameva jeṭṭhakaṁ hoti pubbaṅgamaṁ, sesāni tadanvayāni honti. Yathā catutthassa gehe itare cattāro tuṇhī nisīdanti, gehasāmikova vicāreti, evaṁ jhānavimokkhe patvā avikkhepalakkhaṇaṁ samādhibalameva jeṭṭhakaṁ hoti pubbaṅgamaṁ, sesāni tadanvayāni honti. Sabbapacchā rañño gehaṁ gatakāle pana yathā itare cattāro tuṇhī nisīdanti, rājāva gehe vicāreti, evameva ariyasaccāni patvā pajānanalakkhaṇaṁ paññābalameva jeṭṭhakaṁ hoti pubbaṅgamaṁ, sesāni tadanvayāni hontīti evamidha pañca balāni missakāni kathitāni. Chaṭṭhaṁ uttānatthameva. Evaṁ purimavagge ca idha ca aṭṭhasu suttesu sekhabalāneva kathitāni. Karaṇḍakolavāsī mahādattatthero panāha – ‘‘heṭṭhā catūsu suttesu sekhabalāni kathitāni, upari catūsu asekhabalānī’’ti.",
  "atk-s0403a1:11": "7. Paṭhamahitasuttavaṇṇanā",
  "atk-s0403a1:12": "17. Sattame sīlādayo missakāva kathitā. Vimuttīti arahattaphalavimuttiyeva. Vimuttiñāṇadassanaṁ paccavekkhaṇañāṇaṁ, taṁ lokiyameva.",
  "atk-s0403a1:13": "8-10. Dutiyahitasuttādivaṇṇanā",
  "atk-s0403a1:14": "18-20. Aṭṭhame dussīlo bahussuto kathito, navame appassuto dussīlo, dasame bahussuto khīṇāsavoti.",
  "atk-s0403a1:15": "Balavaggo dutiyo."
}