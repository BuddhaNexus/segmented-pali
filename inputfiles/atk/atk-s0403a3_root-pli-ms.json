{
  "atk-s0403a3:0": "4. Sumanavaggo",
  "atk-s0403a3:1": "1. Sumanasuttavaṇṇanā",
  "atk-s0403a3:2": "31. Catutthassa paṭhame sumanā rājakumārīti mahāsakkāraṁ katvā patthanaṁ patthetvā evaṁ laddhanāmā rājakaññā. Vipassisammāsambuddhakālasmiṁ hi nāgaresu ‘‘yuddhampi katvā satthāraṁ amhākaṁ gaṇhissāmā’’ti senāpatiṁ nissāya buddhappamukhaṁ saṅghaṁ labhitvā paṭipāṭiyā puññāni kātuṁ āraddhesu sabbapaṭhamadivaso senāpatissa vāro ahosi. Tasmiṁ divase senāpati mahādānaṁ sajjetvā ‘‘ajja yathā añño koci ekabhikkhampi na deti, evaṁ rakkhathā’’ti samantā purise ṭhapesi. Taṁdivasaṁ seṭṭhibhariyā rodamānā pañcahi kumārikāsatehi saddhiṁ kīḷitvā āgataṁ dhītaraṁ āha – ‘‘sace, amma, tava pitā jīveyya, ajjāhaṁ paṭhamaṁ dasabalaṁ bhojeyya’’nti. Sā taṁ āha – ‘‘amma, mā cintayi, ahaṁ tathā karissāmi, yathā buddhappamukho saṅgho amhākaṁ paṭhamaṁ bhikkhaṁ bhuñjissatī’’ti. Tato satasahassagghanikāya suvaṇṇapātiyā nirudakapāyāsaṁ pūretvā sappimadhusakkharādīhi abhisaṅkharitvā aññissā pātiyā paṭikujjitvā taṁ sumanamālāguḷehi parikkhipitvā mālāguḷasadisaṁ katvā bhagavato gāmaṁ pavisanavelāya sayameva ukkhipitvā dhātigaṇaparivutā gharā nikkhami.",
  "atk-s0403a3:3": "Antarāmagge senāpatino upaṭṭhākā, ‘‘amma, mā ito āgamā’’ti vadanti. Mahāpuññā nāma manāpakathā honti, na ca tesaṁ punappunaṁ bhaṇantānaṁ kathā paṭikkhipituṁ sakkā hoti. Sā ‘‘cūḷapita, mahāpita, mātula, kissa tumhe gantuṁ na dethā’’ti āha. Senāpatinā ‘‘aññassa kassaci khādanīyaṁ bhojanīyaṁ mā dethā’’ti ṭhapitamha, ammāti. Kiṁ pana mama hatthe khādanīyaṁ bhojanīyaṁ passathāti? Mālāguḷaṁ passāmāti. Kiṁ tumhākaṁ senāpati mālāpūjampi kātuṁ na detīti? Deti, ammāti. Tena hi apethāti bhagavantaṁ upasaṅkamitvā ‘‘mālāguḷaṁ gaṇhatha bhagavā’’ti āha. Bhagavā ekaṁ senāpatissa upaṭṭhākaṁ oloketvā mālāguḷaṁ gaṇhāpesi. Sā bhagavantaṁ vanditvā ‘‘bhavābhavābhinibbattiyaṁ me sati paritassanajīvitaṁ nāma mā hotu, ayaṁ sumanamālā viya nibbattanibbattaṭṭhāne piyāva homi, nāmena ca sumanāyevā’’ti patthanaṁ katvā satthārā ‘‘sukhinī hohī’’ti vuttā vanditvā padakkhiṇaṁ katvā pakkāmi.",
  "atk-s0403a3:4": "Bhagavāpi senāpatissa gehaṁ gantvā paññattāsane nisīdi. Senāpati yāguṁ gahetvā upagañchi, satthā hatthena pattaṁ pidahi. Nisinno, bhante, bhikkhusaṅghoti . Atthi no eko antarāmagge piṇḍapāto laddhoti? Mālaṁ apanetvā piṇḍapātaṁ addasa. Cūḷupaṭṭhāko āha – ‘‘sāmi mālāti maṁ vatvā mātugāmo vañcesī’’ti. Pāyāso bhagavantaṁ ādiṁ katvā sabbabhikkhūnaṁ pahosi. Senāpati attano deyyadhammaṁ adāsi. Satthā bhattakiccaṁ katvā maṅgalaṁ vatvā pakkāmi. Senāpati ‘‘kā nāma sā piṇḍapātamadāsī’’ti pucchi. Seṭṭhidhītā sāmīti. Sappaññā itthī, evarūpāya ghare vasantiyā purisassa saggasampatti nāma na dullabhāti kaṁ ānetvā jeṭṭhakaṭṭhāne ṭhapesi?",
  "atk-s0403a3:5": "Sā pitugehe ca senāpatigehe ca dhanaṁ gahetvā yāvatāyukaṁ tathāgatassa dānaṁ datvā puññāni karitvā tato cutā kāmāvacaradevaloke nibbatti. Nibbattakkhaṇeyeva jāṇuppamāṇena odhinā sakalaṁ devalokaṁ paripūrayamānaṁ sumanavassaṁ vassi. Devatā ‘‘ayaṁ attanāva attano nāmaṁ gahetvā āgatā’’ti ‘‘sumanā devadhītā’’tvevassā nāmaṁ akaṁsu. Sā ekanavutikappe devesu ca manussesu ca saṁsarantī nibbattanibbattaṭṭhāne avijahitasumanavassā ‘‘sumanā sumanā’’tveva nāmā ahosi. Imasmiṁ pana kāle kosalarañño aggamahesiyā kucchismiṁ paṭisandhiṁ gaṇhi. Tāpi pañcasatā kumārikā taṁdivasaññeva tasmiṁ tasmiṁ kule paṭisandhiṁ gahetvā ekadivaseyeva sabbā mātukucchito nikkhamiṁsu. Taṁkhaṇaṁyeva jāṇuppamāṇena odhinā sumanavassaṁ vassi. Taṁ disvā rājā ‘‘pubbe katābhinīhārā esā bhavissatī’’ti tuṭṭhamānaso ‘‘dhītā me attanāva attano nāmaṁ gahetvā āgatā’’ti sumanātvevassā nāmaṁ katvā ‘‘mayhaṁ dhītā na ekikāva nibbattissatī’’ti nagaraṁ vicināpento ‘pañca dārikāsatāni jātānī’’ti sutvā sabbā attanāva posāpesi. Māse māse sampate ‘‘ānetvā mama dhītu dassethā’’ti āha. Evamesā mahāsakkāraṁ katvā patthanaṁ patthetvā evaṁladdhanāmāti veditabbā.",
  "atk-s0403a3:6": "Tassā sattavassikakāle anāthapiṇḍikena vihāraṁ niṭṭhāpetvā tathāgatassa dūte pesite satthā bhikkhusaṅghaparivāro sāvatthiṁ agamāsi. Anāthapiṇḍiko gantvā rājānaṁ evamāha – ‘‘mahārāja, satthu idhāgamanaṁ amhākampi maṅgalaṁ tumhākampi maṅgalameva, sumanaṁ rājakumāriṁ pañcahi dārikāsatehi saddhiṁ puṇṇaghaṭe ca gandhamālādīni ca gāhāpetvā dasabalassa paccuggamanaṁ pesethā’’ti. Rājā ‘‘sādhu mahāseṭṭhī’’ti tathā akāsi. Sāpi raññā vuttanayeneva gantvā satthāraṁ vanditvā gandhamālādīhi pūjetvā ekamantaṁ aṭṭhāsi. Satthā tassā dhammaṁ desesi. Sā pañcahi kumārikāsatehi saddhiṁ sotāpattiphale patiṭṭhāsi. Aññānipi pañca dārikāsatāni pañca mātugāmasatāni pañca upāsakasatāni tasmiṁyeva khaṇe sotāpattiphalaṁ pāpuṇiṁsu. Evaṁ tasmiṁ divase antarāmaggeyeva dve sotāpannasahassāni jātāni.",
  "atk-s0403a3:7": "Yena bhagavā tenupasaṅkamīti kasmā upasaṅkamīti? Pañhaṁ pucchitukāmatāya. Kassapasammāsambuddhakāle kira sahāyakā dve bhikkhū ahesuṁ. Tesu eko sāraṇīyadhammaṁ pūreti, eko bhattaggavattaṁ. Sāraṇīyadhammapūrako itaraṁ āha – ‘‘āvuso, adinnassa phalaṁ nāma natthi, attanā laddhaṁ paresaṁ datvā bhuñjituṁ vaṭṭatī’’ti. Itaro pana āha – ‘‘āvuso, tvaṁ na jānāsi, deyyadhammaṁ nāma vinipātetuṁ na vaṭṭati, attano yāpanamattameva gaṇhantena bhattaggavattaṁ pūretuṁ vaṭṭatī’’ti. Tesu ekopi ekaṁ attano ovāde otāretuṁ nāsakkhi. Dvepi attano paṭipattiṁ pūretvā tato cutā kāmāvacaradevaloke nibbattiṁsu. Tattha sāraṇīyadhammapūrako itaraṁ pañcahi dhammehi adhigaṇhi.",
  "atk-s0403a3:8": "Evaṁ te devesu ca manussesu ca saṁsarantā ekaṁ buddhantaraṁ khepetvā imasmiṁ kāle sāvatthiyaṁ nibbattiṁsu. Sāraṇīyadhammapūrako kosalarañño aggamahesiyā kucchismiṁ paṭisandhiṁ gaṇhi , itaro tassāyeva upaṭṭhākaitthiyā kucchismiṁ paṭisandhiṁ gaṇhi. Te dvepi janā ekadivaseneva jāyiṁsu. Te nāmaggahaṇadivase nhāpetvā sirigabbhe nipajjāpetvā dvinnampi mātaro bahi sakkāraṁ saṁvidahiṁsu. Tesu sāraṇīyadhammapūrako akkhīni ummīletvā mahantaṁ setacchattaṁ supaññattaṁ sirisayanaṁ alaṅkatapaṭiyattañca nivesanaṁ disvā ‘‘ekasmiṁ rājakule nibbattosmī’’ti aññāsi. So ‘‘kiṁ nu kho kammaṁ katvā idha nibbattosmī’’ti āvajjento ‘‘sāraṇīyadhammanissandenā’’ti ñatvā ‘‘sahāyo me kuhiṁ nu kho nibbatto’’ti āvajjento nīcasayane nipannaṁ disvā ‘‘ayaṁ bhattaggavattaṁ pūremīti mama vacanaṁ na gaṇhi, imasmiṁ idāni taṁ ṭhāne niggaṇhituṁ vaṭṭatī’’ti ‘‘samma mama vacanaṁ nākāsī’’ti āha. Atha kiṁ jātanti. Passa mayhaṁ sampattiṁ, setacchattassa heṭṭhā sirisayane nipannosmi, tvaṁ nīcamañce thaddhaattharaṇamatte nipannosīti. Kiṁ pana tvaṁ etaṁ nissāya mānaṁ karosi, nanu veḷusalākāhi katvā pilotikāya paliveṭhitaṁ sabbametaṁ pathavīdhātumattamevāti?",
  "atk-s0403a3:9": "Sumanā tesaṁ kathaṁ sutvā ‘‘mama bhātikānaṁ santike koci natthī’’ti tesaṁ samīpaṁ gacchantī dvāraṁ nissāya ṭhitā ‘‘dhātū’’ti vacanaṁ sutvā ‘‘idaṁ dhātūti vacanaṁ bahiddhā natthi. Mama bhātikā samaṇadevaputtā bhavissantī’’ti cintetvā – ‘‘sacāhaṁ ‘ime evaṁ kathentī’ti mātāpitūnaṁ kathessāmi, ‘amanussā ete’ti nīharāpessanti. Idaṁ kāraṇaṁ aññassa akathetvā kaṅkhacchedakaṁ purisaheraññikaṁ mama pitaraṁ mahāgotamadasabalaṁyeva pucchissāmī’’ti bhuttapātarāsā rājānaṁ upasaṅkamitvā ‘‘dasabalassa upaṭṭhānaṁ gamissāmī’’ti āha. Rājā pañca rathasatāni yojāpesi. Jambudīpatalasmiñhi tissova kumāriyo pitūnaṁ santikā pañca rathasatāni labhiṁsu – bimbisārarañño dhītā cundī rājakaññā, dhanañcayassa seṭṭhissa dhītā visākhā, ayaṁ sumanā rājakaññāti. Sā gandhamālaṁ ādāya rathe ṭhitā pañcarathasataparivārā ‘‘imaṁ pañhaṁ pucchissāmī’’ti yena bhagavā tenupasaṅkami.",
  "atk-s0403a3:10": "Idhassūti idha bhaveyyuṁ. Eko dāyakoti eko attanā laddhalābhato parassa datvā paribhuñjanako sāraṇīyadhammapūrako. Eko adāyakoti eko attanā laddhaṁ parassa adatvā paribhuñjanako bhattaggavattapūrako. Devabhūtānaṁ pana nesanti devabhūtānaṁ etesaṁ. Adhigaṇhātīti adhibhavitvā gaṇhāti ajjhottharati atiseti. Ādhipateyyenāti jeṭṭhakakāraṇena. Imehi pañcahi ṭhānehīti sesadeve sakko devarājā viya imehi pañcahi kāraṇehi adhigaṇhāti. Mānusakenātiādīsu āyunā mahākassapatthero viya bākulatthero viya ānandatthero viya ca, vaṇṇena mahāgatimbaabhayatthero viya bhaṇḍāgāraamacco viya ca, sukhena raṭṭhapālakulaputto viya soṇaseṭṭhiputto viya yasadārako viya ca, yasena dhammāsoko viya, tathā ādhipaccenāti imehi pañcahi kāraṇehi atireko jeṭṭhako hoti.",
  "atk-s0403a3:11": "Yācitova bahulanti bākulatthera-sīvalitthera-ānandattherādayo viya yācitova bahulaṁ cīvarādīni paribhuñjatīti imehi kāraṇehi atireko hoti jeṭṭhako. Yadidaṁ vimuttiyā vimuttinti yaṁ ekassa vimuttiyā saddhiṁ itarassa vimuttiṁ ārabbha nānākaraṇaṁ vattabbaṁ bhaveyya, taṁ na vadāmīti attho. Sattavassikadārako vā hi vimuttiṁ paṭivijjhatu vassasatikatthero vā bhikkhu vā bhikkhunī vā upāsako vā upāsikā vā devo vā māro vā brahmā vā, paṭividdhalokuttaramagge nānattaṁ nāma natthi. Alamevāti yuttameva. Yatra hi nāmāti yāni nāma.",
  "atk-s0403a3:12": "Gacchaṁ ākāsadhātuyāti ākāsena gacchanto. Saddhoti ratanattayaguṇānaṁ saddhātā. Thanayanti gajjanto. Vijjumālīti mālāsadisāya meghamukhe carantiyā vijjulatāya samannāgato. Satakkakūti satakūṭo, ito cito ca uṭṭhitena valāhakakūṭasatena samannāgatoti attho. Dassanasampannoti sotāpanno. Bhogaparibyūḷhoti udakoghena viya dānavasena dīyamānehi bhogehi paribyūḷho, devalokaṁ sampāpitoti attho. Peccāti paraloke. Sagge pamodatīti yasmiṁ sagge uppajjati, tattheva modatīti.",
  "atk-s0403a3:13": "2. Cundīsuttavaṇṇanā",
  "atk-s0403a3:14": "32. Dutiye pañcahi rathasatehīti bhuttapātarāsā pitu santikaṁ pesetvā pañca rathasatāni yojāpetvā tehi parivutāti attho. Upasaṅkamīti bhātarā saddhiṁ pavattitaṁ pañhasākacchaṁ pucchissāmīti gandhamālacuṇṇādīni ādāya upasaṅkami. Yadeva so hotīti yadā eva so hoti. Atha vā yo eva so hoti. Ariyakantāni sīlānīti maggaphalasampayuttāni sīlāni. Tāni hi ariyānaṁ kantāni honti, bhavantarepi na pariccajanti. Sesaṁ catukkanipāte aggappasādasutte vuttanayeneva veditabbaṁ.",
  "atk-s0403a3:15": "3. Uggahasuttavaṇṇanā",
  "atk-s0403a3:16": "33. Tatiye bhaddiyeti bhaddiyanagare. Jātiyāvaneti sayaṁjāte aropite himavantena saddhiṁ ekābaddhe vanasaṇḍe, taṁ nagaraṁ upanissāya tasmiṁ vane viharatīti attho. Attacatutthoti attanā catuttho. Kasmā panesa bhagavantaṁ attacatutthaṁyeva nimantesi? Gehe kirassa maṅgalaṁ mahantaṁ, tattha mahantena saṁvidhānena bahū manussā sannipatissanti. Te bhikkhusaṅghaṁ parivisantena dussaṅgahā bhavissantīti attacatutthaṁyeva nimantesi. Api cassa evampi ahosi – ‘‘daharakumārikāyo mahābhikkhusaṅghamajjhe satthari ovadante olīnamanā ovādaṁ gahetuṁ na sakkuṇeyyu’’nti. Imināpi kāraṇena attacatutthameva nimantesi. Ovadatu tāsaṁ, bhanteti, bhante bhagavā, etāsaṁ ovadatu, etā ovadatūti attho. Upayogatthasmiñhi etaṁ sāmivacanaṁ. Yaṁ tāsanti yaṁ ovādānusāsanaṁ etāsaṁ. Evañca pana vatvā so seṭṭhi ‘‘imā mama santike ovādaṁ gaṇhamānā harāyeyyu’’nti bhagavantaṁ vanditvā pakkāmi.",
  "atk-s0403a3:17": "Bhattūti sāmikassa. Anukampaṁ upādāyāti anuddayaṁ paṭicca. Pubbuṭṭhāyiniyoti sabbapaṭhamaṁ uṭṭhānasīlā. Pacchānipātiniyoti sabbapacchā nipajjanasīlā. Itthiyā hi paṭhamataraṁ bhuñjitvā sayanaṁ āruyha nipajjituṁ na vaṭṭati, sabbe pana gehaparijane bhojetvā upakaraṇabhaṇḍaṁ saṁvidhāya gorūpādīni āgatānāgatāni ñatvā sve kattabbakammaṁ vicāretvā kuñcikāmuddikaṁ hatthe katvā sace bhojanaṁ atthi, bhuñjitvā, no ce atthi, aññaṁ pacāpetvā sabbe santappetvā pacchā nipajjituṁ vaṭṭati. Nipannāyapi yāva sūriyuggamanā niddāyituṁ na vaṭṭati, sabbapaṭhamaṁ pana uṭṭhāya dāsakammakare pakkosāpetvā ‘‘idañcidañca kammaṁ karothā’’ti kammantaṁ vicāretvā dhenuyo duhāpetvā sabbaṁ gehe kattabbakiccaṁ attano paccakkhaṁyeva kātuṁ vaṭṭati . Etamatthaṁ sandhāya ‘‘pubbuṭṭhāyiniyo pacchānipātiniyo’’ti āha. ‘‘Kiṁkārapaṭissāviniyoti kiṁ karoma kiṁ karomā’’ti mukhaṁ oloketvā vicaraṇasīlā. Manāpacāriniyoti manāpaṁyeva kiriyaṁ karaṇasīlā. Piyavādiniyoti piyameva vacanaṁ vādanasīlā. Pūjessāmāti catupaccayapūjāya pūjayissāma.",
  "atk-s0403a3:18": "Abbhāgateti attano santikaṁ āgate. Āsanodakena paṭipūjessāmāti āsanena ca pādadhovanaudakena ca pūjayissāma. Ettha ca mātāpitūnaṁ devasikaṁ sakkāro kātabbo. Samaṇabrāhmaṇānaṁ pana abbhāgatānaṁ āsanaṁ datvā pādadhovanañca dātabbaṁ, sakkāro ca kātabbo.",
  "atk-s0403a3:19": "Uṇṇāti eḷakalomaṁ. Tattha dakkhā bhavissāmāti eḷakalomānaṁ vijaṭanadhovanarajanaveṇikaraṇādīsu kappāsassa ca vaṭṭanapisanaphoṭanakantanādīsu chekā bhavissāma. Tatrupāyāyāti tasmiṁ uṇṇākappāsasaṁvidhāne upāyabhūtāya ‘‘imasmiṁ kāle idaṁ nāma kātuṁ vaṭṭatī’’ti evaṁ pavattāya vīmaṁsāya samannāgatā. Alaṁ kātuṁ alaṁ saṁvidhātunti attanā kātumpi parehi kārāpetumpi yuttā ceva samatthā ca bhavissāmāti attho.",
  "atk-s0403a3:20": "Katañca katato jānissāma, akatañca akatatoti sakaladivasaṁ idaṁ nāma kammaṁ katvā āgatānaṁ, upaḍḍhadivasaṁ idaṁ nāma kammaṁ katvā āgatānaṁ, nikkammānaṁ gehe nisinnānaṁ idaṁ nāma dātuñca evañca kātuṁ vaṭṭatīti evaṁ jānissāma. Gilānakānañca balābalanti sace hi gilānakāle tesaṁ bhesajjabhojanādīni datvā rogaṁ phāsuṁ na karonti, ‘‘ime arogakāle amhe yaṁ icchanti, taṁ kārenti. Gilānakāle atthi bhāvampi no na jānantī’’ti virattarūpā pacchā kiccāni na karonti, dukkaṭāni vā karonti. Tasmā nesaṁ balābalaṁ ñatvā dātabbañca kātabbañca jānissāmāti evaṁ tumhehi sikkhitabbanti dasseti. Khādanīyaṁ bhojanīyañcassāti khādanīyañca bhojanīyañca assa antojanassa. Paccaṁsenāti paṭilabhitabbena aṁsena, attano attano laddhabbakoṭṭhāsānurūpenāti attho. Saṁvibhajissāmāti dassāma. Sampādessāmāti sampādayissāma.",
  "atk-s0403a3:21": "Adhuttīti purisadhuttasurādhuttatāvasena adhuttiyo. Athenīti atheniyo acoriyo. Asoṇḍīti surāsoṇḍatādivasena asoṇḍiyo.",
  "atk-s0403a3:22": "Evaṁ suttantaṁ niṭṭhapetvā idāni gāthāhi kūṭaṁ gaṇhanto yo naṁ bharati sabbadātiādimāha. Tattha bharatīti posati paṭijaggati. Sabbakāmaharanti sabbakāmadadaṁ. Sotthīti suitthī. Evaṁ vattatīti ettakaṁ vattaṁ pūretvā vattati. Manāpā nāma te devāti nimmānaratī devā. Te hi icchiticchitaṁ rūpaṁ māpetvā abhiramaṇato nimmānaratīti ca manāpāti ca vuccantīti.",
  "atk-s0403a3:23": "4. Sīhasenāpatisuttavaṇṇanā",
  "atk-s0403a3:24": "34. Catutthe sandiṭṭhikanti sāmaṁ passitabbakaṁ. Dāyakoti dānasūro. Na so saddhāmattakeneva tiṭṭhati, pariccajitumpi sakkotīti attho. Dānapatīti yaṁ dānaṁ deti, tassa pati hutvā deti, na dāso, na sahāyo. Yo hi attanā madhuraṁ bhuñjati, paresaṁ amadhuraṁ deti, so dānasaṅkhātassa deyyadhammassa dāso hutvā deti. Yo yaṁ attanā bhuñjati, tadeva deti, so sahāyo hutvā deti. Yo pana attanā yena kenaci yāpeti, paresaṁ madhuraṁ deti, so pati jeṭṭhako sāmī hutvā deti. Tādisaṁ sandhāya vuttaṁ – ‘‘dānapatī’’ti.",
  "atk-s0403a3:25": "Amaṅkubhūtoti na nittejabhūto. Visāradoti ñāṇasomanassappatto. Sahabyataṁ gatāti sahabhāvaṁ ekībhāvaṁ gatā. Katāvakāsāti yena kammena tattha avakāso hoti, tassa katattā katāvakāsā. Taṁ pana yasmā kusalameva hoti, tasmā katakusalāti vuttaṁ. Modareti modanti pamodanti. Asitassāti anissitassa tathāgatassa. Tādinoti tādilakkhaṇaṁ pattassa.",
  "atk-s0403a3:26": "5. Dānānisaṁsasuttavaṇṇanā",
  "atk-s0403a3:27": "35. Pañcame gihidhammā anapagato hotīti akhaṇḍapañcasīlo hoti. Sataṁ dhammaṁ anukkamanti sappurisānaṁ mahāpurisānaṁ dhammaṁ anukkamanto . Santonaṁ bhajantīti sappurisā buddhapaccekabuddhatathāgatasāvakā etaṁ bhajanti.",
  "atk-s0403a3:28": "6. Kāladānasuttavaṇṇanā",
  "atk-s0403a3:29": "36. Chaṭṭhe kāladānānīti yuttadānāni, pattadānāni anucchavikadānānīti attho. Navasassānīti aggasassāni. Navaphalānīti ārāmato paṭhamuppannāni aggaphalāni. Paṭhamaṁ sīlavantesu patiṭṭhāpetīti paṭhamaṁ sīlavantānaṁ datvā pacchā attanā paribhuñjati. Vadaññūti bhāsitaññū. Kālena dinnanti yuttappattakālena dinnaṁ. Anumodantīti ekamante ṭhitā anumodanti. Veyyāvaccanti kāyena veyyāvaṭikakammaṁ karonti. Appaṭivānacittoti anukkaṇṭhitacitto. Yattha dinnaṁ mahapphalanti yasmiṁ ṭhāne dinnaṁ mahapphalaṁ hoti, tattha dadeyya.",
  "atk-s0403a3:30": "7. Bhojanasuttavaṇṇanā",
  "atk-s0403a3:31": "37. Sattame āyuṁ detīti āyudānaṁ deti. Vaṇṇanti sarīravaṇṇaṁ. Sukhanti kāyikacetasikasukhaṁ. Balanti sarīrathāmaṁ. Paṭibhānanti yuttamuttappaṭibhānaṁ.",
  "atk-s0403a3:32": "8. Saddhasuttavaṇṇanā",
  "atk-s0403a3:33": "38. Aṭṭhame anukampantīti anuggaṇhanti. Khandhimāva mahādumoti khandhasampanno mahārukkho viya. Manorame āyataneti ramaṇīye samosaraṇaṭṭhāne. Chāyaṁ chāyatthikā yantīti chāyāya atthikāva chāyaṁ upagacchanti. Nivātavuttinti nīcavuttiṁ. Atthaddhanti kodhamānathaddhatāya rahitaṁ. Soratanti soraccena sucisīlena samannāgataṁ. Sakhilanti sammodakaṁ.",
  "atk-s0403a3:34": "9. Puttasuttavaṇṇanā",
  "atk-s0403a3:35": "39. Navame bhato vā no bharissatīti amhehi thaññapāyanahatthapādavaḍḍhanādīhi bhato paṭijaggito amhe mahallakakāle hatthapādadhovana-nhāpanayāgubhattadānādīhi bharissati. Kiccaṁ vā no karissatīti attano kammaṁ ṭhapetvā amhākaṁ rājakulādīsu uppannaṁ kiccaṁ gantvā karissati . Kulavaṁso ciraṁ ṭhassatīti amhākaṁ santakaṁ khettavatthuhiraññasuvaṇṇādiṁ avināsetvā rakkhante putte kulavaṁso ciraṁ ṭhassati, amhehi vā pavattitāni salākabhattādīni anupacchinditvā pavattessati, evampi no kulavaṁso ciraṁ ṭhassati. Dāyajjaṁ paṭipajjissatīti kulavaṁsānurūpāya paṭipattiyā attānaṁ dāyajjārahaṁ karonto amhākaṁ santakaṁ dāyajjaṁ paṭipajjissati. Dakkhiṇaṁ anuppadassatīti pattidānaṁ katvā tatiyadivasato paṭṭhāya dānaṁ anuppadassati.",
  "atk-s0403a3:36": "Santo sappurisāti imasmiṁ ṭhāne mātāpitūsu sammā paṭipattiyā santo sappurisāti veditabbā. Pubbe katamanussaranti mātāpitūhi paṭhamataraṁ kataguṇaṁ anussarantā. Ovādakārīti mātāpitūhi dinnassa ovādassa kattā. Bhataposīti yehi bhato, tesaṁ posako. Pasaṁsiyoti diṭṭheva dhamme mahājanena pasaṁsitabbo hoti.",
  "atk-s0403a3:37": "10. Mahāsālaputtasuttavaṇṇanā",
  "atk-s0403a3:38": "40. Dasame mahāsālāti mahārukkhā. Sākhāpattapalāsena vaḍḍhantīti khuddakasākhāhi ca pattasaṅkhātena ca palāsena vaḍḍhanti. Araññasminti agāmake padese. Brahāvaneti mahāvane aṭaviyaṁ. Sesaṁ sabbattha uttānatthamevāti.",
  "atk-s0403a3:39": "Sumanavaggo catuttho."
}