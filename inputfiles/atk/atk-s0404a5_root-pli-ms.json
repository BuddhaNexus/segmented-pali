{
  "atk-s0404a5:0": "(6) 1. Gotamīvaggo",
  "atk-s0404a5:1": "1. Gotamīsuttavaṇṇanā",
  "atk-s0404a5:2": "51. Chaṭṭhassa paṭhame sakkesu viharatīti paṭhamagamanena gantvā viharati. Mahāpajāpatīti puttapajāya ceva dhītupajāya ca mahantattā evaṁladdhanāmā. Yena bhagavā tenupasaṅkamīti bhagavā kapilapuraṁ gantvā paṭhamameva nandaṁ pabbājesi, sattame divase rāhulakumāraṁ. Cumbaṭakakalahe (dī. ni. aṭṭha. 2.331; saṁ. ni. aṭṭha. 1.1.37) pana ubhayanagaravāsikesu yuddhatthāya nikkhantesu satthā gantvā te rājāno saññāpetvā attadaṇḍasuttaṁ (su. ni. 941 ādayo; mahāni. 170 ādayo) kathesi. Rājāno pasīditvā aḍḍhatiyasate aḍḍhatiyasate kumāre adaṁsu, tāni pañca kumārasatāni satthu santike pabbajiṁsu, atha nesaṁ pajāpatiyo sāsanaṁ pesetvā anabhiratiṁ uppādayiṁsu. Satthā tesaṁ anabhiratiyā uppannabhāvaṁ ñatvā te pañcasate daharabhikkhū kuṇāladahaṁ netvā attano kuṇālakāle nisinnapubbe pāsāṇatale nisīditvā kuṇālajātakakathāya (jā. 2.21.kuṇālajātaka) tesaṁ anabhiratiṁ vinodetvā sabbepi te sotāpattiphale patiṭṭhāpesi, puna mahāvanaṁ ānetvā arahattaphaleti. Tesaṁ cittajānanatthaṁ punapi pajāpatiyo sāsanaṁ pahiṇiṁsu. Te ‘‘abhabbā mayaṁ gharāvāsassā’’ti paṭisāsanaṁ pahiṇiṁsu. Tā ‘‘na dāni amhākaṁ gharaṁ gantuṁ yuttaṁ, mahāpajāpatiyā santikaṁ gantvā pabbajjaṁ anujānāpetvā pabbajissāmā’’ti pañcasatāpi mahāpajāpatiṁ upasaṅkamitvā ‘‘ayye, amhākaṁ pabbajjaṁ anujānāpethā’’ti āhaṁsu. Mahāpajāpatī tā itthiyo gahetvā yena bhagavā tenupasaṅkami. Setacchattassa heṭṭhā rañño parinibbutakāle upasaṅkamītipi vadantiyeva.",
  "atk-s0404a5:3": "Alaṁ gotami, mā te ruccīti kasmā paṭikkhipi, nanu sabbesampi buddhānaṁ catasso parisā hontīti? Kāmaṁ honti, kilametvā pana anekavāraṁ yācite anuññātaṁ pabbajjaṁ ‘‘dukkhena laddhā’’ti sammā paripālessantīti garuṁ katvā anuññātukāmo paṭikkhipi. Pakkāmīti puna kapilapurameva pāvisi. Yathābhirantaṁviharitvāti bodhaneyyasattānaṁ upanissayaṁ olokento yathājjhāsayane viharitvā. Cārikaṁ pakkāmīti mahājanasaṅgahaṁ karonto uttamāya buddhasiriyā anopamena buddhavilāsena aturitacārikaṁ pakkāmi.",
  "atk-s0404a5:4": "Sambahulāhi sākiyānīhi saddhinti antonivesanamhiyeva dasabalaṁ uddissa pabbajjāvesaṁ gahetvā pañcasatā sākiyāniyo pabbajjāvesaṁyeva gāhāpetvā sabbāhipi tāhi sambahulāhi sākiyānīhi saddhiṁ. Cārikaṁ pakkāmīti gamanaṁ abhinīhari. Gamanābhinīharaṇakāle pana tā sukhumālā rājitthiyo padasā gantuṁ na sakkhissantīti sākiyakoliyarājāno sovaṇṇasivikāyo upaṭṭhāpayiṁsu. Tā pana ‘‘yāne āruyha gacchantīti satthari agāravo kato hotī’’ti ekapaṇṇāsayojanikaṁ padasāva paṭipajjiṁsu. Rājānopi purato ca pacchato ca ārakkhaṁ saṁvidahāpetvā taṇḍulasappitelādīnaṁ sakaṭāni pūrāpetvā ‘‘gataṭṭhāne gataṭṭhāne āhāraṁ paṭiyādethā’’ti purise pesayiṁsu. Sūnehi pādehīti tāsañhi sukhumālattā pādesu eko phoṭo uṭṭheti, eko bhijjati. Ubho pādā katakaṭṭhisamparikiṇṇā viya hutvā uddhumātā jātā. Tena vuttaṁ – ‘‘sūnehi pādehī’’ti. Bahidvārakoṭṭhaketi dvārakoṭṭhakato bahi. Kasmā panevaṁ ṭhitāti? Evaṁ kirassā ahosi – ‘‘ahaṁ tathāgatena ananuññātā sayameva pabbajjāvesaṁ aggahesiṁ, evaṁ gahitabhāvo ca pana me sakalajambudīpe pākaṭo jāto. Sace satthā pabbajjaṁ anujānāti, iccetaṁ kusalaṁ. Sace pana nānujānissati, mahatī garahā bhavissatī’’ti vihāraṁ pavisituṁ asakkontī rodamānāva aṭṭhāsi.",
  "atk-s0404a5:5": "Kiṁ nu tvaṁ gotamīti kiṁ nu rājakulānaṁ vipatti uppannā, kena tvaṁ kāraṇena evaṁ vivaṇṇabhāvaṁ pattā, sūnehi pādehi…pe… ṭhitāti. Aññenapi pariyāyenāti aññenapi kāraṇena. Bahukārā, bhantetiādinā tassā guṇaṁ kathetvā puna pabbajjaṁ yācanto evamāha. Satthāpi ‘‘itthiyo nāma parittapaññā, ekayācitamattena pabbajjāya anuññātāya na mama sāsanaṁ garuṁ katvā gaṇhissantī’’ti tikkhattuṁ paṭikkhipitvā idāni garuṁ katvā gāhāpetukāmatāya sace, ānanda, mahāpajāpatī gotamīaṭṭha garudhamme paṭiggaṇhāti, sāva’ssā hotuupasampadātiādimāha. Tattha sāvassāti sā eva assā pabbajjāpi upasampadāpi hotu.",
  "atk-s0404a5:6": "Tadahūpasampannassāti taṁdivasaṁ upasampannassa. Abhivādanaṁ paccuṭṭhānaṁ añjalikammaṁ sāmīcikammaṁ kattabbanti omānātimāne akatvā pañcapatiṭṭhitena abhivādanaṁ, āsanā paccuṭṭhāya paccuggamanavasena paccuṭṭhānaṁ, dasanakhe samodhānetvā añjalikammaṁ, āsanapaññāpanabījanādikaṁ anucchavikakammasaṅkhātaṁ sāmīcikammañca katabbaṁ. Abhikkhuke āvāseti yattha vasantiyā anantarāyena ovādatthāya upasaṅkamanaṭṭhāne ovādadāyako ācariyo natthi, ayaṁ abhikkhuko āvāso nāma. Evarūpe āvāse vassaṁ na upagantabbaṁ. Anvaḍḍhamāsanti anuposathikaṁ. Ovādūpasaṅkamananti ovādatthāya upasaṅkamanaṁ. Diṭṭhenāti cakkhunā diṭṭhena. Sutenāti sotena sutena. Parisaṅkāyāti diṭṭhasutavasena parisaṅkitena. Garudhammanti garukaṁ saṅghādisesāpattiṁ. Pakkhamānattanti anūnāni pannarasa divasāni mānattaṁ. Chasu dhammesūti vikālabhojanacchaṭṭhesu sikkhāpadesu. Sikkhitasikkhāyāti ekasikkhampi akhaṇḍaṁ katvā pūritasikkhāya. Akkositabbo paribhāsitabboti dasannaṁ akkosavatthūnaṁ aññatarena akkosavatthunā na akkositabbo, bhayūpadaṁsanāya yāya kāyaci paribhāsāya na paribhāsitabbo.",
  "atk-s0404a5:7": "Ovaṭo bhikkhunīnaṁ bhikkhūsu vacanapathoti ovādānusāsanadhammakathāsaṅkhāto vacanapatho bhikkhunīnaṁ bhikkhūsu ovarito pihito, na bhikkhuniyā koci bhikkhu ovaditabbo anusāsitabbo vā ‘‘bhante, porāṇakattherā idaṁ cīvaravattaṁ pūrayiṁsū’’ti evaṁ pana paveṇivasena kathetuṁ vaṭṭati. Anovaṭobhikkhūnaṁ bhikkhunīsu vacanapathoti bhikkhūnaṁ pana bhikkhunīsu vacanapatho anivārito, yathāruci ovadituṁ anusāsituṁ dhammakathaṁ kathetunti ayamettha saṅkhepo, vitthārato panesā garudhammakathā samantapāsādikāya vinayasaṁvaṇṇanāya (pāci. aṭṭha. 148) vuttanayeneva veditabbā.",
  "atk-s0404a5:8": "Ime pana aṭṭha garudhamme satthu santike uggahetvā therena attano ārociyamāne sutvāva mahāpajāpatiyā tāva mahantaṁ domanassaṁ khaṇena paṭippassambhi, anotattadahato ābhatena sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena uppannapītipāmojjaṁ āvikarontī seyyathāpi, bhantetiādikaṁ udānaṁ udānesi.",
  "atk-s0404a5:9": "Kumbhatthenakehīti kumbhe dīpaṁ jāletvā tena ālokena paraghare bhaṇḍaṁ vicinitvā thenakacorehi. Setaṭṭhikā nāma rogajātīti eko pāṇako nāḷamajjhagataṁ kaṇḍaṁ vijjhati, yena viddhā kaṇḍā nikkhantampi sālisīsaṁ khīraṁ gahetuṁ na sakkoti. Mañjiṭṭhikā nāma rogajātīti ucchūnaṁ antorattabhāvo.",
  "atk-s0404a5:10": "Mahato taḷākassa paṭikacceva āḷinti iminā pana etamatthaṁ dasseti – yathā mahato taḷākassa pāḷiyā abaddhāyapi kiñci udakaṁ tiṭṭhateva, paṭhamameva baddhāya pana yaṁ abaddhapaccayā na tiṭṭheyya, tampi tiṭṭheyya, evameva ye ime anuppanne vatthusmiṁ paṭikacceva anatikkamanatthāya garudhammā paññattā, tesu apaññattesu mātugāmassa pabbajitattā pañca vassasatāni saddhammo tiṭṭheyya. Paṭikacceva paññattattā pana aparānipi pañca vassasatāni ṭhassatīti evaṁ paṭhamaṁ vuttavassasahassameva ṭhassati. Vassasahassanti cetaṁ paṭisambhidāpabhedappattakhīṇāsavānaṁ vaseneva vuttaṁ, tato pana uttaripi sukkhavipassakakhīṇāsavavasena vassasahassaṁ, anāgāmivasena vassasahassaṁ, sakadāgāmivasena vassasahassaṁ, sotāpannavasena vassasahassanti evaṁ pañcavassasahassāni paṭivedhasaddhammo ṭhassati. Pariyattidhammopi tāniyeva. Na hi pariyattiyā asati paṭivedho atthi, nāpi pariyattiyā sati paṭivedho na hoti. Liṅgaṁ pana pariyattiyā antarahitāyapi ciraṁ pavattissatīti.",
  "atk-s0404a5:11": "2. Ovādasuttavaṇṇanā",
  "atk-s0404a5:12": "52. Dutiye bahussutoti idha sakalassapi buddhavacanassa vasena bahussutabhāvo veditabbo. Garudhammanti kāyasaṁsaggaṁ. Ayamettha saṅkhepo. Bhikkhunovādakavinicchayo pana samantapāsādikāya (pāci. aṭṭha. 144 ādayo) vuttanayeneva veditabbo.",
  "atk-s0404a5:13": "3. Saṁkhittasuttavaṇṇanā",
  "atk-s0404a5:14": "53. Tatiye sarāgāyāti sarāgatthāya. Virāgāyāti virajjanatthāya. Saṁyogāyāti vaṭṭe saṁyogatthāya. Visaṁyogāyāti vaṭṭe visaṁyogabhāvatthāya. Ācayāyāti vaṭṭassa vaḍḍhanatthāya. No apacayāyāti na vaṭṭaviddhaṁsanatthāya. Dubbharatāyāti dupposanatthāya. No subharatāyāti na sukhaposanatthāya. Imasmiṁ sutte paṭhamavārena vaṭṭaṁ kathitaṁ, dutiyavārena vivaṭṭaṁ kathitaṁ. Iminā ca pana ovādena gotamī arahattaṁ pattāti.",
  "atk-s0404a5:15": "4. Dīghajāṇusuttavaṇṇanā",
  "atk-s0404a5:16": "54. Catutthe byagghapajjāti idamassa paveṇi nāma vasena ālapanaṁ. Tassa hi pubbapurisā byagghapathe jātāti tasmiṁ kule manussā byagghapajjāti vuccanti. Issatthenāti issāsakammena. Tatrupāyāyāti ‘‘imasmiṁ kāle idaṁ nāma kātuṁ vaṭṭatī’’ti jānane upāyabhūtāya. Vuddhasīlinoti vaḍḍhitasīlā vuddhasamācārā. Āyanti āgamanaṁ. Nāccogāḷhanti nātimahantaṁ. Nātihīnanti nātikasiraṁ. Pariyādāyāti gahetvā khepetvā. Tattha yassa vayato diguṇo āyo, tassa vayo āyaṁ pariyādātuṁ na sakkoti.",
  "atk-s0404a5:17": "‘‘Catudhā vibhaje bhoge, paṇḍito gharamāvasaṁ;",
  "atk-s0404a5:18": "Ekena bhoge bhuñjeyya, dvīhi kammaṁ payojaye;",
  "atk-s0404a5:19": "Catutthañca nidhāpeyya, āpadāsu bhavissatī’’ti. (dī. ni. 3.265) –",
  "atk-s0404a5:20": "Evaṁ paṭipajjato pana vayo āyaṁ pariyādātuṁ na sakkotiyeva.",
  "atk-s0404a5:21": "Udumbarakhādīvāti yathā udumbarāni khāditukāmena pakke udumbararukkhe cālite ekappahāreneva bahūni phalāni patanti, so khāditabbayuttakāni khāditvā itarāni bahutarāni pahāya gacchati, evamevaṁ yo āyato vayaṁ bahutaraṁ katvā vippakiranto bhoge paribhuñjati, so ‘‘udumbarakhādikaṁvāyaṁ kulaputto bhoge khādatī’’ti vuccati. Ajeṭṭhamaraṇanti anāyakamaraṇaṁ . Samaṁ jīvikaṁ kappetīti sammā jīvikaṁ kappeti. Samajīvitāti samajīvitāya jīvitā. Apāyamukhānīti vināsassa ṭhānāni.",
  "atk-s0404a5:22": "Uṭṭhātā kammadheyyesūti kammakaraṇaṭṭhānesu uṭṭhānavīriyasampanno. Vidhānavāti vidahanasampanno. Sotthānaṁ samparāyikanti sotthibhūtaṁ samparāyikaṁ. Saccanāmenāti buddhattāyeva buddhoti evaṁ avitathanāmena. Cāgo puññaṁ pavaḍḍhatīti cāgo ca sesapuññañca pavaḍḍhati. Imasmiṁ sutte saddhādayo missakā kathitā. Pañcamaṁ uttānameva.",
  "atk-s0404a5:23": "6. Bhayasuttavaṇṇanā",
  "atk-s0404a5:24": "56. Chaṭṭhe gabbhoti gabbhavāso. Diṭṭhadhammikāpīti sandiṭṭhikā gabbhavāsasadisā punapi manussagabbhā. Samparāyikāpīti ṭhapetvā manussagabbhe sesagabbhā. Ubhayaṁ ete kāmā pavuccantīti bhayañca dukkhañca, bhayañca rogo ca, bhayañca gaṇḍo ca, bhayañca sallañca, bhayañca saṅgo ca, bhayañca paṅko ca, bhayañca gabbho cāti evaṁ ubhayaṁ ete kāmā pavuccanti. Sātarūpenāti kāmasukhena. Palipathanti vaṭṭapalipathaṁ. Atikkammāti imasmiṁ ṭhāne vipassanaṁ vaḍḍhetvā assa bhikkhuno arahattappattabhāvo gahito. Evarūpaṁ pajaṁ jātijarūpetaṁ tīsu bhavesu phandamānaṁ avekkhatīti sutte vaṭṭaṁ kathetvā gāthāsu vivaṭṭaṁ kathitanti. Sattamaṭṭhamāni uttānatthāneva.",
  "atk-s0404a5:25": "9-10. Puggalasuttadvayavaṇṇanā",
  "atk-s0404a5:26": "59-60. Navame ujubhūtoti kāyavaṅkādīnaṁ abhāvena ujuko. Paññāsīlasamāhitoti paññāya ca sīlena ca samannāgato. Yajamānānanti dānaṁ dadantānaṁ. Puññapekkhānanti puññaṁ olokentānaṁ gavesantānaṁ . Opadhikanti upadhivipākaṁ, opadhibhūtaṁ ṭhānaṁ appamāṇaṁ. Dasame samukkaṭṭhoti ukkaṭṭho uttamo. Sattānanti sabbasattānaṁ. Sesaṁ sabbattha uttānamevāti.",
  "atk-s0404a5:27": "Gotamīvaggo chaṭṭho."
}