{
  "atk-s0402a2:0": "3. Bālavaggavaṇṇanā",
  "atk-s0402a2:1": "22. Tatiyassa paṭhame accayaṁ accayato na passatīti ‘‘aparajjhitvā aparaddhaṁ mayā’’ti attano aparādhaṁ na passati, aparaddhaṁ mayāti vatvā daṇḍakammaṁ āharitvā na khamāpetīti attho. Accayaṁ desentassāti evaṁ vatvā daṇḍakammaṁ āharitvā khamāpentassa. Yathādhammaṁ nappaṭiggaṇhātīti ‘‘puna evaṁ na karissāmi, khamatha me’’ti vuccamāno accayaṁ imaṁ yathādhammaṁ yathāsabhāvaṁ na paṭiggaṇhāti. ‘‘Ito paṭṭhāya puna evarūpaṁ mā akāsi, khamāmi tuyha’’nti na vadati. Sukkapakkho vuttapaṭipakkhanayeneva veditabbo.",
  "atk-s0402a2:2": "23. Dutiye abbhācikkhantīti abhibhavitvā ācikkhanti, abhūtena vadanti. Dosantaroti antare patitadoso. Evarūpo hi ‘‘natthi samaṇassa gotamassa uttarimanussadhammo’’tiādīni vadanto sunakkhatto viya tathāgataṁ abbhācikkhati. Saddhovā duggahitenāti yo hi ñāṇavirahitāya saddhāya atisaddho hoti muddhappasanno, sopi ‘‘buddho nāma sabbalokuttaro, sabbe tassa kesādayo bāttiṁsa koṭṭhāsā lokuttarāyevā’’tiādinā nayena duggahitaṁ gaṇhitvā tathāgataṁ abbhācikkhati. Tatiyaṁ uttānatthamevāti.",
  "atk-s0402a2:3": "25. Catutthe neyyatthaṁ suttantanti yassa attho netabbo, taṁ netabbatthaṁ suttantaṁ. Nītattho suttantoti dīpetīti kathitattho ayaṁ suttantoti vadati. Tattha ‘‘ekapuggalo, bhikkhave, dveme, bhikkhave, puggalā, tayome, bhikkhave, puggalā, cattārome, bhikkhave, puggalā’’ti evarūpo suttanto neyyattho nāma. Ettha hi kiñcāpi sammāsambuddhena ‘‘ekapuggalo, bhikkhave’’tiādi vuttaṁ, paramatthato pana puggalo nāma natthīti evamassa attho netabbova hoti. Ayaṁ pana attano bālatāya nītattho ayaṁ suttantoti dīpeti. Paramatthato hi puggale asati na tathāgato ‘‘ekapuggalo, bhikkhave’’tiādīni vadeyya. Yasmā pana tena vuttaṁ, tasmā paramatthato atthi puggaloti gaṇhanto taṁ neyyatthaṁ suttantaṁ nītattho suttantoti dīpeti. Nītatthanti aniccaṁ dukkhaṁ anattāti evaṁ kathitatthaṁ. Ettha hi aniccameva dukkhameva anattāyevāti attho. Ayaṁ pana attano bālatāya ‘‘neyyattho ayaṁ suttanto, atthamassa āharissāmī’’ti ‘‘niccaṁ nāma atthi, sukhaṁ nāma atthi, attā nāma atthī’’ti gaṇhanto nītatthaṁ suttantaṁ neyyattho suttantoti dīpeti nāma. Pañcamaṁ uttānatthamevāti.",
  "atk-s0402a2:4": "27. Chaṭṭhe paṭicchannakammantassāti pāpakammassa. Pāpaṁ hi paṭicchādetvā karonti. No cepi paṭicchādetvā karonti, pāpakammaṁ paṭicchannamevāti vuccati. Nirayoti sahokāsakā khandhā. Tiracchānayoniyaṁ khandhāva labbhanti. Sattamaṭṭhamāni uttānatthāneva.",
  "atk-s0402a2:5": "30. Navame paṭiggāhāti paṭiggāhakā, dussīlaṁ puggalaṁ dve ṭhānāni paṭiggaṇhantīti attho.",
  "atk-s0402a2:6": "31. Dasame atthavaseti kāraṇāni. Araññavanapatthānīti araññāni ca vanapatthāni ca. Tattha kiñcāpi abhidhamme nippariyāyena ‘‘nikkhamitvā bahi indakhīlā, sabbametaṁ arañña’’nti (vibha. 529) vuttaṁ, tathāpi yaṁ taṁ ‘‘pañcadhanusatikaṁ pacchima’’nti (pārā. 654) āraññakaṅganipphādakaṁ senāsanaṁ vuttaṁ, tadeva adhippetanti veditabbaṁ. Vanapatthanti gāmantaṁ atikkamitvā manussānaṁ anupacāraṭṭhānaṁ, yattha na kasīyati na vapīyati. Pantānīti pariyantāni atidūrāni, diṭṭhadhammasukhavihāranti lokiyalokuttaraṁ phāsuvihāraṁ. Pacchimañca janataṁ anukampamānoti pacchime mama sāvake anukampanto.",
  "atk-s0402a2:7": "32. Ekādasame vijjābhāgiyāti vijjākoṭṭhāsikā. Samathoti cittekaggatā. Vipassanāti saṅkhārapariggāhakañāṇaṁ. Kamatthamanubhotīti katamaṁ atthaṁ ārādheti sampādeti paripūreti. Cittaṁ bhāvīyatīti maggacittaṁ bhāvīyati brūhīyati vaḍḍhīyati. Yo rāgo, so pahīyatīti yo rajjanakavasena rāgo, so pahīyati. Rāgo hi maggacittassa paccanīko, maggacittaṁ rāgassa ca. Rāgakkhaṇe maggacittaṁ natthi, maggacittakkhaṇe rāgo natthi. Yadā pana rāgo uppajjati, tadā maggacittassa uppattiṁ nivāreti, padaṁ pacchindati. Yadā pana maggacittaṁ uppajjati, tadā rāgaṁ samūlakaṁ ubbaṭṭetvā samugghātentameva uppajjati. Tena vuttaṁ – ‘‘rāgo pahīyatī’’ti.",
  "atk-s0402a2:8": "Vipassanā, bhikkhave, bhāvitāti vipassanāñāṇaṁ brūhitaṁ vaḍḍhitaṁ. Paññā bhāvīyatīti maggapaññā bhāvīyati brūhīyati vaḍḍhīyati. Yā avijjā, sā pahīyatīti aṭṭhasu ṭhānesu vaṭṭamūlikā mahāavijjā pahīyati. Avijjā hi maggapaññāya paccanīkā, maggapaññā avijjāya. Avijjākkhaṇe maggapaññā natthi , maggapaññākkhaṇe avijjā natthi. Yadā pana avijjā uppajjati, tadā maggapaññāya uppattiṁ nivāreti, padaṁ pacchindati. Yadā maggapaññā uppajjati, tadā avijjaṁ samūlikaṁ ubbaṭṭetvā samugghātayamānāva uppajjati. Tena vuttaṁ – ‘‘avijjā pahīyatī’’ti. Iti maggacittaṁ maggapaññāti dvepi sahajātadhammāva kathitā.",
  "atk-s0402a2:9": "Rāgupakkiliṭṭhaṁ vā, bhikkhave, cittaṁ na vimuccatīti rāgena upakkiliṭṭhattā maggacittaṁ na vimuccatīti dasseti. Avijjupakkiliṭṭhā vā paññā na bhāvīyatīti avijjāya upakkiliṭṭhattā maggapaññā na bhāvīyatīti dasseti. Iti kho, bhikkhaveti evaṁ kho, bhikkhave. Rāgavirāgā cetovimuttīti rāgassa khayavirāgena cetovimutti nāma hoti. Phalasamādhissetaṁ nāmaṁ. Avijjāvirāgā paññāvimuttīti avijjāya khayavirāgena paññāvimutti nāma hoti. Imasmiṁ sutte nānākkhaṇikā samādhivipassanā kathitāti.",
  "atk-s0402a2:10": "Bālavaggo tatiyo."
}