{
  "atk-s0517a21:0": "8. Satipaṭṭhānakathā",
  "atk-s0517a21:1": "Satipaṭṭhānakathāvaṇṇanā",
  "atk-s0517a21:2": "34. Idāni samasīsakathānantaraṁ attanā vuttassa iddhipāṭihāriyassa sādhake satta anupassanāvisese dassentena kathitāya suttantapubbaṅgamāya satipaṭṭhānakathāya apubbatthānuvaṇṇanā. Tattha suttante tāva cattāroti gaṇanaparicchedo, tena na tato heṭṭhā, na uddhanti satipaṭṭhānaparicchedaṁ dīpeti. Imeti niddisitabbanidassanaṁ. Bhikkhaveti dhammapaṭiggāhakapuggalālapanaṁ. Satipaṭṭhānāti tayo satipaṭṭhānā satigocaropi, tidhā paṭipannesu sāvakesu satthuno paṭighānunayavītivattatāpi, satipi. ‘‘Catunnaṁ, bhikkhave, satipaṭṭhānānaṁ samudayañca atthaṅgamañca desessāmī’’tiādīsu (saṁ. ni. 5.408) hi satigocaro ‘‘satipaṭṭhāna’’nti vutto. Tassattho – patiṭṭhāti tasminti paṭṭhānaṁ. Kā patiṭṭhāti? Sati. Satiyā paṭṭhānaṁ satipaṭṭhānanti.",
  "atk-s0517a21:3": "‘‘Tayo satipaṭṭhānā yadariyo sevati, yadariyo sevamāno satthā gaṇamanusāsitumarahatī’’ti (ma. ni. 3.304, 311) ettha tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttā. Tassattho – paṭṭhapetabbato paṭṭhānaṁ, pavattayitabbatoti attho. Kena paṭṭhapetabbatoti? Satiyā. Satiyā paṭṭhānaṁ satipaṭṭhānanti. ‘‘Cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma. ni. 3.147) pana satiyeva ‘‘satipaṭṭhāna’’nti vuttā. Tassattho – patiṭṭhātīti paṭṭhānaṁ, upaṭṭhāti okkanditvā pakkhanditvā vattatīti attho. Satiyeva paṭṭhānaṁ satipaṭṭhānaṁ. Atha vā saraṇaṭṭhena sati, upaṭṭhānaṭṭhena upaṭṭhānaṁ. Iti sati ca sā upaṭṭhānañcātipi satipaṭṭhānaṁ. Idamidha adhippetaṁ. Yadi evaṁ kasmā satipaṭṭhānāti bahuvacanaṁ katanti? Satibahuttā. Ārammaṇabhedena hi bahukā tā satiyoti.",
  "atk-s0517a21:4": "Katame cattāroti kathetukamyatāpucchā. Idhāti imasmiṁ sāsane. Bhikkhūti saṁsāre bhayaṁ ikkhatīti bhikkhu. Sesapadānaṁ atthavaṇṇanā panettha sutamayañāṇakathāya maggasaccaniddesavaṇṇanāyaṁ vuttāyevāti.",
  "atk-s0517a21:5": "Kasmā pana bhagavatā cattārova satipaṭṭhānā vuttā anūnā anadhikāti? Veneyyahitattā. Taṇhācaritadiṭṭhicaritasamathayānikavipassanāyānikesu hi mandatikkhavasena dvedhā dvedhā pavattesu mandassa taṇhācaritassa oḷārikaṁ kāyānupassanāsatipaṭṭhānaṁ visuddhimaggo, tikkhassa sukhumaṁ vedanānupassanāsatipaṭṭhānaṁ. Diṭṭhicaritassāpi mandassa nātippabhedagataṁ cittānupassanāsatipaṭṭhānaṁ visuddhimaggo, tikkhassa atippabhedagataṁ dhammānupassanāsatipaṭṭhānaṁ. Samathayānikassa ca mandassa akicchena adhigantabbanimittaṁ paṭhamaṁ satipaṭṭhānaṁ visuddhimaggo, tikkhassa oḷārikārammaṇe asaṇṭhahanato dutiyaṁ. Vipassanāyānikassapi mandassa nātippabhedagatārammaṇaṁ tatiyaṁ, tikkhassa atippabhedagatārammaṇaṁ catutthaṁ. Iti cattārova vuttā anūnā anadhikāti.",
  "atk-s0517a21:6": "Subhasukhaniccaattavipallāsappahānatthaṁ vā. Kāyo hi asubho, tattha ca subhavipallāsavipallatthā sattā. Tesaṁ tattha asubhabhāvadassanena tassa vipallāsassa pahānatthaṁ paṭhamaṁ satipaṭṭhānaṁ vuttaṁ. Sukhaṁ niccaṁ attāti gahitesupi ca vedanādīsu vedanā dukkhā, cittaṁ aniccaṁ, dhammā anattā, tesu ca sukhaniccaattavipallāsavipallatthā sattā. Tesaṁ tattha dukkhādibhāvadassanena tesaṁ vipallāsānaṁ pahānatthaṁ sesāni tīṇi vuttānīti evaṁ subhasukhaniccaattavipallāsappahānatthaṁ vā cattārova vuttā. Na kevalañca vipallāsappahānatthameva, caturoghayogāsavaganthaupādānaagatippahānatthampi catubbidhāhārapariññatthampi cattārova vuttāti veditabbaṁ.",
  "atk-s0517a21:7": "35. (Ka) suttantaniddese pathavīkāyanti imasmiṁ rūpakāye pathavīdhātu. Sakalasarīre pana pathavīdhātūnaṁ bahukattā sabbapathavīdhātusaṅgahatthaṁ samūhatthena kāyaggahaṇaṁ kataṁ. Āpokāyādīsupi eseva nayo. Kesakāyādīnampi bahukattā kesakāyādigahaṇaṁ kataṁ. Vakkādīni pana paricchinnattā kāyaggahaṇaṁ nārahantīti tesaṁ gahaṇaṁ na katanti veditabbaṁ.",
  "atk-s0517a21:8": "(Kha) sukhaṁvedanantiādīsu sukhaṁ vedananti kāyikaṁ vā cetasikaṁ vā sukhaṁ vedanaṁ. Tathā dukkhaṁ vedanaṁ. Adukkhamasukhaṁ vedananti pana cetasikameva upekkhāvedanaṁ. Sāmisaṁ sukhaṁ vedananti cha gehasitasomanassavedanā. Nirāmisaṁ sukhaṁ vedananti cha nekkhammasitasomanassavedanā . Sāmisaṁ dukkhaṁ vedananti cha gehasitadomanassavedanā. Nirāmisaṁ dukkhaṁ vedananti cha nekkhammasitadomanassavedanā. Sāmisaṁ adukkhamasukhaṁ vedananti cha gehasitaupekkhāvedanā. Nirāmisaṁ adukkhamasukhaṁ vedananti cha nekkhammasitaupekkhāvedanā.",
  "atk-s0517a21:9": "(Ga) sarāgaṁ cittantiādīni ñāṇakathāyaṁ vuttatthāni.",
  "atk-s0517a21:10": "(Gha) tadavasese dhammeti tehi kāyavedanācittehi avasese tebhūmakadhamme. Sabbattha tena ñāṇenāti tena sattavidhena anupassanāñāṇena. Yāni panettha antarantarā avuttatthāni, tāni heṭṭhā tattha tattha vuttatthānevāti.",
  "atk-s0517a21:11": "Satipaṭṭhānakathāvaṇṇanā niṭṭhitā."
}