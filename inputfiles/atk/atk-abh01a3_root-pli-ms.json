{
  "atk-abh01a3:0": "Dukamātikāpadavaṇṇanā",
  "atk-abh01a3:1": "1-6. Dukamātikāyaṁ pana tikesu anāgatapadavaṇṇanaṁyeva karissāma. Hetugocchake tāva hetudhammāti mūlaṭṭhena hetusaṅkhātā dhammā. Hetū dhammātipi pāṭho. Nahetūti tesaṁyeva paṭikkhepavacanaṁ. Sampayogato pavattena saha hetunāti sahetukā. Tatheva pavatto natthi etesaṁ hetūti ahetukā. Ekuppādāditāya hetunā sampayuttāti hetusampayuttā. Hetunā vippayuttāti hetuvippayuttā. Imesaṁ dvinnampi dukānaṁ kiñcāpi atthato nānattaṁ natthi, desanāvilāsena pana tathā bujjhantānaṁ vā puggalānaṁ ajjhāsayavasena vuttā. Tato paraṁ paṭhamadukaṁ dutiyatatiyehi saddhiṁ yojetvā tesaṁ ‘hetū na hetū’tiādīnaṁ padānaṁ vasena yathāsambhavato aparepi tayo dukā vuttā. Tattha yatheva ‘hetū ceva dhammā sahetukā cā’ti etaṁ sambhavati, tathā ‘hetū ceva dhammā ahetukā cā’ti idampi. Yathā ca ‘sahetukā ceva dhammā na ca hetū’ti etaṁ sambhavati, tathā ‘ahetukā ceva dhammā na ca hetū’ti idampi. Hetusampayuttadukena saddhiṁ yojanāyapi eseva nayo.",
  "atk-abh01a3:2": "Tatra yadetaṁ ‘na hetū dhammā sahetukāpi ahetukāpī’ti siddhe, ‘na hetū kho pana dhammā’ti atirittaṁ ‘kho panā’ti padaṁ vuttaṁ, tassa vasena ayaṁ atirekattho saṅgahitoti veditabbo. Kathaṁ? Na kevalaṁ ‘na hetu dhammā atha kho aññepi na ca sahetukāpi ahetukāpi icceva, atha kho aññathāpīti. Idaṁ vuttaṁ hoti – yatheva hi ‘na hetū dhammā sahetukāpi ahetukāpi’, evaṁ ‘hetū dhammā sahetukāpi ahetukāpi’. Yathā ca ‘na hetū dhammā sahetukāpi ahetukāpi’, evaṁ ‘na hetū dhammā hetusampayuttāpi hetuvippayuttāpī’ti.",
  "atk-abh01a3:3": "7-13.Cūḷantaradukesu attano nipphādakena saha paccayenāti sappaccayā. Natthi etesaṁ uppāde vā ṭhitiyaṁ vā paccayoti appaccayā. Paccayehi samāgantvā katāti saṅkhatā. Na saṅkhatāti asaṅkhatā. Avinibbhogavasena rūpaṁ etesaṁ atthīti rūpino. Tathāvidhaṁ natthi etesaṁ rūpanti arūpino. Ruppanalakkhaṇaṁ vā rūpaṁ; taṁ etesaṁ atthīti rūpino. Na rūpino arūpino. Lokiyā dhammāti loko vuccati lujjanapalujjanaṭṭhena vaṭṭaṁ; tasmiṁ pariyāpannabhāvena loke niyuttāti lokiyā. Tato uttiṇṇāti uttarā; loke apariyāpannabhāvena lokato uttarāti lokuttarā. Kenaci viññeyyāti cakkhuviññāṇādīsu kenaci ekena cakkhuviññāṇena vā sotaviññāṇena vā vijānitabbā. Kenaci na viññeyyāti teneva cakkhuviññāṇena vā sotaviññāṇena vā na vijānitabbā. Evaṁ sante dvinnampi padānaṁ atthanānattato duko hoti.",
  "atk-abh01a3:4": "14-19.Āsavagocchake āsavantīti āsavā. Cakkhutopi…pe… manatopi sandanti pavattantīti vuttaṁ hoti. Dhammato yāva gotrabhuṁ, okāsato yāva bhavaggaṁ savantīti vā āsavā. Ete dhamme etañca okāsaṁ antokaritvā pavattantīti attho. Antokaraṇattho hi ayaṁ ‘ā’kāro. Cirapārivāsiyaṭṭhena madirādayo āsavā. Āsavā viyātipi āsavā. Lokasmiñhi cirapārivāsikā madirādayo āsavāti vuccanti. Yadi ca cirapārivāsiyaṭṭhena āsavā, eteyeva bhavitumarahanti. Vuttañhetaṁ – ‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi (a. ni. 10.61). Āyataṁ vā saṁsāradukkhaṁ savanti pasavantītipi āsavā. Tato aññe no āsavā nāma. Attānaṁ ārammaṇaṁ katvā pavattehi saha āsavehīti sāsavā. Evaṁ pavattamānā natthi etesaṁ āsavāti anāsavā. Sesaṁ hetugocchake vuttanayena veditabbaṁ. Ayaṁ pana viseso – yathā tattha ‘na hetū kho pana dhammā sahetukāpi ahetukāpīti ayaṁ osānaduko paṭhamadukassa dutiyapadaṁ ādimhi ṭhapetvā vutto, evaṁ idha ‘no āsavā kho pana dhammā sāsavāpi anāsavāpī’ti na vutto. Kiñcāpi na vutto, atha kho ayañca añño ca bhedo tattha vuttanayeneva veditabbo.",
  "atk-abh01a3:5": "20-25.Saṁyojanagocchake yassa saṁvijjanti, taṁ puggalaṁ vaṭṭasmiṁ saṁyojenti bandhantīti saṁyojanā. Tato aññe no saṁyojanā nāma. Ārammaṇabhāvaṁ upagantvā saṁyojanasambandhane saṁyojanānaṁ hitāti saṁyojaniyā. Saṁyojanassa ārammaṇapaccayabhūtānaṁ etaṁ adhivacanaṁ. Na saṁyojaniyā asaṁyojaniyā. Sesaṁ hetugocchake vuttanayeneva yojetabbaṁ.",
  "atk-abh01a3:6": "26-31.Ganthagocchake yassa saṁvijjanti taṁ cutipaṭisandhivasena vaṭṭasmiṁ ganthenti ghaṭentīti ganthā. Tato aññe no ganthā. Ārammaṇakaraṇavasena ganthehi ganthitabbāti ganthaniyā. Sesaṁ hetugocchake vuttanayeneva yojetabbaṁ. Yathā ca idha, evaṁ ito paresupi vuttāvasesaṁ tattha tattha vuttanayeneva veditabbaṁ.",
  "atk-abh01a3:7": "32-37.Oghagocchake yassa saṁvijjanti taṁ vaṭṭasmiṁyeva ohananti osīdāpentīti oghā. Ārammaṇaṁ katvā atikkamanīyato oghehi atikkamitabbāti oghaniyā. Oghānaṁ ārammaṇadhammā eva veditabbā.",
  "atk-abh01a3:8": "38-43.Yogagocchake vaṭṭasmiṁ yojentīti yogā. Yoganiyā oghaniyā viya veditabbā.",
  "atk-abh01a3:9": "44-49.Nīvaraṇagocchake cittaṁ nīvaranti pariyonandhantīti nīvaraṇā. Nīvaraṇiyā saṁyojaniyā viya veditabbā.",
  "atk-abh01a3:10": "50-54.Parāmāsagocchake dhammānaṁ yathābhūtaṁ aniccādiākāraṁ atikkamitvā ‘nicca’nti ādivasena pavattamānā parato āmasantīti parāmāsā. Parāmāsehi ārammaṇakaraṇavasena parāmaṭṭhattā parāmaṭṭhā.",
  "atk-abh01a3:11": "55-68.Mahantaradukesu ārammaṇaṁ aggahetvā appavattito saha ārammaṇenāti sārammaṇā. Natthi etesaṁ ārammaṇanti anārammaṇā. Cintanaṭṭhena cittā, vicittaṭṭhena vā cittā. Avippayogavasena cetasi niyuttāti cetasikā. Nirantarabhāvūpagamanatāya, uppādato yāva bhaṅgā, cittena saṁsaṭṭhāti cittasaṁsaṭṭhā. Ekato vattamānāpi nirantarabhāvaṁ anupagamanatāya cittena visaṁsaṭṭhāti cittavisaṁsaṭṭhā. Samuṭṭhahanti etenāti samuṭṭhānaṁ. Cittaṁ samuṭṭhānaṁ etesanti cittasamuṭṭhānā. Saha bhavantīti sahabhuno. Cittena sahabhuno cittasahabhuno. Anuparivattantīti anuparivattino. Kiṁ anuparivattanti? Cittaṁ. Cittassa anuparivattino cittānuparivattino. Cittasaṁsaṭṭhā ca te cittasamuṭṭhānā cāti cittasaṁsaṭṭhasamuṭṭhānā. Cittasaṁsaṭṭhā ca te cittasamuṭṭhānā ca cittasahabhuno eva cāti cittasaṁsaṭṭhasamuṭṭhānasahabhuno. Cittasaṁsaṭṭhā ca te cittasamuṭṭhānā ca cittānuparivattino eva cāti cittasaṁsaṭṭhasamuṭṭhānānuparivattino. Sesāni sabbapadāni vuttapadānaṁ paṭikkhepavasena veditabbāni. Ajjhattajjhattaṁ sandhāya ajjhattattike vuttavasena ajjhattāva ajjhattikā. Tato bahibhūtāti bāhirā. Upādiyanteva bhūtāni, na bhūtāni viya upādiyantīti upādā. Na upādiyantevāti noupādā.",
  "atk-abh01a3:12": "69-74.Upādānagocchake bhusaṁ ādiyantīti upādānā; daḷhaggāhaṁ gaṇhantīti attho. Tato aññe noupādānā.",
  "atk-abh01a3:13": "75-82.Kilesagocchake saṁkiliṭṭhattike vuttanayeneva attho veditabbo.",
  "atk-abh01a3:14": "83-100.Piṭṭhidukesu kāme avacarantīti kāmāvacarā rūpe avacarantīti rūpāvacarā. Arūpe avacarantīti arūpāvacarā. Ayamettha saṅkhepo. Vitthāro pana parato āvi bhavissati. Tebhūmakavaṭṭe pariyāpannā antogadhāti pariyāpannā. Tasmiṁ na pariyāpannāti apariyāpannā. Vaṭṭamūlaṁ chindantā nibbānaṁ ārammaṇaṁ katvā vaṭṭato niyyantīti niyyānikā. Iminā lakkhaṇena na niyyantīti aniyyānikā. Cutiyā vā attano vā pavattiyā anantaraṁ phaladāne niyatattā niyatā. Tathā aniyatattā aniyatā. Aññe dhamme uttaranti pajahantīti uttarā. Attānaṁ uttarituṁ samatthehi saha uttarehīti sauttarā. Natthi etesaṁ uttarāti anuttarā. Raṇanti etehīti raṇā; yehi abhibhūtā sattā nānappakārena kandanti paridevanti, tesaṁ rāgādīnaṁ etaṁ adhivacanaṁ. Sampayogavasena pahānekaṭṭhatāvasena ca saha raṇehīti saraṇā. Tenākārena natthi etesaṁ raṇāti araṇā.",
  "atk-abh01a3:15": "Suttantikadukamātikāpadavaṇṇanā",
  "atk-abh01a3:16": "101-108. Suttantikadukesu sampayogavasena vijjaṁ bhajantīti vijjābhāgino; vijjābhāge vijjākoṭṭhāse vattantītipi vijjābhāgino. Tattha vipassanāñāṇaṁ, manomayiddhi, cha abhiññāti aṭṭha vijjā. Purimena atthena tāhi sampayuttadhammāpi vijjābhāgino. Pacchimena atthena tāsu yā kāci ekā vijjā vijjā. Sesā vijjābhāginoti. Evaṁ vijjāpi vijjāya sampayuttadhammāpi vijjābhāginotveva veditabbā. Idha pana sampayuttadhammāva adhippetā. Sampayogavaseneva avijjaṁ bhajantīti avijjābhāgino. Avijjābhāge avijjākoṭṭhāse vattantītipi avijjābhāgino. Tattha dukkhapaṭicchādakaṁ tamo samudayādipaṭicchādakanti catasso avijjā. Purimanayeneva tāhi sampayuttadhammāpi avijjābhāgino. Tāsu yā kāci ekā avijjā avijjā. Sesā avijjābhāginoti. Evaṁ avijjāpi avijjāya sampayuttadhammāpi avijjābhāginotveva veditabbā. Idha pana sampayuttadhammāva adhippetā.",
  "atk-abh01a3:17": "Puna anajjhottharaṇabhāvena kilesandhakāraṁ viddhaṁsetuṁ asamatthatāya vijju upamā etesanti vijjūpamā. Nissesaṁ viddhaṁsanasamatthatāya vajiraṁ upamā etesanti vajirūpamā. Bālesu ṭhitattā yattha ṭhitā tadupacārena bālā. Paṇḍitesu ṭhitattā paṇḍitā. Bālakarattā vā bālā, paṇḍitakarattā paṇḍitā. Kaṇhāti kāḷakā, cittassa apabhassarabhāvakaraṇā. Sukkāti odātā , cittassa pabhassarabhāvakaraṇā. Kaṇhābhijātihetuto vā kaṇhā; sukkābhijātihetuto sukkā. Idha ceva samparāye ca tapentīti tapanīyā. Na tapanīyā atapanīyā.",
  "atk-abh01a3:18": "Adhivacanadukādayo tayo atthato ninnānākaraṇā; byañjanamevettha nānaṁ. Sirivaḍḍhako dhanavaḍḍhakoti ādayo hi vacanamattameva adhikāraṁ katvā pavattā adhivacanā nāma. Adhivacanānaṁ pathā adhivacanapathā. ‘‘Abhisaṅkharontīti kho, bhikkhave, tasmā saṅkhārā’’ti (saṁ. ni. 3.79) evaṁ niddhāretvā sahetukaṁ katvā vuccamānā abhilāpā nirutti nāma. Niruttīnaṁ pathā niruttipathā. Takko vitakko saṅkappoti (dha. sa. 7) evaṁ tena tena pakārena ñāpanato paññatti nāma. Paññattīnaṁ pathā paññattipathā. Ettha ca ekaṁ dukaṁ vatvāpi itaresaṁ vacane payojanaṁ hetugocchake vuttanayeneva veditabbaṁ.",
  "atk-abh01a3:19": "109-118.Nāmarūpaduke nāmakaraṇaṭṭhena namanaṭṭhena nāmanaṭṭhena ca nāmaṁ. Ruppanaṭṭhena rūpaṁ. Ayamettha saṅkhepo. Vitthāro pana nikkhepakaṇḍe āvi bhavissati. Avijjāti dukkhādīsu aññāṇaṁ. Bhavataṇhāti bhavapatthanā. Bhavadiṭṭhīti bhavo vuccati sassataṁ; sassatavasena uppajjanadiṭṭhi. Vibhavadiṭṭhīti vibhavo vuccati ucchedaṁ; ucchedavasena uppajjanadiṭṭhi. Sassato attā ca loko cāti pavattā diṭṭhi sassatadiṭṭhi. Ucchijjissatīti pavattā diṭṭhi ucchedadiṭṭhi. Antavāti pavattā diṭṭhi antavādiṭṭhi. Anantavāti pavattā diṭṭhi anantavādiṭṭhi. Pubbantaṁ anugatā diṭṭhi pubbantānudiṭṭhi. Aparantaṁ anugatā diṭṭhi aparantānudiṭṭhi. Ahirikanti yaṁ na hiriyati hiriyitabbenāti (dha. sa. 387) evaṁ vitthāritā nillajjatā. Anottappanti yaṁ na ottappati ottappitabbenāti evaṁ vitthārito abhāyanakaākāro. Hiriyanā hirī, ottappanā ottappaṁ. Dovacassatādīsu dukkhaṁ vaco etasmiṁ vippaṭikūlagāhimhi vipaccanīkasāte anādare puggaleti dubbaco. Tassa kammaṁ dovacassaṁ. Tassa bhāvo dovacassatā. Pāpā assaddhādayo puggalā etassa mittāti pāpamitto; tassa bhāvo pāpamittatā. Sovacassatā ca kalyāṇamittatā ca vuttapaṭipakkhanayena veditabbā.",
  "atk-abh01a3:20": "119-123. ‘Pañcapi āpattikkhandhā āpattiyo, sattapi āpattikkhandhā āpattiyo’ti (dha. sa. 1336) evaṁ vuttāsu āpattīsu kusalabhāvo āpattikusalatā. Tāhi āpattīhi vuṭṭhāne kusalabhāvo āpattivuṭṭhānakusalatā. Samāpattīsu kusalabhāvo samāpattikusalatā. Samāpattīnaṁ appanāparicchedapaññāyetaṁ adhivacanaṁ. Samāpattīhi vuṭṭhāne kusalabhāvo samāpattivuṭṭhānakusalatā. Aṭṭhārasasu dhātūsu kusalabhāvo dhātukusalatā. Tāsaṁyeva dhātūnaṁ manasikāre kusalabhāvo manasikārakusalatā. Cakkhāyatanādīsu kusalabhāvo āyatanakusalatā. Dvādasaṅge paṭiccasamuppāde kusalabhāvo paṭiccasamuppādakusalatā. Tasmiṁ tasmiṁ ṭhāne kusalabhāvo ṭhānakusalatā. Ṭhānanti kāraṇaṁ vuccati. Tasmiñhi tadāyattavuttitāya phalaṁ tiṭṭhati nāma, tasmā ṭhānanti vuttaṁ. Aṭṭhāne kusalabhāvo aṭṭhānakusalatā.",
  "atk-abh01a3:21": "124-134. Ujubhāvo ajjavo. Mudubhāvo maddavo. Adhivāsanasaṅkhāto khamanabhāvo khanti. Suratassa bhāvo soraccaṁ. Sammodakamudubhāvasaṅkhāto sakhilabhāvo sākhalyaṁ. Yathā parehi saddhiṁ attano chiddaṁ na hoti evaṁ dhammāmisehi paṭisantharaṇaṁ paṭisanthāro. Indriyasaṁvarabhedasaṅkhāto manacchaṭṭhesu indriyesu aguttadvārabhāvo indriyesu aguttadvāratā. Paṭiggahaṇaparibhogavasena bhojane mattaṁ ajānanabhāvo bhojane amattaññutā. Anantaraduko vuttapaṭipakkhanayena veditabbo. Sativippavāsasaṅkhāto muṭṭhassatibhāvo muṭṭhassaccaṁ. Asampajānabhāvo asampajaññaṁ. Saratīti sati. Sampajānātīti sampajaññaṁ. Appaṭisaṅkhāne akampanaṭṭhena paṭisaṅkhānasaṅkhātaṁ balaṁ paṭisaṅkhānabalaṁ. Vīriyasīsena satta bojjhaṅge bhāventassa uppannaṁ balaṁ bhāvanābalaṁ. Paccanīkadhamme sametīti samatho. Aniccādivasena vividhena ākārena passatīti vipassanā. Samathova taṁ ākāraṁ gahetvā puna pavattetabbassa samathassa nimittavasena samathanimittaṁ. Paggāhanimittepi eseva nayo. Sampayuttadhamme paggaṇhātīti paggāho. Na vikkhipatīti avikkhepo.",
  "atk-abh01a3:22": "135-142. Sīlavināsikā asaṁvarasaṅkhātā sīlassa vipatti sīlavipatti. Sammādiṭṭhivināsikā micchādiṭṭhisaṅkhātā diṭṭhiyā vipatti diṭṭhivipatti. Soraccameva sīlassa sampādanato sīlaparipūraṇato sīlassa sampadāti sīlasampadā. Diṭṭhipāripūribhūtaṁ ñāṇaṁ diṭṭhiyā sampadāti diṭṭhisampadā. Visuddhibhāvaṁ sampattā sīlasaṅkhātā sīlassa visuddhi, sīlavisuddhi. Nibbānasaṅkhātaṁ visuddhiṁ pāpetuṁ samatthā, dassanasaṅkhātā, diṭṭhiyā visuddhi diṭṭhivisuddhi. Diṭṭhivisuddhi kho pana yathādiṭṭhissa ca padhānanti kammassakataññāṇādisaṅkhātā diṭṭhivisuddhi ceva yathādiṭṭhissa ca anurūpadiṭṭhissa kalyāṇadiṭṭhissa taṁsampayuttameva padhānaṁ. Saṁvegoti jātiādīni paṭicca uppannabhayasaṅkhātaṁ saṁvijjanaṁ. Saṁvejaniyaṭṭhānanti saṁvegajanakaṁ jātiādikāraṇaṁ. Saṁviggassa ca yonisopadhānanti evaṁ saṁvegajātassa upāyapadhānaṁ. Asantuṭṭhitā ca kusalesu dhammesūti kusaladhammapūraṇe asantuṭṭhibhāvo. Appaṭivānitā ca padhānasminti arahattaṁ apatvā padhānasmiṁ anivattanatā anosakkanatā. Vijānanato vijjā. Vimuccanato vimutti. Khaye ñāṇanti kilesakkhayakare ariyamagge ñāṇaṁ. Anuppāde ñāṇanti paṭisandhivasena anuppādabhūte taṁtaṁmaggavajjhakilesānaṁ anuppādapariyosāne uppanne ariyaphale ñāṇaṁ. Ayaṁ mātikāya anupubbapadavaṇṇanā.",
  "atk-abh01a3:23": "Dukamātikāpadavaṇṇanā niṭṭhitā."
}