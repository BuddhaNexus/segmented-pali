{
  "atk-s0505a2:0": "3. Mahāvaggo",
  "atk-s0505a2:1": "1. Pabbajjāsuttavaṇṇanā",
  "atk-s0505a2:2": "408.Pabbajjaṁkittayissāmīti pabbajjāsuttaṁ. Kā uppatti? Bhagavati kira sāvatthiyaṁ viharante āyasmato ānandassa parivitakko udapādi – ‘‘sāriputtādīnaṁ mahāsāvakānaṁ pabbajjā kittitā, taṁ bhikkhū ca upāsakā ca jānanti. Bhagavato pana akittitā, yaṁnūnāhaṁ kitteyya’’nti. So jetavanavihāre āsane nisīditvā cittabījaniṁ gahetvā bhikkhūnaṁ bhagavato pabbajjaṁ kittento imaṁ suttamabhāsi.",
  "atk-s0505a2:3": "Tattha yasmā pabbajjaṁ kittentena yathā pabbaji, taṁ kittetabbaṁ. Yathā ca pabbaji, taṁ kittentena yathā vīmaṁsamāno pabbajjaṁ rocesi, taṁ kittetabbaṁ. Tasmā ‘‘pabbajjaṁ kittayissāmī’’ti vatvā ‘‘yathā pabbajī’’tiādimāha. Cakkhumāti pañcahi cakkhūhi cakkhumā cakkhusampannoti attho. Sesamādigāthāya uttānameva.",
  "atk-s0505a2:4": "409. Idāni ‘‘yathā vīmaṁsamāno’’ti tamatthaṁ pakāsento āha ‘‘sambādhoya’’nti. Tattha sambādhoti puttadārādisampīḷanena kilesasampīḷanena ca kusalakiriyāya okāsarahito. Rajassāyatananti kambojādayo viya assādīnaṁ, rāgādirajassa uppattideso. Abbhokāsoti vuttasambādhapaṭipakkhabhāvena ākāso viya vivaṭā. Iti disvāna pabbajīti iti gharāvāsapabbajjāsu byādhijarāmaraṇehi suṭṭhutaraṁ codiyamānahadayo ādīnavamānisaṁsañca vīmaṁsitvā, mahābhinikkhamanaṁ nikkhamitvā , anomānadītīre khaggena kese chinditvā, tāvadeva ca dvaṅgulamattasaṇṭhitasamaṇasāruppakesamassu hutvā ghaṭikārena brahmunā upanīte aṭṭha parikkhāre gahetvā ‘‘evaṁ nivāsetabbaṁ pārupitabba’’nti kenaci ananusiṭṭho anekajātisahassapavattitena attano pabbajjāciṇṇeneva sikkhāpiyamāno pabbaji. Ekaṁ kāsāvaṁ nivāsetvā ekaṁ uttarāsaṅgaṁ karitvā ekaṁ cīvaraṁ khandhe karitvā mattikāpattaṁ aṁse ālaggetvā pabbajitavesaṁ adhiṭṭhāsīti vuttaṁ hoti. Sesamettha uttānameva.",
  "atk-s0505a2:5": "410. Evaṁ bhagavato pabbajjaṁ kittetvā tato paraṁ pabbajitapaṭipattiṁ anomānadītīraṁ hitvā padhānāya gamanañca pakāsetuṁ ‘‘pabbajitvāna kāyenā’’tiādiṁ sabbamabhāsi. Tattha kāyena pāpakammaṁ vivajjayīti tividhaṁ kāyaduccaritaṁ vajjesi. Vacīduccaritanti catubbidhaṁ vacīduccaritaṁ. Ājīvaṁ parisodhayīti micchājīvaṁ hitvā sammājīvameva pavattayi.",
  "atk-s0505a2:6": "411. Evaṁ ājīvaṭṭhamakasīlaṁ sodhetvā anomānadītīrato tiṁsayojanappamāṇaṁ sattāhena agamā rājagahaṁ buddho. Tattha kiñcāpi yadā rājagahaṁ agamāsi, tadā buddho na hoti, tathāpi buddhassa pubbacariyāti katvā evaṁ vattuṁ labbhati – ‘‘idha rājā jāto, idha rajjaṁ aggahesī’’tiādi lokiyavohāravacanaṁ viya. Magadhānanti magadhānaṁ janapadassa nagaranti vuttaṁ hoti. Giribbajanti idampi tassa nāmaṁ. Tañhi paṇḍavagijjhakūṭavebhāraisigilivepullanāmakānaṁ pañcannaṁ girīnaṁ majjhe vajo viya ṭhitaṁ, tasmā ‘‘giribbaja’’nti vuccati. Piṇḍāya abhihāresīti bhikkhatthāya tasmiṁ nagare cari. So kira nagaradvāre ṭhatvā cintesi – ‘‘sacāhaṁ rañño bimbisārassa attano āgamanaṁ nivedeyyaṁ, ‘suddhodanassa putto siddhattho nāma kumāro āgato’ti bahumpi me paccayaṁ abhihareyya. Na kho pana me taṁ patirūpaṁ pabbajitassa ārocetvā paccayagahaṇaṁ, handāhaṁ piṇḍāya carāmī’’ti devadattiyaṁ paṁsukūlacīvaraṁ pārupitvā mattikāpattaṁ gahetvā pācīnadvārena nagaraṁ pavisitvā anugharaṁ piṇḍāya acari. Tenāha āyasmā ānando – ‘‘piṇḍāya abhihāresī’’ti. Ākiṇṇavaralakkhaṇoti sarīre ākiritvā viya ṭhapitavaralakkhaṇo vipulavaralakkhaṇo vā. Vipulampi hi ‘‘ākiṇṇa’’nti vuccati. Yathāha – ‘‘ākiṇṇaluddo puriso, dhāticelaṁva makkhito’’ti (jā. 1.6.118; 1.9.106). Vipulaluddoti attho.",
  "atk-s0505a2:7": "412.Tamaddasāti tato kira purimāni satta divasāni nagare nakkhattaṁ ghositaṁ ahosi. Taṁ divasaṁ pana ‘‘nakkhattaṁ vītivattaṁ, kammantā payojetabbā’’ti bheri cari. Atha mahājano rājaṅgaṇe sannipati. Rājāpi ‘‘kammantaṁ saṁvidahissāmī’’ti sīhapañjaraṁ vivaritvā balakāyaṁ passanto taṁ piṇḍāya abhihārentaṁ mahāsattaṁ addasa. Tenāha āyasmā ānando – ‘‘tamaddasā bimbisāro, pāsādasmiṁ patiṭṭhito’’ti. Imamatthaṁ abhāsathāti imaṁ atthaṁ amaccānaṁ abhāsi.",
  "atk-s0505a2:8": "413. Idāni taṁ tesaṁ amaccānaṁ bhāsitamatthaṁ dassento āha – ‘‘imaṁ bhonto’’ti. Tattha imanti so rājā bodhisattaṁ dasseti, bhontoti amacce ālapati. Nisāmethāti passatha. Abhirūpoti dassanīyaṅgapaccaṅgo. Brahmāti ārohapariṇāhasampanno. Sucīti parisuddhachavivaṇṇo. Caraṇenāti gamanena.",
  "atk-s0505a2:9": "414-5.Nīcakulāmivāti nīcakulā iva pabbajito na hotīti attho. Makāro padasandhikaro. Kuhiṁ bhikkhu gamissatīti ayaṁ bhikkhu kuhiṁ gamissati, ajja kattha vasissatīti jānituṁ rājadūtā sīghaṁ gacchantu. Dassanakāmā hi mayaṁ assāti iminā adhippāyena āha. Guttadvāro okkhittacakkhutāya, susaṁvuto satiyā. Guttadvāro vā satiyā, susaṁvuto pāsādikena saṅghāṭicīvaradhāraṇena.",
  "atk-s0505a2:10": "416.Khippaṁ pattaṁ apūresīti sampajānattā patissatattā ca adhikaṁ agaṇhanto ‘‘alaṁ ettāvatā’’ti ajjhāsayapūraṇena khippaṁ pattaṁ apūresi. Munīti monatthāya paṭipannattā appattamunibhāvopi muniicceva vutto, lokavohārena vā. Lokiyā hi amonasampattampi pabbajitaṁ ‘‘munī’’ti bhaṇanti. Paṇḍavaṁ abhihāresīti taṁ pabbataṁ abhiruhi. So kira manusse pucchi ‘‘imasmiṁ nagare pabbajitā kattha vasantī’’ti. Athassa te ‘‘paṇḍavassa upari puratthābhimukhapabbhāre’’ti ārocesuṁ. Tasmā tameva paṇḍavaṁ abhihāresi ‘‘ettha vāso bhavissatī’’ti evaṁ cintetvā.",
  "atk-s0505a2:11": "419-23.Byagghusabhova sīhova girigabbhareti giriguhāyaṁ byaggho viya usabho viya sīho viya ca nisinnoti attho. Ete hi tayo seṭṭhā vigatabhayabheravā girigabbhare nisīdanti, tasmā evaṁ upamaṁ akāsi. Bhaddayānenāti hatthiassarathasivikādinā uttamayānena. Sayānabhūmiṁ yāyitvāti yāvatikā bhūmi hatthiassādinā yānena sakkā gantuṁ, taṁ gantvā. Āsajjāti patvā, samīpamassa gantvāti attho. Upāvisīti nisīdi. Yuvāti yobbanasampanno. Daharoti jātiyā taruṇo. Paṭhamuppattiko susūti tadubhayavisesanameva. Yuvā susūti atiyobbano. Paṭhamuppattikoti paṭhameneva yobbanavesena uṭṭhito. Daharo cāsīti sati ca daharatte susu bālako viya khāyasīti.",
  "atk-s0505a2:12": "424-5.Anīkagganti balakāyaṁ senāmukhaṁ. Dadāmi bhoge bhuñjassūti ettha ‘‘ahaṁ te aṅgamagadhesu yāvicchasi, tāva dadāmi bhoge. Taṁ tvaṁ sobhayanto anīkaggaṁ nāgasaṅghapurakkhato bhuñjassū’’ti evaṁ sambandho veditabbo. Ujuṁ janapado rājāti ‘‘dadāmi bhoge bhuñjassu, jātiṁ akkhāhi pucchito’’ti evaṁ kira vutto mahāpuriso cintesi – ‘‘sace ahaṁ rajjena atthiko assaṁ, cātumahārājikādayopi maṁ attano attano rajjena nimanteyyuṁ, gehe ṭhito eva vā cakkavattirajjaṁ kāreyyaṁ. Ayaṁ pana rājā ajānanto evamāha – ‘handāhaṁ, taṁ jānāpemī’’’ti bāhaṁ uccāretvā attano āgatadisābhāgaṁ niddisanto ‘‘ujuṁ janapado rājā’’tiādimāha. Tattha himavantassapassatoti bhaṇanto sassasampattivekallābhāvaṁ dasseti. Himavantañhi nissāya pāsāṇavivarasambhavā mahāsālāpi pañcahi vuddhīhi vaḍḍhanti, kimaṅgaṁ pana khette vuttāni sassāni. Dhanavīriyena sampannoti bhaṇanto sattahi ratanehi avekallattaṁ, pararājūhi atakkanīyaṁ vīrapurisādhiṭṭhitabhāvañcassa dasseti. Kosalesu niketinoti bhaṇanto navakarājabhāvaṁ paṭikkhipati. Navakarājā hi niketīti na vuccati. Yassa pana ādikālato pabhuti anvayavasena so eva janapado nivāso, so niketīti vuccati. Tathārūpo ca rājā suddhodano, yaṁ sandhāyāha ‘‘kosalesu niketino’’ti. Tena anvayāgatampi bhogasampattiṁ dīpeti.",
  "atk-s0505a2:13": "426. Ettāvatā attano bhogasampattiṁ dīpetvā ‘‘ādiccā nāma gottena, sākiyā nāma jātiyā’’ti iminā jātisampattiñca ācikkhitvā yaṁ vuttaṁ raññā ‘‘dadāmi bhoge bhuñjassū’’ti, taṁ paṭikkhipanto āha – ‘‘tamhā kulā pabbajitomhi, na kāme abhipatthaya’’nti. Yadi hi ahaṁ kāme abhipatthayeyyaṁ, na īdisaṁ dhanavīriyasampannaṁ dvāsītisahassavīrapurisasamākulaṁ kulaṁ chaḍḍetvā pabbajeyyanti ayaṁ kirettha adhippāyo.",
  "atk-s0505a2:14": "427. Evaṁ rañño vacanaṁ paṭikkhipitvā tato paraṁ attano pabbajjāhetuṁ dassento āha – ‘‘kāmesvādīnavaṁ disvā, nekkhammaṁ daṭṭhu khemato’’ti. Etaṁ ‘‘pabbajitomhī’’ti iminā sambandhitabbaṁ. Tattha daṭṭhūti disvā . Sesamettha ito purimagāthāsu ca yaṁ yaṁ na vicāritaṁ, taṁ taṁ sabbaṁ uttānatthattā eva na vicāritanti veditabbaṁ. Evaṁ attano pabbajjāhetuṁ vatvā padhānatthāya gantukāmo rājānaṁ āmantento āha – ‘‘padhānāya gamissāmi, ettha me rañjatī mano’’ti. Tassattho – yasmāhaṁ, mahārāja, nekkhammaṁ daṭṭhu khemato pabbajito, tasmā taṁ paramatthanekkhammaṁ nibbānāmataṁ sabbadhammānaṁ aggaṭṭhena padhānaṁ patthento padhānatthāya gamissāmi, ettha me padhāne rañjati mano, na kāmesūti. Evaṁ vutte kira rājā bodhisattaṁ āha – ‘‘pubbeva metaṁ, bhante, sutaṁ ‘suddhodanarañño kira putto siddhatthakumāro cattāri pubbanimittāni disvā pabbajitvā buddho bhavissatī’ti, sohaṁ, bhante, tumhākaṁ adhimuttiṁ disvā evaṁpasanno ‘addhā buddhattaṁ pāpuṇissathā’ti. Sādhu, bhante, buddhattaṁ patvā paṭhamaṁ mama vijitaṁ okkameyyāthā’’ti.",
  "atk-s0505a2:15": "Paramatthajotikāya khuddaka-aṭṭhakathāya",
  "atk-s0505a2:16": "Suttanipāta-aṭṭhakathāya pabbajjāsuttavaṇṇanā niṭṭhitā.",
  "atk-s0505a2:17": "2. Padhānasuttavaṇṇanā",
  "atk-s0505a2:18": "428.Taṁmaṁ padhānapahitattanti padhānasuttaṁ. Kā uppatti? ‘‘Padhānāya gamissāmi, ettha me rañjatī mano’’ti āyasmā ānando pabbajjāsuttaṁ niṭṭhāpesi. Bhagavā gandhakuṭiyaṁ nisinno cintesi – ‘‘mayā chabbassāni padhānaṁ patthayamānena dukkarakārikā katā, taṁ ajja bhikkhūnaṁ kathessāmī’’ti. Atha gandhakuṭito nikkhamitvā buddhāsane nisinno ‘‘taṁ maṁ padhānapahitatta’’nti ārabhitvā imaṁ suttamabhāsi.",
  "atk-s0505a2:19": "Tattha taṁ manti dvīhipi vacanehi attānameva niddisati. Padhānapahitattanti nibbānatthāya pesitacittaṁ pariccattaattabhāvaṁ vā. Nadiṁ nerañjaraṁ patīti lakkhaṇaṁ niddisati. Lakkhaṇañhi padhānapahitattāya nerañjarā nadī. Teneva cettha upayogavacanaṁ. Ayaṁ panattho ‘‘nadiyā nerañjarāyā’’ti, nerañjarāya tīreti vuttaṁ hoti. Viparakkammāti atīva parakkamitvā. Jhāyantanti appāṇakajjhānamanuyuñjantaṁ . Yogakkhemassa pattiyāti catūhi yogehi khemassa nibbānassa adhigamatthaṁ.",
  "atk-s0505a2:20": "429.Namucīti māro. So hi attano visayā nikkhamitukāme devamanusse na muñcati, antarāyaṁ nesaṁ karoti, tasmā ‘‘namucī’’ti vuccati. Karuṇaṁ vācanti anuddayāyuttaṁ vācaṁ. Bhāsamāno upāgamīti idaṁ uttānameva. Kasmā pana upāgato? Mahāpuriso kira ekadivasaṁ cintesi – ‘‘sabbadā āhāraṁ pariyesamāno jīvite sāpekkho hoti, na ca sakkā jīvite sāpekkhena amataṁ adhigantu’’nti . Tato āhārupacchedāya paṭipajji, tena kiso dubbaṇṇo ca ahosi. Atha māro ‘‘ayaṁ sambodhāya maggo hoti, na hotīti ajānanto atighoraṁ tapaṁ karoti, kadāci mama visayaṁ atikkameyyā’’ti bhīto ‘‘idañcidañca vatvā vāressāmī’’ti āgato. Tenevāha – ‘‘kiso tvamasi dubbaṇṇo, santike maraṇaṁ tavā’’ti.",
  "atk-s0505a2:21": "430. Evañca pana vatvā athassa maraṇasantikabhāvaṁ sāvento āha – ‘‘sahassabhāgo maraṇassa, ekaṁso tava jīvita’’nti. Tassattho – sahassaṁ bhāgānaṁ assāti sahassabhāgo. Ko so ? Maraṇassa paccayoti pāṭhaseso. Eko aṁsoti ekaṁso. Idaṁ vuttaṁ hoti – ayaṁ appāṇakajjhānādisahassabhāgo tava maraṇassa paccayo, tato pana te eko eva bhāgo jīvitaṁ, evaṁ santike maraṇaṁ tavāti. Evaṁ maraṇassa santikabhāvaṁ sāvetvā atha naṁ jīvite samussāhento āha ‘‘jīva bho jīvitaṁ seyyo’’ti. Kathaṁ seyyoti ce. Jīvaṁ puññāni kāhasīti.",
  "atk-s0505a2:22": "431. Atha attanā sammatāni puññāni dassento āha – ‘‘carato ca te brahmacariya’’nti. Tattha brahmacariyanti kālena kālaṁ methunaviratiṁ sandhāyāha, yaṁ tāpasā karonti. Jūhatoti juhantassa. Sesamettha pākaṭameva.",
  "atk-s0505a2:23": "432.Duggo maggoti imaṁ pana aḍḍhagāthaṁ padhānavicchandaṁ janento āha. Tattha appāṇakajjhānādigahanattā dukkhena gantabboti duggo, dukkhitakāyacittena kattabbattā dukkaro, santikamaraṇena tādisenāpi pāpuṇituṁ asakkuṇeyyato durabhisambhavoti evamattho veditabbo. Ito paraṁ imā gāthā bhaṇaṁ māro, aṭṭhā buddhassa santiketi ayamupaḍḍhagāthā saṅgītikārehi vuttā. Sakalagāthāpīti eke. Bhagavatā eva pana paraṁ viya attānaṁ niddisantena sabbamettha evaṁjātikaṁ vuttanti ayamamhākaṁ khanti. Tattha aṭṭhāti aṭṭhāsi. Sesaṁ uttānameva.",
  "atk-s0505a2:24": "433. Chaṭṭhagāthāya yenatthenāti ettha paresaṁ antarāyakaraṇena attano atthena tvaṁ, pāpima, āgatosīti ayamadhippāyo . Sesaṁ uttānameva.",
  "atk-s0505a2:25": "434. ‘‘Jīvaṁ puññāni kāhasī’’ti idaṁ pana vacanaṁ paṭikkhipanto ‘‘aṇumattopī’’ti imaṁ gāthamāha. Tattha puññenāti vaṭṭagāmiṁ mārena vuttaṁ puññaṁ sandhāya bhaṇati. Sesaṁ uttānameva.",
  "atk-s0505a2:26": "435. Idāni ‘‘ekaṁso tava jīvita’’nti idaṁ vacanaṁ ārabbha māraṁ santajjento ‘‘atthi saddhā’’ti imaṁ gāthamāha. Tatrāyamadhippāyo – are, māra, yo anuttare santivarapade assaddho bhaveyya, saddhopi vā kusīto, saddho āraddhavīriyo samānopi vā duppañño, taṁ tvaṁ jīvitamanupucchamāno sobheyyāsi, mayhaṁ pana anuttare santivarapade okappanasaddhā atthi, tathā kāyikacetasikamasithilaparakkamatāsaṅkhātaṁ vīriyaṁ, vajirūpamā paññā ca mama vijjati, so tvaṁ evaṁ maṁ pahitattaṁ uttamajjhāsayaṁ kiṁ jīvamanupucchasi, kasmā jīvitaṁ pucchasi. Paññāca mamāti ettha ca saddena sati samādhi ca. Evaṁ sante yehi pañcahi indriyehi samannāgatā nibbānaṁ pāpuṇanti, tesu ekenāpi avirahitaṁ evaṁ maṁ pahitattaṁ kiṁ jīvamanupucchasi? Nanu – ekāhaṁ jīvitaṁ seyyo, vīriyamārabhato daḷhaṁ (dha. pa. 112). Paññavantassa jhāyino, passato udayabbayanti (dha. pa. 111, 113).",
  "atk-s0505a2:27": "436-8. Evaṁ māraṁ santajjetvā attano dehacittappavattiṁ dassento ‘‘nadīnamapī’’pi gāthāttayamāha. Tamatthato pākaṭameva. Ayaṁ pana adhippāyavaṇṇanā – yvāyaṁ mama sarīre appāṇakajjhānavīriyavegasamuṭṭhito vāto vattati, loke gaṅgāyamunādīnaṁ nadīnampi sotāni ayaṁ visosaye, kiñca me evaṁ pahitattassa catunāḷimattaṁ lohitaṁ na upasoseyya. Na kevalañca me lohitameva sussati, apica kho pana tamhi lohite sussamānamhi baddhābaddhabhedaṁ sarīrānugataṁ pittaṁ, asitapītādipaṭicchādakaṁ catunāḷimattameva semhañca, kiñcāparaṁ tattakameva muttañca ojañca sussati, tesu ca sussamānesu maṁsānipi khīyanti, tassa me evaṁ anupubbena maṁsesu khīyamānesu bhiyyo cittaṁ pasīdati, na tveva tappaccayā saṁsīdati. So tvaṁ īdisaṁ cittamajānanto sarīramattameva disvā bhaṇasi ‘‘kiso tvamasi dubbaṇṇo, santike maraṇaṁ tavā’’ti. Na kevalañca me cittameva pasīdati, apica kho pana bhiyyo sati ca paññā ca samādhi mama tiṭṭhati, aṇumattopi pamādo vā sammoho vā cittavikkhepo vā natthi, tassa mayhaṁ evaṁ viharato ye keci samaṇabrāhmaṇā atītaṁ vā addhānaṁ anāgataṁ vā etarahi vā opakkamikā vedanā vedayanti, tāsaṁ nidassanabhūtaṁ pattassa uttamavedanaṁ. Yathā aññesaṁ dukkhena phuṭṭhānaṁ sukhaṁ, sītena uṇhaṁ, uṇhena sītaṁ, khudāya bhojanaṁ, pipāsāya phuṭṭhānaṁ udakaṁ apekkhate cittaṁ, evaṁ pañcasu kāmaguṇesu ekakāmampi nāpekkhake cittaṁ. ‘‘Aho vatāhaṁ subhojanaṁ bhuñjitvā sukhaseyyaṁ sayeyya’’nti īdisenākārena mama cittaṁ na uppannaṁ, passa, tvaṁ māra, sattassa suddhatanti.",
  "atk-s0505a2:28": "439-41. Evaṁ attano suddhataṁ dassetvā ‘‘nivāressāmi ta’’nti āgatassa mārassa manorathabhañjanatthaṁ mārasenaṁ kittetvā tāya aparājitabhāvaṁ dassento ‘‘kāmā te paṭhamā senā’’tiādikā cha gāthāyo āha.",
  "atk-s0505a2:29": "Tattha yasmā āditova agāriyabhūte satte vatthukāmesu kilesakāmā mohayanti, te abhibhuyya anagāriyabhāvaṁ upagatānaṁ pantesu vā senāsanesu aññataraññataresu vā adhikusalesu dhammesu arati uppajjati. Vuttañcetaṁ ‘‘pabbajitena kho, āvuso, abhirati dukkarā’’ti (saṁ. ni. 4.331). Tato te parapaṭibaddhajīvikattā khuppipāsā bādheti, tāya bādhitānaṁ pariyesanataṇhā cittaṁ kilamayati, atha nesaṁ kilantacittānaṁ thinamiddhaṁ okkamati. Tato visesamanadhigacchantānaṁ durabhisambhavesu araññavanapatthesu senāsanesu viharataṁ utrāsasaññitā bhīru jāyati, tesaṁ ussaṅkitaparisaṅkitānaṁ dīgharattaṁ vivekarasamanassādayamānānaṁ viharataṁ ‘‘na siyā nu kho esa maggo’’ti paṭipattiyaṁ vicikicchā uppajjati, taṁ vinodetvā viharataṁ appamattakena visesādhigamena mānamakkhathambhā jāyanti, tepi vinodetvā viharataṁ tato adhikataraṁ visesādhigamaṁ nissāya lābhasakkārasilokā uppajjanti, lābhādimucchitā dhammapatirūpakāni pakāsentā micchāyasaṁ adhigantvā tattha ṭhitā jātiādīhi attānaṁ ukkaṁsenti, paraṁ vambhenti, tasmā kāmādīnaṁ paṭhamasenādibhāvo veditabbo.",
  "atk-s0505a2:30": "442-3. Evametaṁ dasavidhaṁ senaṁ uddisitvā yasmā sā kaṇhadhammasamannāgatattā kaṇhassa namucino upakārāya saṁvattati, tasmā naṁ tava senāti niddisanto āha – ‘‘esā namuci te senā, kaṇhassābhippahārinī’’ti. Tattha abhippahārinīti samaṇabrāhmaṇānaṁ ghātanī nippothanī, antarāyakarīti attho. Na naṁ asūro jināti, jetvā ca labhate sukhanti evaṁ tava senaṁ asūro kāye ca jīvite ca sāpekkho puriso na jināti, sūro pana jināti, jetvā ca maggasukhaṁ phalasukhañca adhigacchati. Yasmā ca labhate sukhaṁ, tasmā sukhaṁ patthayamāno ahampi esa muñjaṁ parihareti. Saṅgāmāvacarā anivattino purisā attano anivattanakabhāvaviññāpanatthaṁ sīse vā dhaje vā āvudhe vā muñjatiṇaṁ bandhanti, taṁ ayampi pariharaticceva maṁ dhārehi. Tava senāya parājitassa dhiratthu mama jīvitaṁ, tasmā evaṁ dhārehi – saṅgāme me mataṁ seyyo, yañce jīve parājito, yena jīvitena parājito jīve, tasmā jīvitā tayā sammāpaṭipannānaṁ antarāyakarena saddhiṁ saṅgāme mataṁ mama seyyoti attho.",
  "atk-s0505a2:31": "444. Kasmā mataṁ seyyoti ce? Yasmā pagāḷhettha…pe… subbatā, ettha kāmādikāya attukkaṁsanaparavambhanapariyosānāya tava senāya pagāḷhā nimuggā anupaviṭṭhā eke samaṇabrāhmaṇā na dissanti, sīlādīhi guṇehi nappakāsanti, andhakāraṁ paviṭṭhā viya honti. Ete evaṁ pagāḷhā samānā sacepi kadāci ummujjitvā nimujjanapuriso viya ‘‘sāhu saddhā’’tiādinā nayena ummujjanti, tathāpi tāya senāya ajjhotthaṭattā tañca maggaṁ na jānanti khemaṁ nibbānagāmīnaṁ, sabbepi buddhapaccekabuddhādayo yena gacchanti subbatāti. Imaṁ pana gāthaṁ sutvā māro puna kiñci avatvā eva pakkāmi.",
  "atk-s0505a2:32": "445-6. Pakkante pana tasmiṁ mahāsatto tāya dukkarakārikāya kiñcipi visesaṁ anadhigacchanto anukkamena ‘‘siyā nu kho añño maggo bodhāyā’’tiādīni cintetvā oḷārikāhāraṁ āhāretvā, balaṁ gahetvā, visākhapuṇṇamadivase pageva sujātāya pāyāsaṁ paribhuñjitvā, bhadravanasaṇḍe divāvihāraṁ nisīditvā, tattha aṭṭha samāpattiyo nibbattento divasaṁ vītināmetvā sāyanhasamaye mahābodhimaṇḍābhimukho gantvā sotthiyena dinnā aṭṭha tiṇamuṭṭhiyo bodhimūle vikiritvā dasasahassalokadhātudevatāhi katasakkārabahumāno –",
  "atk-s0505a2:33": "‘‘Kāmaṁ taco ca nhāru ca, aṭṭhi ca avasissatu;",
  "atk-s0505a2:34": "Upasussatu nissesaṁ, sarīre maṁsalohita’’nti. –",
  "atk-s0505a2:35": "Caturaṅgavīriyaṁ adhiṭṭhahitvā ‘‘na dāni buddhattaṁ apāpuṇitvā pallaṅkaṁ bhindissāmī’’ti paṭiññaṁ katvā aparājitapallaṅke nisīdi. Taṁ ñatvā māro pāpimā ‘‘ajja siddhattho paṭiññaṁ katvā nisinno, ajjeva dānissa sā paṭiññā paṭibāhitabbā’’ti bodhimaṇḍato yāva cakkavāḷamāyataṁ dvādasayojanavitthāraṁ uddhaṁ navayojanamuggataṁ mārasenaṁ samuṭṭhāpetvā diyaḍḍhayojanasatappamāṇaṁ girimekhalaṁ hatthirājānaṁ āruyha bāhusahassaṁ māpetvā nānāvudhāni gahetvā ‘‘gaṇhatha, hanatha, paharathā’’ti bhaṇanto āḷavakasutte vuttappakārā vuṭṭhiyo māpesi, tā mahāpurisaṁ patvā tattha vuttappakārā eva sampajjiṁsu. Tato vajiraṅkusena hatthiṁ kumbhe paharitvā mahāpurisassa samīpaṁ netvā ‘‘uṭṭhehi, bho siddhattha, pallaṅkā’’ti āha. Mahāpuriso ‘‘na uṭṭhahāmi mārā’’ti vatvā taṁ dhajiniṁ samantā vilokento imā gāthāyo abhāsi ‘‘samantā dhajini’’nti.",
  "atk-s0505a2:36": "Tattha dhajininti senaṁ. Yuttanti uyyuttaṁ. Savāhananti girimekhalanāgarājasahitaṁ. Paccuggacchāmīti abhimukho upari gamissāmi, so ca kho tejeneva, na kāyena. Kasmā? Mā maṁ ṭhānā acāvayi, maṁ etasmā ṭhānā aparājitapallaṅkā māro mā cālesīti vuttaṁ hoti. Nappasahatīti sahituṁ na sakkoti, nābhibhavati vā. Āmaṁ pattanti kācajātaṁ mattikābhājanaṁ. Asmanāti pāsāṇena. Sesamettha pākaṭameva.",
  "atk-s0505a2:37": "447-8. Idāni ‘‘etaṁ te mārasenaṁ bhinditvā tato paraṁ vijitasaṅgāmo sampattadhammarājābhiseko idaṁ karissāmī’’ti dassento āha ‘‘vasīkaritvā’’ti. Tattha vasīkaritvā saṅkappanti maggabhāvanāya sabbaṁ micchāsaṅkappaṁ pahāya sammāsaṅkappasseva pavattanena vasīkaritvā saṅkappaṁ. Satiñca sūpatiṭṭhitanti kāyādīsu catūsu ṭhānesu attano satiñca suṭṭhu upaṭṭhitaṁ karitvā evaṁ vasīkatasaṅkappo suppatiṭṭhitassati raṭṭhā raṭṭhaṁ vicarissāmi devamanussabhede puthū sāvake vinayanto. Atha mayā vinīyamānā te appamattā…pe… na socare, taṁ nibbānāmatamevāti adhippāyo.",
  "atk-s0505a2:38": "449-51. Atha māro imā gāthāyo sutvā āha – ‘‘evarūpaṁ pakkhaṁ disvā na bhāyasi bhikkhū’’ti? ‘‘Āma, māra, na bhāyāmī’’ti. ‘‘Kasmā na bhāyasī’’ti? ‘‘Dānādīnaṁ pāramipuññānaṁ katattā’’ti. ‘‘Ko etaṁ jānāti dānādīni tvamakāsī’’ti? ‘‘Kiṁ ettha pāpima sakkhikiccena, apica ekasmiṁyeva bhave vessantaro hutvā yaṁ dānamadāsiṁ, tassānubhāvena sattakkhattuṁ chahi pakārehi sañjātakampā ayaṁ mahāpathavīyeva sakkhī’’ti. Evaṁ vutte udakapariyantaṁ katvā mahāpathavī kampi bheravasaddaṁ muñcamānā, yaṁ sutvā māro asanihato viya bhīto dhajaṁ paṇāmetvā palāyi saddhiṁ parisāya. Atha mahāpuriso tīhi yāmehi tisso vijjā sacchikatvā aruṇuggamane ‘‘anekajātisaṁsāraṁ…pe… taṇhānaṁ khayamajjhagā’’ti imaṁ udānaṁ udānesi. Māro udānasaddena āgantvā ‘‘ayaṁ‘buddho aha’nti paṭijānāti, handa naṁ anubandhāmi ābhisamācārikaṁ passituṁ. Sacassa kiñci kāyena vā vācāya vā khalitaṁ bhavissati, viheṭhessāmi na’’nti pubbe bodhisattabhūmiyaṁ chabbassāni anubandhitvā buddhattaṁ pattaṁ ekaṁ vassaṁ anubandhi. Tato bhagavato kiñci khalitaṁ apassanto ‘‘satta vassānī’’ti imā nibbejanīyagāthāyo abhāsi.",
  "atk-s0505a2:39": "Tattha otāranti randhaṁ vivaraṁ. Nādhigacchissanti nādhigamiṁ. Medavaṇṇanti medapiṇḍasadisaṁ. Anupariyagāti parito parito agamāsi. Mudunti mudukaṁ. Vindemāti adhigaccheyyāma. Assādanāti sādubhāvo. Vāyasettoti vāyaso etto. Sesamettha pākaṭameva.",
  "atk-s0505a2:40": "Ayaṁ pana yojanā – satta vassāni bhagavantaṁ otārāpekkho anubandhiṁ katthaci avijahanto padāpadaṁ, evaṁ anubandhitvāpi ca otāraṁ nādhigamiṁ. Sohaṁ yathā nāma medavaṇṇaṁ pāsāṇaṁ medasaññī vāyaso ekasmiṁ passe mukhatuṇḍakena vijjhitvā assādaṁ avindamāno ‘‘appeva nāma ettha mudu vindema, api ito assādanā siyā’’ti samantā tatheva vijjhanto anupariyāyitvā katthaci assādaṁ aladdhā ‘‘pāsāṇovāya’’nti nibbijja pakkameyya, evamevāhaṁ bhagavantaṁ kāyakammādīsu attano parittapaññāmukhatuṇḍakena vijjhanto samantā anupariyagā ‘‘appeva nāma katthaci aparisuddhakāyasamācārādimudubhāvaṁ vindema, kutoci assādanā siyā’’ti, te dāni mayaṁ assādaṁ alabhamānā kākova selamāsajja nibbijjāpema gotamaṁ āsajja tato gotamā nibbijja apemāti. Evaṁ vadato kira mārassa satta vassāni nipphalaparissamaṁ nissāya balavasoko udapādi. Tenassa visīdamānaṅgapaccaṅgassa beluvapaṇḍu nāma vīṇā kacchato patitā. Yā sakiṁ kusalehi vāditā cattāro māse madhurassaraṁ muñcati, yaṁ gahetvā sakko pañcasikhassa adāsi. Taṁ so patamānampi na bujjhi. Tenāha bhagavā –",
  "atk-s0505a2:41": "452.",
  "atk-s0505a2:42": " ‘‘Tassa sokaparetassa, vīṇā kacchā abhassatha;",
  "atk-s0505a2:43": "Tato so dummano yakkho, tatthevantaradhāyathā’’ti.",
  "atk-s0505a2:44": "Saṅgītikārakā āhaṁsūti eke, amhākaṁ panetaṁ nakkhamatīti.",
  "atk-s0505a2:45": "Paramatthajotikāya khuddaka-aṭṭhakathāya",
  "atk-s0505a2:46": "Suttanipāta-aṭṭhakathāya padhānasuttavaṇṇanā niṭṭhitā.",
  "atk-s0505a2:47": "3. Subhāsitasuttavaṇṇanā",
  "atk-s0505a2:48": "Evaṁme sutanti subhāsitasuttaṁ. Attajjhāsayato cassa uppatti. Bhagavā hi subhāsitappiyo, so attano subhāsitasamudācārappakāsanena sattānaṁ dubbhāsitasamudācāraṁ paṭisedhento imaṁ suttamabhāsi. Tattha evaṁ me sutantiādi saṅgītikāravacanaṁ. Tattha tatra kho bhagavā…pe… bhadanteti te bhikkhūti etaṁ apubbaṁ, sesaṁ vuttanayameva. Tasmā apubbapadavaṇṇanatthamidaṁ vuccati – tatrāti desakālaparidīpanaṁ. Tañhi yaṁ samayaṁ viharati, tatra samaye, yasmiñca ārāme viharati, tatra ārāmeti dīpeti. Bhāsitabbayutte vā desakāle dīpeti. Na hi bhagavā ayutte dese kāle vā dhammaṁ bhāsati. ‘‘Akālo kho, tāva, bāhiyā’’tiādi (udā. 10) cettha sādhakaṁ. Khoti padapūraṇamatte avadhāraṇādikālatthe vā nipāto. Bhagavāti lokagaruparidīpanaṁ. Bhikkhūti kathāsavanayuttapuggalaparidīpanaṁ. Āmantesīti ālapi abhāsi sambodhesi.",
  "atk-s0505a2:49": "Bhikkhavoti āmantanākāraparidīpanaṁ. Tañca bhikkhanasīlatādiguṇayogasiddhattā vuttaṁ. Tena nesaṁ hīnādhikajanasevitaṁ vuttiṁ pakāsento uddhatadīnabhāvaniggahaṁ karoti. ‘‘Bhikkhavo’’ti iminā ca karuṇāvipphārasommahadayanayananipātapubbaṅgamena vacanena te attano mukhābhimukhe karitvā teneva kathetukamyatādīpakena vacanena tesaṁ sotukamyataṁ janeti, teneva ca sambodhanatthena vacanena sādhukasavanamanasikārepi te niyojeti. Sādhukasavanamanasikārāyattā hi sāsanasampatti. Aparesupi devamanussesu vijjamānesu kasmā bhikkhū eva āmantesīti ce? Jeṭṭhaseṭṭhāsannasadāsannihitabhāvato. Sabbaparisasādhāraṇā hi ayaṁ dhammadesanā, na pāṭipuggalikā. Parisāya ca jeṭṭhā bhikkhū paṭhamuppannattā, seṭṭhā anagāriyabhāvaṁ ādiṁ katvā satthu cariyānuvidhāyakattā sakalasāsanapaṭiggāhakattā ca. Āsannā tattha nisinnesu satthu santikattā, sadā sannihitā satthu santikāvacarattā. Tena bhagavā sabbaparisasādhāraṇaṁ dhammaṁ desento bhikkhū eva āmantesi. Apica bhājanaṁ te imāya kathāya yathānusiṭṭhaṁ paṭipattisabbhāvatotipi te eva āmantesi. Bhadanteti gāravādhivacanametaṁ. Te bhikkhūti ye bhagavā āmantesi, te evaṁ bhagavantaṁ ālapantā bhagavato paccassosunti.",
  "atk-s0505a2:50": "Catūhiaṅgehīti catūhi kāraṇehi avayavehi vā. Musāvādāveramaṇiādīni hi cattāri subhāsitavācāya kāraṇāni. Saccavacanādayo cattāro avayavā, kāraṇatthe ca aṅgasaddo. Catūhīti nissakkavacanaṁ hoti, avayavatthe karaṇavacanaṁ. Samannāgatāti samanuāgatā pavattā yuttā ca. Vācāti samullapanavācā. Yā sā ‘‘vācā girā byappatho’’ti (dha. sa. 636) ca, ‘‘nelā kaṇṇasukhā’’ti (dī. ni. 1.9; ma. ni. 3.14) ca evamādīsu āgacchati. Yā pana ‘‘vācāya ce kataṁ kamma’’nti (dha. sa. aṭṭha. 1 kāyakammadvāra) evaṁ viññatti ca, ‘‘yā catūhi vacīduccaritehi ārati virati…pe… ayaṁ vuccati sammāvācā’’ti (dha. sa. 299; vibha. 206) evaṁ virati ca, ‘‘pharusavācā, bhikkhave, āsevitā bhāvitā bahulīkatā nirayasaṁvattanikā hotī’’ti (a. ni. 8.40) evaṁ cetanā ca vācāti āgacchati, sā idha na adhippetā. Kasmā? Abhāsitabbato. Subhāsitā hotīti suṭṭhu bhāsitā hoti. Tenassā atthāvahanataṁ dīpeti. Na dubbhāsitāti na duṭṭhu bhāsitā. Tenassā anatthānāvahanataṁ dīpeti. Anavajjāti vajjasaṅkhātarāgādidosavirahitā. Tenassā kāraṇasuddhiṁ vuttadosābhāvañca dīpeti. Ananuvajjā cāti anuvādavimuttā. Tenassā sabbākārasampattiṁ dīpeti. Viññūnanti paṇḍitānaṁ. Tena nindāpasaṁsāsu bālā appamāṇāti dīpeti.",
  "atk-s0505a2:51": "Katamehi catūhīti kathetukamyatāpucchā. Idhāti imasmiṁ sāsane. Bhikkhaveti yesaṁ kathetukāmo, tadālapanaṁ. Bhikkhūti vuttappakāravācābhāsanakapuggalanidassanaṁ. Subhāsitaṁyeva bhāsatīti puggalādhiṭṭhānāya desanāya catūsu vācaṅgesu aññataraṅganiddesavacanaṁ. No dubbhāsitanti tasseva vācaṅgassa paṭipakkhabhāsananivāraṇaṁ. Tena ‘‘musāvādādayopi kadāci vattabbā’’ti diṭṭhiṁ nisedheti. ‘‘No dubbhāsita’’nti iminā vā micchāvācappahānaṁ dīpeti, ‘‘subhāsita’’nti iminā pahīnamicchāvācena satā bhāsitabbavacanalakkhaṇaṁ. Tathā pāpassa akaraṇaṁ, kusalassa upasampadaṁ . Aṅgaparidīpanatthaṁ pana abhāsitabbaṁ pubbe avatvā bhāsitabbamevāha. Esa nayo dhammaṁyevātiādīsupi.",
  "atk-s0505a2:52": "Ettha ca ‘‘subhāsitaṁyeva bhāsati no dubbhāsita’’nti iminā pisuṇadosarahitaṁ samaggakaraṇavacanaṁ vuttaṁ, ‘‘dhammaṁyeva bhāsati no adhamma’’nti iminā samphadosarahitaṁ dhammato anapetaṁ mantāvacanaṁ vuttaṁ, itarehi dvīhi pharusālikarahitāni piyasaccavacanāni vuttāni. Imehi khotiādinā pana tāni aṅgāni paccakkhato dassento taṁ vācaṁ nigameti. Visesato cettha ‘‘imehi kho, bhikkhave , catūhi aṅgehi samannāgatā vācā subhāsitā hotī’’ti bhaṇanto yadaññe paṭiññādīhi avayavehi nāmādīhi padehi liṅgavacanavibhattikālakārakādīhi sampattīhi ca samannāgataṁ vācaṁ ‘‘subhāsita’’nti maññanti, taṁ dhammato paṭisedheti. Avayavādisampannāpi hi pesuññādisamannāgatā vācā dubbhāsitāva hoti attano paresañca anatthāvahattā. Imehi pana catūhi aṅgehi samannāgatā sacepi milakkhubhāsāpariyāpannā ghaṭaceṭikāgītikapariyāpannā vā hoti, tathāpi subhāsitā eva lokiyalokuttarahitasukhāvahattā. Sīhaḷadīpe maggapasse sassaṁ rakkhantiyā sīhaḷaceṭikāya sīhaḷakeneva jātijarāmaraṇapaṭisaṁyuttaṁ gītaṁ gāyantiyā sutvā maggaṁ gacchantā saṭṭhimattā vipassakabhikkhū cettha arahattaṁ pattā nidassanaṁ. Tathā tisso nāma āraddhavipassako bhikkhu padumasarasamīpena gacchanto padumasare padumāni bhañjitvā bhañjitvā –",
  "atk-s0505a2:53": "‘‘Pāto phullaṁ kokanadaṁ, sūriyālokena bhajjiyate;",
  "atk-s0505a2:54": "Evaṁ manussattagatā sattā, jarābhivegena maddīyantī’’ti. –",
  "atk-s0505a2:55": "Imaṁ gītaṁ gāyantiyā ceṭikāya sutvā arahattaṁ patto, buddhantare ca aññataro puriso sattahi puttehi saddhiṁ vanā āgamma aññatarāya itthiyā musalena taṇḍule koṭṭentiyā –",
  "atk-s0505a2:56": "‘‘Jarāya parimadditaṁ etaṁ, milātachavicammanissitaṁ;",
  "atk-s0505a2:57": "Maraṇena bhijjati etaṁ, maccussa ghasamāmisaṁ.",
  "atk-s0505a2:58": "‘‘Kimīnaṁ ālayaṁ etaṁ, nānākuṇapena pūritaṁ;",
  "atk-s0505a2:59": "Asucissa bhājanaṁ etaṁ, kadalikkhandhasamaṁ ida’’nti. –",
  "atk-s0505a2:60": "Imaṁ gītikaṁ sutvā saha puttehi paccekabodhiṁ patto, aññe ca īdisehi upāyehi ariyabhūmiṁ pattā nidassanaṁ. Anacchariyaṁ panetaṁ, yaṁ bhagavatā āsayānusayakusalena ‘‘sabbe saṅkhārā aniccā’’tiādinā nayena vuttā gāthāyo sutvā pañcasatā bhikkhū arahattaṁ pāpuṇiṁsu, aññe ca khandhāyatanādipaṭisaṁyuttā kathā sutvā aneke devamanussāti. Evaṁ imehi catūhi aṅgehi samannāgatā vācā sacepi milakkhubhāsāpariyāpannā, ghaṭaceṭikāgītikapariyāpannā vā hoti, tathāpi ‘‘subhāsitā’’ti veditabbā. Subhāsitattā eva ca anavajjā ca ananuvajjā ca viññūnaṁ atthatthikānaṁ kulaputtānaṁ atthapaṭisaraṇānaṁ, no byañjanapaṭisaraṇānanti.",
  "atk-s0505a2:61": "Idamavocabhagavāti idaṁ subhāsitalakkhaṇaṁ bhagavā avoca. Idaṁ vatvāna sugato, athāparaṁ etadavoca satthāti idañca lakkhaṇaṁ vatvā atha aññampi etaṁ avoca satthā. Idāni vattabbagāthaṁ dassetvā sabbametaṁ saṅgītikārakā āhaṁsu. Tattha aparanti gāthābandhavacanaṁ sandhāya vuccati. Taṁ duvidhaṁ hoti – pacchā āgataparisaṁ assavanasussavanaādhāraṇadaḷhīkaraṇādīni vā sandhāya tadatthadīpakameva ca. Pubbe kenaci kāraṇena parihāpitassa atthassa dīpanena atthavisesadīpakañca ‘‘purisassa hi jātassa, kuṭhārī jāyate mukhe’’tiādīsu (su. ni. 662) viya. Idha pana tadatthadīpakameva.",
  "atk-s0505a2:62": "453. Tattha santoti buddhādayo. Te hi subhāsitaṁ ‘‘uttamaṁ seṭṭha’’nti vaṇṇayanti. Dutiyaṁ tatiyaṁ catutthanti idaṁ pana pubbe niddiṭṭhakkamaṁ upādāya vuttaṁ. Gāthāpariyosāne pana vaṅgīsatthero bhagavato subhāsite pasīdi.",
  "atk-s0505a2:63": "So yaṁ pasannākāraṁ akāsi, yañca vacanaṁ bhagavā abhāsi, taṁ dassentā saṅgītikārakā ‘‘atha kho āyasmā’’tiādimāhaṁsu. Tattha paṭibhāti manti mama bhāgo pakāsati . Paṭibhātu tanti tava bhāgo pakāsatu. Sāruppāhīti anucchavikāhi. Abhitthavīti pasaṁsi.",
  "atk-s0505a2:64": "454.Na tāpayeti vippaṭisārena na tāpeyya. Na vihiṁseyyāti aññamaññaṁ bhindanto na bādheyya. Sā ve vācāti sā vācā ekaṁseneva subhāsitā. Ettāvatā apisuṇavācāya bhagavantaṁ thometi.",
  "atk-s0505a2:65": "455.Paṭinanditāti haṭṭhena hadayena paṭimukhaṁ gantvā nanditā sampiyāyitā. Yaṁ anādāya pāpāni, paresaṁ bhāsate piyanti yaṁ vācaṁ bhāsanto paresaṁ pāpāni appiyāni paṭikkūlāni pharusavacanāni anādāya atthabyañjanamadhuraṁ piyameva vacanaṁ bhāsati, taṁ piyavācameva bhāseyyāti vuttaṁ hoti. Imāya gāthāya piyavacanena bhagavantaṁ abhitthavi.",
  "atk-s0505a2:66": "456.Amatāti amatasadisā sādubhāvena. Vuttampi cetaṁ ‘‘saccaṁ have sādutaraṁ rasāna’’nti (saṁ. ni. 1.73; su. ni. 184). Nibbānāmatapaccayattā vā amatā. Esa dhammo sanantanoti yāyaṁ saccavācā nāma, esa porāṇo dhammo cariyā paveṇī, idameva hi porāṇānaṁ āciṇṇaṁ, na te alikaṁ bhāsiṁsu. Tenevāha – ‘‘sacce atthe ca dhamme ca, ahu santo patiṭṭhitā’’ti. Tattha sacce patiṭṭhitattā eva attano ca paresañca atthe patiṭṭhitā. Atthe patiṭṭhitattā eva ca dhamme patiṭṭhitā hontīti veditabbā. Paraṁ vā dvayaṁ saccavisesanamicceva veditabbaṁ. Sacce patiṭṭhitā. Kīdise? Atthe ca dhamme ca, yaṁ paresaṁ atthato anapetattā atthaṁ anuparodhaṁ karotīti vuttaṁ hoti. Satipi ca anuparodhakaratte dhammato anapetattā dhammaṁ, yaṁ dhammikameva atthaṁ sādhetīti vuttaṁ hoti. Imāya gāthāya saccavacanena bhagavantaṁ abhitthavi.",
  "atk-s0505a2:67": "457.Khemanti abhayaṁ nirupaddavaṁ. Kena kāraṇenāti ce? Nibbānappattiyā dukkhassantakiriyāya, yasmā kilesanibbānaṁ pāpeti, vaṭṭadukkhassa ca antakiriyāya saṁvattatīti attho. Atha vā yaṁ buddho nibbānappattiyā dukkhassantakiriyāyāti dvinnaṁ nibbānadhātūnamatthāya khemamaggappakāsanato khemaṁ vācaṁ bhāsati, sā ve vācānamuttamāti sā vācā sabbavācānaṁ seṭṭhāti evamettha attho veditabbo. Imāya gāthāya mantāvacanena bhagavantaṁ abhitthavanto arahattanikūṭena desanaṁ niṭṭhāpesīti ayamettha apubbapadavaṇṇanā. Sesaṁ vuttanayeneva veditabbanti.",
  "atk-s0505a2:68": "Paramatthajotikāya khuddaka-aṭṭhakathāya",
  "atk-s0505a2:69": "Suttanipāta-aṭṭhakathāya subhāsitasuttavaṇṇanā niṭṭhitā.",
  "atk-s0505a2:70": "4. Pūraḷāsasutta-(sundarikabhāradvājasutta)-vaṇṇanā",
  "atk-s0505a2:71": "Evaṁme sutanti pūraḷāsasuttaṁ. Kā uppatti? Bhagavā pacchābhattakiccāvasāne buddhacakkhunā lokaṁ volokento sundarikabhāradvājabrāhmaṇaṁ arahattassa upanissayasampannaṁ disvā ‘‘tattha mayi gate kathā pavattissati, tato kathāvasāne dhammadesanaṁ sutvā esa brāhmaṇo pabbajitvā arahattaṁ pāpuṇissatī’’ti ca ñatvā tattha gantvā kathaṁ samuṭṭhāpetvā imaṁ suttamabhāsi.",
  "atk-s0505a2:72": "Tattha evaṁ me sutantiādi saṅgītikārakānaṁ vacanaṁ. Kiṁjacco bhavantiādi tassa brāhmaṇassa, na brāhmaṇo nomhītiādi bhagavato. Taṁ sabbampi samodhānetvā ‘‘pūraḷāsasutta’’nti vuccati. Tattha vuttasadisaṁ vuttanayeneva veditabbaṁ, avuttaṁ vaṇṇayissāma, tañca kho uttānatthāni padāni anāmasantā. Kosalesūti kosalā nāma jānapadino rājakumārā. Tesaṁ nivāso ekopi janapado ruḷhisaddena ‘‘kosalā’’ti vuccati. Tasmiṁ kosalesu janapade. Keci pana ‘‘yasmā pubbe mahāpanādaṁ rājakumāraṁ nānānāṭakādīni disvā sitamattampi akarontaṁ sutvā rājā āṇāpesi ‘yo mama puttaṁ hasāpeti, sabbābharaṇehi naṁ alaṅkaromī’ti. Tato naṅgalāni chaḍḍetvā mahājanakāyo sannipati. Te ca manussā atirekasattavassāni nānākīḷikādayo dassentāpi taṁ nāsakkhiṁsu hasāpetuṁ. Tato sakko devanaṭaṁ pesesi, so dibbanāṭakaṁ dassetvā hasāpesi. Atha te manussā attano attano vasanokāsābhimukhā pakkamiṁsu. Te paṭipathe mittasuhajjādayo disvā paṭisanthāramakaṁsu ‘kacci bho kusalaṁ, kacci bho kusala’nti . Tasmā taṁ ‘kusala’nti saddaṁ upādāya so padeso ‘kosalo’ti vuccatī’’ti vaṇṇayanti. Sundarikāya nadiyā tīreti sundarikāti evaṁnāmikāya nadiyā tīre.",
  "atk-s0505a2:73": "Tena kho panāti yena samayena bhagavā taṁ brāhmaṇaṁ vinetukāmo gantvā tassā nadiyā tīre sasīsaṁ pārupitvā rukkhamūle nisajjāsaṅkhātena iriyāpathavihārena viharati. Sundarikabhāradvājoti so brāhmaṇo tassā nadiyā tīre vasati aggiñca juhati, bhāradvājoti cassa gottaṁ, tasmā evaṁ vuccati. Aggiṁ juhatīti āhutipakkhipanena jāleti. Aggihuttaṁ paricaratīti agyāyatanaṁ sammajjanūpalepanabalikammādinā payirupāsati. Ko nu kho imaṁ habyasesaṁ bhuñjeyyāti so kira brāhmaṇo aggimhi juhitvā avasesaṁ pāyāsaṁ disvā cintesi – ‘‘aggimhi tāva pakkhittapāyāso mahābrahmunā bhutto, ayaṁ pana avaseso atthi. Taṁ yadi brahmuno mukhato jātassa brāhmaṇasseva dadeyyaṁ, evaṁ me pitarā saha puttopi santappito bhaveyya, suvisodhito ca brahmalokagāmimaggo assa, handāhaṁ brāhmaṇaṁ gavesāmī’’ti. Tato brāhmaṇadassanatthaṁ uṭṭhāyāsanā catuddisā anuvilokesi – ‘‘ko nu kho imaṁ habyasesaṁ bhuñjeyyā’’ti.",
  "atk-s0505a2:74": "Aññatarasmiṁ rukkhamūleti tasmiṁ vanasaṇḍe seṭṭharukkhamūle. Sasīsaṁ pārutanti saha sīsena pārutakāyaṁ. Kasmā pana bhagavā evamakāsi, kiṁ nārāyanasaṅkhātabalopi hutvā nāsakkhi himapātaṁ sītavātañca paṭibāhitunti? Atthetaṁ kāraṇaṁ. Na hi buddhā sabbaso kāyapaṭijagganaṁ karonti eva, apica bhagavā ‘‘āgate brāhmaṇe sīsaṁ vivarissāmi, maṁ disvā brāhmaṇo kathaṁ pavattessati, athassa kathānusārena dhammaṁ desessāmī’’ti kathāpavattanatthaṁ evamakāsi. Disvāna vāmena…pe… tenupasaṅkamīti so kira bhagavantaṁ disvā brāhmaṇo ‘‘ayaṁ sasīsaṁ pārupitvā sabbarattiṁ padhānamanuyutto, imassa dakkhiṇodakaṁ datvā imaṁ habyasesaṁ dassāmī’’ti brāhmaṇasaññī hutvā eva upasaṅkami. Muṇḍo ayaṁ bhavaṁ, muṇḍako ayaṁ bhavanti sīse vivaritamatteva kesantaṁ disvā ‘‘muṇḍo’’ti āha. Tato suṭṭhutaraṁ olokento parittampi sikhaṁ adisvā hīḷento ‘‘muṇḍako’’ti āha. Evarūpā hi nesaṁ brāhmaṇānaṁ diṭṭhi. Tato vāti yattha ṭhito addasa, tamhā padesā muṇḍāpīti kenaci kāraṇena muṇḍitasīsāpi honti.",
  "atk-s0505a2:75": "458.Na brāhmaṇo nomhīti ettha nakāro paṭisedhe, nokāro avadhāraṇe ‘‘na no sama’’ntiādīsu (khu. pā. 6.3; su. ni. 226) viya. Tena nevamhi brāhmaṇoti dasseti. Na rājaputtoti khattiyo namhi. Na vessāyanoti vessopi namhi. Udakoci nomhīti aññopi suddo vā caṇḍālo vā koci na homīti evaṁ ekaṁseneva jātivādasamudācāraṁ paṭikkhipati. Kasmā? Mahāsamuddaṁ pattā viya hi nadiyo pabbajjūpagatā kulaputtā jahanti purimāni nāmagottāni. Pahārādasuttañcettha (a. ni. 8.19) sādhakaṁ. Evaṁ jātivādaṁ paṭikkhipitvā yathābhūtamattānaṁ āvikaronto āha – ‘‘gottaṁ pariññāya puthujjanānaṁ, akiñcano manta carāmi loke’’ti. Kathaṁ gottaṁ pariññāsīti ce? Bhagavā hi tīhi pariññāhi pañcakkhandhe pariññāsi, tesu ca pariññātesu gottaṁ pariññātameva hoti. Rāgādikiñcanānaṁ pana abhāvena so akiñcano mantā jānitvā ñāṇānuparivattīhi kāyakammādīhi carati. Tenāha – ‘‘gottaṁ…pe… loke’’ti. Mantā vuccati paññā, tāya cesa carati. Tenevāha – ‘‘mantaṁ carāmi loke’’ti chandavasena rassaṁ katvā.",
  "atk-s0505a2:76": "459-60. Evaṁ attānaṁ āvikatvā idāni ‘‘evaṁ oḷārikaṁ liṅgampi disvā pucchitabbāpucchitabbaṁ na jānāsī’’ti brāhmaṇassa upārambhaṁ āropento āha – ‘‘saṅghāṭivāsī…pe… gottapañha’’nti. Ettha ca chinnasaṅghaṭitaṭṭhena tīṇipi cīvarāni ‘‘saṅghāṭī’’ti adhippetāni, tāni nivāseti paridahatīti saṅghāṭivāsī. Agahoti ageho, nittaṇhoti adhippāyo. Nivāsāgāraṁ pana bhagavato jetavane mahāgandhakuṭikarerimaṇḍalamāḷakosambakuṭicandanamālādianekappakāraṁ, taṁ sandhāya na yujjati. Nivuttakesoti apanītakeso, ohāritakesamassūti vuttaṁ hoti. Abhinibbutattoti atīva vūpasantapariḷāhacitto, guttacitto vā. Alippamāno idha māṇavehīti upakaraṇasinehassa pahīnattā manussehi alitto asaṁsaṭṭho ekantavivitto. Akallaṁ maṁ brāhmaṇāti yvāhaṁ evaṁ saṅghāṭivāsī…pe… alippamāno idha māṇavehi, taṁ maṁ tvaṁ, brāhmaṇa, pākatikāni nāmagottāni atītaṁ pabbajitaṁ samānaṁ appatirūpaṁ gottapañhaṁ pucchasīti.",
  "atk-s0505a2:77": "Evaṁ vutte upārambhaṁ mocento brāhmaṇo āha – pucchanti ve, bho brāhmaṇā, brāhmaṇebhi saha ‘‘brāhmaṇo no bhava’’nti. Tattha brāhmaṇo noti brāhmaṇo nūti attho. Idaṁ vuttaṁ hoti – nāhaṁ bho akallaṁ pucchāmi. Amhākañhi brāhmaṇasamaye brāhmaṇā brāhmaṇehi saha samāgantvā ‘‘brāhmaṇo nu bhavaṁ, bhāradvājo nu bhava’’nti evaṁ jātimpi gottampi pucchanti evāti.",
  "atk-s0505a2:78": "461-2. Evaṁ vutte bhagavā brāhmaṇassa cittamudubhāvakaraṇatthaṁ mantesu attano pakataññutaṁ pakāsento āha – ‘‘brāhmaṇo hi ce tvaṁ brūsi…pe… catuvīsatakkhara’’nti. Tassattho – sace tvaṁ ‘‘brāhmaṇo ahaṁ’’ti brūsi, mañca abrāhmaṇaṁ brūsi, tasmā bhavantaṁ sāvittiṁ pucchāmi tipadaṁ catuvīsatakkharaṁ, taṁ me brūhīti. Ettha ca bhagavā paramatthavedānaṁ tiṇṇaṁ piṭakānaṁ ādibhūtaṁ paramatthabrāhmaṇehi sabbabuddhehi pakāsitaṁ atthasampannaṁ byañjanasampannañca ‘‘buddhaṁ saraṇaṁ gacchāmi, dhammaṁ saraṇaṁ gacchāmi, saṅghaṁ saraṇaṁ gacchāmī’’ti imaṁ ariyasāvittiṁ sandhāya pucchati. Yadipi hi brāhmaṇo aññaṁ vadeyya, addhā naṁ bhagavā ‘‘nāyaṁ, brāhmaṇa, ariyassa vinaye sāvittīti vuccatī’’ti tassa asārakattaṁ dassetvā idheva patiṭṭhāpeyya. Brāhmaṇo pana ‘‘sāvittiṁ pucchāmi tipadaṁ catuvīsatakkhara’’nti idaṁ attano samayasiddhaṁ sāvittilakkhaṇabyañjanakaṁ brahmassarena nicchāritavacanaṁ sutvāva ‘‘addhāyaṁ samaṇo brāhmaṇasamaye niṭṭhaṁ gato, ahaṁ pana aññāṇena ‘abrāhmaṇo aya’nti paribhaviṁ, sādhurūpo mantapāragū brāhmaṇova eso’’ti niṭṭhaṁ gantvā ‘‘handa naṁ yaññavidhiṁ dakkhiṇeyyavidhiñca pucchāmī’’ti tamatthaṁ pucchanto ‘‘kiṁnissitā…pe… loke’’ti imaṁ visamagāthāpadattayamāha. Tassattho – kiṁnissitā kimadhippāyā kiṁ patthentā isayo ca khattiyā ca brāhmaṇā ca aññe ca manujā devatānaṁ atthāya yaññaṁ akappayiṁsu. Yaññamakappayiṁsūti makāro padasandhikaro. Akappayiṁsūti saṁvidahiṁsu akaṁsu. Puthūti bahū annapānadānādinā bhedena anekappakāre puthū vā isayo manujā khattiyā brāhmaṇā ca kiṁnissitā yaññamakappayiṁsu. Kathaṁ nesaṁ taṁ kammaṁ samijjhatīti iminādhippāyena pucchati.",
  "atk-s0505a2:79": "463. Athassa bhagavā tamatthaṁ byākaronto ‘‘yadantagū vedagū yaññakāle. Yassāhutiṁ labhe tassijjheti brūmī’’ti idaṁ sesapadadvayamāha. Tattha yadantagūti yo antagū, okārassa akāro, dakāro ca padasandhikaro ‘‘asādhāraṇamaññesa’’ntiādīsu (khu. pā. 8.9) makāro viya. Ayaṁ pana attho – yo vaṭṭadukkhassa tīhi pariññāhi antagatattā antagū, catūhi ca maggañāṇavedehi kilese vijjhitvā gatattā vedagū, so yassa isimanujakhattiyabrāhmaṇānaṁ aññatarassa yaññakāle yasmiṁ kismiñci āhāre paccupaṭṭhite antamaso vanapaṇṇamūlaphalādimhipi āhutiṁ labhe, tato kiñci deyyadhammaṁ labheyya, tassa taṁ yaññakammaṁ ijjhe samijjheyya, mahapphalaṁ bhaveyyāti brūmīti.",
  "atk-s0505a2:80": "464. Atha brāhmaṇo taṁ bhagavato paramatthayogagambhīraṁ atimadhuragiranibbikārasarasampannaṁ desanaṁ sutvā sarīrasampattisūcitañcassa sabbaguṇasampattiṁ sambhāvayamāno pītisomanassajāto ‘‘addhā hi tassā’’ti gāthamāha. Tattha iti brāhmaṇoti saṅgītikārānaṁ vacanaṁ, sesaṁ brāhmaṇassa. Tassattho – addhā hi tassa mayhaṁ hutamijjhe, ayaṁ ajja deyyadhammo ijjhissati samijjhissati mahapphalo bhavissati yaṁ tādisaṁ vedagumaddasāma, yasmā tādisaṁ bhavantarūpaṁ vedaguṁ addasāma. Tvaññeva hi so vedagū, na añño. Ito pubbe pana tumhādisānaṁ vedagūnaṁ antagūnañca adassanena amhādisānaṁ yaññe paṭiyattaṁ añño jano bhuñjati pūraḷāsaṁ carukañca pūvañcāti.",
  "atk-s0505a2:81": "465. Tato bhagavā attani pasannaṁ vacanapaṭiggahaṇasajjaṁ brāhmaṇaṁ viditvā yathāssa suṭṭhu pākaṭā honti, evaṁ nānappakārehi dakkhiṇeyye pakāsetukāmo ‘‘tasmātiha tva’’nti gāthamāha. Tassattho – yasmā mayi pasannosi, tasmā pana iha tvaṁ, brāhmaṇa, upasaṅkamma pucchāti attānaṁ dassento āha. Idāni ito pubbaṁ atthenaatthikapadaṁ parapadena sambandhitabbaṁ – atthena atthiko tassa atthatthikabhāvassa anurūpaṁ kilesaggivūpasamena santaṁ, kodhadhūmavigamena vidhūmaṁ, dukkhābhāvena anīghaṁ, anekavidhaāsābhāvena nirāsaṁ appevidha ekaṁsena idha ṭhitova idha vā sāsane abhivinde lacchasi adhigacchissasi sumedhaṁ varapaññaṁ khīṇāsavadakkhiṇeyyanti. Atha vā yasmā mayi pasannosi, tasmātiha, tvaṁ brāhmaṇa, atthena atthiko samāno upasaṅkamma puccha santaṁ vidhūmaṁ anīghaṁ nirāsanti attānaṁ dassento āha. Evaṁ pucchanto appevidha abhivinde sumedhaṁ khīṇāsavadakkhiṇeyyanti evampettha yojanā veditabbā.",
  "atk-s0505a2:82": "466. Atha brāhmaṇo yathānusiṭṭhaṁ paṭipajjamāno bhagavantaṁ āha – ‘‘yaññe ratohaṁ…pe… brūhi meta’’nti. Tattha yañño yāgo dānanti atthato ekaṁ. Tasmā dānarato ahaṁ, tāya eva dānārāmatāya dānaṁ dātukāmo, na pana jānāmi, evaṁ ajānantaṁ anusāsatu maṁ bhavaṁ. Anusāsanto ca uttāneneva nayena yattha hutaṁ ijjhate brūhi metanti evamettha atthayojanā veditabbā. ‘‘Yathāhuta’’ntipi pāṭho.",
  "atk-s0505a2:83": "467. Athassa bhagavā vattukāmo āha – ‘‘tena hi…pe… desessāmī’’ti. Ohitasotassa cassa anusāsanatthaṁ tāva ‘‘mā jātiṁ pucchī’’ti gāthamāha. Tattha mā jātiṁ pucchīti yadi hutasamiddhiṁ dānamahapphalataṁ paccāsīsasi, jātiṁ mā puccha. Akāraṇañhi dakkhiṇeyyavicāraṇāya jāti. Caraṇañca pucchāti apica kho sīlādiguṇabhedaṁ caraṇaṁ puccha. Etañhi dakkhiṇeyyavicāraṇāya kāraṇaṁ.",
  "atk-s0505a2:84": "Idānissa tamatthaṁ vibhāvento nidassanamāha – ‘‘kaṭṭhā have jāyati jātavedo’’tiādi. Tatrāyamadhippāyo – idha kaṭṭhā aggi jāyati, na ca so sālādikaṭṭhā jāto eva aggikiccaṁ karoti, sāpānadoṇiādikaṭṭhā jāto na karoti, apica kho attano acciādiguṇasampannattā eva karoti. Evaṁ na brāhmaṇakulādīsu jāto eva dakkhiṇeyyo hoti, caṇḍālakulādīsu jāto na hoti, apica kho nīcākulīnopi uccākulīnopi khīṇāsavamuni dhitimā hirīnisedho ājāniyo hoti, imāya dhitihiripamukhāya guṇasampattiyā jātimā uttamadakkhiṇeyyo hoti. So hi dhitiyā guṇe dhārayati, hiriyā dose nisedheti. Vuttañcetaṁ ‘‘hiriyā hi santo na karonti pāpa’’nti. Tena te brūmi –",
  "atk-s0505a2:85": "‘‘Mā jātiṁ pucchī caraṇañca puccha,",
  "atk-s0505a2:86": "Kaṭṭhā have jāyati jātavedo;",
  "atk-s0505a2:87": "Nīcākulīnopi munī dhitīmā,",
  "atk-s0505a2:88": "Ājāniyo hoti hirīnisedho’’ti. –",
  "atk-s0505a2:89": "Esa saṅkhepo, vitthāro pana assalāyanasuttānusārena (ma. ni. 2.401 ādayo) veditabbo.",
  "atk-s0505a2:90": "468. Evametaṁ bhagavā cātuvaṇṇisuddhiyā anusāsitvā idāni yattha hutaṁ ijjhate, yathā ca hutaṁ ijjhate, tamatthaṁ dassetuṁ ‘‘saccena danto’’tiādigāthamāha. Tattha saccenāti paramatthasaccena. Tañhi patto danto hoti. Tenāha – ‘‘saccena danto’’ti. Damasā upetoti indriyadamena samannāgato. Vedantagūti vedehi vā kilesānaṁ antaṁ gato, vedānaṁ vā antaṁ catutthamaggañāṇaṁ gato. Vūsitabrahmacariyoti puna vasitabbābhāvato vutthamaggabrahmacariyo. Kālena tamhi habyaṁ paveccheti attano deyyadhammaṭṭhitakālaṁ tassa sammukhībhāvakālañca upalakkhetvā tena kālena tādise dakkhiṇeyye deyyadhammaṁ paveccheyya, paveseyya paṭipādeyya.",
  "atk-s0505a2:91": "469-71.Kāmeti vatthukāme ca kilesakāme ca. Susamāhitindriyāti suṭṭhu samāhitaindriyā, avikkhittaindriyāti vuttaṁ hoti. Candova rāhuggahaṇā pamuttāti yathā cando rāhuggahaṇā, evaṁ kilesaggahaṇā pamuttā ye atīva bhāsanti ceva tapanti ca. Satāti satisampannā. Mamāyitānīti taṇhādiṭṭhimamāyitāni.",
  "atk-s0505a2:92": "472.Yo kāme hitvāti ito pabhuti attānaṁ sandhāya vadati. Tattha kāme hitvāti kilesakāme pahāya. Abhibhuyyacārīti tesaṁ pahīnattā vatthukāme abhibhuyyacārī. Jātimaraṇassa antaṁ nāma nibbānaṁ vuccati, tañca yo vedi attano paññābalena aññāsi. Udakarahado vāti ye ime anotattadaho kaṇṇamuṇḍadaho rathakāradaho chaddantadaho kuṇāladaho mandākinidaho sīhappapātadahoti himavati satta mahārahadā aggisūriyasantāpehi asamphuṭṭhattā niccaṁ sītalā, tesaṁ aññataro udakarahadova sīto parinibbutakilesapariḷāhattā.",
  "atk-s0505a2:93": "473.Samoti tulyo. Samehīti vipassiādīhi buddhehi. Te hi paṭivedhasamattā ‘‘samā’’ti vuccanti. Natthi tesaṁ paṭivedhenādhigantabbesu guṇesu, pahātabbesu vā dosesu vemattatā , addhānaāyukulappamāṇābhinikkhamanapadhānabodhirasmīhi pana nesaṁ vemattatā hoti. Tathā hi te heṭṭhimaparicchedena catūhi asaṅkhyeyyehi kappasatasahassena ca pāramiyo pūrenti, uparimaparicchedena soḷasahi asaṅkhyeyyehi kappasatasahassena ca. Ayaṁ nesaṁ addhānavemattatā. Heṭṭhimaparicchedena ca vassasatāyukakāle uppajjanti, uparimaparicchedena vassasatasahassāyukakāle. Ayaṁ nesaṁ āyuvemattatā. Khattiyakule vā brāhmaṇakule vā uppajjanti. Ayaṁ kulavemattatā. Uccā vā honti aṭṭhāsītihatthappamāṇā, nīcā vā pannarasaaṭṭhārasahatthappamāṇā. Ayaṁ pamāṇavemattatā. Hatthiassarathasivikādīhi nikkhamanti vehāsena vā. Tathā hi vipassikakusandhā assarathena nikkhamiṁsu, sikhīkoṇāgamanā hatthikkhandhena, vessabhū sivikāya, kassapo vehāsena, sakyamuni assapiṭṭhiyā. Ayaṁ nekkhammavemattatā. Sattāhaṁ vā padhānamanuyuñjanti, aḍḍhamāsaṁ, māsaṁ, dvemāsaṁ, temāsaṁ, catumāsaṁ, pañcamāsaṁ, chamāsaṁ, ekavassaṁ dviticatupañcachavassāni vā. Ayaṁ padhānavemattatā. Assattho vā bodhirukkho hoti nigrodhādīnaṁ vā aññataro. Ayaṁ bodhivemattatā. Byāmāsītianantapabhāyuttā honti. Tattha byāmappabhā vā asītippabhā vā sabbesaṁ samānā, anantappabhā pana dūrampi gacchati āsannampi, ekagāvutaṁ dvigāvutaṁ yojanaṁ anekayojanaṁ cakkavāḷapariyantampi, maṅgalassa buddhassa sarīrappabhā dasasahassacakkavāḷaṁ agamāsi. Evaṁ santepi manasā cintāyattāva sabbabuddhānaṁ, yo yattakamicchati, tassa tattakaṁ gacchati. Ayaṁ rasmivemattatā. Imā aṭṭha vemattatā ṭhapetvā avasesesu paṭivedhenādhigantabbesu guṇesu, pahātabbesu vā dosesu natthi nesaṁ viseso, tasmā ‘‘samā’’ti vuccanti. Evametehi samo samehi.",
  "atk-s0505a2:94": "Visamehidūreti na samā visamā, paccekabuddhādayo avasesasabbasattā. Tehi visamehi asadisatāya dūre. Sakalajambudīpaṁ pūretvā pallaṅkena pallaṅkaṁ saṅghaṭṭetvā nisinnā paccekabuddhāpi hi guṇehi ekassa sammāsambuddhassa kalaṁ nāgghanti soḷasiṁ , ko pana vādo sāvakādīsu. Tenāha – ‘‘visamehi dūre’’ti. Tathāgato hotīti ubhayapadehi dūreti yojetabbaṁ. Anantapaññoti aparimitapañño. Lokiyamanussānañhi paññaṁ upanidhāya aṭṭhamakassa paññā adhikā, tassa paññaṁ upanidhāya sotāpannassa. Evaṁ yāva arahato paññaṁ upanidhāya paccekabuddhassa paññā adhikā, paccekabuddhassa paññaṁ pana upanidhāya tathāgatassa paññā adhikāti na vattabbā, anantā icceva pana vattabbā. Tenāha – ‘‘anantapañño’’ti. Anūpalittoti taṇhādiṭṭhilepehi alitto. Idha vā huraṁ vāti idhaloke vā paraloke vā. Yojanā panettha – samo samehi visamehi dūre tathāgato hoti. Kasmā? Yasmā anantapañño anupalitto idha vā huraṁ vā, tena tathāgato arahati pūraḷāsanti.",
  "atk-s0505a2:95": "474.Yamhina māyāti ayaṁ pana gāthā aññā ca īdisā māyādidosayuttesu brāhmaṇesu dakkhiṇeyyasaññāpahānatthaṁ vuttāti veditabbā. Tattha amamoti sattasaṅkhāresu ‘‘idaṁ mamā’’ti pahīnamamāyitabhāvo.",
  "atk-s0505a2:96": "475.Nivesananti taṇhādiṭṭhinivesanaṁ. Tena hi mano tīsu bhavesu nivisati, tena taṁ ‘‘nivesanaṁ manaso’’ti vuccati. Tattheva vā nivisati taṁ hitvā gantuṁ asamatthatāya. Tenapi ‘‘nivesana’’nti vuccati. Pariggahāti taṇhādiṭṭhiyo eva, tāhi pariggahitadhammā vā. Kecīti appamattakāpi. Anupādiyānoti tesaṁ nivesanapariggahānaṁ abhāvā kañci dhammaṁ anupādiyamāno.",
  "atk-s0505a2:97": "476.Samāhito maggasamādhinā. Udatārīti uttiṇṇo. Dhammaṁ caññāsīti sabbañca ñeyyadhammaṁ aññāsi. Paramāya diṭṭhiyāti sabbaññutaññāṇena.",
  "atk-s0505a2:98": "477.Bhavāsavāti bhavataṇhājhānanikantisassatadiṭṭhisahagatā rāgā. Vacīti vācā. Kharāti kakkhaḷā pharusā. Vidhūpitāti daḍḍhā. Atthagatāti atthaṅgatā. Na santīti vidhūpitattā atthaṅgatattā ca. Ubhayehi pana ubhayaṁ yojetabbaṁ sabbadhīti sabbesu khandhāyatanādīsu.",
  "atk-s0505a2:99": "478.Mānasattesūti mānena laggesu. Dukkhaṁ pariññāyāti vaṭṭadukkhaṁ tīhi pariññāhi parijānitvā. Sakhettavatthunti sahetupaccayaṁ, saddhiṁ kammakilesehīti vuttaṁ hoti.",
  "atk-s0505a2:100": "479.Āsaṁ anissāyāti taṇhaṁ anallīyitvā. Vivekadassīti nibbānadassī. Paravediyanti parehi ñāpetabbaṁ. Diṭṭhimupātivattoti dvāsaṭṭhibhedampi micchādiṭṭhiṁ atikkanto. Ārammaṇāti paccayā, punabbhavakāraṇānīti vuttaṁ hoti.",
  "atk-s0505a2:101": "480.Paroparāti varāvarā sundarāsundarā. Parā vā bāhirā, aparā ajjhattikā. Sameccāti ñāṇena paṭivijjhitvā. Dhammāti khandhāyatanādayo dhammā. Upādānakhaye vimuttoti nibbāne nibbānārammaṇato vimutto, nibbānārammaṇavimuttilābhīti attho.",
  "atk-s0505a2:102": "481.Saṁyojanaṁjātikhayantadassīti saṁyojanakkhayantadassī jātikkhayantadassī ca. Saṁyojanakkhayantena cettha saupādisesā nibbānadhātu, jātikkhayantena anupādisesā vuttā. Khayantoti hi accantakhayassa samucchedappahānassetaṁ adhivacanaṁ. Anunāsikalopo cettha ‘‘vivekajaṁ pītisukha’’ntiādīsu viya na kato. Yopānudīti yo apanudi. Rāgapathanti rāgārammaṇaṁ, rāgameva vā. Rāgopi hi duggatīnaṁ pathattā ‘‘rāgapatho’’ti vuccati kammapatho viya. Suddho nidoso vimalo akācoti parisuddhakāyasamācārāditāya suddho. Yehi ‘‘rāgadosā ayaṁ pajā, dosadosā, mohadosā’’ti vuccati. Tesaṁ abhāvā nidoso. Aṭṭhapurisamalavigamā vimalo, upakkilesābhāvato akāco. Upakkiliṭṭho hi upakkilesena ‘‘sakāco’’ti vuccati. Suddho vā yasmā niddoso, niddosatāya vimalo, bāhiramalābhāvena vimalattā akāco. Samalo hi ‘‘sakāco’’ti vuccati. Vimalattā vā āguṁ na karoti, tena akāco. Āgukiriyā hi upaghātakaraṇato ‘‘kāco’’ti vuccati.",
  "atk-s0505a2:103": "482.Attano attānaṁ nānupassatīti ñāṇasampayuttena cittena vipassanto attano khandhesu aññaṁ attānaṁ nāma na passati, khandhamattameva passati. Yā cāyaṁ ‘‘attanāva attānaṁ sañjānāmī’’ti tassa saccato thetato diṭṭhi uppajjati, tassā abhāvā attano attānaṁ nānupassati, aññadatthu paññāya khandhe passati. Maggasamādhinā samāhito, kāyavaṅkādīnaṁ abhāvā ujjugato, lokadhammehi akampanīyato ṭhitatto, taṇhāsaṅkhātāya ejāya pañcannaṁ cetokhilānañca aṭṭhaṭṭhānāya kaṅkhāya ca abhāvā anejo akhilo akaṅkho.",
  "atk-s0505a2:104": "483.Mohantarāti mohakāraṇā mohapaccayā, sabbakilesānametaṁ adhivacanaṁ. Sabbesu dhammesu ca ñāṇadassīti sacchikatasabbaññutaññāṇo. Tañhi sabbesu dhammesu ñāṇaṁ, tañca bhagavā passi, ‘‘adhigataṁ me’’ti sacchikatvā vihāsi. Tena vuccati ‘‘sabbesu dhammesu ca ñāṇadassī’’ti. Sambodhinti arahattaṁ. Anuttaranti paccekabuddhasāvakehi asādhāraṇaṁ. Sivanti khemaṁ nirupaddavaṁ sassirikaṁ vā. Yakkhassāti purisassa. Suddhīti vodānatā. Ettha hi mohantarābhāvena sabbadosābhāvo, tena saṁsārakāraṇasamucchedo antimasarīradhāritā, ñāṇadassitāya sabbaguṇasambhavo. Tena anuttarā sambodhipatti, ito parañca pahātabbamadhigantabbaṁ vā natthi. Tenāha – ‘‘ettāvatā yakkhassa suddhī’’ti.",
  "atk-s0505a2:105": "484. Evaṁ vutte brāhmaṇo bhiyyosomattāya bhagavati pasanno pasannākāraṁ karonto āha ‘‘hutañca mayha’’nti. Tassattho – yamahaṁ ito pubbe brahmānaṁ ārabbha aggimhi ajuhaṁ, taṁ me hutaṁ saccaṁ vā hoti, alikaṁ vāti na jānāmi. Ajja pana idaṁ hutañca mayhaṁ hutamatthu saccaṁ, saccahutameva atthūti yācanto bhaṇati. Yaṁ tādisaṁ vedagunaṁ alatthaṁ, yasmā idheva ṭhito bhavantarūpaṁ vedaguṁ alatthaṁ. Brahmā hi sakkhi, paccakkhameva hi tvaṁ brahmā, yato paṭiggaṇhātu me bhagavā, paṭiggahetvā ca bhuñjatu me bhagavā pūraḷāsanti taṁ habyasesaṁ upanāmento āha.",
  "atk-s0505a2:106": "487. Atha bhagavā kasibhāradvājasutte vuttanayena gāthādvayamabhāsi. Tato brāhmaṇo ‘‘ayaṁ attanā na icchati, kampi caññaṁ sandhāya ‘kevalinaṁ mahesiṁ khīṇāsavaṁ kukkuccavūpasantaṁ annena pānena upaṭṭhahassū’ti bhaṇatī’’ti evaṁ gāthāya atthaṁ asallakkhetvā taṁ ñātukāmo āha ‘‘sādhāhaṁ bhagavā’’ti. Tattha sādhūti āyācanatthe nipāto. Tathāti yena tvamāha, tena pakārena. Vijaññanti jāneyyaṁ. Yanti yaṁ dakkhiṇeyyaṁ yaññakāle pariyesamāno upaṭṭhaheyyanti pāṭhaseso. Pappuyyāti patvā. Tava sāsananti tava ovādaṁ. Idaṁ vuttaṁ hoti. Sādhāhaṁ bhagavā tava ovādaṁ āgamma tathā vijaññaṁ ārocehi me taṁ kevalinanti adhippāyo. Yo dakkhiṇaṁ bhuñjeyya mādisassa, yaṁ cāhaṁ yaññakāle pariyesamāno upaṭṭhaheyyaṁ, tathārūpaṁ me dakkhiṇeyyaṁ dassehi, sace tvaṁ na bhuñjasīti.",
  "atk-s0505a2:107": "488-90. Athassa bhagavā pākaṭena nayena tathārūpaṁ dakkhiṇeyyaṁ dassento ‘‘sārambhā yassā’’ti gāthāttayamāha. Tattha sīmantānaṁ vinetāranti sīmāti mariyādā sādhujanavutti, tassā antā pariyosānā aparabhāgāti katvā sīmantā vuccanti kilesā, tesaṁ vinetāranti attho. Sīmantāti buddhaveneyyā sekkhā ca puthujjanā ca, tesaṁ vinetārantipi eke. Jātimaraṇakovidanti ‘‘evaṁ jāti evaṁ maraṇa’’nti ettha kusalaṁ. Moneyyasampannanti paññāsampannaṁ, kāyamoneyyādisampannaṁ vā. Bhakuṭiṁ vinayitvānāti yaṁ ekacce dubbuddhino yācakaṁ disvā bhakuṭiṁ karonti, taṁ vinayitvā, pasannamukhā hutvāti attho. Pañjalikāti paggahitaañjalino hutvā.",
  "atk-s0505a2:108": "491. Atha brāhmaṇo bhagavantaṁ thomayamāno ‘‘buddho bhava’’nti gāthamāha. Tattha āyāgoti āyajitabbo, tato tato āgamma vā yajitabbametthātipi āyāgo, deyyadhammānaṁ adhiṭṭhānabhūtoti vuttaṁ hoti . Sesamettha ito purimagāthāsu ca yaṁ na vaṇṇitaṁ, taṁ sakkā avaṇṇitampi jānitunti uttānatthattāyeva na vaṇṇitaṁ. Ito paraṁ pana kasibhāradvājasutte vuttanayamevāti.",
  "atk-s0505a2:109": "Paramatthajotikāya khuddaka-aṭṭhakathāya",
  "atk-s0505a2:110": "Suttanipāta-aṭṭhakathāya pūraḷāsasuttavaṇṇanā niṭṭhitā.",
  "atk-s0505a2:111": "5. Māghasuttavaṇṇanā",
  "atk-s0505a2:112": "Evaṁme sutanti māghasuttaṁ. Kā uppatti? Ayameva yāssa nidāne vuttā. Ayañhi māgho māṇavo dāyako ahosi dānapati. Tassetadahosi – ‘‘sampattakapaṇaddhikādīnaṁ dānaṁ dinnaṁ mahapphalaṁ hoti, udāhu noti samaṇaṁ gotamaṁ etamatthaṁ pucchissāmi, samaṇo kira gotamo atītānāgatapaccuppannaṁ jānātī’’ti. So bhagavantaṁ upasaṅkamitvā pucchi. Bhagavā cassa pucchānurūpaṁ byākāsi. Tayidaṁ saṅgītikārānaṁ brāhmaṇassa bhagavatoti tiṇṇampi vacanaṁ samodhānetvā ‘‘māghasutta’’nti vuccati.",
  "atk-s0505a2:113": "Tattha rājagaheti evaṁnāmake nagare. Tañhi mandhātumahāgovindādīhi pariggahitattā ‘‘rājagaha’’nti vuccati. Aññepettha pakāre vaṇṇayanti. Kiṁ tehi, nāmametaṁ tassa nagarassa? Taṁ panetaṁ buddhakāle ca cakkavattikāle ca nagaraṁ hoti, sesakāle suññaṁ hoti yakkhapariggahitaṁ, tesaṁ vasantavanaṁ hutvā tiṭṭhati. Evaṁ gocaragāmaṁ dassetvā nivāsaṭṭhānamāha – ‘‘gijjhakūṭe pabbate’’ti. So ca gijjhā tassa kūṭesu vasiṁsu, gijjhasadisāni vāssa kūṭāni, tasmā ‘‘gijjhakūṭo’’ti vuccatīti veditabbo.",
  "atk-s0505a2:114": "Atha kho…pe… avocāti ettha māghoti tassa brāhmaṇassa nāmaṁ. Māṇavoti antevāsivāsaṁ anatītabhāvena vuccati, jātiyā pana mahallako. ‘‘Pubbāciṇṇavasenā’’ti eke piṅgiyo māṇavo viya. So hi vīsavassasatikopi pubbāciṇṇavasena ‘‘piṅgiyo māṇavo’’ tveva saṅkhaṁ agamāsi. Sesaṁ vuttanayameva.",
  "atk-s0505a2:115": "Ahañhi, bho gotama…pe… pasavāmīti ettha dāyako dānapatīti dāyako ceva dānapati ca. Yo hi aññassa santakaṁ tenāṇatto deti, sopi dāyako hoti, tasmiṁ pana dāne issariyābhāvato na dānapati. Ayaṁ pana attano santakaṁyeva deti. Tenāha – ‘‘ahañhi, bho gotama , dāyako dānapatī’’ti. Ayameva hi ettha attho, aññatra pana antarantarā maccherena abhibhuyyamāno dāyako anabhibhūto dānapatītiādināpi nayena vattuṁ vaṭṭati. Vadaññūti yācakānaṁ vacanaṁ jānāmi vuttamatteyeva ‘‘ayamidamarahati ayamida’’nti purisavisesāvadhāraṇena bahūpakārabhāvagahaṇena vā. Yācayogoti yācituṁ yutto. Yo hi yācake disvāva bhakuṭiṁ katvā pharusavacanādīni bhaṇati, so na yācayogo hoti. Ahaṁ pana na tādisoti dīpeti. Dhammenāti adinnādānanikativañcanādīni vajjetvā bhikkhācariyāya, yācanāyāti attho. Yācanā hi brāhmaṇānaṁ bhogapariyesane dhammo, yācamānānañca nesaṁ parehi anuggahakāmehi dinnā bhogā dhammaladdhā nāma dhammādhigatā ca honti, so ca tathā pariyesitvā labhi. Tenāha – ‘‘dhammena bhoge pariyesāmi…pe… dhammādhigatehī’’ti. Bhiyyopi dadāmīti tato uttaripi dadāmi, pamāṇaṁ natthi, ettha laddhabhogappamāṇena dadāmīti dasseti.",
  "atk-s0505a2:116": "Tagghāti ekaṁsavacane nipāto. Ekaṁseneva hi sabbabuddhapaccekabuddhasāvakehi pasatthaṁ dānaṁ antamaso tiracchānagatānampi dīyamānaṁ. Vuttañcetaṁ ‘‘sabbattha vaṇṇitaṁ dānaṁ, na dānaṁ garahitaṁ kvacī’’ti. Tasmā bhagavāpi ekaṁseneva taṁ pasaṁsanto āha – ‘‘taggha tvaṁ māṇava…pe… pasavasī’’ti. Sesaṁ uttānatthameva. Evaṁ bhagavatā ‘‘bahuṁ so puññaṁ pasavatī’’ti vuttepi dakkhiṇeyyato dakkhiṇāvisuddhiṁ sotukāmo brāhmaṇo uttari bhagavantaṁ pucchi. Tenāhu saṅgītikārā – ‘‘atha kho māgho māṇavo bhagavantaṁ gāthāya ajjhabhāsī’’ti. Taṁ atthato vuttanayameva.",
  "atk-s0505a2:117": "492.Pucchāmahantiādigāthāsu pana vadaññunti vacanaviduṁ, sabbākārena sattānaṁ vuttavacanādhippāyaññunti vuttaṁ hoti. Sujjheti dakkhiṇeyyavasena suddhaṁ mahapphalaṁ bhaveyya. Yojanā panettha – yo yācayogo dānapati gahaṭṭho puññatthiko hutvā paresaṁ annapānaṁ dadaṁ yajati, na aggimhi āhutimattaṁ pakkhipanto, tañca kho puññapekkhova na paccupakārakalyāṇakittisaddādiapekkho, tassa evarūpassa yajamānassa hutaṁ kathaṁ sujjheyyāti?",
  "atk-s0505a2:118": "493.Ārādhaye dakkhiṇeyyebhi tādīti tādiso yācayogo dakkhiṇeyyehi ārādhaye sampādaye sodhaye, mahapphalaṁ taṁ hutaṁ kareyya, na aññathāti attho. Imināssa ‘‘kathaṁ hutaṁ yajamānassa sujjhe’’ iccetaṁ byākataṁ hoti.",
  "atk-s0505a2:119": "494.Akkhāhi me bhagavā dakkhiṇeyyeti ettha yo yācayogo dadaṁ paresaṁ yajati, tassa me bhagavā dakkhiṇeyye akkhāhīti evaṁ yojanā veditabbā.",
  "atk-s0505a2:120": "495. Athassa bhagavā nānappakārehi nayehi dakkhiṇeyye pakāsento ‘‘ye ve asattā’’tiādikā gāthāyo abhāsi. Tattha asattāti rāgādisaṅgavasena alaggā. Kevalinoti pariniṭṭhitakiccā. Yatattāti guttacittā.",
  "atk-s0505a2:121": "496-7.Dantā anuttarena damathena, vimuttā paññācetovimuttīhi, anīghā āyatiṁ vaṭṭadukkhābhāvena, nirāsā sampati kilesābhāvena. Imissā pana gāthāya dutiyagāthā bhāvanānubhāvappakāsananayena vuttāti veditabbā. ‘‘Bhāvanānuyogamanuyuttassa, bhikkhave, bhikkhuno viharato kiñcāpi na evaṁ icchā uppajjeyya ‘aho vata me anupādāya āsavehi cittaṁ vimucceyyā’ti (a. ni. 7.71), atha khvāssa anupādāya āsavehi cittaṁ vimuccatī’’ti idaṁ cettha suttaṁ sādhakaṁ.",
  "atk-s0505a2:122": "498-502.Rāgañca…pe… yesu na māyā…pe… na taṇhāsu upātipannāti kāmataṇhādīsu nādhimuttā. Vitareyyāti vitaritvā. Taṇhāti rūpataṇhādichabbidhā . Bhavābhavāyāti sassatāya vā ucchedāya vā. Atha vā bhavassa abhavāya bhavābhavāya, punabbhavābhinibbattiyāti vuttaṁ hoti. Idha vā huraṁ vāti idaṁ pana ‘‘kuhiñci loke’’ti imassa vitthāravacanaṁ.",
  "atk-s0505a2:123": "504.Yevītarāgā…pe… samitāvinoti samitavanto, kilesavūpasamakārinoti attho. Samitāvitattā ca vītarāgā akopā. Idha vippahāyāti idhaloke vattamāne khandhe vihāya, tato paraṁ yesaṁ gamanaṁ natthīti vuttaṁ hoti. Ito paraṁ ‘‘ye kāme hitvā agahā caranti, susaññatattā tasaraṁva ujju’’nti imampi gāthaṁ keci paṭhanti.",
  "atk-s0505a2:124": "506-8.Jahitvāti hitvā. ‘‘Jahitvānā’’tipi pāṭho, ayamevattho. Attadīpāti attano guṇe eva attano dīpaṁ katvā vicarantā khīṇāsavā vuccanti. Ye hetthāti hakāro nipāto padapūraṇamatte. Ayaṁ panattho – ye ettha khandhāyatanādisantāne yathā idaṁ khandhāyatanādi tathā jānanti, yaṁsabhāvaṁ taṁsabhāvaṁyeva sañjānanti aniccādivasena jānantā. Ayamantimā natthi punabbhavoti ayaṁ no antimā jāti, idāni natthi punabbhavoti evañca ye jānantīti.",
  "atk-s0505a2:125": "509. Yo vedagūti idāni attānaṁ sandhāya bhagavā imaṁ gāthamāha. Tattha satimāti chasatatavihārasatiyā samannāgato. Sambodhipattoti sabbaññutaṁ patto. Saraṇaṁ bahūnanti bahūnaṁ devamanussānaṁ bhayavihiṁsanena saraṇabhūto.",
  "atk-s0505a2:126": "510. Evaṁ dakkhiṇeyye sutvā attamano brāhmaṇo āha – ‘‘addhā amoghā’’ti. Tattha tvañhettha jānāsi yathā tathā idanti tvañhi ettha loke idaṁ sabbampi ñeyyaṁ yathā tathā jānāsi yāthāvato jānāsi, yādisaṁ taṁ tādisameva jānāsīti vuttaṁ hoti. Tathā hi te vidito esa dhammoti tathā hi te esā dhammadhātu suppaṭividdhā, yassā suppaṭividdhatā yaṁ yaṁ icchasi, taṁ taṁ jānāsīti adhippāyo.",
  "atk-s0505a2:127": "511. Evaṁ so brāhmaṇo bhagavantaṁ pasaṁsitvā dakkhiṇeyyasampadāya yaññasampadaṁ ñatvā dāyakasampadāyapi taṁ chaḷaṅgaparipūraṁ yaññasampadaṁ sotukāmo ‘‘yo yācayogo’’ti uttaripañhaṁ pucchi. Tatrāyaṁ yojanā – yo yācayogo dadaṁ paresaṁ yajati, tassa akkhāhi me bhagavā yaññasampadanti.",
  "atk-s0505a2:128": "512. Athassa bhagavā dvīhi gāthāhi akkhāsi. Tatthāyaṁ atthayojanā – yajassu māgha, yajamāno ca sabbattha vippasādehi cittaṁ, tīsupi kālesu cittaṁ pasādehi. Evaṁ te yāyaṁ –",
  "atk-s0505a2:129": "‘‘Pubbeva dānā sumano, dadaṁ cittaṁ pasādaye;",
  "atk-s0505a2:130": "Datvā attamano hoti, esā yaññassa sampadā’’ti. (a. ni. 6.37; pe. va. 305) –",
  "atk-s0505a2:131": "Yaññasampadā vuttā, tāya sampanno yañño bhavissati. Tattha siyā ‘‘kathaṁ cittaṁ pasādetabba’’nti? Dosappahānena. Kathaṁ dosappahānaṁ hoti? Yaññārammaṇatāya. Ayañhi ārammaṇaṁ yajamānassa yañño ettha patiṭṭhāya jahāti dosaṁ, ayañhi sattesu mettāpubbaṅgamena sammādiṭṭhipadīpavihatamohandhakārena cittena yajamānassa deyyadhammasaṅkhāto yañño ārammaṇaṁ hoti, so ettha yaññe ārammaṇavasena pavattiyā patiṭṭhāya deyyadhammapaccayaṁ lobhaṁ, paṭiggāhakapaccayaṁ kodhaṁ, tadubhayanidānaṁ mohanti evaṁ tividhampi jahāti dosaṁ. So evaṁ bhogesu vītarāgo, sattesu ca pavineyya dosaṁ tappahāneneva pahīnapañcanīvaraṇo anukkamena upacārappanābhedaṁ aparimāṇasattapharaṇena ekasatte vā anavasesapharaṇena appamāṇaṁ mettaṁ cittaṁ bhāvento puna bhāvanāvepullatthaṁ, rattindivaṁ satataṁ sabbairiyāpathesu appamatto hutvā tameva mettajjhānasaṅkhātaṁ sabbā disā pharate appamaññanti.",
  "atk-s0505a2:132": "514. Atha brāhmaṇo taṁ mettaṁ ‘‘brahmalokamaggo aya’’nti ajānanto kevalaṁ attano visayātītaṁ mettābhāvanaṁ sutvā suṭṭhutaraṁ sañjātasabbaññusambhāvano bhagavati attanā brahmalokādhimuttattā brahmalokūpapattimeva ca suddhiṁ muttiñca maññamāno brahmalokamaggaṁ pucchanto ‘‘ko sujjhatī’’ti gāthamāha. Tatra ca brahmalokagāmiṁ puññaṁ karontaṁ sandhāyāha – ‘‘ko sujjhati muccatī’’ti, akarontaṁ sandhāya ‘‘bajjhatī cā’’ti. Kenattanāti kena kāraṇena. Sakkhi brahmajjadiṭṭhoti brahmā ajja sakkhi diṭṭho. Saccanti bhagavato brahmasamattaṁ ārabbha accādarena sapathaṁ karoti. Kathaṁ upapajjatīti accādareneva punapi pucchati. Jutimāti bhagavantaṁ ālapati.",
  "atk-s0505a2:133": "Tattha yasmā yo bhikkhu mettāya tikacatukkajjhānaṁ uppādetvā tameva pādakaṁ katvā vipassanto arahattaṁ pāpuṇāti, so sujjhati muccati ca, tathārūpo ca brahmalokaṁ na gacchati. Yo pana mettāya tikacatukkajjhānaṁ uppādetvā ‘‘santā esā samāpattī’’tiādinā nayena taṁ assādeti, so bajjhati. Aparihīnajjhāno ca teneva jhānena brahmalokaṁ gacchati, tasmā bhagavā yo sujjhati muccati ca, tassa brahmalokagamanaṁ ananujānanto anāmasitvāva taṁ puggalaṁ yo bajjhati. Tassa tena jhānena brahmalokagamanaṁ dassento brāhmaṇassa sappāyena nayena ‘‘yo yajatī’’ti imaṁ gāthamāha.",
  "atk-s0505a2:134": "515. Tattha tividhanti tikālappasādaṁ sandhāyāha. Tena dāyakato aṅgattayaṁ dasseti. Ārādhaye dakkhiṇeyyebhi tādīti tañca so tādiso tividhasampattisādhako puggalo tividhaṁ yaññasampadaṁ dakkhiṇeyyehi khīṇāsavehi sādheyya sampādeyya. Iminā paṭiggāhakato aṅgattayaṁ dasseti. Evaṁ yajitvā sammā yācayogoti evaṁ mettajjhānapadaṭṭhānabhāvena chaḷaṅgasamannāgataṁ yaññaṁ sammā yajitvā so yācayogo tena chaḷaṅgayaññūpanissayena mettajjhānena upapajjati brahmalokantibrūmīti brāhmaṇaṁ samussāhento desanaṁ samāpesi. Sesaṁ sabbagāthāsu uttānatthameva. Ito parañca pubbe vuttanayamevāti.",
  "atk-s0505a2:135": "Paramatthajotikāya khuddaka-aṭṭhakathāya",
  "atk-s0505a2:136": "Suttanipāta-aṭṭhakathāya māghasuttavaṇṇanā niṭṭhitā.",
  "atk-s0505a2:137": "6. Sabhiyasuttavaṇṇanā",
  "atk-s0505a2:138": "Evaṁme sutanti sabhiyasuttaṁ. Kā uppatti? Ayameva yāssa nidāne vuttā. Atthavaṇṇanākkamepi cassa pubbasadisaṁ pubbe vuttanayeneva veditabbaṁ. Yaṁ pana apubbaṁ, taṁ uttānatthāni padāni pariharantā vaṇṇayissāma. Veḷuvane kalandakanivāpeti veḷuvananti tassa uyyānassa nāmaṁ. Taṁ kira veḷūhi ca parikkhittaṁ ahosi aṭṭhārasahatthena ca pākārena, gopuradvāraṭṭālakayuttaṁ nīlobhāsaṁ manoramaṁ, tena ‘‘veḷuvana’’nti vuccati. Kalandakānañcettha nivāpaṁ adaṁsu, tena ‘‘kalandakanivāpo’’ti vuccati. Kalandakā nāma kāḷakā vuccanti. Pubbe kira aññataro rājā tattha uyyānakīḷanatthaṁ āgato surāmadena matto divāseyyaṁ supi. Parijanopissa ‘‘sutto rājā’’ti pupphaphalādīhi palobhiyamāno ito cito ca pakkāmi. Atha surāgandhena aññatarasmā susirarukkhā kaṇhasappo nikkhamitvā rañño abhimukho āgacchati. Taṁ disvā rukkhadevatā ‘‘rañño jīvitaṁ dassāmī’’ti kāḷakavesena āgantvā kaṇṇamūle saddamakāsi. Rājā paṭibujjhi, kaṇhasappo nivatto. So taṁ disvā ‘‘imāya mama kāḷakāya jīvitaṁ dinna’’nti kāḷakānaṁ tattha nivāpaṁ paṭṭhapesi, abhayaghosanañca ghosāpesi. Tasmā taṁ tato pabhuti ‘‘kalandakanivāpo’’ti saṅkhaṁ gataṁ.",
  "atk-s0505a2:139": "Sabhiyassa paribbājakassāti sabhiyoti tassa nāmaṁ, paribbājakoti bāhira pabbajjaṁ upādāya vuccati. Purāṇasālohitāya devatāyāti na mātā na pitā, apica kho panassa mātā viya pitā viya ca hitajjhāsayattā so devaputto ‘‘purāṇasālohitā devatā’’ti vutto. Parinibbute kira kassape bhagavati patiṭṭhite suvaṇṇacetiye tayo kulaputtā sammukhasāvakānaṁ santike pabbajitvā cariyānurūpāni kammaṭṭhānāni gahetvā paccantajanapadaṁ gantvā araññāyatane samaṇadhammaṁ karonti, antarantarā ca cetiyavandanatthāya dhammassavanatthāya ca nagaraṁ gacchanti. Aparena ca samayena tāvatakampi araññe vippavāsaṁ arocayamānā tattheva appamattā vihariṁsu, evaṁ viharantāpi na ca kiñci visesaṁ adhigamiṁsu. Tato nesaṁ ahosi – ‘‘mayaṁ piṇḍāya gacchantā jīvite sāpekkhā homa, jīvite sāpekkhena ca na sakkā lokuttaradhammo adhigantuṁ, puthujjanakālakiriyāpi dukkhā, handa mayaṁ nisseṇiṁ bandhitvā pabbataṁ abhiruyha kāye ca jīvite ca anapekkhā samaṇadhammaṁ karomā’’ti. Te tathā akaṁsu.",
  "atk-s0505a2:140": "Atha nesaṁ mahāthero upanissayasampannattā tadaheva chaḷabhiññāparivāraṁ arahattaṁ sacchākāsi. So iddhiyā himavantaṁ gantvā anotatte mukhaṁ dhovitvā uttarakurūsu piṇḍāya caritvā katabhattakicco puna aññampi padesaṁ gantvā pattaṁ pūretvā anotattaudakañca nāgalatādantapoṇañca gahetvā tesaṁ santikaṁ āgantvā āha – ‘‘passathāvuso mamānubhāvaṁ, ayaṁ uttarakuruto piṇḍapāto, idaṁ himavantato udakadantapoṇaṁ ābhataṁ, imaṁ bhuñjitvā samaṇadhammaṁ karotha, evāhaṁ tumhe sadā upaṭṭhahissāmī’’ti. Te taṁ sutvā āhaṁsu – ‘‘tumhe, bhante, katakiccā, tumhehi saha sallāpamattampi amhākaṁ papañco, mā dāni tumhe puna amhākaṁ santikaṁ āgamitthā’’ti. So kenaci pariyāyena te sampaṭicchāpetuṁ asakkonto pakkāmi.",
  "atk-s0505a2:141": "Tato tesaṁ eko dvīhatīhaccayena pañcābhiñño anāgāmī ahosi. Sopi tatheva akāsi, itarena ca paṭikkhitto tatheva agamāsi. So taṁ paṭikkhipitvā vāyamanto pabbataṁ āruhanadivasato sattame divase kiñci visesaṁ anadhigantvāva kālakato devaloke nibbatti. Khīṇāsavattheropi taṁ divasameva parinibbāyi, anāgāmī suddhāvāsesu uppajji. Devaputto chasu kāmāvacaradevalokesu anulomapaṭilomena dibbasampattiṁ anubhavitvā amhākaṁ bhagavato kāle devalokā cavitvā aññatarissā paribbājikāya kucchimhi paṭisandhiṁ aggahesi. Sā kira aññatarassa khattiyassa dhītā, taṁ mātāpitaro ‘‘amhākaṁ dhītā samayantaraṁ jānātū’’ti ekassa paribbājakassa niyyātesuṁ. Tasseko antevāsiko paribbājako tāya saddhiṁ vippaṭipajji. Sā tena gabbhaṁ gaṇhi. Taṁ gabbhiniṁ disvā paribbājikā nikkaḍḍhiṁsu. Sā aññattha gacchantī antarāmagge sabhāyaṁ vijāyi, tenassa ‘‘sabhiyo’’tveva nāmaṁ akāsi. Sopi sabhiyo vaḍḍhitvā paribbājakapabbajjaṁ pabbajitvā nānāsatthāni uggahetvā mahāvādī hutvā vādakkhittatāya sakalajambudīpe vicaranto attano sadisaṁ vādiṁ adisvā nagaradvāre assamaṁ kārāpetvā khattiyakumārādayo sippaṁ sikkhāpento tattha vasati.",
  "atk-s0505a2:142": "Atha bhagavā pavattitavaradhammacakko anupubbena rājagahaṁ āgantvā veḷuvane viharati kalandakanivāpe. Sabhiyo pana buddhuppādaṁ na jānāti. Atha so suddhāvāsabrahmā samāpattito vuṭṭhāya ‘‘imāhaṁ visesaṁ kassānubhāvena patto’’ti āvajjento kassapassa bhagavato sāsane samaṇadhammakiriyaṁ te ca sahāye anussaritvā ‘‘tesu eko parinibbuto, eko idāni katthā’’ti āvajjento ‘‘devalokā cavitvā jambudīpe uppanno buddhuppādampi na jānātī’’ti ñatvā ‘‘handa naṁ buddhupasevanāya niyojemī’’ti vīsati pañhe abhisaṅkharitvā rattibhāge tassa assamamāgamma ākāse ṭhatvā ‘‘sabhiya, sabhiyā’’ti pakkosi. So niddāyamāno tikkhattuṁ taṁ saddaṁ sutvā nikkhamma obhāsaṁ disvā pañjaliko aṭṭhāsi. Tato taṁ brahmā āha – ‘‘ahaṁ sabhiya tavatthāya vīsati pañhe āhariṁ, te tvaṁ uggaṇha. Yo ca te samaṇo vā brāhmaṇo vā ime pañhe puṭṭho byākaroti, tassa santike brahmacariyaṁ careyyāsī’’ti. Imaṁ devaputtaṁ sandhāyetaṁ vuttaṁ ‘‘purāṇasālohitāya devatāya pañhā uddiṭṭhā hontī’’ti. Uddiṭṭhāti uddesamatteneva vuttā, na vibhaṅgena.",
  "atk-s0505a2:143": "Evaṁ vutte ca ne sabhiyo ekavacaneneva padapaṭipāṭiyā uggahesi. Atha so brahmā jānantopi tassa buddhuppādaṁ nācikkhi. ‘‘Atthaṁ gavesamāno paribbājako sayameva satthāraṁ ñassati. Ito bahiddhā ca samaṇabrāhmaṇānaṁ tucchabhāva’’nti iminā panādhippāyena evamāha – ‘‘yo te sabhiya…pe… careyyāsī’’ti. Theragāthāsu pana catukkanipāte sabhiyattherāpadānaṁ vaṇṇentā bhaṇanti ‘‘sā cassa mātā attano vippaṭipattiṁ cintetvā taṁ jigucchamānā jhānaṁ uppādetvā brahmaloke uppannā, tāya brahmadevatāya te pañhā uddiṭṭhā’’ti.",
  "atk-s0505a2:144": "Ye teti idāni vattabbānaṁ uddesapaccuddeso. Samaṇabrāhmaṇāti pabbajjūpagamanena lokasammutiyā ca samaṇā ceva brāhmaṇā ca. Saṅghinoti gaṇavanto. Gaṇinoti satthāro, ‘‘sabbaññuno maya’’nti evaṁ paṭiññātāro. Gaṇācariyāti uddesaparipucchādivasena pabbajitagahaṭṭhagaṇassa ācariyā. Ñātāti abhiññātā, vissutā pākaṭāti vuttaṁ hoti. Yasassinoti lābhaparivārasampannā. Titthakarāti tesaṁ diṭṭhānugatiṁ āpajjantehi otaritabbānaṁ ogāhitabbānaṁ diṭṭhititthānaṁ kattāro. Sādhusammatā bahujanassāti ‘‘sādhavo ete santo sappurisā’’ti evaṁ bahujanassa sammatā.",
  "atk-s0505a2:145": "Seyyathidanti katame teti ce-iccetasmiṁ atthe nipāto. Pūraṇoti nāmaṁ, kassapoti gottaṁ. So kira jātiyā dāso, dāsasataṁ pūrento jāto. Tenassa ‘‘pūraṇo’’ti nāmamakaṁsu. Palāyitvā pana naggesu pabbajitvā ‘‘kassapo aha’’nti gottaṁ uddisi, sabbaññutañca paccaññāsi. Makkhalīti nāmaṁ, gosālāya jātattā gosālotipi vuccati. Sopi kira jātiyā dāso eva, palāyitvā pabbaji, sabbaññutañca paccaññāsi. Ajitoti nāmaṁ, appicchatāya kesakambalaṁ dhāreti, tena kesakambalotipi vuccati, sopi sabbaññutaṁ paccaññāsi . Pakudhoti nāmaṁ, kaccāyanoti gottaṁ. Appicchavasena udake jīvasaññāya ca nhānamukhadhovanādi paṭikkhitto, sopi sabbaññutaṁ paccaññāsi. Sañcayoti nāmaṁ, belaṭṭho panassa pitā, tasmā belaṭṭhaputtoti vuccati, sopi sabbaññutaṁ paccaññāsi. Nigaṇṭhoti pabbajjānāmena, nāṭaputtoti pitunāmena vuccati. Nāṭoti kira nāmassa pitā, tassa puttoti nāṭaputto, sopi sabbaññutaṁ paccaññāsi. Sabbepi pañcasatapañcasatasissaparivārā ahesuṁ. Teti te cha satthāro. Te pañheti te vīsati pañhe. Teti te cha satthāro. Na sampāyantīti na sampādenti. Kopanti cittacetasikānaṁ āvilabhāvaṁ. Dosanti paduṭṭhacittataṁ, tadubhayampetaṁ mandatikkhabhedassa kodhassevādhivacanaṁ. Appaccayanti appatītatā, domanassanti vuttaṁ hoti. Pātukarontīti kāyavacīvikārena pakāsenti, pākaṭaṁ karonti.",
  "atk-s0505a2:146": "Hīnāyāti gahaṭṭhabhāvāya. Gahaṭṭhabhāvo hi pabbajjaṁ upanidhāya sīlādiguṇahīnato hīnakāmasukhapaṭisevanato vā ‘‘hīno’’ti vuccati. Uccā pabbajjā. Āvattitvāti osakkitvā. Kāme paribhuñjeyyanti kāme paṭiseveyyaṁ. Iti kirassa sabbaññupaṭiññānampi pabbajitānaṁ tucchakattaṁ disvā ahosi. Uppannaparivitakkavaseneva ca āgantvā punappunaṁ vīmaṁsamānassa atha kho sabhiyassa paribbājakassa etadahosi – ‘‘ayampi kho samaṇo’’ti ca ‘‘yepi kho te bhonto’’ti ca ‘‘samaṇo kho daharoti na uññātabbo’’ti cāti evamādi. Tattha jiṇṇātiādīni padāni vuttanayāneva. Therāti attano samaṇadhamme thirabhāvappattā. Rattaññūti ratanaññū, ‘‘nibbānaratanaṁ jānāma maya’’nti evaṁ sakāya paṭiññāya lokenāpi sammatā, bahurattividū vā. Ciraṁ pabbajitānaṁ etesanti cirapabbajitā. Na uññātabboti na avajānitabbo, na nīcaṁ katvā jānitabboti vuttaṁ hoti. Na paribhotabboti na paribhavitabbo, ‘‘kimesa ñassatī’’ti evaṁ na gahetabboti vuttaṁ hoti.",
  "atk-s0505a2:147": "516.Kaṅkhī vecikicchīti sabhiyo bhagavatā saddhiṁ sammodamāno evaṁ bhagavato rūpasampattidamūpasamasūcitaṁ sabbaññutaṁ sambhāvayamāno vigatuddhacco hutvā āha – ‘‘kaṅkhī vecikicchī’’ti. Tattha ‘‘labheyyaṁ nu kho imesaṁ byākaraṇa’’nti evaṁ pañhānaṁ byākaraṇakaṅkhāya kaṅkhī. ‘‘Ko nu kho imassimassa ca pañhassa attho’’ti evaṁ vicikicchāya vecikicchī. Dubbalavicikicchāya vā tesaṁ pañhānaṁ atthe kaṅkhanato kaṅkhī, balavatiyā vicinanto kicchatiyeva, na sakkoti sanniṭṭhātunti vecikicchī. Abhikaṅkhamānoti ativiya patthayamāno. Tesantakaroti tesaṁ pañhānaṁ antakaro. Bhavantova evaṁ bhavāhīti dassento āha ‘‘pañhe me puṭṭho…pe… byākarohi me’’ti. Tattha pañhe meti pañhe mayā. Puṭṭhoti pucchito. Anupubbanti pañhapaṭipāṭiyā anudhammanti atthānurūpaṁ pāḷiṁ āropento. Byākarohi meti mayhaṁ byākarohi.",
  "atk-s0505a2:148": "517.Dūratoti so kira ito cito cāhiṇḍanto sattayojanasatamaggato āgato. Tenāha – bhagavā ‘‘dūrato āgatosī’’ti, kassapassa bhagavato vā sāsanato āgatattā ‘‘dūrato āgatosī’’ti naṁ āha.",
  "atk-s0505a2:149": "518.Puccha manti imāya panassa gāthāya sabbaññupavāraṇaṁ pavāreti. Tattha manasicchasīti manasā icchasi.",
  "atk-s0505a2:150": "Yaṁ vatāhanti yaṁ vata ahaṁ. Attamanoti pītipāmojjasomanassehi phuṭacitto. Udaggoti kāyena cittena ca abbhunnato . Idaṁ pana padaṁ na sabbapāṭhesu atthi. Idāni yehi dhammehi attamano, te dassento āha – ‘‘pamudito pītisomanassajāto’’ti.",
  "atk-s0505a2:151": "519.Kiṁ pattinanti kiṁ pattaṁ kimadhigataṁ. Soratanti suvūpasantaṁ. ‘‘Surata’’ntipi pāṭho, suṭṭhu uparatanti attho. Dantanti damitaṁ. Buddhoti vibuddho, buddhaboddhabbo vā. Evaṁ sabhiyo ekekāya gāthāya cattāro cattāro katvā pañcahi gāthāhi vīsati pañhe pucchi. Bhagavā panassa ekamekaṁ pañhaṁ ekamekāya gāthāya katvā arahattanikūṭeneva vīsatiyā gāthāhi byākāsi.",
  "atk-s0505a2:152": "520. Tattha yasmā bhinnakileso paramatthabhikkhu, so ca nibbānappatto hoti, tasmā assa ‘‘kiṁ pattinamāhu bhikkhuna’’nti imaṁ pañhaṁ byākaronto ‘‘pajjenā’’tiādimāha. Tassattho – yo attanā bhāvitena maggena parinibbānagato kilesaparinibbānaṁ patto, parinibbānagatattā eva ca vitiṇṇakaṅkho vipattisampattihānibuddhiucchedasassataapuññapuññabhedaṁ vibhavañca bhavañca vippahāya, maggavāsaṁ vusitavā khīṇapunabbhavoti ca etesaṁ thutivacanānaṁ araho, so bhikkhūti.",
  "atk-s0505a2:153": "521. Yasmā pana vippaṭipattito suṭṭhu uparatabhāvena nānappakārakilesavūpasamena ca sorato hoti, tasmā tamatthaṁ dassento ‘‘sabbattha upekkhako’’tiādinā nayena dutiyapañhabyākaraṇamāha. Tassattho – yo sabbattha rūpādīsu ārammaṇesu ‘‘cakkhunā rūpaṁ disvā neva sumano hoti, na dummano’’ti evaṁ pavattāya chaḷaṅgupekkhāya upekkhako, vepullappattāya satiyā satimā, na so hiṁsati neva hiṁsati kañci tasathāvarādibhedaṁ sattaṁ sabbaloke sabbasmimpi loke, tiṇṇoghattā tiṇṇo, samitapāpattā samaṇo, āvilasaṅkappappahānā anāvilo. Yassa cime rāgadosamohamānadiṭṭhikilesaduccaritasaṅkhātā sattussadā keci oḷārikā vā sukhumā vā na santi, so imāya upekkhāvihāritāya sativepullatāya ahiṁsakatāya ca vippaṭipattito suṭṭhu uparatabhāvena iminā oghādinānappakārakilesavūpasamena ca soratoti.",
  "atk-s0505a2:154": "522. Yasmā ca bhāvitindriyo nibbhayo nibbikāro danto hoti, tasmā tamatthaṁ dassento ‘‘yassindriyānī’’ti gāthāya tatiyapañhaṁ byākāsi. Tassattho – yassa cakkhādīni chaḷindriyāni gocarabhāvanāya aniccāditilakkhaṇaṁ āropetvā vāsanābhāvanāya satisampajaññagandhaṁ gāhāpetvā ca bhāvitāni, tāni ca kho yathā ajjhattaṁ gocarabhāvanāya, evaṁ pana bahiddhā ca sabbaloketi yattha yattha indriyānaṁ vekallatā vekallatāya vā sambhavo, tattha tattha nābhijjhādivasena bhāvitānīti evaṁ nibbijjha ñatvā paṭivijjhitvā imaṁ parañca lokaṁ sakasantatikkhandhalokaṁ parasantatikkhandhalokañca adandhamaraṇaṁ maritukāmo kālaṁ kaṅkhati, jīvitakkhayakālaṁ āgameti patimāneti, na bhāyati maraṇassa. Yathāha thero –",
  "atk-s0505a2:155": "‘‘Maraṇe me bhayaṁ natthi, nikanti natthi jīvite’’; (Theragā. 20);",
  "atk-s0505a2:156": "‘‘Nābhikaṅkhāmi maraṇaṁ, nābhikaṅkhāmi jīvitaṁ;",
  "atk-s0505a2:157": "Kālañca paṭikaṅkhāmi, nibbisaṁ bhatako yathā’’ti. (theragā. 606);",
  "atk-s0505a2:158": "Bhāvito sa dantoti evaṁ bhāvitindriyo so dantoti.",
  "atk-s0505a2:159": "523. Yasmā pana buddho nāma buddhisampanno kilesaniddā vibuddho ca, tasmā tamatthaṁ dassento ‘‘kappānī’’ti gāthāya catutthapañhaṁ byākāsi. Tattha kappānīti taṇhādiṭṭhiyo. Tā hi tathā tathā vikappanato ‘‘kappānī’’ti vuccanti. Viceyyāti aniccādibhāvena sammasitvā. Kevalānīti sakalāni. Saṁsāranti yo cāyaṁ –",
  "atk-s0505a2:160": "‘‘Khandhānañca paṭipāṭi, dhātuāyatanāna ca;",
  "atk-s0505a2:161": "Abbocchinnaṁ vattamānā, saṁsāroti pavuccatī’’ti. –",
  "atk-s0505a2:162": "Evaṁ khandhādipaṭipāṭisaṅkhāto saṁsāro, taṁ saṁsārañca kevalaṁ viceyya. Ettāvatā khandhānaṁ mūlabhūtesu kammakilesesu khandhesu cāti evaṁ tīsupi vaṭṭesu vipassanaṁ āha. Dubhayaṁ cutūpapātanti sattānaṁ cutiṁ upapātanti imañca ubhayaṁ viceyya ñatvāti attho. Etena cutūpapātañāṇaṁ āha. Vigatarajamanaṅgaṇaṁ visuddhanti rāgādirajānaṁ vigamā aṅgaṇānaṁ abhāvā malānañca vigamā vigatarajamanaṅgaṇaṁ visuddhaṁ. Pattaṁ jātikhayanti nibbānaṁ pattaṁ. Tamāhu buddhanti taṁ imāya lokuttaravipassanāya cutūpapātañāṇabhedāya buddhiyā sampannattā imāya ca vigatarajāditāya kilesaniddā vibuddhattā tāya paṭipadāya jātikkhayaṁ pattaṁ buddhamāhu.",
  "atk-s0505a2:163": "Atha vā kappāni viceyya kevalānīti ‘‘anekepi saṁvaṭṭavivaṭṭakappe amutrāsi’’ntiādinā (itivu. 99; pārā. 12) nayena vicinitvāti attho. Etena paṭhamavijjamāha. Saṁsāraṁ dubhayaṁ cutūpapātanti sattānaṁ cutiṁ upapātanti imañca ubhayaṁ saṁsāraṁ ‘‘ime vata bhonto sattā’’tiādinā nayena vicinitvāti attho. Etena dutiyavijjamāha. Avasesena tatiyavijjamāha. Āsavakkhayañāṇena hi vigatarajāditā ca nibbānappatti ca hotīti. Tamāhu buddhanti evaṁ vijjattayabhedabuddhisampannaṁ taṁ buddhamāhūti.",
  "atk-s0505a2:164": "525. Evaṁ paṭhamagāthāya vuttapañhe vissajjetvā dutiyagāthāya vuttapañhesupi yasmā brahmabhāvaṁ seṭṭhabhāvaṁ patto paramatthabrāhmaṇo bāhitasabbapāpo hoti, tasmā tamatthaṁ dassento ‘‘bāhitvā’’ti gāthāya paṭhamaṁ pañhaṁ byākāsi. Tassattho – yo catutthamaggena bāhitvā sabbapāpakāni ṭhitatto, ṭhito icceva vuttaṁ hoti. Bāhitapāpattā eva ca vimalo, vimalabhāvaṁ brahmabhāvaṁ seṭṭhabhāvaṁ patto, paṭippassaddhasamādhivikkhepakarakilesamalena aggaphalasamādhinā sādhusamāhito, saṁsārahetusamatikkamena saṁsāramaticca pariniṭṭhitakiccatāya kevalī, so taṇhādiṭṭhīhi anissitattā asito, lokadhammehi nibbikārattā ‘‘tādī’’ti ca pavuccati. Evaṁ thutiraho sa brahmā so brāhmaṇoti.",
  "atk-s0505a2:165": "526. Yasmā pana samitapāpatāya samaṇo, nhātapāpatāya nhātako, āgūnaṁ akaraṇena ca nāgoti pavuccati, tasmā tamatthaṁ dassento tato aparāhi tīhi gāthāhi tayo pañhe byākāsi. Tattha samitāvīti ariyamaggena kilese sametvā ṭhito. Samaṇo pavuccate tathattāti tathārūpo samaṇo pavuccatīti. Ettāvatā pañho byākato hoti, sesaṁ tasmiṁ samaṇe sabhiyassa bahumānajananatthaṁ thutivacanaṁ. Yo hi samitāvī, so puññapāpānaṁ apaṭisandhikaraṇena pahāya puññapāpaṁ rajānaṁ vigamena virajo, aniccādivasena ñatvā imaṁ parañca lokaṁ jātimaraṇaṁ upātivatto tādi ca hoti.",
  "atk-s0505a2:166": "527.Ninhāya…pe… nhātakoti ettha pana yo ajjhattabahiddhāsaṅkhāte sabbasmimpi āyatanaloke ajjhattabahiddhārammaṇavasena uppattirahāni sabbapāpakāni maggañāṇena ninhāya dhovitvā tāya ninhātapāpakatāya taṇhādiṭṭhikappehi kappiyesu devamanussesu kappaṁ na eti, taṁ nhātakamāhūti evamattho daṭṭhabbo.",
  "atk-s0505a2:167": "528. Catutthagāthāyapi āguṁ na karoti kiñci loketi yo loke appamattakampi pāpasaṅkhātaṁ āguṁ na karoti, nāgo pavuccate tathattāti . Ettāvatā pañho byākato hoti, sesaṁ pubbanayeneva thutivacanaṁ. Yo hi maggena pahīnaāguttā āguṁ na karoti, so kāmayogādike sabbayoge dasasaññojanabhedāni ca sabbabandhanāni visajja jahitvā sabbattha khandhādīsu kenaci saṅgena na sajjati, dvīhi ca vimuttīhi vimutto, tādi ca hotīti.",
  "atk-s0505a2:168": "530. Evaṁ dutiyagāthāya vuttapañhe vissajjetvā tatiyagāthāya vuttapañhesupi yasmā ‘‘khettānī’’ti āyatanāni vuccanti. Yathāha – ‘‘cakkhupetaṁ cakkhāyatanaṁpetaṁ…pe… khettampetaṁ vatthupeta’’nti (dha. sa. 596-598). Tāni vijeyya vijetvā abhibhavitvā, viceyya vā aniccādibhāvena vicinitvā upaparikkhitvā kevalāni anavasesāni, visesato pana saṅgahetubhūtaṁ dibbaṁ mānusakañca brahmakhettaṁ, yaṁ dibbaṁ dvādasāyatanabhedaṁ tathā mānusakañca, yañca brahmakhettaṁ chaḷāyatane cakkhāyatanādidvādasāyatanabhedaṁ, taṁ sabbampi vijeyya viceyya vā. Yato yadetaṁ sabbesaṁ khettānaṁ mūlabandhanaṁ avijjābhavataṇhādi, tasmā sabbakhettamūlabandhanā pamutto. Evametesaṁ khettānaṁ vijitattā vicinitattā vā khettajino nāma hoti, tasmā ‘‘khettānī’’ti imāya gāthāya paṭhamapañhaṁ byākāsi. Tattha keci ‘‘kammaṁ khettaṁ, viññāṇaṁ bījaṁ, taṇhā sneho’’ti (a. ni. 3.77) vacanato kammāni khettānīti vadanti. Dibbaṁ mānusakañca brahmakhettanti ettha ca devūpagaṁ kammaṁ dibbaṁ, manussūpagaṁ kammaṁ mānusakaṁ, brahmūpagaṁ kammaṁ brahmakhettanti vaṇṇayanti. Sesaṁ vuttanayameva.",
  "atk-s0505a2:169": "531. Yasmā pana sakaṭṭhena kosasadisattā ‘‘kosānī’’ti kammāni vuccanti, tesañca lunanā samucchedanā kusalo hoti, tasmā tamatthaṁ dassento ‘‘kosānī’’ti gāthāya dutiyapañhaṁ byākāsi. Tassattho – lokiyalokuttaravipassanāya visayato kiccato ca aniccādibhāvena kusalākusalakammasaṅkhātāni kosāni viceyya kevalāni, visesato pana saṅgahetubhūtaṁ aṭṭhakāmāvacarakusalacetanābhedaṁ dibbaṁ mānusakañca navamahaggatakusalacetanābhedañca brahmakosaṁ viceyya. Tato imāya maggabhāvanāya avijjābhavataṇhādibhedā sabbakosānaṁ mūlabandhanā pamutto, evametesaṁ kosānaṁ lunanā ‘‘kusalo’’ti pavuccati, tathattā tādī ca hotīti. Atha vā sattānaṁ dhammānañca nivāsaṭṭhena asikosasadisattā ‘‘kosānī’’ti tayo bhavā dvādasāyatanāni ca veditabbāni. Evamettha yojanā kātabbā.",
  "atk-s0505a2:170": "532. Yasmā ca na kevalaṁ paṇḍatīti imināva ‘‘paṇḍito’’ti vuccati, apica kho pana paṇḍarāni ito upagato pavicayapaññāya allīnotipi ‘‘paṇḍito’’ti vuccati, tasmā tamatthaṁ dassento ‘‘dubhayānī’’ti gāthāya tatiyapañhaṁ byākāsi . Tassattho – ajjhattaṁ bahiddhā cāti evaṁ ubhayāni aniccādibhāvena viceyya. Paṇḍarānīti āyatanāni. Tāni hi pakatiparisuddhattā ruḷhiyā ca evaṁ vuccanti, tāni viceyya imāya paṭipattiyā niddhantamalattā suddhipañño paṇḍitoti pavuccati tathattā, yasmā tāni paṇḍarāni paññāya ito hoti, sesamassa thutivacanaṁ. So hi pāpapuññasaṅkhātaṁ kaṇhasukkaṁ upātivatto tādī ca hoti, tasmā evaṁ thuto.",
  "atk-s0505a2:171": "533. Yasmā pana ‘‘monaṁ vuccati ñāṇaṁ, yā paññā pajānanā…pe… sammādiṭṭhi, tena ñāṇena samannāgato munī’’ti vuttaṁ, tasmā tamatthaṁ dassento ‘‘asatañcā’’ti gāthāya catutthapañhaṁ byākāsi. Tassattho – yvāyaṁ akusalakusalappabhedo asatañca satañca dhammo, taṁ ajjhattaṁ bahiddhāti imasmiṁ sabbaloke pavicayañāṇena asatañca satañca ñatvā dhammaṁ tassa ñātattā eva rāgādibhedato sattavidhaṁ saṅgaṁ taṇhādiṭṭhibhedato duvidhaṁ jālañca aticca atikkamitvā ṭhito. So tena monasaṅkhātena pavicayañāṇena samannāgatattā muni. Devamanussehi pūjanīyoti idaṁ panassa thutivacanaṁ. So hi khīṇāsavamunittā devamanussānaṁ pūjāraho hoti, tasmā evaṁ thuto.",
  "atk-s0505a2:172": "535. Evaṁ tatiyagāthāya vuttapañhe vissajjetvā catutthagāthāya vuttapañhesupi yasmā yo catūhi maggañāṇavedehi kilesakkhayaṁ karonto gato, so paramatthato vedagū nāma hoti. Yo ca sabbasamaṇabrāhmaṇānaṁ satthasaññitāni vedāni, tāyeva maggabhāvanāya kiccato aniccādivasena viceyya. Tattha chandarāgappahānena tameva sabbaṁ vedamaticca yā vedapaccayā vā aññathā vā uppajjanti vedanā , tāsu sabbavedanāsu vītarāgo hoti, tasmā tamatthaṁ dassento ‘‘idaṁ pattina’’nti avatvā ‘‘vedānī’’ti gāthāya paṭhamapañhaṁ byākāsi. Yasmā vā yo pavicayapaññāya vedāni viceyya, tattha chandarāgappahānena sabbaṁ vedamaticca vattati, so satthasaññitāni vedāni gato ñāto atikkanto ca hoti. Yo vedanāsu vītarāgo, sopi vedanāsaññitāni vedāni gato atikkanto ca hoti. Vedāni gatotipi vedagū, tasmā tampi atthaṁ dassento ‘‘idaṁ pattina’’nti avatvā imāya gāthāya paṭhamapañhaṁ byākāsi.",
  "atk-s0505a2:173": "536. Yasmā pana dutiyapañhe ‘‘anuvidito’’ti anubuddho vuccati, so ca anuvicca papañcanāmarūpaṁ ajjhattaṁ attano santāne taṇhāmānadiṭṭhibhedaṁ papañcaṁ tappaccayā nāmarūpañca aniccānupassanādīhi anuvicca anuviditvā, na kevalañca ajjhattaṁ, bahiddhā ca rogamūlaṁ, parasantāne ca imassa nāmarūparogassa mūlaṁ avijjābhavataṇhādiṁ, tameva vā papañcaṁ anuvicca tāya bhāvanāya sabbesaṁ rogānaṁ mūlabandhanā, sabbasmā vā rogānaṁ mūlabandhanā, avijjābhavataṇhādibhedā, tasmā eva vā papañcā pamutto hoti, tasmā taṁ dassento ‘‘anuviccā’’ti gāthāya dutiyapañhaṁ byākāsi.",
  "atk-s0505a2:174": "537. ‘‘Kathañca vīriyavā’’ti ettha pana yasmā yo ariyamaggena sabbapāpakehi virato, tathā viratattā ca āyatiṁ apaṭisandhitāya nirayadukkhaṁ aticca ṭhito vīriyavāso vīriyaniketo, so khīṇāsavo ‘‘vīriyavā’’ti vattabbataṁ arahati, tasmā tamatthaṁ dassento ‘‘virato’’ti gāthāya tatiyapañhaṁ byākāsi. Padhānavā dhīro tādīti imāni panassa thutivacanāni. So hi padhānavā maggajhānapadhānena, dhīro kilesārividdhaṁsanasamatthatāya, tādī nibbikāratāya, tasmā evaṁ thuto. Sesaṁ yojetvā vattabbaṁ.",
  "atk-s0505a2:175": "538. ‘‘Ājāniyo kinti nāma hotī’’ti ettha pana yasmā pahīnasabbavaṅkadoso kāraṇākāraṇaññū asso vā hatthī vā ‘‘ājāniyo hotī’’ti loke vuccati, na ca tassa sabbaso te dosā pahīnā eva, khīṇāsavassa pana te pahīnā, tasmā so ‘‘ājāniyo’’ti paramatthato vattabbataṁ arahatīti dassento ‘‘yassā’’ti gāthāya catutthapañhaṁ byākāsi. Tassattho – ajjhattaṁ bahiddhā cāti evaṁ ajjhattabahiddhāsaññojanasaṅkhātāni yassa assu lunāni bandhanāni paññāsatthena chinnāni padālitāni. Saṅgamūlanti yāni tesu tesu vatthūsu saṅgassa sajjanāya anatikkamanāya mūlaṁ honti, atha vā yassa assu lunāni rāgādīni bandhanāni yāni ajjhattaṁ bahiddhā ca saṅgamūlāni honti, so sabbasmā saṅgānaṁ mūlabhūtā sabbasaṅgānaṁ vā mūlabhūtā bandhanā pamutto ‘‘ājāniyo’’ti vuccati, tathattā tādi ca hotīti.",
  "atk-s0505a2:176": "540. Evaṁ catutthagāthāya vuttapañhe vissajjetvā pañcamagāthāya vuttapañhesupi yasmā yaṁ chandajjhenamattena akkharacintakā sottiyaṁ vaṇṇayanti, vohāramattasottiyo so. Ariyo pana bāhusaccena nissutapāpatāya ca paramatthasottiyo hoti, tasmā tamatthaṁ dassento ‘‘idaṁ pattina’’nti avatvā ‘‘sutvā’’ti gāthāya paṭhamapañhaṁ byākāsi. Tassattho – yo imasmiṁ loke sutamayapaññākiccavasena sutvā kātabbakiccavasena vā sutvā vipassanūpagaṁ sabbadhammaṁ aniccādivasena abhiññāya sāvajjānavajjaṁ yadatthi kiñci, imāya paṭipadāya kilese kilesaṭṭhāniye ca dhamme abhibhavitvā abhibhūti saṅkhaṁ gato, taṁ sutvā sabbadhammaṁ abhiññāya loke sāvajjānavajjaṁ yadatthi kiñci, abhibhuṁ sutavattā sottiyoti āhu. Yasmā ca yo akathaṁkathī kilesabandhanehi vimutto, rāgādīhi īghehi anīgho ca hoti sabbadhi sabbesu dhammesu khandhāyatanādīsu, tasmā taṁ akathaṁkathiṁ vimuttaṁ anīghaṁ sabbadhi nissutapāpakattāpi ‘‘sottiyo’’ti āhūti.",
  "atk-s0505a2:177": "541. Yasmā pana hitakāmena janena araṇīyato ariyo hoti, abhigamanīyatoti attho. Tasmā yehi guṇehi so araṇīyo hoti, te dassentā ‘‘chetvā’’ti gāthāya dutiyapañhaṁ byākāsi. Tassattho – cattāri āsavāni dve ca ālayāni paññāsatthena chetvā vidvā viññū vibhāvī catumaggañāṇī so punabbhavavasena na upetigabbhaseyyaṁ, kañci yoniṁ na upagacchati, kāmādibhedañca saññaṁ tividhaṁ. Kāmaguṇasaṅkhātañca paṅkaṁ panujja panuditvā taṇhādiṭṭhikappānaṁ aññatarampi kappaṁ na eti, evaṁ āsavacchedādiguṇasamannāgataṁ tamāhu ariyoti. Yasmā vā pāpakehi ārakattā ariyo hoti anaye ca anirīyanā, tasmā tampi atthaṁ dassento imāya gāthāya dutiyapañhaṁ byākāsi. Āsavādayo hi pāpakā dhammā anayasammatā, te cānena chinnā panunnā, na ca tehi kampati, iccassa te ārakā honti, na ca tesu irīyati tasmā ārakāssa honti pāpakā dhammāti imināpatthena. Anaye na irīyatīti imināpatthena tamāhu ariyoti ca evampettha yojanā veditabbā. ‘‘Vidvā so na upeti gabbhaseyya’’nti idaṁ pana imasmiṁ atthavikappe thutivacanameva hoti.",
  "atk-s0505a2:178": "542. ‘‘Kathaṁ caraṇavā’’ti ettha pana yasmā caraṇehi pattabbaṁ patto ‘‘caraṇavā’’ti vattabbataṁ arahati, tasmā taṁ dassento ‘‘yo idhā’’ti gāthāya tatiyapañhaṁ byākāsi. Tattha yo idhāti yo imasmiṁ sāsane. Caraṇesūti sīlādīsu hemavatasutte (su. ni. 153 ādayo) vuttapannarasadhammesu. Nimittatthe bhummavacanaṁ. Pattipattoti pattabbaṁ patto. Yo caraṇanimittaṁ caraṇahetu caraṇapaccayā pattabbaṁ arahattaṁ pattoti vuttaṁ hoti. Caraṇavā soti so imāya caraṇehi pattabbapattiyā caraṇavā hotīti. Ettāvatā pañho byākato hoti, sesamassa thutivacanaṁ. Yo hi caraṇehi pattipatto, so kusalo ca hoti cheko, sabbadā ca ājānāti nibbānadhammaṁ, niccaṁ nibbānaninnacittatāya sabbattha ca khandhādīsu na sajjati. Dvīhi ca vimuttīhi vimuttacitto hoti, paṭighā yassa na santīti.",
  "atk-s0505a2:179": "543. Yasmā pana kammādīnaṁ paribbājanena paribbājako nāma hoti, tasmā tamatthaṁ dassento ‘‘dukkhavepakka’’nti gāthāya catutthapañhaṁ byākāsi. Tattha vipāko eva vepakkaṁ, dukkhaṁ vepakkamassāti dukkhavepakkaṁ. Pavattidukkhajananato sabbampi tedhātukakammaṁ vuccati. Uddhanti atītaṁ. Adhoti anāgataṁ. Tiriyaṁ vāpi majjheti paccuppannaṁ. Tañhi na uddhaṁ na adho, tiriyaṁ ubhinnañca antarā, tena ‘‘majjhe’’ti vuttaṁ. Paribbājayitvāti nikkhāmetvā niddhametvā . Pariññacārīti paññāya paricchinditvā caranto. Ayaṁ tāva apubbapadavaṇṇanā. Ayaṁ pana adhippāyayojanā – yo tiyaddhapariyāpannampi dukkhajanakaṁ yadatthi kiñci kammaṁ, taṁ sabbampi ariyamaggena taṇhāvijjāsinehe sosento apaṭisandhijanakabhāvakaraṇena paribbājayitvā tathā paribbājitattā eva ca taṁ kammaṁ pariññāya caraṇato pariññacārī. Na kevalañca kammameva, māyaṁ mānamathopi lobhakodhaṁ imepi dhamme pahānapariññāya pariññacārī, pariyantamakāsi nāmarūpaṁ, nāmarūpassa ca pariyantamakāsi paribbājesi iccevattho. Imesaṁ kammādīnaṁ paribbājanena taṁ paribbājakamāhu. Pattipattanti idaṁ panassa thutivacanaṁ.",
  "atk-s0505a2:180": "544. Evaṁ pañhabyākaraṇena tuṭṭhassa pana sabhiyassa ‘‘yāni ca tīṇī’’tiādīsu abhitthavanagāthāsu osaraṇānīti ogahaṇāni titthāni, diṭṭhiyoti attho. Tāni yasmā sakkāyadiṭṭhiyā saha brahmajāle vuttadvāsaṭṭhidiṭṭhigatāni gahetvā tesaṭṭhi honti, yasmā ca tāni aññatitthiyasamaṇānaṁ pavādabhūtāni satthāni sitāni upadisitabbavasena, na uppattivasena. Uppattivasena pana yadetaṁ ‘‘itthī puriso’’ti saññakkharaṁ vohāranāmaṁ, yā cāyaṁ micchāparivitakkānussavādivasena ‘‘evarūpena attanā bhavitabba’’nti bālānaṁ viparītasaññā uppajjati, tadubhayanissitāni tesaṁ vasena uppajjanti, na attapaccakkhāni. Tāni ca bhagavā vineyya vinayitvā oghatamagā oghatamaṁ oghandhakāraṁ agā atikkanto. ‘‘Oghantamagā’’tipi pāṭho, oghānaṁ antaṁ agā, tasmā āha ‘‘yāni ca tīṇi…pe… tamagā’’ti.",
  "atk-s0505a2:181": "545. Tato paraṁ vaṭṭadukkhassa antaṁ pārañca nibbānaṁ tappattiyā dukkhābhāvato tappaṭipakkhato ca taṁ sandhāyāha, ‘‘antagūsi pāragū dukkhassā’’ti. Atha vā pāragū bhagavā nibbānaṁ gatattā, taṁ ālapanto āha, ‘‘pāragū antagūsi dukkhassā’’ti ayamettha sambandho. Sammā ca buddho sāmañca buddhoti sammāsambuddho. Taṁ maññeti tameva maññāmi, na aññanti accādarena bhaṇati. Jutimāti paresampi andhakāravidhamanena jutisampanno. Mutimāti aparappaccayañeyyañāṇasamatthāya mutiyā paññāya sampanno. Pahūtapaññoti anantapañño. Idha sabbaññutaññāṇamadhippetaṁ. Dukkhassantakarāti āmantento āha. Atāresi manti kaṅkhāto maṁ tāresi.",
  "atk-s0505a2:182": "546-9.Yaṁ metiādigāthāya namakkārakaraṇaṁ bhaṇati. Tattha kaṅkhittanti vīsatipañhanissitaṁ atthaṁ sandhāyāha. So hi tena kaṅkhito ahosi. Monapathesūti ñāṇapathesu. Vinaḷīkatāti vigatanaḷā katā, ucchinnāti vuttaṁ hoti. Nāga nāgassāti ekaṁ āmantanavacanaṁ, ekassa ‘‘bhāsato anumodantī’’ti iminā sambandho. ‘‘Dhammadesana’’nti pāṭhaseso. Sabbe devāti ākāsaṭṭhā ca bhūmaṭṭhā ca. Nāradapabbatāti tepi kira dve devagaṇā paññavanto, tepi anumodantīti sabbaṁ pasādena ca namakkārakaraṇaṁ bhaṇati .",
  "atk-s0505a2:183": "550-53. Anumodanārahaṁ byākaraṇasampadaṁ sutvā ‘‘namo te’’ti añjaliṁ paggahetvā āha. Purisājaññāti purisesu jātisampannaṁ. Paṭipuggaloti paṭibhāgo puggalo tuvaṁ buddho catusaccapaṭivedhena, satthā anusāsaniyā satthavāhatāya ca, mārābhibhū catumārābhibhavena, muni buddhamuni. Upadhīti khandhakilesakāmaguṇābhisaṅkhārabhedā cattāro. Vaggūti abhirūpaṁ. Puññe cāti lokiye na limpasi tesaṁ akaraṇena, pubbe katānampi vā āyatiṁ phalūpabhogābhāvena. Taṁnimittena vā taṇhādiṭṭhilepena. Vandati satthunoti evaṁ bhaṇanto gopphakesu pariggahetvā pañcapatiṭṭhitaṁ vandi.",
  "atk-s0505a2:184": "Aññatitthiyapubboti aññatitthiyo eva. Ākaṅkhatīti icchati. Āraddhacittāti abhirādhitacittā. Apica mettha puggalavemattatā viditāti apica mayā ettha aññatitthiyānaṁ parivāse puggalanānattaṁ viditaṁ, na sabbeneva parivasitabbanti. Kena pana na parivasitabbaṁ? Aggiyehi jaṭilehi, sākiyena jātiyā, liṅgaṁ vijahitvā āgatena. Avijahitvā āgatopi ca yo maggaphalapaṭilābhāya hetusampanno hoti, tādisova sabhiyo paribbājako. Tasmā bhagavā ‘‘tava pana, sabhiya, titthiyavattapūraṇatthāya parivāsakāraṇaṁ natthi, atthatthiko tvaṁ ‘maggaphalapaṭilābhāya hetusampanno’ti viditametaṁ mayā’’ti tassa pabbajjaṁ anujānanto āha – ‘‘apica mettha puggalavemattatā viditā’’ti. Sabhiyo pana attano ādaraṁ dassento āha ‘‘sace bhante’’ti. Taṁ sabbaṁ aññañca tathārūpaṁ uttānatthattā pubbe vuttanayattā ca idha na vaṇṇitaṁ, yato pubbe vaṇṇitānusārena veditabbanti.",
  "atk-s0505a2:185": "Paramatthajotikāya khuddaka-aṭṭhakathāya",
  "atk-s0505a2:186": "Suttanipāta-aṭṭhakathāya sabhiyasuttavaṇṇanā niṭṭhitā.",
  "atk-s0505a2:187": "7. Selasuttavaṇṇanā",
  "atk-s0505a2:188": "Evaṁme sutanti selasuttaṁ. Kā uppatti? Ayameva yāssa nidāne vuttā. Atthavaṇṇanākkamepi cassa pubbasadisaṁ pubbe vuttanayeneva veditabbaṁ. Yaṁ pana apubbaṁ, taṁ uttānatthāni padāni pariharantā vaṇṇayissāma. Aṅguttarāpesūti aṅgā eva so janapado, gaṅgāya pana yā uttarena āpo, tāsaṁ avidūrattā ‘‘uttarāpo’’tipi vuccati. Kataragaṅgāya uttarena yā āpoti? Mahāmahīgaṅgāya.",
  "atk-s0505a2:189": "Tatrāyaṁ tassā nadiyā āvibhāvatthaṁ ādito pabhuti vaṇṇanā – ayaṁ kira jambudīpo dasasahassayojanaparimāṇo. Tattha catusahassayojanaparimāṇo padeso udakena ajjhotthaṭo ‘‘samuddo’’ti saṅkhaṁ gato. Tisahassayojanapamāṇe manussā vasanti. Tisahassayojanapamāṇe himavā patiṭṭhito ubbedhena pañcayojanasatiko caturāsītisahassakūṭehi paṭimaṇḍito samantato sandamānapañcasatanadīvicitto. Yattha āyāmavitthārena gambhīratāya ca paññāsapaññāsayojanā diyaḍḍhayojanasataparimaṇḍalā pūraḷāsasuttavaṇṇanāyaṁ vuttā anotattādayo satta mahāsarā patiṭṭhitā.",
  "atk-s0505a2:190": "Tesu anotatto sudassanakūṭaṁ, citrakūṭaṁ, kāḷakūṭaṁ, gandhamādanakūṭaṁ, kelāsakūṭanti imehi pañcahi pabbatehi parikkhitto. Tattha sudassanakūṭaṁ suvaṇṇamayaṁ dviyojanasatubbedhaṁ antovaṅkaṁ kākamukhasaṇṭhānaṁ tameva saraṁ paṭicchādetvā ṭhitaṁ, citrakūṭaṁ sabbaratanamayaṁ, kāḷakūṭaṁ añjanamayaṁ, gandhamādanakūṭaṁ sānumayaṁ abbhantare muggavaṇṇaṁ nānappakāraosadhasañchannaṁ kāḷapakkhuposathadivase ādittamiva aṅgāraṁ jalantaṁ tiṭṭhati, kelāsakūṭaṁ rajatamayaṁ. Sabbāni sudassanena samānubbedhasaṇṭhānāni tameva saraṁ paṭicchādetvā ṭhitāni. Sabbāni devānubhāvena nāgānubhāvena ca vassanti, nadiyo ca tesu sandanti. Taṁ sabbampi udakaṁ anotattameva pavisati. Candimasūriyā dakkhiṇena vā uttarena vā gacchantā pabbatantarena taṁ obhāsenti, ujuṁ gacchantā na obhāsenti. Tenevassa ‘‘anotatta’’nti saṅkhā udapādi.",
  "atk-s0505a2:191": "Tattha manoharasilātalāni nimmacchakacchapāni phalikasadisanimmalūdakāni nahānatitthāni suppaṭiyattāni honti, yesu buddhapaccekabuddhakhīṇāsavā isigaṇā ca nhāyanti, devayakkhādayo ca uyyānakīḷikaṁ kīḷanti.",
  "atk-s0505a2:192": "Catūsu cassa passesu sīhamukhaṁ, hatthimukhaṁ, assamukhaṁ, usabhamukhanti cattāri mukhāni honti, yehi catasso nadiyo sandanti. Sīhamukhena nikkhantanadītīre sīhā bahutarā honti, hatthimukhādīhi hatthiassausabhā. Puratthimadisato nikkhantanadī anotattaṁ tikkhattuṁ padakkhiṇaṁ katvā itarā tisso nadiyo anupagamma pācīnahimavanteneva amanussapathaṁ gantvā mahāsamuddaṁ pavisati. Pacchimadisato ca uttaradisato ca nikkhantanadiyopi tatheva padakkhiṇaṁ katvā pacchimahimavanteneva uttarahimavanteneva ca amanussapathaṁ gantvā mahāsamuddaṁ pavisanti. Dakkhiṇadisato nikkhantanadī pana taṁ tikkhattuṁ padakkhiṇaṁ katvā dakkhiṇena ujukaṁ pāsāṇapiṭṭheneva saṭṭhiyojanāni gantvā pabbataṁ paharitvā vuṭṭhāya pariṇāhena tigāvutapamāṇā udakadhārā hutvā ākāsena saṭṭhi yojanāni gantvā tiyaggaḷe nāma pāsāṇe patitā, pāsāṇo udakadhārāvegena bhinno. Tatra paññāsayojanapamāṇā tiyaggaḷā nāma pokkharaṇī jātā. Pokkharaṇiyā kūlaṁ bhinditvā pāsāṇaṁ pavisiya saṭṭhi yojanāni gatā. Tato ghanapathaviṁ bhinditvā umaṅgena saṭṭhi yojanāni gantvā viñjhaṁ nāma tiracchānapabbataṁ paharitvā hatthatale pañcaṅgulisadisā pañcadhārā hutvā pavattati. Sā tikkhattuṁ anotattaṁ padakkhiṇaṁ katvā gataṭṭhāne ‘‘āvaṭṭagaṅgā’’ti vuccati . Ujukaṁ pāsāṇapiṭṭhena saṭṭhi yojanāni gataṭṭhāne ‘‘kaṇhagaṅgā’’ti vuccati. Ākāsena saṭṭhi yojanāni gataṭṭhāne ‘‘ākāsagaṅgā’’ti vuccati. Tiyaggaḷapāsāṇe paññāsayojanokāse ‘‘tiyaggaḷapokkharaṇī’’ti vuccati. Kūlaṁ bhinditvā pāsāṇaṁ pavisiya saṭṭhi yojanāni gataṭṭhāne ‘‘bahalagaṅgā’’ti vuccati. Pathaviṁ bhinditvā umaṅgena saṭṭhi yojanāni gataṭṭhāne ‘‘umaṅgagaṅgā’’ti vuccati. Viñjhaṁ nāma tiracchānapabbataṁ paharitvā pañcadhārā hutvā pavattaṭṭhāne ‘‘gaṅgā, yamunā, aciravatī, sarabhū, mahī’’ti pañcadhā vuccati. Evametā pañca mahāgaṅgā himavatā sambhavanti. Tāsu yā ayaṁ pañcamī mahī nāma, sā idha ‘‘mahāmahīgaṅgā’’ti adhippetā. Tassā gaṅgāya uttarena yā āpo, tāsaṁ avidūrattā so janapado ‘‘aṅguttarāpo’’ti veditabbo. Tasmiṁ janapade aṅguttarāpesu.",
  "atk-s0505a2:193": "Cārikaṁ caramānoti addhānagamanaṁ kurumāno . Tattha bhagavato duvidhā cārikā turitacārikā, aturitacārikā ca. Tattha dūrepi bhabbapuggale disvā sahasā gamanaṁ turitacārikā. Sā mahākassapapaccuggamanādīsu daṭṭhabbā. Taṁ paccuggacchanto hi bhagavā muhutteneva tigāvutaṁ agamāsi, āḷavakadamanatthaṁ tiṁsayojanaṁ, tathā aṅgulimālassatthāya. Pukkusātissa pana pañcattālīsayojanaṁ, mahākappinassa vīsayojanasataṁ, dhaniyassatthāya sattayojanasataṁ addhānaṁ agamāsi. Ayaṁ turitacārikā nāma. Gāmanigamanagarapaṭipāṭiyā pana piṇḍapātacariyādīhi lokaṁ anuggaṇhantassa gamanaṁ aturitacārikā nāma. Ayaṁ idha adhippetā. Evaṁ cārikaṁ caramāno. Mahatāti saṅkhyāmahatā guṇamahatā ca. Bhikkhusaṅghenāti samaṇagaṇena. Aḍḍhateḷasehīti aḍḍhena teḷasahi, dvādasahi satehi paññāsāya ca bhikkhūhi saddhinti vuttaṁ hoti. Yena…pe… tadavasarīti āpaṇabahulatāya so nigamo ‘‘āpaṇo’’ tveva nāmaṁ labhi. Tasmiṁ kira vīsatiāpaṇamukhasahassāni vibhattāni ahesuṁ. Yena disābhāgena maggena vā so aṅguttarāpānaṁ raṭṭhassa nigamo osaritabbo, tena avasari tadavasari agamāsi, taṁ nigamaṁ anupāpuṇīti vuttaṁ hoti.",
  "atk-s0505a2:194": "Keṇiyo jaṭiloti keṇiyoti nāmena, jaṭiloti tāpaso. So kira brāhmaṇamahāsālo, dhanarakkhaṇatthāya pana tāpasapabbajjaṁ samādāya rañño paṇṇākāraṁ datvā bhūmibhāgaṁ gahetvā tattha assamaṁ kāretvā vasati kulasahassassa nissayo hutvā. Assamepi cassa eko tālarukkho divase divase ekaṁ suvaṇṇaphalaṁ muñcatīti vadanti. So divā kāsāyāni dhāreti jaṭā ca bandhati, rattiṁ yathāsukhaṁ pañcahi kāmaguṇehi samappito samaṅgībhūto paricāreti. Sakyaputtoti uccākulaparidīpanaṁ. Sakyakulā pabbajitoti saddhāya pabbajitabhāvaparidīpanaṁ, kenaci pārijuññena anabhibhūto aparikkhīṇaṁyeva taṁ kulaṁ pahāya saddhāya pabbajitoti vuttaṁ hoti. Taṁ kho panāti itthambhūtākhyānatthe upayogavacanaṁ, tassa kho pana bhoto gotamassāti attho. Kalyāṇoti kalyāṇaguṇasamannāgato, seṭṭhoti vuttaṁ hoti. Kittisaddoti kittiyeva thutighoso vā.",
  "atk-s0505a2:195": "Itipi so bhagavāti ādimhi pana ayaṁ tāva yojanā – so bhagavā itipi arahaṁ, itipi sammāsambuddho…pe… itipi bhagavāti, iminā ca iminā ca kāraṇenāti vuttaṁ hoti. Tattha ārakattā, arīnaṁ arānañca hatattā paccayādīnaṁ arahattā, pāpakaraṇe rahābhāvāti imehi tāva kāraṇehi so bhagavā arahanti veditabbo. Ārakā hi so sabbakilesehi maggena savāsanānaṁ kilesānaṁ viddhaṁsitattāti ārakattā arahaṁ. Te cānena kilesārayo maggena hatāti arīnaṁ hatattāpi arahaṁ. Yañcetaṁ avijjābhavataṇhāmayanābhi, puññādiabhisaṅkhārānaṁ jarāmaraṇanemi, āsavasamudayamayena akkhena vijjhitvā tibhavarathe samāyojitaṁ anādikālapavattaṁ saṁsāracakkaṁ. Tassānena bodhimaṇḍe vīriyapādehi sīlapathaviyaṁ patiṭṭhāya saddhāhatthena kammakkhayakarañāṇapharasuṁ gahetvā sabbe arā hatāti arānaṁ hatattātipi arahaṁ . Aggadakkhiṇeyyattā ca cīvarādipaccaye sakkāragarukārādīni ca arahatīti paccayādīnaṁ arahattāpi arahaṁ. Yathā ca loke keci paṇḍitamānino bālā asilokabhayena raho pāpaṁ karonti, evaṁ nāyaṁ kadāci karotīti pāpakaraṇe rahābhāvatopi arahaṁ. Hoti cettha –",
  "atk-s0505a2:196": "‘‘Ārakattā hatattā ca, kilesārīna so muni;",
  "atk-s0505a2:197": "Hatasaṁsāracakkāro, paccayādīna cāraho;",
  "atk-s0505a2:198": "Na raho karoti pāpāni, arahaṁ tena pavuccatī’’ti.",
  "atk-s0505a2:199": "Sammā sāmañca saccānaṁ buddhattā sammāsambuddho. Atisayavisuddhāhi vijjāhi abbhuttamena caraṇena ca samannāgatattā vijjācaraṇasampanno. Sobhanagamanattā sundaraṁ ṭhānaṁ gatattā suṭṭhu gatattā sammā gadattā ca sugato. Sabbathāpi viditalokattā lokavidū. So hi bhagavā sabhāvato samudayato nirodhato nirodhūpāyatoti sabbathā khandhāyatanādibhedaṁ saṅkhāralokaṁ avedi, ‘‘eko loko sabbe sattā āhāraṭṭhitikā. Dve lokā nāmañca rūpañca. Tayo lokā tisso vedanā. Cattāro lokā cattāro āhārā. Pañca lokā pañcupādānakkhandhā. Cha lokā cha ajjhattikāni āyatanāni. Satta lokā satta viññāṇaṭṭhitiyo. Aṭṭha lokā aṭṭha lokadhammā. Nava lokā nava sattāvāsā. Dasa lokā dasāyatanāni. Dvādasa lokā dvādasāyatanāni. Aṭṭhārasa lokā aṭṭhārasa dhātuyo’’ti (paṭi. ma. 1.112) evaṁ sabbathā saṅkhāralokaṁ avedi. Sattānaṁ āsayaṁ jānāti, anusayaṁ jānāti, caritaṁ jānāti, adhimuttiṁ jānāti, apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbe abhabbe satte jānātīti sabbathā sattalokaṁ avedi. Tathā ekaṁ cakkavāḷaṁ āyāmato vitthārato ca yojanānaṁ dvādasa satasahassāni tīṇi sahassāni aḍḍhapañcamāni ca satāni, parikkhepato chattiṁsa satasahassāni dasa sahassāni aḍḍhuḍḍhāni ca satāni.",
  "atk-s0505a2:200": "Tattha –",
  "atk-s0505a2:201": "Duve satasahassāni, cattāri nahutāni ca;",
  "atk-s0505a2:202": "Ettakaṁ bahalattena, saṅkhātāyaṁ vasundharā.",
  "atk-s0505a2:203": "Cattāri satasahassāni, aṭṭheva nahutāni ca;",
  "atk-s0505a2:204": "Ettakaṁ bahalattena, jalaṁ vāte patiṭṭhitaṁ.",
  "atk-s0505a2:205": "Nava satasahassāni, māluto nabhamuggato;",
  "atk-s0505a2:206": "Saṭṭhi ceva sahassāni, esā lokassa saṇṭhiti’’.",
  "atk-s0505a2:207": "Evaṁ saṇṭhite cettha yojanānaṁ –",
  "atk-s0505a2:208": "Caturāsīti sahassāni, ajjhogāḷho mahaṇṇave;",
  "atk-s0505a2:209": "Accuggato tāvadeva, sineru pabbatuttamo.",
  "atk-s0505a2:210": "Tato upaḍḍhupaḍḍhena, pamāṇena yathākkamaṁ;",
  "atk-s0505a2:211": "Ajjhogāḷhuggatā dibbā, nānāratanacittitā.",
  "atk-s0505a2:212": "Yugandharo īsadharo, karavīko sudassano;",
  "atk-s0505a2:213": "Nemindharo vinatako, assakaṇṇo giri brahā.",
  "atk-s0505a2:214": "Ete satta mahāselā, sinerussa samantato;",
  "atk-s0505a2:215": "Mahārājānamāvāsā, devayakkhanisevitā.",
  "atk-s0505a2:216": "Yojanānaṁ satānucco, himavā pañca pabbato;",
  "atk-s0505a2:217": "Yojanānaṁ sahassāni, tīṇi āyatavitthato.",
  "atk-s0505a2:218": "Caturāsītisahassehi, kūṭehi paṭimaṇḍito;",
  "atk-s0505a2:219": "Tipañcayojanakkhandha-parikkhepā nagavhayā.",
  "atk-s0505a2:220": "Paññāsayojanakkhandha-sākhāyāmā samantato;",
  "atk-s0505a2:221": "Sattayojanavitthiṇṇā, tāvadeva ca uggatā.",
  "atk-s0505a2:222": "Jambū yassānubhāvena, jambudīpo pakāsito;",
  "atk-s0505a2:223": "Dve asītisahassāni, ajjhogāḷho mahaṇṇave.",
  "atk-s0505a2:224": "Accuggato tāvadeva, cakkavāḷasiluccayo;",
  "atk-s0505a2:225": "Parikkhipitvā taṁ sabbaṁ, cakkavāḷamayaṁ ṭhito’’.",
  "atk-s0505a2:226": "Tattha candamaṇḍalaṁ ekūnapaññāsayojanaṁ, sūriyamaṇḍalaṁ paññāsayojanaṁ, tāvatiṁsabhavanaṁ dasasahassayojanaṁ, tathā asurabhavanaṁ avīcimahānirayo jambudīpo ca. Aparagoyānaṁ sattasahassayojanaṁ, tathā pubbavideho, uttarakuru aṭṭhasahassayojano. Ekameko cettha mahādīpo pañcasatapañcasataparittadīpaparivāro. Taṁ sabbampi ekaṁ cakkavāḷaṁ ekā lokadhātu. Cakkavāḷantaresu lokantarikanirayā. Evaṁ anantāni cakkavāḷāni anantā lokadhātuyo, anantena buddhañāṇena aññāsīti sabbathā okāsalokaṁ avedi. Evaṁ so bhagavā sabbathā. Viditalokattā lokavidūti veditabbo.",
  "atk-s0505a2:227": "Attano pana guṇehi visiṭṭhatarassa kassaci abhāvā anuttaro. Vicittehi vinayanūpāyehi purisadamme sāretīti purisadammasārathi. Diṭṭhadhammikasamparāyikaparamatthehi yathārahaṁ anusāsati nitthāreti cāti satthā. Devamanussaggahaṇaṁ ukkaṭṭhaparicchedavasena bhabbapuggalapariggahavasena ca kataṁ, nāgādikepi pana esa lokiyatthena anusāsati. Yadatthi neyyaṁ nāma, sabbassa buddhattā vimokkhantikañāṇavasena buddho. Yato pana so –",
  "atk-s0505a2:228": "‘‘Bhagyavā bhaggavā yutto, bhagehi ca vibhattavā;",
  "atk-s0505a2:229": "Bhattavā vantagamano, bhavesu bhagavā tato’’ti.",
  "atk-s0505a2:230": "Ayamettha saṅkhepo, vitthārato panetāni padāni visuddhimagge (visuddhi. 1.124-125) vuttāni.",
  "atk-s0505a2:231": "So imaṁ lokanti so bhagavā imaṁ lokaṁ. Idāni vattabbaṁ nidasseti. Sadevakantiādīni kasibhāradvājaāḷavakasuttesu vuttanayāneva. Sayanti sāmaṁ aparaneyyo hutvā. Abhiññāti abhiññāya. Sacchikatvāti paccakkhaṁ katvā. Pavedetīti bodheti ñāpeti pakāseti. So dhammaṁ deseti…pe… pariyosānakalyāṇanti so bhagavā sattesu kāruññataṁ paṭicca anuttaraṁ vivekasukhaṁ hitvāpi dhammaṁ deseti. Tañca kho appaṁ vā bahuṁ vā desento ādikalyāṇādippakārameva deseti. Kathaṁ? Ekagāthāpi hi samantabhaddakattā dhammassa paṭhamapādena ādikalyāṇā, dutiyatatiyapādehi majjhekalyāṇā, pacchimapādena pariyosānakalyāṇā. Ekānusandhikaṁ suttaṁ nidānena ādikalyāṇaṁ, nigamanena pariyosānakalyāṇaṁ, sesena majjhekalyāṇaṁ. Nānānusandhikaṁ paṭhamānusandhinā ādikalyāṇaṁ, pacchimena pariyosānakalyāṇaṁ, sesehi majjhekalyāṇaṁ. Sakalopi sāsanadhammo attano atthabhūtena sīlena ādikalyāṇo, samathavipassanāmaggaphalehi majjhekalyāṇo, nibbānena pariyosānakalyāṇo. Sīlasamādhīhi vā ādikalyāṇo, vipassanāmaggehi majjhekalyāṇo, phalanibbānehi pariyosānakalyāṇo. Buddhasubodhitāya vā ādikalyāṇo, dhammasudhammatāya majjhekalyāṇo, saṅghasuppaṭipattiyā pariyosānakalyāṇo . Taṁ sutvā tathattāya paṭipannena adhigantabbāya abhisambodhiyā vā ādikalyāṇo, paccekabodhiyā majjhekalyāṇo, sāvakabodhiyā pariyosānakalyāṇo . Suyyamāno cesa nīvaraṇādivikkhambhanato savanenapi kalyāṇameva āvahatīti ādikalyāṇo, paṭipajjamāno samathavipassanāsukhāvahanato paṭipattiyāpi kalyāṇameva āvahatīti majjhekalyāṇo, tathā paṭipanno ca paṭipattiphale niṭṭhite tādibhāvāvahanato paṭipattiphalenapi kalyāṇameva āvahatīti pariyosānakalyāṇo. Nāthappabhavattā ca pabhavasuddhiyā ādikalyāṇo, atthasuddhiyā majjhekalyāṇo, kiccasuddhiyā pariyosānakalyāṇo. Yato appaṁ vā bahuṁ vā desento ādikalyāṇādippakārameva desetīti veditabbo.",
  "atk-s0505a2:232": "Sātthaṁ sabyañjananti evamādīsu pana yasmā imaṁ dhammaṁ desento sāsanabrahmacariyaṁ maggabrahmacariyañca pakāseti, nānānayehi dīpeti, tañca yathāsambhavaṁ atthasampattiyā sātthaṁ, byañjanasampattiyā sabyañjanaṁ. Saṅkāsanapakāsanavivaraṇavibhajanauttānīkaraṇapaññattiatthapadasamāyogato sātthaṁ, akkharapadabyañjanākāraniruttiniddesasampattiyā sabyañjanaṁ. Atthagambhīratāpaṭivedhagambhīratāhi sātthaṁ, dhammagambhīratādesanāgambhīratāhi sabyañjanaṁ. Atthapaṭibhānapaṭisambhidāvisayato sātthaṁ, dhammaniruttipaṭisambhidāvisayato sabyañjanaṁ. Paṇḍitavedanīyato sarikkhakajanappasādakanti sātthaṁ, saddheyyato lokiyajanappasādakanti sabyañjanaṁ. Gambhīrādhippāyato sātthaṁ, uttānapadato sabyañjanaṁ. Upanetabbassābhāvato sakalaparipuṇṇabhāvena kevalaparipuṇṇaṁ, apanetabbassa abhāvato niddosabhāvena parisuddhaṁ. Sikkhattayapariggahitattā brahmabhūtehi seṭṭhehi caritabbato tesañca cariyabhāvato brahmacariyaṁ. Tasmā ‘‘sātthaṁ sabyañjanaṁ…pe… brahmacariyaṁ pakāsetī’’ti vuccati.",
  "atk-s0505a2:233": "Apica yasmā sanidānaṁ sauppattikañca desento ādikalyāṇaṁ deseti, vineyyānaṁ anurūpato atthassa aviparītatāya hetudāharaṇayogato ca majjhekalyāṇaṁ , sotūnaṁ saddhāpaṭilābhena nigamanena ca pariyosānakalyāṇaṁ. Evaṁ desento ca brahmacariyaṁ pakāseti. Tañca paṭipattiyā adhigamabyattito sātthaṁ, pariyattiyā āgamabyattito sabyañjanaṁ, sīlādipañcadhammakkhandhayuttato kevalaparipuṇṇaṁ, nirupakkilesato nittharaṇatthāya pavattito lokāmisanirapekkhato ca parisuddhaṁ, seṭṭhaṭṭhena brahmabhūtānaṁ buddhapaccekabuddhasāvakānaṁ cariyato brahmacariyanti vuccati, tasmāpi ‘‘so dhammaṁ deseti…pe… brahmacariyaṁ pakāsetī’’ti vuccati.",
  "atk-s0505a2:234": "Sādhu kho panāti sundaraṁ kho pana, atthāvahaṁ sukhāvahanti vuttaṁ hoti. Dhammiyā kathāyāti pānakānisaṁsapaṭisaṁyuttāya. Ayañhi keṇiyo sāyanhasamaye bhagavato āgamanaṁ assosi. ‘‘Tucchahattho bhagavantaṁ dassanāya gantuṁ lajjamāno vikālabhojanā viratānampi pānakaṁ kappatī’’ti cintetvā pañcahi kājasatehi susaṅkhataṁ badarapānaṁ gāhāpetvā agamāsi. Yathāha bhesajjakkhandhake ‘‘atha kho keṇiyassa jaṭilassa etadahosi, kiṁ nu kho ahaṁ samaṇassa gotamassa harāpeyya’’nti (mahāva. 300) sabbaṁ veditabbaṁ. Tato naṁ bhagavā yathā sekkhasutte (ma. ni. 2.22 ādayo) sākiye āvasathānisaṁsapaṭisaṁyuttāya kathāya, gosiṅgasālavane (ma. ni. 1.325 ādayo) tayo kulaputte sāmaggirasānisaṁsapaṭisaṁyuttāya, rathavinīte (ma. ni. 1.252 ādayo) jātibhūmake bhikkhū dasakathāvatthupaṭisaṁyuttāya, evaṁ taṅkhaṇānurūpāya pānakānisaṁsapaṭisaṁyuttāya kathāya pānakadānānisaṁsaṁ sandassesi, tathārūpānaṁ puññānaṁ punapi kattabbatāya niyojento samādapesi, abbhussāhaṁ janento samuttejesi, sandiṭṭhikasamparāyikena phalavisesena pahaṁsento sampahaṁsesi. Tenāha ‘‘dhammiyā kathāya…pe… sampahaṁsesī’’ti. So bhiyyosomattāya bhagavati pasanno bhagavantaṁ nimantesi, bhagavā cassa tikkhattuṁ paṭikkhipitvā adhivāsesi. Tenāha ‘‘atha kho keṇiyo jaṭilo…pe… adhivāsesi bhagavā tuṇhībhāvenā’’ti.",
  "atk-s0505a2:235": "Kimatthaṁ pana paṭikkhipi bhagavāti? Punappunaṁ yācanāya cassa puññavuḍḍhi bhavissati, bahutarañca paṭiyādessati, tato aḍḍhatelasānaṁ bhikkhusatānaṁ paṭiyattaṁ aḍḍhasoḷasannaṁ pāpuṇissatīti. Kuto aparāni tīṇi satānīti ce? Appaṭiyatteyeva hi bhatte selo brāhmaṇo tīhi māṇavakasatehi saddhiṁ pabbajissati, taṁ disvā bhagavā evamāhāti. Mittāmacceti mitte ca kammakare ca. Ñātisālohiteti samānalohite ekayonisambandhe puttadhītādayo avasesabandhave ca. Yenāti yasmā. Meti mayhaṁ. Kāyaveyyāvaṭikanti kāyena veyyāvaccaṁ. Maṇḍalamāḷaṁ paṭiyādetīti setavitānamaṇḍapaṁ karoti.",
  "atk-s0505a2:236": "Tiṇṇaṁ vedānanti irubbedayajubbedasāmavedānaṁ. Saha nighaṇḍunā ca keṭubhena ca sanighaṇḍukeṭubhānaṁ. Nighaṇḍūti nāmanighaṇḍurukkhādīnaṁ vevacanappakāsakaṁ satthaṁ. Keṭubhanti kiriyākappavikappo kavīnaṁ upakārāya satthaṁ. Saha akkharappabhedena sākkharappabhedānaṁ. Akkharappabhedoti sikkhā ca nirutti ca. Itihāsapañcamānanti athabbanavedaṁ catutthaṁ katvā ‘‘itiha āsa itiha āsā’’ti īdisavacanapaṭisaṁyutto purāṇakathāsaṅkhāto itihāso pañcamo etesanti itihāsapañcamā. Tesaṁ itihāsapañcamānaṁ. Padaṁ tadavasesañca byākaraṇaṁ ajjheti vedeti cāti padako veyyākaraṇo. Lokāyate vitaṇḍavādasatthe mahāpurisalakkhaṇādhikāre ca dvādasasahasse mahāpurisalakkhaṇasatthe anūno paripūrakārīti lokāyatamahāpurisalakkhaṇesu anavayo, avayo na hotīti vuttaṁ hoti. Avayo nāma yo tāni atthato ca ganthato ca sandhāretuṁ na sakkoti.",
  "atk-s0505a2:237": "Jaṅghāya hitaṁ vihāraṁ jaṅghāvihāraṁ, cirāsanādijanitaṁ parissamaṁ vinodetuṁ jaṅghāpasāraṇatthaṁ adīghacārikanti vuttaṁ hoti. Anucaṅkamamānoti caṅkamamāno eva. Anuvicaramānoti ito cito ca caramāno. Keṇiyassa jaṭilassa assamoti keṇiyassa assamaṁ nivesanaṁ. Āvāhoti kaññāgahaṇaṁ. Vivāhoti kaññādānaṁ. Mahāyaññoti mahāyajanaṁ. Māgadhoti magadhānaṁ issaro. Mahatiyā senāya samannāgatattā seniyo. Bimbīti suvaṇṇaṁ, tasmā sārasuvaṇṇasadisavaṇṇatāya bimbisāro. So me nimantitoti so mayā nimantito.",
  "atk-s0505a2:238": "Atha brāhmaṇo pubbe katādhikārattā buddhasaddaṁ sutvāva amatenevābhisitto vimhayarūpattā āha – ‘‘buddhoti, bho keṇiya, vadesī’’ti. Itaro yathābhūtaṁ ācikkhanto āha – ‘‘buddhoti, bho sela, vadāmī’’ti. Tato naṁ punapi daḷhīkaraṇatthaṁ pucchi, itaropi tatheva ārocesi. Atha kappasatasahassehipi buddhasaddassa dullabhabhāvaṁ dassento āha – ‘‘ghosopi kho eso dullabho lokasmiṁ yadidaṁ buddho’’ti. Tattha yadidanti nipāto, yo esoti vuttaṁ hoti.",
  "atk-s0505a2:239": "Atha brāhmaṇo buddhasaddaṁ sutvā ‘‘kiṁ nu kho so saccameva buddho, udāhu nāmamattamevassa buddho’’ti vīmaṁsitukāmo cintesi, abhāsi eva vā ‘‘āgatāni kho pana…pe… vivaṭṭacchado’’ti. Tattha ‘‘mantesū’’ti vedesu. ‘‘Tathāgato kira uppajjissatī’’ti paṭikacceva suddhāvāsadevā brāhmaṇavesena lakkhaṇāni pakkhipitvā vede vācenti ‘‘tadanusārena mahesakkhā sattā tathāgataṁ jānissantī’’ti. Tena pubbe vedesu mahāpurisalakkhaṇāni āgacchanti. Parinibbute pana tathāgate kamena antaradhāyanti, tena etarahi natthi. Mahāpurisassāti paṇidhisamādānañāṇasamādānakaruṇādiguṇamahato purisassa . Dveva gatiyoti dve eva niṭṭhā. Kāmañcāyaṁ gatisaddo ‘‘pañca kho imā, sāriputta, gatiyo’’tiādīsu (ma. ni. 1.153) bhavabhede, ‘‘gatī migānaṁ pavana’’ntiādīsu (pari. 339) nivāsaṭṭhāne, ‘‘evaṁ adhimattagatimanto’’tiādīsu (ma. ni. 1.161) paññāyaṁ, ‘‘gatigata’’ntiādīsu (cūḷava. 204) visaṭabhāve vattati, idha pana niṭṭhāyaṁ veditabbo. Tattha kiñcāpi yehi lakkhaṇehi samannāgato rājā hoti cakkavatti, na tehi eva buddho. Jātisāmaññato pana tāniyeva tānīti vuccanti. Tasmā vuttaṁ ‘‘yehi samannāgatassā’’ti.",
  "atk-s0505a2:240": "Sace agāraṁ ajjhāvasatīti yadi agāre vasati. Rājā hoti cakkavattīti catūhi acchariyadhammehi saṅgahavatthūhi ca lokaṁ rañjanato rājā. Cakkaratanaṁ vatteti, catūhi sampatticakkehi, vattati, tehi ca paraṁ vatteti, parahitāya ca iriyāpathacakkānaṁ vatto etasmiṁ atthīti cakkavatti. Ettha ca rājāti sāmaññaṁ, cakkavattīti visesanaṁ. Dhammena caratīti dhammiko, ñāyena samena vattatīti attho. Dhammena rajjaṁ labhitvā rājā jātoti dhammarājā. Parahitadhammakaraṇena vā dhammiko, attahitadhammakaraṇena dhammarājā. Caturantāya issaroti cāturanto, catusamuddantāya cattubbidhadīpavibhūsitāya ca pathaviyā issaroti attho. Ajjhattaṁ kodhādipaccatthike bahiddhā ca sabbarājāno vijesīti vijitāvī. Janapadatthāvariyappattoti janapade dhuvabhāvaṁ thāvarabhāvaṁ patto, na sakkā kenaci cāletuṁ, janapado vā tamhi thāvariyappatto anussukko sakammanirato acalo asampavedhītipi janapadatthāvariyappatto.",
  "atk-s0505a2:241": "Seyyathidanti nipāto, tassa etāni katamānīti attho. Cakkaratanaṁ…pe… pariṇāyakaratanameva sattamanti tāni sabbappakārato ratanasuttavaṇṇanāyaṁ vuttāni. Tesu ayaṁ cakkavattirājā cakkaratanena ajitaṁ jināti, hatthiassaratanehi vijite yathāsukhamanuvicarati, pariṇāyakaratanena vijitamanurakkhati, sesehi upabhogasukhamanubhavati. Paṭhamena cassa ussāhasattiyogo, hatthiassagahapatiratanehi pabhusattiyogo, pariṇāyakaratanena mantasattiyogo suparipuṇṇo hoti, itthimaṇiratanehi ca tividhasattiyogaphalaṁ. So itthimaṇiratanehi bhogasukhamanubhoti, sesehi issariyasukhaṁ. Visesato cassa purimāni tīṇi adosakusalamūlajanitakammānubhāvena sampajjanti, majjhimāni alobhakusalamūlajanitakammānubhāvena, pacchimamekaṁ amohakusalamūlajanitakammānubhāvenāti veditabbaṁ.",
  "atk-s0505a2:242": "Parosahassanti atirekasahassaṁ. Sūrāti abhīrukajātikā. Vīraṅgarūpāti devaputtasadisakāyā, evaṁ tāveke. Ayaṁ panettha sabhāvo vīrāti uttamasūrā vuccanti, vīrānaṁ aṅgaṁ vīraṅgaṁ, vīrakāraṇaṁ vīriyanti vuttaṁ hoti. Vīraṅgaṁ rūpaṁ etesanti vīraṅgarūpā, vīriyamayasarīrā viyāti vuttaṁ hoti. Parasenappamaddanāti sace paṭimukhaṁ tiṭṭheyya parasenā, taṁ pamaddituṁ samatthāti adhippāyo. Dhammenāti ‘‘pāṇo na hantabbo’’tiādinā (dī. ni. 2.244; ma. ni. 3.257) pañcasīladhammena. Arahaṁ hoti sammāsambuddho loke vivaṭṭacchadoti ettha rāgadosamohamānadiṭṭhiavijjāduccaritachadanehi sattahi paṭicchanne kilesandhakāre loke taṁ chadanaṁ vivaṭṭetvā samantato sañjātāloko hutvā ṭhitoti vivaṭṭacchado. Tattha paṭhamena padena pūjārahatā, dutiyena tassā hetu yasmā sammāsambuddhoti. Tatiyena buddhattahetu vivaṭṭacchadatā vuttāti veditabbā. Atha vā vivaṭṭo ca vicchado cāti vivaṭṭacchado, vaṭṭarahito chadanarahito cāti vuttaṁ hoti. Tena arahaṁ vaṭṭābhāvena sammāsambuddho chadanābhāvenāti evaṁ purimapadadvayasseva hetudvayaṁ vuttaṁ hoti. Dutiyena vesārajjena cettha purimasiddhi, paṭhamena dutiyasiddhi, tatiyacatutthehi tatiyasiddhi hoti. Purimañca dhammacakkhuṁ, dutiyaṁ buddhacakkhuṁ, tatiyaṁ samantacakkhuṁ sādhetīti veditabbaṁ.",
  "atk-s0505a2:243": "Idāni bhagavato santikaṁ gantukāmo āha – ‘‘kahaṁ pana bho…pe… sammāsambuddho’’ti. Evaṁ vuttetiādīsu yenesāti yena disābhāgena esā. Nīlavanarājīti nīlavaṇṇarukkhapanti. Vanaṁ kira meghapantisadisaṁ. Yattha bhagavā tadā vihāsi, taṁ niddisanto āha – ‘‘yenesā bho, sela, nīlavanarājī’’ti. Tattha ‘‘so viharatī’’ti ayaṁ panettha pāṭhaseso, bhummatthe vā karaṇavacanaṁ. Pade padanti padasamīpe padaṁ. Tena turitagamanaṁ paṭisedheti. Durāsadā hīti kāraṇaṁ āha, yasmā te durāsadā, tasmā evaṁ bhonto āgacchantūti. Kiṁ pana kāraṇā durāsadāti ce? Sīhāva ekacarā. Yathā hi sīhā sahāyakiccābhāvato ekacarā, evaṁ tepi vivekakāmatāya. ‘‘Yadā cāha’’ntiādinā pana te māṇavake upacāraṁ sikkhāpeti. Tattha mā opātethāti mā pavesetha, mā kathethāti vuttaṁ hoti. Āgamentūti paṭimānentu, yāva kathā pariyosānaṁ gacchati, tāva tuṇhī bhavantūti attho.",
  "atk-s0505a2:244": "Samannesīti gavesi. Yebhuyyenāti bahukāni addasa, appakāni nāddasa. Tato yāni na addasa , tāni dīpento āha ‘‘ṭhapetvā dve’’ti. Kaṅkhatīti kaṅkhaṁ uppādeti patthanaṁ ‘‘aho vata passeyya’’nti. Vicikicchatīti tato tato tāni vicinanto kicchati na sakkoti daṭṭhuṁ. Nādhimuccatīti tāya vicikicchāya sanniṭṭhānaṁ na gacchati. Na sampasīdatīti tato ‘‘paripuṇṇalakkhaṇo aya’’nti bhagavati pasādaṁ nāpajjati. Kaṅkhāya vā sudubbalavimati vuttā, vicikicchāya majjhimā, anadhimuccanatāya balavatī, asampasādena tehi tīhi dhammehi cittassa kālussiyabhāvo.",
  "atk-s0505a2:245": "Kosohiteti vatthikosena paṭicchanne. Vatthaguyheti aṅgajāte. Bhagavato hi varavāraṇasseva kosohitaṁ vatthaguyhaṁ suvaṇṇavaṇṇaṁ padumagabbhasamānaṁ. Taṁ so vatthapaṭicchannattā apassanto antomukhagatāya ca jivhāya pahūtabhāvaṁ asallakkhento tesu dvīsu lakkhaṇesu kaṅkhī ahosi vicikicchī. Tathārūpanti kathaṁ rūpaṁ? Kimettha amhehi vattabbaṁ, vuttametaṁ nāgasenatthereneva milindaraññā puṭṭhena (mi. pa. 4.3.3) –",
  "atk-s0505a2:246": "‘‘Dukkaraṁ, bhante nāgasena, bhagavatā katanti. Kiṁ, mahārājāti? Mahājanena hirikaraṇokāsaṁ brahmāyubrāhmaṇassa ca antevāsiuttarassa ca bāvarissa antevāsīnaṁ soḷasannaṁ brāhmaṇānañca selassa brāhmaṇassa antevāsīnaṁ tisatamāṇavānañca dassesi, bhanteti. Na, mahārāja, bhagavā guyhaṁ dasseti, chāyaṁ bhagavā dasseti, iddhiyā abhisaṅkharitvā nivāsananivatthaṁ kāyabandhanabaddhaṁ cīvarapārutaṁ chāyārūpakamattaṁ dasseti, mahārājāti. Chāyārūpe diṭṭhe sati diṭṭho eva nanu, bhanteti. Tiṭṭhatetaṁ, mahārāja, hadayarūpaṁ disvā bujjhanakasatto bhaveyya, hadayamaṁsaṁ nīharitvā dasseyya sammāsambuddhoti. Kallosi, bhante, nāgasenā’’ti (mi. pa. 4.3.3).",
  "atk-s0505a2:247": "Ninnāmetvāti nīharitvā. Kaṇṇasotānumasanena cettha dīghabhāvo, nāsikāsotānumasanena tanubhāvo, nalāṭacchādanena puthulabhāvo pakāsitoti veditabbo. Ācariyapācariyānanti ācariyānañceva ācariyācariyānañca. Sake vaṇṇeti attano guṇe.",
  "atk-s0505a2:248": "554.Paripuṇṇakāyoti lakkhaṇehi paripuṇṇatāya ahīnaṅgapaccaṅgatāya ca paripuṇṇasarīro . Surucīti sundarasarīrappabho. Sujātoti ārohapariṇāhasampattiyā saṇṭhānasampattiyā ca sunibbatto. Cārudassanoti sucirampi passantānaṁ atittijanakaṁ appaṭikūlaṁ ramaṇīyaṁ cāru eva dassanaṁ assāti cārudassano. Keci pana bhaṇanti ‘‘cārudassanoti sundaranetto’’ti. Suvaṇṇavaṇṇoti suvaṇṇasadisavaṇṇo. Asīti bhavasi. Etaṁ sabbapadehi yojetabbaṁ. Susukkadāṭhoti suṭṭhu sukkadāṭho. Bhagavato hi dāṭhāhi candakiraṇā viya ativiya paṇḍararaṁsiyo niccharanti. Tenāha – ‘‘susukkadāṭhosī’’ti.",
  "atk-s0505a2:249": "555.Mahāpurisalakkhaṇāti pubbe vuttabyañjanāneva vacanantarena nigamento āha.",
  "atk-s0505a2:250": "556. Idāni tesu lakkhaṇesu attano abhirucitehi lakkhaṇehi bhagavantaṁ thunanto āha – ‘‘pasannanetto’’tiādi. Bhagavā hi pañcavaṇṇapasādasampattiyā pasannanetto, paripuṇṇacandamaṇḍalasadisamukhattā sumukho, ārohapariṇāhasampattiyā brahā, bahmujugattatāya uju, jutimantatāya patāpavā. Yampi cettha pubbe vuttaṁ, taṁ ‘‘majjhe samaṇasaṅghassā’’ti iminā pariyāyena thunatā puna vuttaṁ. Īdiso hi evaṁ virocati. Esa nayo uttaragāthāyapi.",
  "atk-s0505a2:251": "557-8.Uttamavaṇṇinoti uttamavaṇṇasampannassa. Jambusaṇḍassāti jambudīpassa. Pākaṭena issariyaṁ vaṇṇayanto āha, apica cakkavatti catunnampi dīpānaṁ issaro hoti.",
  "atk-s0505a2:252": "559.Khattiyāti jātikhattiyā. Bhojāti bhogiyā. Rājānoti ye keci rajjaṁ kārentā. Anuyantāti anugāmino sevakā. Rājābhirājāti rājūnaṁ pūjaniyo rājā hutvā, cakkavattīti adhippāyo. Manujindoti manussādhipati paramissaro hutvā.",
  "atk-s0505a2:253": "560. Evaṁ vutte bhagavā ‘‘ye te bhavanti arahanto sammāsambuddhā, te sake vaṇṇe bhaññamāne attānaṁ pātukarontī’’ti imaṁ selassa manorathaṁ pūrento āha ‘‘rājāhamasmī’’ti. Tatrāyamadhippāyo – yaṁ kho maṁ tvaṁ sela yācasi ‘‘rājā arahasi bhavituṁ cakkavattī’’ti, ettha appossukko hoti, rājāhamasmi, sati ca rājatte yathā añño rājā samānopi yojanasataṁ vā anusāsati, dve tīṇi vā cattāri vā pañca vā yojanasatāni yojanasahassaṁ vā cakkavatti hutvāpi catudīpapariyantamattaṁ vā, nāhamevaṁ paricchinnavisayo. Ahañhi dhammarājā anuttaro bhavaggato avīcipariyantaṁ katvā tiriyaṁ appameyyā lokadhātuyo anusāsāmi. Yāvatā hi apadadvipadādibhedā sattā, ahaṁ tesaṁ aggo. Na hi me koci sīlena vā…pe… vimuttiñāṇadassanena vā paṭibhāgo atthi. Svāhaṁ evaṁ dhammarājā anuttaro anuttareneva catusatipaṭṭhānādibhedabodhipakkhiyasaṅkhātena dhammena cakkaṁ vattemi ‘‘idaṁ pajahatha, idaṁ upasampajja viharathā’’tiādinā āṇācakkaṁ, ‘‘idaṁ kho pana, bhikkhave, dukkhaṁ ariyasacca’’ntiādinā (saṁ. ni. 5.1081; mahāva. 14) pariyattidhammena dhammacakkameva vā. Cakkaṁ appaṭivattiyanti yaṁ cakkaṁ appaṭivattiyaṁ hoti samaṇena vā…pe… kenaci lokasminti.",
  "atk-s0505a2:254": "561-2. Evaṁ attānaṁ āvikarontaṁ bhagavantaṁ disvā pītisomanassajāto selo daḷhikaraṇatthaṁ ‘‘sambuddho paṭijānāsī’’ti gāthādvayamāha. Tattha ko nu senāpatīti dhammarañño bhoto, dhammena pavattitassa dhammacakkassa anuppavattako senāpati koti pucchi.",
  "atk-s0505a2:255": "563. Tena ca samayena bhagavato dakkhiṇapasse āyasmā sāriputto nisinno hoti suvaṇṇapuñjo viya siriyā sobhamāno, taṁ dassento bhagavā ‘‘mayā pavattita’’nti gāthamāha. Tattha anujāto tathāgatanti tathāgatahetu anujāto, tathāgatena hetunā jātoti attho.",
  "atk-s0505a2:256": "564. Evaṁ ‘‘ko nu senāpatī’’ti pañhaṁ byākaritvā yaṁ selo āha – ‘‘sambuddho paṭijānāsī’’ti, tatra naṁ nikkaṅkhaṁ kātukāmo ‘‘nāhaṁ paṭiññāmatteneva paṭijānāmi, apicāhaṁ iminā kāraṇena buddho’’ti ñāpetuṁ ‘‘abhiññeyya’’nti gāthamāha. Tattha abhiññeyyanti vijjā ca vimutti ca. Maggasaccasamudayasaccāni pana bhāvetabbapahātabbāni, hetuvacanena pana phalasiddhito tesaṁ phalāni nirodhasaccadukkhasaccānipi vuttāneva bhavanti. Yato sacchikātabbaṁ sacchikataṁ, pariññeyyaṁ pariññātanti evampettha vuttameva hoti. Evaṁ catusaccabhāvanāphalañca vijjāvimuttiṁ dassento ‘‘bujjhitabbaṁ bujjhitvā buddho jātosmī’’ti yuttena hetunā buddhattaṁ sādheti.",
  "atk-s0505a2:257": "565-7. Evaṁ nippariyāyena attānaṁ pātukatvā attani kaṅkhāvitaraṇatthaṁ brāhmaṇaṁ abhittharayamāno ‘‘vinayassū’’ti gāthāttayamāha. Tattha sallakattoti rāgasallādisattasallakattano. Brahmabhūtoti seṭṭhabhūto. Atituloti tulaṁ atīto upamaṁ atīto, nirūpamoti attho. Mārasenappamaddanoti ‘‘kāmā te paṭhamā senā’’tiādikāya ‘‘pare ca avajānātī’’ti (su. ni. 440; mahāni. 28; cūḷani. nandamāṇavapucchāniddesa 47) evaṁ vuttāya māraparisasaṅkhātāya mārasenāya pamaddano. Sabbāmitteti khandhakilesābhisaṅkhāramaccudevaputtamārādike sabbapaccatthike. Vasīkatvāti attano vase vattetvā. Akutobhayoti kutoci abhayo.",
  "atk-s0505a2:258": "568-70. Evaṁ vutte selo brāhmaṇo tāvadeva bhagavati sañjātappasādo pabbajjāpekkho hutvā ‘‘imaṁ bhavanto’’ti gāthāttayamāha yathā taṁ paripākagatāya upanissayasampattiyā sammā codiyamāno. Tattha kaṇhābhijātikoti caṇḍālādinīcakule jāto.",
  "atk-s0505a2:259": "571. Tato tepi māṇavakā tatheva pabbajjāpekkhā hutvā ‘‘etañce ruccati bhoto’’ti gāthamāhaṁsu yathā taṁ tena saddhiṁ katādhikārā kulaputtā.",
  "atk-s0505a2:260": "572. Atha selo tesu māṇavakesu tuṭṭhacitto te dassento pabbajjaṁ yācamāno ‘‘brāhmaṇā’’ti gāthamāha.",
  "atk-s0505a2:261": "573. Tato bhagavā yasmā selo atīte padumuttarassa bhagavato sāsane tesaṁyeva tiṇṇaṁ purisasatānaṁ gaṇaseṭṭho hutvā tehi saddhiṁ pariveṇaṁ kārāpetvā dānādīni puññāni ca katvā kamena devamanussasampattiṁ anubhavamāno pacchime bhave tesaṁyeva ācariyo hutvā nibbatto, tañca nesaṁ kammaṁ vimuttiparipākāya paripakkaṁ ehibhikkhubhāvassa ca upanissayabhūtaṁ, tasmā te sabbeva ehibhikkhupabbajjāya pabbājento ‘‘svākkhāta’’nti gāthamāha. Tattha sandiṭṭhikanti paccakkhaṁ. Akālikanti maggānantaraphaluppattito na kālantare pattabbaphalaṁ. Yatthāti yannimittā. Maggabrahmacariyanimittā hi pabbajjā appamattassa sativippavāsavirahitassa tīsu sikkhāsu sikkhato amoghā hoti. Tenāha – ‘‘svākkhātaṁ…pe… sikkhato’’ti.",
  "atk-s0505a2:262": "Evañca vatvā ‘‘etha bhikkhavo’’ti bhagavā avoca. Te sabbe pattacīvaradharā hutvā ākāsenāgamma bhagavantaṁ abhivādesuṁ. Evamimaṁ tesaṁ ehibhikkhubhāvaṁ sandhāya saṅgītikārā ‘‘alattha kho selo…pe… upasampada’’nti āhaṁsu.",
  "atk-s0505a2:263": "Bhuttāvinti bhuttavantaṁ. Onītapattapāṇinti pattato onītapāṇiṁ, apanītahatthanti vuttaṁ hoti. Tattha ‘‘upagantvā’’ti pāṭhaseso daṭṭhabbo. Itarathā hi bhagavantaṁ ekamantaṁ nisīdīti na yujjati.",
  "atk-s0505a2:264": "574.Aggihuttamukhāti bhagavā keṇiyassa cittānukūlavasena anumodanto evamāha. Tattha aggiparicariyaṁ vinā brāhmaṇānaṁ yaññābhāvato ‘‘aggihuttamukhā yaññā’’ti vuttaṁ. Aggihuttaseṭṭhā aggihuttapadhānāti attho. Vede sajjhāyantehi paṭhamaṁ sajjhāyitabbato sāvittī ‘‘chandaso mukha’’nti vuttā. Manussānaṁ seṭṭhato rājā ‘‘mukha’’nti vutto. Nadīnaṁ ādhārato paṭisaraṇato ca sāgaro ‘‘mukha’’nti vutto. Candayogavasena ‘‘ajja kattikā ajja rohinī’’ti sañjānanato ālokakaraṇato sommabhāvato ca ‘‘nakkhattānaṁ mukhaṁ cando’’ti vutto. Tapantānaṁ aggattā ādicco ‘‘tapataṁ mukha’’nti vutto. Dakkhiṇeyyānaṁ pana aggattā visesena tasmiṁ samaye buddhappamukhaṁ saṅghaṁ sandhāya ‘‘puññaṁ ākaṅkhamānānaṁ, saṅgho ve yajataṁ mukha’’nti vutto. Tena saṅgho puññassa āyamukhanti dasseti.",
  "atk-s0505a2:265": "576.Yaṁ taṁ saraṇanti aññabyākaraṇagāthamāha. Tassattho – pañcahi cakkhūhi cakkhumā bhagavā, yasmā mayaṁ ito aṭṭhame divase taṁ saraṇaṁ agamamha, tasmā sattarattena tava sāsane anuttarena damathena dantamha. Aho te saraṇassa ānubhāvoti.",
  "atk-s0505a2:266": "577-8. Tato paraṁ bhagavantaṁ dvīhi gāthāhi thunitvā tatiyāya vandanaṁ yācati –",
  "atk-s0505a2:267": "579.",
  "atk-s0505a2:268": " ‘‘Bhikkhavo tisatā ime, tiṭṭhanti pañjalīkatā;",
  "atk-s0505a2:269": "Pāde vīra pasārehi, nāgā vandantu satthuno’’ti.",
  "atk-s0505a2:270": "Paramatthajotikāya khuddaka-aṭṭhakathāya",
  "atk-s0505a2:271": "Suttanipāta-aṭṭhakathāya selasuttavaṇṇanā niṭṭhitā.",
  "atk-s0505a2:272": "8. Sallasuttavaṇṇanā",
  "atk-s0505a2:273": "580.Animittanti sallasuttaṁ. Kā uppatti? Bhagavato kira upaṭṭhāko eko upāsako, tassa putto kālamakāsi. So puttasokābhibhūto sattāhaṁ nirāhāro ahosi. Taṁ anukampanto bhagavā tassa gharaṁ gantvā sokavinodanatthaṁ imaṁ suttamabhāsi.",
  "atk-s0505a2:274": "Tattha animattanti kiriyākāranimittavirahitaṁ. Yathā hi ‘‘yadāhaṁ akkhiṁ vā nikhaṇissāmi, bhamukaṁ vā ukkhipissāmi, tena nimittena taṁ bhaṇḍaṁ avaharā’’tiādīsu kiriyākāranimittamatthi, na evaṁ jīvite. Na hi sakkā laddhuṁ ‘‘yāvāhaṁ idaṁ vā idaṁ vā karomi, tāva tvaṁ jīva, mā mīyā’’ti. Anaññātanti ato eva na sakkā ekaṁsena aññātuṁ ‘‘ettakaṁ vā ettakaṁ vā kālaṁ iminā jīvitabba’’nti gatiyā āyupariyantavasena vā. Yathā hi cātumahārājikādīnaṁ parimitaṁ āyu, na tathā maccānaṁ, evampi ekaṁsena anaññātaṁ.",
  "atk-s0505a2:275": "Kasiranti anekapaccayapaṭibaddhavuttibhāvato kicchaṁ na sukhayāpanīyaṁ. Tathā hi taṁ assāsapaṭibaddhañca, passāsapaṭibaddhañca, mahābhūtapaṭibaddhañca, kabaḷīkārāhārapaṭibaddhañca, usmāpaṭibaddhañca, viññāṇapaṭibaddhañca. Anassasantopi hi na jīvati apassasantopi. Catūsu ca dhātūsu kaṭṭhamukhādiāsīvisadaṭṭho viya kāyo pathavīdhātuppakopena tāva thaddho hoti kaliṅgarasadiso. Yathāha –",
  "atk-s0505a2:276": "‘‘Patthaddho bhavatī kāyo, daṭṭho kaṭṭhamukhena vā;",
  "atk-s0505a2:277": "Pathavīdhātuppakopena, hoti kaṭṭhamukheva so’’ti. (dha. sa. aṭṭha. 584);",
  "atk-s0505a2:278": "Āpodhātuppakopena pūtibhāvaṁ āpajjitvā paggharitapubbamaṁsalohito aṭṭhicammāvaseso hoti. Yathāha –",
  "atk-s0505a2:279": "‘‘Pūtiko bhavatī kāyo, daṭṭho pūtimukhena vā;",
  "atk-s0505a2:280": "Āpodhātuppakopena, hoti pūtimukheva so’’ti. (dha. sa. aṭṭha. 584);",
  "atk-s0505a2:281": "Tejodhātuppakopena aṅgārakāsuyaṁ pakkhitto viya samantā pariḍayhati. Yathāha –",
  "atk-s0505a2:282": "‘‘Santatto bhavatī kāyo, daṭṭho aggimukhena vā;",
  "atk-s0505a2:283": "Tejodhātuppakopena, hoti aggimukheva so’’ti. (dha. sa. aṭṭha. 584);",
  "atk-s0505a2:284": "Vāyodhātuppakopena sañchijjamānasandhibandhano pāsāṇehi koṭṭetvā sañcuṇṇiyamānaṭṭhiko viya ca hoti. Yathāha –",
  "atk-s0505a2:285": "‘‘Sañchinno bhavatī kāyo, daṭṭho satthamukhena vā;",
  "atk-s0505a2:286": "Vāyodhātuppakopena, hoti satthamukheva so’’ti. (dha. sa. aṭṭha. 584);",
  "atk-s0505a2:287": "Dhātuppakopabyāpannakāyopi ca na jīvati. Yadā pana tā dhātuyo aññamaññaṁ patiṭṭhānādikiccaṁ sādhentāpi samaṁ vahanti, tadā jīvitaṁ pavattati. Evaṁ mahābhūtapaṭibaddhañca jīvitaṁ. Dubbhikkhādīsu pana āhārupacchedena sattānaṁ jīvitakkhayo pākaṭo eva. Evaṁ kabaḷīkārāhārapaṭibaddhañca jīvitaṁ. Tathā asitapītādiparipāke kammajateje khīṇe sattā jīvitakkhayaṁ pāpuṇantāpi pākaṭā eva. Evaṁ usmāpaṭibaddhañca jīvitaṁ. Viññāṇe pana niruddhe niruddhato pabhuti sattānaṁ na hoti jīvitanti evampi loke pākaṭameva. Evaṁ viññāṇapaṭibaddhañca jīvitaṁ. Evaṁ anekapaccayapaṭibaddhavuttibhāvato kasiraṁ veditabbaṁ.",
  "atk-s0505a2:288": "Parittañcāti appakaṁ, devānaṁ jīvitaṁ upanidhāya tiṇagge ussāvabindusadisaṁ, cittakkhaṇato uddhaṁ abhāvena vā parittaṁ. Atidīghāyukopi hi satto atītena cittena jīvittha na jīvati na jīvissati, anāgatena jīvissati na jīvati na jīvittha, paccuppannena jīvati na jīvittha na jīvissati. Vuttañcetaṁ –",
  "atk-s0505a2:289": "‘‘Jīvitaṁ attabhāvo ca, sukhadukkhā ca kevalā;",
  "atk-s0505a2:290": "Ekacittasamāyuttā, lahuso vattate khaṇo.",
  "atk-s0505a2:291": "‘‘Cullāsītisahassāni , kappā tiṭṭhanti ye marū;",
  "atk-s0505a2:292": "Natveva tepi jīvanti, dvīhi cittehi saṁyutā’’ti. (mahāni. 10);",
  "atk-s0505a2:293": "Tañca dukkhena saṁyutanti tañca jīvitaṁ evaṁ animittamanaññātaṁ kasiraṁ parittañca samānampi sītuṇhaḍaṁsamakasādisamphassakhuppipāsāsaṅkhāradukkhavipariṇāmadukkhadukkhadukkhehi saṁyutaṁ. Kiṁ vuttaṁ hoti? Yasmā īdisaṁ maccānaṁ jīvitaṁ, tasmā tvaṁ yāva taṁ parikkhayaṁ na gacchati, tāva dhammacariyameva brūhaya, mā puttamanusocāti.",
  "atk-s0505a2:294": "581. Athāpi maññeyyāsi ‘‘sabbūpakaraṇehi puttaṁ anurakkhantassāpi me so mato, tena socāmī’’ti, evampi mā soci. Na hi so upakkamo atthi, yena jātā na miyyare, na hi sakkā kenaci upakkamena jātā sattā mā marantūti rakkhitunti vuttaṁ hoti. Tato yasmā so ‘‘jaraṁ patvā nāma, bhante, maraṇaṁ anurūpaṁ, atidaharo me putto mato’’ti cintesi, tasmā āha ‘‘jarampi patvā maraṇaṁ, evaṁdhammā hi pāṇino’’ti, jaraṁ patvāpi appatvāpi maraṇaṁ, natthi ettha niyamoti vuttaṁ hoti.",
  "atk-s0505a2:295": "582. Idāni tamatthaṁ nidassanena sādhento ‘‘phalānamiva pakkāna’’ntiādimāha. Tassattho – yathā phalānaṁ pakkānaṁ yasmā sūriyuggamanato pabhuti sūriyātapena santappamāne rukkhe pathaviraso ca āporaso ca pattato sākhaṁ sākhato khandhaṁ khandhato mūlanti evaṁ anukkamena mūlato pathavimeva pavisati, ogamanato pabhuti pana pathavito mūlaṁ mūlato khandhanti evaṁ anukkamena sākhāpattapallavādīni puna ārohati, evaṁ ārohanto ca paripākagate phale vaṇṭamūlaṁ na pavisati. Atha sūriyātapena tappamāne vaṇṭamūle pariḷāho uppajjati. Tena tāni phalāni pāto pāto niccakālaṁ patanti, nesaṁ pāto patanato bhayaṁ hoti, patanā bhayaṁ hotīti attho. Evaṁ jātānaṁ maccānaṁ niccaṁ maraṇato bhayaṁ . Pakkaphalasadisā hi sattāti.",
  "atk-s0505a2:296": "583-6. Kiñca bhiyyo ‘‘yathāpi kumbhakārassa…pe… jīvita’’nti. Tasmā ‘‘daharā ca…pe… parāyaṇā’’ti evaṁ gaṇha, evañca gahetvā ‘‘tesaṁ maccu…pe… ñātī vā pana ñātake’’ti evampi gaṇha. Yasmā ca na pitā tāyate puttaṁ, ñātī vā pana ñātake, tasmā pekkhataṁyeva…pe… nīyati.",
  "atk-s0505a2:297": "Tattha ayaṁ yojanā – passamānānaṁyeva ñātīnaṁ ‘‘amma, tātā’’tiādinā nayena puthu anekappakārakaṁ lālapataṁyeva maccānaṁ ekameko macco yathā go vajjho evaṁ nīyati, evaṁ passa, upāsaka, yāva atāṇo lokoti.",
  "atk-s0505a2:298": "587. Tattha ye buddhapaccekabuddhādayo dhitisampannā, te ‘‘evamabbhāhato loko maccunā ca jarāya ca, so na sakkā kenaci parittāṇaṁ kātu’’nti yasmā jānanti, tasmā dhīrā na socanti viditvā lokapariyāyaṁ. Imaṁ lokasabhāvaṁ ñatvā na socantīti vuttaṁ hoti.",
  "atk-s0505a2:299": "588. Tvaṁ pana yassa maggaṁ…pe… paridevasi. Kiṁ vuttaṁ hoti? Yassa mātukucchiṁ āgatassa āgatamaggaṁ vā ito cavitvā aññattha gatassa gatamaggaṁ vā na jānāsi, tassa ime ubho ante asampassaṁ niratthaṁ paridevasi. Dhīrā pana te passantā viditvā lokapariyāyaṁ na socantīti.",
  "atk-s0505a2:300": "589. Idāni ‘‘niratthaṁ paridevasī’’ti ettha vuttaparidevanāya niratthakabhāvaṁ sādhento ‘‘paridevayamāno ce’’tiādimāha. Tattha udabbaheti ubbaheyya dhāreyya, attani sañjaneyyāti attho. Sammūḷho hiṁsamattānanti sammūḷho hutvā attānaṁ bādhento. Kayirā ce naṁ vicakkhaṇoti yadi tādiso kañci atthaṁ udabbahe, vicakkhaṇopi naṁ paridevaṁ kareyya.",
  "atk-s0505a2:301": "590.Na hi ruṇṇenāti etthāyaṁ yojanā – na pana koci ruṇṇena vā sokena vā cetaso santiṁ pappoti, apica kho pana rodato socato ca bhiyyo assa uppajjate dukkhaṁ, sarīrañca dubbaṇṇiyādīhi upahaññatīti.",
  "atk-s0505a2:302": "591.Na tena petāti tena paridevanena kālakatā na pālenti na yāpenti, na taṁ tesaṁ upakārāya hoti. Tasmā niratthā paridevanāti.",
  "atk-s0505a2:303": "592. Na kevalañca niratthā, anatthampi āvahati. Kasmā? Yasmā sokamappajahaṁ…pe… vasamanvagū. Tattha anutthunantoti anusocanto. Vasamanvagūti vasaṁ gato.",
  "atk-s0505a2:304": "593. Evampi niratthakattaṁ anatthāvahattañca sokassa dassetvā idāni sokavinayatthaṁ ovadanto ‘‘aññepi passā’’tiādimāha. Tattha gamineti gamike, paralokagamanasajje ṭhiteti vuttaṁ hoti. Phandantevidha pāṇinoti maraṇabhayena phandamāneyeva idha satte.",
  "atk-s0505a2:305": "594.Yena yenāti yenākārena maññanti ‘‘dīghāyuko bhavissati, arogo bhavissatī’’ti. Tato taṁ aññathāyeva hoti, so evaṁ maññito maratipi, rogīpi hoti. Etādiso ayaṁ vinābhāvo maññitappaccanīkena hoti, passa, upāsaka, lokasabhāvanti evamettha adhippāyayojanā veditabbā.",
  "atk-s0505a2:306": "596.Arahato sutvāti imaṁ evarūpaṁ arahato dhammadesanaṁ sutvā. Neso labbhā mayā itīti so peto ‘‘idāni mayā puna jīvatū’’ti na labbhā iti parijānanto, vineyya paridevitanti vuttaṁ hoti.",
  "atk-s0505a2:307": "597. Kiñca bhiyyo – ‘‘yathā saraṇamādittaṁ…pe… dhaṁsaye’’ti. Tattha dhīro dhitisampadāya, sapañño sābhāvikapaññāya, paṇḍito bāhusaccapaññāya, kusalo cintakajātikatāya veditabbo. Cintāmayasutamayabhāvanāmayapaññāhi vā yojetabbaṁ.",
  "atk-s0505a2:308": "598-9. Na kevalañca sokameva, paridevaṁ…pe… sallamattano. Tattha pajappanti taṇhaṁ. Domanassanti cetasikadukkhaṁ. Abbaheti uddhare. Sallanti etameva tippakāraṁ dunnīharaṇaṭṭhena antovijjhanaṭṭhena ca sallaṁ. Pubbe vuttaṁ sattavidhaṁ rāgādisallaṁ vā. Etasmiñhi abbūḷhe salle abbūḷhasallo…pe… nibbutoti arahattanikūṭena desanaṁ niṭṭhāpesi. Tattha asitoti taṇhādiṭṭhīhi anissito. Pappuyyāti pāpuṇitvā. Sesaṁ idha ito pubbe vuttattā uttānatthameva, tasmā na vaṇṇitaṁ.",
  "atk-s0505a2:309": "Paramatthajotikāya khuddaka-aṭṭhakathāya",
  "atk-s0505a2:310": "Suttanipāta-aṭṭhakathāya sallasuttavaṇṇanā niṭṭhitā.",
  "atk-s0505a2:311": "9. Vāseṭṭhasuttavaṇṇanā",
  "atk-s0505a2:312": "Evaṁme sutanti vāseṭṭhasuttaṁ. Kā uppatti? Ayameva yāssa nidāne vuttā atthavaṇṇanaṁ panassa vuttanayāni uttānatthāni ca padāni pariharantā karissāma. Icchānaṅgaloti gāmassa nāmaṁ. Brāhmaṇamahāsālānaṁ caṅkī tārukkho todeyyoti vohāranāmametaṁ. Pokkharasāti jāṇussoṇīti nemittikaṁ. Tesu kira eko himavantapasse pokkharaṇiyā padume nibbatto, aññataro tāpaso taṁ padumaṁ gahetvā tattha sayitaṁ dārakaṁ disvā saṁvaḍḍhetvā rañño dassesi. Pokkhare sayitattā ‘‘pokkharasātī’’ti cassa nāmamakāsi. Ekassa ṭhānantare nemittikaṁ. Tena kira jāṇussoṇināmakaṁ purohitaṭṭhānaṁ laddhaṁ, so teneva paññāyi.",
  "atk-s0505a2:313": "Te sabbepi aññe ca abhiññātā abhiññātā brāhmaṇamahāsālā kasmā icchānaṅgale paṭivasantīti? Vedasajjhāyanaparivīmaṁsanatthaṁ. Tena kira samayena kosalajanapade vedakā brāhmaṇā vedānaṁ sajjhāyakaraṇatthañca atthūpaparikkhaṇatthañca tasmiṁyeva gāme sannipatanti. Tena tepi antarantarā attano bhogagāmato āgamma tattha paṭivasanti.",
  "atk-s0505a2:314": "Vāseṭṭhabhāradvājānanti vāseṭṭhassa ca bhāradvājassa ca. Ayamantarākathāti yaṁ attano sahāyakabhāvānurūpaṁ kathaṁ kathentā anuvicariṁsu, tassā kathāya antarā vemajjheyeva ayaṁ aññā kathā udapādīti vuttaṁ hoti. Saṁsuddhagahaṇikoti saṁsuddhakucchiko, saṁsuddhāya brāhmaṇiyā eva kucchismiṁ nibbattoti adhippāyo. ‘‘Samavepākiniyā gahaṇiyā’’tiādīsu hi udaraggi ‘‘gahaṇī’’ti vuccati. Idha pana mātukucchi. Yāva sattamāti mātu mātā, pitu pitāti evaṁ paṭilomena yāva satta jātiyo. Ettha ca pitāmaho ca pitāmahī ca pitāmahā, tathā mātāmaho ca mātāmahī ca mātāmahā, pitāmahā ca mātāmahā ca pitāmahāyeva. Pitāmahānaṁ yugaṁ pitāmahayugaṁ. Yuganti āyuppamāṇaṁ. Abhilāpamattameva cetaṁ, atthato pana pitāmahāyeva pitāmahayugaṁ. Akkhittoti jātiṁ ārabbha ‘‘kiṁ so’’ti kenaci anavaññāto . Anupakkuṭṭhoti jātisandosavādena anupakkuṭṭhapubbo. Vatasampannoti ācārasampanno. Saññāpetunti ñāpetuṁ bodhetuṁ, nirantaraṁ kātunti vuttaṁ hoti. Āyāmāti gacchāma.",
  "atk-s0505a2:315": "600.Anuññātapaṭiññātāti ‘‘tevijjā tumhe’’ti evaṁ mayaṁ ācariyehi ca anuññātā attanā ca paṭijānimhāti attho. Asmāti bhavāma. Ubhoti dvepi janā. Ahaṁ pokkharasātissa, tārukkhassāyaṁ māṇavoti ahaṁ pokkharasātissa jeṭṭhantevāsī aggasisso, ayaṁ tārukkhassāti adhippāyena bhaṇati ācariyasampattiṁ attano sampattiñca dīpento.",
  "atk-s0505a2:316": "601.Tevijjānanti tivedānaṁ. Kevalinoti niṭṭhaṅgatā. Asmaseti amha bhavāma. Idāni taṁ kevalibhāvaṁ vitthārento āha – ‘‘padakasmā…pe… sādisā’’ti. Tattha jappeti vede. Kammunāti dasavidhena kusalakammapathakammunā. Ayañhi pubbe sattavidhaṁ kāyavacīkammaṁ sandhāya ‘‘yato kho bho sīlavā hotī’’ti āha. Tividhaṁ manokammaṁ sandhāya ‘‘vatasampanno’’ti āha. Tena samannāgato hi ācārasampanno hoti.",
  "atk-s0505a2:317": "602-5. Idāni taṁ vacanantarena dassento āha – ‘‘ahañca kammunā brūmī’’ti. Khayātītanti ūnabhāvaṁ atītaṁ, paripuṇṇanti attho. Peccāti upagantvā. Namassantīti namo karonti. Cakkhuṁ loke samuppannanti avijjandhakāre loke, taṁ andhakāraṁ vidhamitvā lokassa diṭṭhadhammikādiatthasandassanena cakkhu hutvā samuppannaṁ.",
  "atk-s0505a2:318": "606. Evaṁ abhitthavitvā vāseṭṭhena yācito bhagavā dvepi jane saṅgaṇhanto āha – ‘‘tesaṁ vo ahaṁ byakkhissa’’ntiādi. Tattha byakkhissanti byākarissāmi. Anupubbanti tiṭṭhatu tāva brāhmaṇacintā, kīṭapaṭaṅgatiṇarukkhato pabhuti vo anupubbaṁ byakkhissanti evamettha adhippāyo veditabbo, evaṁ vitthārakathāya vinetabbā hi te māṇavakā. Jātivibhaṅganti jātivitthāraṁ. Aññamaññā hi jātiyoti tesaṁ tesañhi pāṇānaṁ jātiyo aññā aññā nānappakārāti attho.",
  "atk-s0505a2:319": "607. Tato pāṇānaṁ jātivibhaṅge kathetabbe ‘‘tiṇarukkhepi jānāthā’’ti anupādinnakānaṁ tāva kathetuṁ āraddho. Taṁ kimatthamiti ce? Upādinnesu sukhañāpanatthaṁ. Anupādinnesu hi jātibhede gahite upādinnesu so pākaṭataro hoti. Tattha tiṇāni nāma antopheggūni bahisārāni. Tasmā tālanāḷikerādayopi tiṇasaṅgahaṁ gacchanti. Rukkhā nāma bahipheggū antosārā. Tiṇāni ca rukkhā ca tiṇarukkhā. Te upayogabahuvacanena dassento āha – ‘‘tiṇarukkhepi jānāthā’’ti. Na cāpi paṭijānareti ‘‘mayaṁ tiṇā, mayaṁ rukkhā’’ti evampi na paṭijānanti. Liṅgaṁ jātimayanti apaṭijānantānampi ca tesaṁ jātimayameva saṇṭhānaṁ attano mūlabhūtatiṇādisadisameva hoti. Kiṁ kāraṇaṁ? Aññamaññā hi jātiyo, yasmā aññā tiṇajāti, aññā rukkhajāti; tiṇesupi aññā tālajāti, aññā nāḷikerajātīti evaṁ vitthāretabbaṁ.",
  "atk-s0505a2:320": "Tena kiṁ dīpeti? Yaṁ jātivasena nānā hoti, taṁ attano paṭiññaṁ paresaṁ vā upadesaṁ vināpi aññajātito visesena gayhati. Yadi ca jātiyā brāhmaṇo bhaveyya, sopi attano paṭiññaṁ paresaṁ vā upadesaṁ vinā khattiyato vessasuddato vā visesena gayheyya, na ca gayhati, tasmā na jātiyā brāhmaṇoti. Parato pana ‘‘yathā etāsu jātīsū’’ti imāya gāthāya etamatthaṁ vacībhedeneva āvikarissati.",
  "atk-s0505a2:321": "608. Evaṁ anupādinnesu jātibhedaṁ dassetvā upādinnesu taṁ dassento ‘‘tato kīṭe’’ti evamādimāha. Tattha kīṭāti kimayo. Paṭaṅgāti paṭaṅgāyeva. Yāva kunthakipilliketi kunthakipillikaṁ pariyantaṁ katvāti attho.",
  "atk-s0505a2:322": "609.Khuddaketi kāḷakakaṇḍakādayo. Mahallaketi sasabiḷārādayo. Sabbe hi te anekavaṇṇā.",
  "atk-s0505a2:323": "610.Pādūdareti udarapāde, udaraṁyeva yesaṁ pādāti vuttaṁ hoti. Dīghapiṭṭhiketi sappānañhi sīsato yāva naṅguṭṭhā piṭṭhi eva hoti, tena te ‘‘dīghapiṭṭhikā’’ti vuccanti. Tepi anekappakārā āsīvisādibhedena.",
  "atk-s0505a2:324": "611.Odaketi udakamhi jāte. Macchāpi anekappakārā rohitamacchādibhedena.",
  "atk-s0505a2:325": "612.Pakkhīti sakuṇe. Te hi pakkhānaṁ atthitāya ‘‘pakkhī’’ti vuccanti. Pattehi yantīti pattayānā. Vehāse gacchantīti vihaṅgamā. Tepi anekappakārā kākādibhedena.",
  "atk-s0505a2:326": "613. Evaṁ thalajalākāsagocarānaṁ pāṇānaṁ jātibhedaṁ dassetvā idāni yenādhippāyena taṁ dassesi, taṁ āvikaronto ‘‘yathā etāsū’’ti gāthamāha. Tassattho saṅkhepato pubbe vuttādhippāyavaṇṇanāvaseneva veditabbo.",
  "atk-s0505a2:327": "614-6. Vitthārato panettha yaṁ vattabbaṁ, taṁ sayameva dassento ‘‘na kesehī’’tiādimāha. Tatrāyaṁ yojanā – yaṁ vuttaṁ ‘‘natthi manussesu liṅgaṁ jātimayaṁ puthū’’ti, taṁ evaṁ natthīti veditabbaṁ. Seyyathidaṁ, na kesehīti. Na hi ‘‘brāhmaṇānaṁ īdisā kesā honti, khattiyānaṁ īdisā’’ti niyamo atthi yathā hatthiassamigādīnanti iminā nayena sabbaṁ yojetabbaṁ. Liṅgaṁ jātimayaṁ neva, yathā aññāsu jātisūti idaṁ pana vuttassevatthassa nigamananti veditabbaṁ. Tassa yojanā – tadeva yasmā imehi kesādīhi natthi manussesu liṅgaṁ jātimayaṁ puthu, tasmā veditabbametaṁ ‘‘brāhmaṇādibhedesu manussesu liṅgaṁ jātimayaṁ neva yathā aññāsu jātīsū’’ti.",
  "atk-s0505a2:328": "617. Idāni evaṁ jātibhede asantepi brāhmaṇo khattiyoti idaṁ nānattaṁ yathā jātaṁ, taṁ dassetuṁ ‘‘paccatta’’nti gāthamāha. Tassattho – etaṁ tiracchānānaṁ viya yonisiddhameva kesādisaṇṭhānānattaṁ manussesu brāhmaṇādīnaṁ attano attano sarīresu na vijjati. Avijjamānepi pana etasmiṁ yadetaṁ brāhmaṇo khattiyoti nānattavidhānapariyāyaṁ vokāraṁ, taṁ vokārañca manussesu samaññāya pavuccati, vohāramattena vuccatīti.",
  "atk-s0505a2:329": "619-625. Ettāvatā bhagavā bhāradvājassa vādaṁ niggahetvā idāni yadi jātiyā brāhmaṇo bhaveyya, ājīvasīlācāravipannopi brāhmaṇo bhaveyya. Yasmā pana porāṇā brāhmaṇā tassa brāhmaṇabhāvaṁ na icchanti loke ca aññepi paṇḍitamanussā, tasmā vāseṭṭhassa vādapaggahaṇatthaṁ taṁ dassento ‘‘yo hi koci manussesū’’tiādikā aṭṭha gāthāyo āha. Tattha gorakkhanti khettarakkhaṁ, kasikammanti vuttaṁ hoti. Pathavī hi ‘‘go’’ti vuccati, tappabhedo ca khettaṁ. Puthusippenāti tantavāyakammādinānāsippena. Vohāranti vaṇijjaṁ. Parapessenāti paresaṁ veyyāvaccena. Issatthanti āvudhajīvikaṁ, usuñca sattiñcāti vuttaṁ hoti. Porohiccenāti purohitakammena.",
  "atk-s0505a2:330": "626. Evaṁ brāhmaṇasamayena ca lokavohārena ca ājīvasīlācāravipannassa abrāhmaṇabhāvaṁ sādhetvā evaṁ sante na jātiyā brāhmaṇo, guṇehi pana brāhmaṇo hoti. Tasmā yattha yattha kule jāto yo guṇavā, so brāhmaṇo, ayamettha ñāyoti evametaṁ ñāyaṁ atthato āpādetvā puna tadeva ñāyaṁ vacībhedena pakāsento āha ‘‘na cāhaṁ brāhmaṇaṁ brūmī’’ti.",
  "atk-s0505a2:331": "Tassattho – ahaṁ pana yvāyaṁ catūsu yonīsu yattha katthaci jāto, tatrāpi vā visesena yo brāhmaṇasamaññitāya mātari sambhūto, taṁ yonijaṁ mattisambhavaṁ yā cāyaṁ ‘‘ubhato sujāto’’tiādinā (dī. ni. 1.303; ma. ni. 2.424) nayena brāhmaṇehi brāhmaṇassa parisuddhauppattimaggasaṅkhātā yoni kathīyati, ‘‘saṁsuddhagahaṇiko’’ti iminā ca mātusampatti, tatopi jātasambhūtattā ‘‘yonijo mattisambhavo’’ti ca vuccati, tampi yonijaṁ mattisambhavaṁ iminā ca yonijamattisambhavamattena brāhmaṇaṁ na brūmi. Kasmā? Yasmā ‘‘bho bho’’ti vacanamattena aññehi sakiñcanehi visiṭṭhattā bhovādī nāma so hoti, sace hoti sakiñcano. Yo panāyaṁ yattha katthaci kule jātopi rāgādikiñcanābhāvena akiñcano, sabbagahaṇapaṭinissaggena ca anādāno, akiñcanaṁ anādānaṁ tamahaṁ brūmi brāhmaṇaṁ. Kasmā? Yasmā bāhitapāpoti.",
  "atk-s0505a2:332": "627. Kiñca bhiyyo – ‘‘sabbasaṁyojanaṁ chetvā’’tiādikā sattavīsati gāthā. Tattha sabbasaṁyojananti dasavidhaṁ saṁyojanaṁ. Na paritassatīti taṇhāya na tassati. Tamahanti taṁ ahaṁ rāgādīnaṁ saṅgānaṁ atikkantattā saṅgātigaṁ, catunnampi yogānaṁ abhāvena visaṁyuttaṁ brāhmaṇaṁ vadāmīti attho.",
  "atk-s0505a2:333": "628.Naddhinti nayhanabhāvena pavattaṁ kodhaṁ. Varattanti bandhanabhāvena pavattaṁ taṇhaṁ. Sandānaṁ sahanukkamanti anusayānukkamasahitaṁ dvāsaṭṭhidiṭṭhisandānaṁ, idaṁ sabbampi chinditvā ṭhitaṁ avijjāpalighassa ukkhittattā ukkhittapalighaṁ catunnaṁ saccānnaṁ buddhattā buddhaṁ ahaṁ brāhmaṇaṁ vadāmīti attho.",
  "atk-s0505a2:334": "629.Aduṭṭhoti evaṁ dasahi akkosavatthūhi akkosañca pāṇiādīhi pothanañca andubandhanādīhi bandhanañca yo akuddhamānaso hutvā adhivāsesi, khantibalena samannāgatattā khantībalaṁ, punappunaṁ uppattiyā anīkabhūtena teneva khantībalānīkena samannāgatattā balānīkaṁ taṁ evarūpaṁ ahaṁ brāhmaṇaṁ vadāmīti attho.",
  "atk-s0505a2:335": "630.Vatantanti dhutavatena samannāgataṁ, catupārisuddhisīlena sīlavantaṁ, taṇhāussadābhāvena anussadaṁ, chaḷindriyadamanena dantaṁ, koṭiyaṁ ṭhitena attabhāvena antimasārīraṁ tamahaṁ brāhmaṇaṁ vadāmīti attho.",
  "atk-s0505a2:336": "631.Yona limpatīti evameva yo abbhantare duvidhepi kāme na limpati, tasmiṁ kāme na saṇṭhāti, tamahaṁ brāhmaṇaṁ vadāmīti attho.",
  "atk-s0505a2:337": "632.Dukkhassāti khandhadukkhassa. Pannabhāranti ohitakkhandhabhāraṁ catūhi yogehi sabbakilesehi vā visaṁyuttaṁ tamahaṁ brāhmaṇaṁ vadāmīti attho.",
  "atk-s0505a2:338": "633.Gambhīrapaññanti gambhīresu khandhādīsu pavattāya paññāya samannāgataṁ, dhammojapaññāya medhāviṁ, ‘‘ayaṁ duggatiyā, ayaṁ sugatiyā, ayaṁ nibbānassa maggo, ayaṁ amaggo’’ti evaṁ magge amagge ca chekatāya maggāmaggassakovidaṁ, arahattasaṅkhātaṁ uttamatthamanuppattaṁ tamahaṁ brāhmaṇaṁ vadāmīti attho.",
  "atk-s0505a2:339": "634.Asaṁsaṭṭhanti dassanasavanasamullāpaparibhogakāyasaṁsaggānaṁ abhāvena asaṁsaṭṭhaṁ. Ubhayanti gihīhi ca anagārehi cāti ubhayehipi asaṁsaṭṭhaṁ. Anokasārinti anālayacāriṁ, taṁ evarūpaṁ ahaṁ brāhmaṇaṁ vadāmīti attho.",
  "atk-s0505a2:340": "635.Nidhāyāti nikkhipitvā oropetvā. Tasesu thāvaresu cāti taṇhātāsena tasesu taṇhābhāvena thiratāya thāvaresu. Yo na hantīti yo evaṁ sabbasattesu vigatapaṭighatāya nikkhittadaṇḍo neva kañci sayaṁ hanati, na aññena ghāteti, tamahaṁ brāhmaṇaṁ vadāmīti attho.",
  "atk-s0505a2:341": "636.Aviruddhanti āghātavasena viruddhesupi lokiyamahājanesu āghātābhāvena aviruddhaṁ, hatthagate daṇḍe vā satthe vā avijjamānepi paresaṁ pahāradānato aviratattā attadaṇḍesu janesu nibbutaṁ nikkhittadaṇḍaṁ, pañcannaṁ khandhānaṁ ‘‘ahaṁ mama’’nti gahitattā sādānesu, tassa gahaṇassa abhāvena anādānaṁ taṁ evarūpaṁ ahaṁ brāhmaṇaṁ vadāmīti attho.",
  "atk-s0505a2:342": "637.Āraggāti yassete rāgādayo ayañca paraguṇamakkhaṇalakkhaṇo makkho āraggā sāsapo viya papatito, yathā sāsapo āragge na santiṭṭhati, evaṁ citte na tiṭṭhati, tamahaṁ brāhmaṇaṁ vadāmīti attho.",
  "atk-s0505a2:343": "638.Akakkasanti apharusaṁ. Viññāpaninti atthaviññāpaniṁ. Saccanti bhūtaṁ. Nābhisajeti yāya girāya aññaṁ kujjhāpanavasena na laggāpeyya. Khīṇāsavo nāma evarūpameva giraṁ bhāseyya. Tasmā tamahaṁ brāhmaṇaṁ vadāmīti attho.",
  "atk-s0505a2:344": "639. Sāṭakābharaṇādīsu dīghaṁ vā rassaṁ vā, maṇimuttādīsu aṇuṁ vā thūlaṁ vā mahagghaappagghavasena subhaṁ vā asubhaṁ vā yo puggalo imasmiṁ loke parapariggahitaṁ nādiyati, tamahaṁ brāhmaṇaṁ vadāmīti attho.",
  "atk-s0505a2:345": "640.Nirāsāsanti nittaṇhaṁ. Visaṁyuttanti sabbakilesehi viyuttaṁ tamahaṁ brāhmaṇaṁ vadāmīti attho.",
  "atk-s0505a2:346": "641.Ālayāti taṇhā. Aññāya akathaṁkathīti aṭṭha vatthūni yathābhūtaṁ jānitvā aṭṭhavatthukāya vicikicchāya nibbicikiccho. Amatogadhamanuppattanti amataṁ nibbānaṁ ogahetvā anuppattaṁ tamahaṁ brāhmaṇaṁ vadāmīti attho.",
  "atk-s0505a2:347": "642.Ubhoti dvepi puññāni pāpāni ca chaḍḍetvāti attho. Saṅganti rāgādibhedaṁ saṅgaṁ. Upaccagāti atikkanto. Tamahaṁ vaṭṭamūlasokena asokaṁ, abbhantare rāgarajādīnaṁ abhāvena virajaṁ, nirupakkilesatāya suddhaṁ brāhmaṇaṁ vadāmīti attho.",
  "atk-s0505a2:348": "643.Vimalanti abbhādimalavirahitaṁ. Suddhanti nirupakkilesaṁ. Vippasannanti pasannacittaṁ. Anāvilanti kilesāvilattavirahitaṁ. Nandībhavaparikkhīṇanti tīsu bhavesu parikkhīṇataṇhaṁ tamahaṁ brāhmaṇaṁ vadāmīti attho.",
  "atk-s0505a2:349": "644.Yo bhikkhu imaṁrāgapalipathañceva kilesaduggañca saṁsāravaṭṭañca catunnaṁ saccānaṁ appaṭivijjhanakamohañca atīto, cattāro oghe tiṇṇo hutvā pāraṁ anuppatto, duvidhena jhānena jhāyī, taṇhāya abhāvena anejo, kathaṁkathāya abhāvena akathaṁkathī, upādānānaṁ abhāvena anupādiyitvā kilesanibbānena nibbuto, tamahaṁ brāhmaṇaṁ vadāmīti attho.",
  "atk-s0505a2:350": "645.Yo puggalo, idha loke, ubhopi kāme hitvā anāgāro hutvā paribbajati, taṁ parikkhīṇakāmañceva parikkhīṇabhavañca ahaṁ brāhmaṇaṁ vadāmīti attho.",
  "atk-s0505a2:351": "646.Yoidha loke chadvārikaṁ taṇhaṁ jahitvā gharāvāsena anatthiko anāgāro hutvā paribbajati, taṇhāya ceva bhavassa ca parikkhīṇattā taṇhābhavaparikkhīṇaṁ tamahaṁ brāhmaṇaṁ vadāmīti attho.",
  "atk-s0505a2:352": "647.Mānusakaṁ yoganti mānusakaṁ āyuñceva pañcavidhakāmaguṇe ca. Dibbayogepi eseva nayo. Upaccagāti yo mānusakaṁ yogaṁ hitvā dibbaṁ atikkanto, taṁ sabbehi catūhi yogehi visaṁyuttaṁ ahaṁ brāhmaṇaṁ vadāmīti attho.",
  "atk-s0505a2:353": "648.Ratinti pañcakāmaguṇaratiṁ. Aratinti araññavāse ukkaṇṭhitattaṁ. Sītibhūtanti nibbutaṁ, nirupadhinti nirupakkilesaṁ, vīranti taṁ evarūpaṁ sabbaṁ khandhalokaṁ abhibhavitvā ṭhitaṁ vīriyavantaṁ ahaṁ brāhmaṇaṁ vadāmīti attho.",
  "atk-s0505a2:354": "649.Yo vedīti yo sattānaṁ sabbākārena cutiñca paṭisandhiñca pākaṭaṁ katvā jānāti, tamahaṁ alaggatāya asattaṁ, paṭipattiyā suṭṭhu gatattā sugataṁ, catunnaṁ saccānaṁ buddhatāya buddhaṁ brāhmaṇaṁ vadāmīti attho.",
  "atk-s0505a2:355": "650.Yassāti yassete devādayo gatiṁ na jānanti, tamahaṁ āsavānaṁ khīṇatāya khīṇāsavaṁ, kilesehi ārakattā arahantaṁ brāhmaṇaṁ vadāmīti attho.",
  "atk-s0505a2:356": "651.Pureti atītakkhandhesu. Pacchāti anāgatesu. Majjheti paccuppannesu. Kiñcananti yassetesu ṭhānesu taṇhāgāhasaṅkhātaṁ kiñcanaṁ natthi. Tamahaṁ rāgakiñcanādīhi akiñcanaṁ. Kassaci gahaṇassa abhāvena anādānaṁ brāhmaṇaṁ vadāmīti attho.",
  "atk-s0505a2:357": "652. Acchambhitattena usabhasadisatāya usabhaṁ, uttamaṭṭhena pavaraṁ, vīriyasampattiyā vīraṁ, mahantānaṁ sīlakkhandhādīnaṁ esitattā mahesiṁ, tiṇṇaṁ mārānaṁ vijitattā vijitāvinaṁ, ninhātakilesatāya nhātakaṁ, catusaccabuddhatāya buddhaṁ taṁ evarūpaṁ brāhmaṇaṁ vadāmīti attho.",
  "atk-s0505a2:358": "653.Yo pubbenivāsaṁ pākaṭaṁ katvā jānāti, chabbīsatidevalokabhedaṁ saggaṁ, catubbidhaṁ apāyañca dibbacakkhunā passati, atho jātikkhayasaṅkhātaṁ arahattaṁ patto, tamahaṁ brāhmaṇaṁ vadāmīti attho.",
  "atk-s0505a2:359": "654. Evaṁ bhagavā guṇato brāhmaṇaṁ vatvā ‘‘ye ‘jātito brāhmaṇo’ti abhinivesaṁ karonti, te idaṁ vohāramattaṁ ajānantā, sā ca nesaṁ diṭṭhi duddiṭṭhī’’ti dassento ‘‘samaññā hesā’’ti gāthādvayamāha. Tassattho – ‘‘yadidaṁ brāhmaṇo khattiyo bhāradvājo vāseṭṭho’’ti nāmagottaṁ pakappitaṁ, samaññā hesā lokasmiṁ, paññattivohāramattanti veditabbaṁ. Kasmā? Yasmā sammuccā samudāgataṁ samanuññāya āgataṁ. Tañhi tattha tattha jātakāleyevassa ñātisālohitehi pakappitaṁ kataṁ. No cetaṁ evaṁ pakappeyyuṁ, na koci kañci disvā ‘‘ayaṁ brāhmaṇo’’ti vā ‘‘bhāradvājo’’ti vā jāneyya.",
  "atk-s0505a2:360": "655. Evaṁ pakappitañcetaṁ dīgharattamanusayitaṁ diṭṭhigatamajānataṁ, ‘‘pakappitaṁ nāmagottaṁ, nāmagottamattametaṁ saṁvohāratthaṁ pakappita’’nti ajānantānaṁ sattānaṁ hadaye dīgharattaṁ diṭṭhigatamanusayitaṁ, tassa anusayitattā taṁ nāmagottaṁ ajānantā te pabruvanti ‘‘jātiyā hoti brāhmaṇo’’ti, ajānantāyeva evaṁ vadantīti vuttaṁ hoti.",
  "atk-s0505a2:361": "656-7. Evaṁ ‘‘ye ‘jātito brāhmaṇo’ti abhinivesaṁ karonti, te idaṁ vohāramattamajānantā, sā ca nesaṁ diṭṭhi duddiṭṭhī’’ti dassetvā idāni nippariyāyameva jātivādaṁ paṭikkhipanto kammavādañca niropento ‘‘na jaccā’’tiādimāha. Tattha ‘‘kammunā brāhmaṇo hoti, kammunā hoti abrāhmaṇo’’ti imissā upaḍḍhagāthāya atthavitthāraṇatthaṁ ‘‘kassako kammunā’’tiādi vuttaṁ. Tattha kammunāti paccuppannena kasikammādinibbattakacetanākammunā.",
  "atk-s0505a2:362": "659.Paṭiccasamuppādadassāti ‘‘iminā paccayena evaṁ hotī’’ti evaṁ paṭiccasamuppādadassāvino. Kammavipākakovidāti sammānāvamānārahe kule kammavasena uppatti hoti, aññāpi hīnapaṇītatā hīnapaṇīte kamme vipaccamāne hotīti evaṁ kammavipākakusalā.",
  "atk-s0505a2:363": "660.‘‘Kammunāvattatī’’ti gāthāya pana ‘‘loko’’ti vā ‘‘pajā’’ti vā ‘‘sattā’’ti vā ekoyeva attho, vacanamattameva nānaṁ. Purimapadena cettha ‘‘atthi brahmā mahābrahmā…pe… seṭṭho sajitā vasī pitā bhūtabhabyāna’’nti (dī. ni. 1.42) imissā diṭṭhiyā nisedho veditabbo. Kammunā hi vattati tāsu tāsu gatīsu uppajjati loko, tassa ko sajitāti? Dutiyena ‘‘evaṁ kammunā uppannopi ca pavattiyampi atītapaccuppannabhedena kammunā eva pavattati, sukhadukkhāni paccanubhonto hīnapaṇītādibhāvaṁ āpajjanto pavattatī’’ti dasseti. Tatiyena tamevatthaṁ nigameti ‘‘evaṁ sabbathāpi kammanibandhanā sattā kammeneva baddhā hutvā pavattanti, na aññathā’’ti. Catutthena tamatthaṁ upamāya vibhāveti rathassāṇīva yāyatoti. Yathā rathassa yāyato āṇi nibandhanaṁ hoti, na tāya anibaddho yāti, evaṁ lokassa uppajjato ca pavattato ca kammaṁ nibandhanaṁ, na tena anibaddho uppajjati nappavattati.",
  "atk-s0505a2:364": "661. Idāni yasmā evaṁ kammanibandhano loko, tasmā seṭṭhena kammunā seṭṭhabhāvaṁ dassento ‘‘tapenā’’ti gāthādvayamāha. Tattha tapenāti indriyasaṁvarena. Brahmacariyenāti sikkhānissitena vuttāvasesaseṭṭhacariyena. Saṁyamenāti sīlena. Damenāti paññāya. Etena seṭṭhaṭṭhena brahmabhūtena kammunā brāhmaṇo hoti. Kasmā? Yasmā etaṁ brāhmaṇamuttamaṁ, yasmā etaṁ kammaṁ uttamo brāhmaṇabhāvoti vuttaṁ hoti. ‘‘Brahmāna’’ntipi pāṭho, tassattho – brahmaṁ ānetīti brahmānaṁ, brahmabhāvaṁ āneti āvahati detīti vuttaṁ hoti.",
  "atk-s0505a2:365": "662. Dutiyagāthāya santoti santakileso. Brahmā sakkoti brahmā ca sakko ca. Yo evarūpo, so na kevalaṁ brāhmaṇo, apica kho brahmā ca sakko ca so vijānataṁ paṇḍitānaṁ, evaṁ vāseṭṭha jānāhīti vuttaṁ hoti. Sesaṁ vuttanayamevāti.",
  "atk-s0505a2:366": "Paramatthajotikāya khuddaka-aṭṭhakathāya",
  "atk-s0505a2:367": "Suttanipāta-aṭṭhakathāya vāseṭṭhasuttavaṇṇanā niṭṭhitā.",
  "atk-s0505a2:368": "10. Kokālikasuttavaṇṇanā",
  "atk-s0505a2:369": "Evaṁme sutanti kokālikasuttaṁ. Kā uppatti? Imassa suttassa uppatti atthavaṇṇanāyameva āvi bhavissati. Atthavaṇṇanāya cassa evaṁ me sutantiādi vuttanayameva. Atha kho kokālikoti ettha pana ko ayaṁ kokāliko, kasmā ca upasaṅkamīti? Vuccate – ayaṁ kira kokālikaraṭṭhe kokālikanagare kokālikaseṭṭhissa putto pabbajitvā pitarā kārāpite vihāreyeva paṭivasati ‘‘cūḷakokāliko’’ti nāmena, na devadattassa sisso. So hi brāhmaṇaputto ‘‘mahākokāliko’’ti paññāyi.",
  "atk-s0505a2:370": "Bhagavati kira sāvatthiyaṁ viharante dve aggasāvakā pañcamattehi bhikkhusatehi saddhiṁ janapadacārikaṁ caramānā upakaṭṭhāya vassūpanāyikāya vivekavāsaṁ vasitukāmā te bhikkhū uyyojetvā attano pattacīvaramādāya tasmiṁ janapade taṁ nagaraṁ patvā taṁ vihāraṁ agamaṁsu. Tattha te kokālikena saddhiṁ sammoditvā taṁ āhaṁsu – ‘‘āvuso, mayaṁ idha temāsaṁ vasissāma, mā kassaci āroceyyāsī’’ti. So ‘‘sādhū’’ti paṭissuṇitvā temāse atīte itaradivasaṁ pageva nagaraṁ pavisitvā ārocesi – ‘‘tumhe aggasāvake idhāgantvā vasamāne na jānittha, na te koci paccayenāpi nimantetī’’ti. Nagaravāsino ‘‘kasmā no, bhante, nārocayitthā’’ti. Kiṁ ārocitena, kiṁ nāddasatha dve bhikkhū vasante, nanu ete aggasāvakāti. Te khippaṁ sannipatitvā sappiguḷavatthādīni ānetvā kokālikassa purato nikkhipiṁsu. So cintesi – ‘‘paramappicchā aggasāvakā ‘payuttavācāya uppanno lābho’ti ñatvā na sādiyissanti, asādiyantā addhā ‘āvāsikassa dethā’ti bhaṇissanti, handāhaṁ imaṁ lābhaṁ gāhāpetvā gacchāmī’’ti . So tathā akāsi, therā disvāva payuttavācāya uppannabhāvaṁ ñatvā ‘‘ime paccayā neva amhākaṁ na kokālikassa vaṭṭantī’’ti cintetvā ‘‘āvāsikassa dethā’’ti avatvā paṭikkhipitvā pakkamiṁsu. Tena kokāliko ‘‘kathañhi nāma attanā aggaṇhantā mayhampi na dāpesu’’nti domanassaṁ uppādesi.",
  "atk-s0505a2:371": "Te bhagavato santikaṁ agamaṁsu. Bhagavā ca pavāretvā sace attanā janapadacārikaṁ na gacchati, aggasāvake peseti – ‘‘caratha, bhikkhave, cārikaṁ bahujanahitāyā’’tiādīni (mahāva. 32) vatvā . Idamāciṇṇaṁ tathāgatānaṁ. Tena kho pana samayena attanā agantukāmo hoti. Atha kho ime punadeva uyyojesi – ‘‘gacchatha, bhikkhave, caratha cārika’’nti. Te pañcamattehi bhikkhusatehi saddhiṁ cārikaṁ caramānā anupubbena tasmiṁ raṭṭhe tameva nagaraṁ agamaṁsu. Nāgarā there sañjānitvā saha parikkhārehi dānaṁ sajjetvā nagaramajjhe maṇḍapaṁ katvā dānaṁ adaṁsu, therānañca parikkhāre upanāmesuṁ. Therā gahetvā bhikkhusaṅghassa adaṁsu. Taṁ disvā kokāliko cintesi – ‘‘ime pubbe appicchā ahesuṁ, idāni lobhābhibhūtā pāpicchā jātā, pubbepi appicchasantuṭṭhapavivittasadisā maññe, ime pāpicchā asantaguṇaparidīpakā pāpabhikkhū’’ti. So there upasaṅkamitvā ‘‘āvuso, tumhe pubbe appicchā santuṭṭhā pavivittā viya ahuvattha, idāni panattha pāpabhikkhū jātā’’ti vatvā pattacīvaramādāya tāvadeva taramānarūpo nikkhamitvā gantvā ‘‘bhagavato etamatthaṁ ārocessāmī’’ti sāvatthābhimukho gantvā anupubbena bhagavantaṁ upasaṅkami. Ayamettha kokāliko, iminā kāraṇena upasaṅkami. Tena vuttaṁ ‘‘atha kho kokāliko bhikkhu yena bhagavā tenupasaṅkamī’’tiādi.",
  "atk-s0505a2:372": "Bhagavā taṁ turitaturitaṁ āgacchantaṁ disvāva āvajjetvā aññāsi – ‘‘aggasāvake akkositukāmo āgato’’ti. ‘‘Sakkā nu kho paṭisedhetu’’nti ca āvajjento ‘‘na sakkā, theresu aparajjhitvā āgato, ekaṁsena padumaniraye uppajjissatī’’ti addasa. Evaṁ disvāpi pana ‘‘sāriputtamoggallānepi nāma garahantaṁ sutvā na nisedhetī’’ti parūpavādamocanatthaṁ ariyūpavādassa mahāsāvajjabhāvadassanatthañca ‘‘mā heva’’ntiādinā nayena tikkhattuṁ paṭisedhesi. Tattha mā hevanti mā evamāha, mā evaṁ abhaṇīti attho. Pesalāti piyasīlā. Saddhāyikoti saddhāgamakaro, pasādāvahoti vuttaṁ hoti. Paccayikoti paccayakaro, ‘‘evameta’’nti sanniṭṭhāvahoti vuttaṁ hoti.",
  "atk-s0505a2:373": "Acirapakkantassāti pakkantassa sato na cireneva sabbo kāyo phuṭo ahosīti kesaggamattampi okāsaṁ avajjetvā sakalasarīraṁ aṭṭhīni bhinditvā uggatāhi pīḷakāhi ajjhotthaṭaṁ ahosi. Tattha yasmā buddhānubhāvena tathārūpaṁ kammaṁ buddhānaṁ sammukhībhāve vipākaṁ na deti, dassanūpacāre pana vijahitamatte deti, tasmā tassa acirapakkantassa pīḷakā uṭṭhahiṁsu. Teneva vuttaṁ ‘‘acirapakkantassa ca kokālikassā’’ti. Atha kasmā tattheva na aṭṭhāsīti ce? Kammānubhāvena. Okāsakatañhi kammaṁ avassaṁ vipaccati, taṁ tassa tattha ṭhātuṁ na deti. So kammānubhāvena codiyamāno uṭṭhāyāsanā pakkāmi. Kaḷāyamattiyoti caṇakamattiyo . Beluvasalāṭukamattiyoti taruṇabeluvamattiyo. Pabhijjiṁsūti bhijjiṁsu. Tāsu bhinnāsu sakalasarīraṁ panasapakkaṁ viya ahosi. So pakkena gattena anayabyasanaṁ patvā dukkhābhibhūto jetavanadvārakoṭṭhake sayi. Atha dhammassavanatthaṁ āgatāgatā manussā taṁ disvā ‘‘dhi kokālika, dhi kokālika, ayuttamakāsi, attanoyeva mukhaṁ nissāya anayabyasanaṁ pattosī’’ti āhaṁsu. Tesaṁ sutvā ārakkhadevatā dhikkāraṁ akaṁsu, ārakkhadevatānaṁ ākāsaṭṭhadevatāti iminā upāyena yāva akaniṭṭhabhavanā ekadhikkāro udapādi.",
  "atk-s0505a2:374": "Tadā ca turū nāma bhikkhu kokālikassa upajjhāyo anāgāmiphalaṁ patvā suddhāvāsesu nibbatto hoti. Sopi samāpattiyā vuṭṭhito taṁ dhikkāraṁ sutvā āgamma kokālikaṁ ovadi sāriputtamoggallānesu cittappasādajananatthaṁ. So tassāpi vacanaṁ aggahetvā aññadatthu tameva aparādhetvā kālaṁ katvā padumaniraye uppajji. Tenāha – ‘‘atha kho kokāliko bhikkhu tenevābādhena…pe… āghātetvā’’ti.",
  "atk-s0505a2:375": "Atha kho brahmā sahampatīti ko ayaṁ brahmā, kasmā ca bhagavantaṁ upasaṅkamitvā etadavocāti? Ayaṁ kassapassa bhagavato sāsane sahako nāma bhikkhu anāgāmī hutvā suddhāvāsesu uppanno, tattha naṁ ‘‘sahampati brahmā’’ti sañjānanti. So pana ‘‘ahaṁ bhagavantaṁ upasaṅkamitvā padumanirayaṁ kittessāmi, tato bhagavā bhikkhūnaṁ ārocessati. Kathānusandhikusalā bhikkhū tatthāyuppamāṇaṁ pucchissanti, bhagavā ācikkhanto ariyūpavāde ādīnavaṁ pakāsessatī’’ti iminā kāraṇena bhagavantaṁ upasaṅkamitvā etadavoca. Bhagavā tatheva akāsi, aññataropi bhikkhu pucchi. Tena ca puṭṭho ‘‘seyyathāpi bhikkhū’’tiādimāha.",
  "atk-s0505a2:376": "Tattha vīsatikhārikoti māgadhakena patthena cattāro patthā kosalaraṭṭhe eko pattho hoti, tena patthena cattāro patthā āḷhakaṁ, cattāri āḷhakāni doṇaṁ, catudoṇā mānikā, catumānikā khārī, tāya khāriyā vīsatikhāriko. Tilavāhoti tilasakaṭaṁ. Abbudo nirayoti abbudo nāma koci paccekanirayo natthi, avīcimhiyeva abbudagaṇanāya paccanokāso pana ‘‘abbudo nirayo’’ti vutto. Esa nayo nirabbudādīsu.",
  "atk-s0505a2:377": "Tattha vassagaṇanāpi evaṁ veditabbā – yatheva hi sataṁ satasahassāni koṭi hoti, evaṁ sataṁ satasahassakoṭiyo pakoṭi nāma hoti, sataṁ satasahassapakoṭiyo koṭippakoṭi nāma, sataṁ satasahassakoṭippakoṭiyo nahutaṁ, sataṁ satasahassanahutāni ninnahutaṁ, sataṁ satasahassaninnahutāni ekaṁ abbudaṁ, tato vīsatiguṇaṁ nirabbudaṁ. Esa nayo sabbattha. Keci pana ‘‘tattha tattha paridevanānattenapi kammakaraṇanānattenapi imāni nāmāni laddhānī’’ti vadanti, apare ‘‘sītanarakā eva ete’’ti.",
  "atk-s0505a2:378": "Athāparanti tadatthavisesatthadīpakaṁ gāthābandhaṁ sandhāya vuttaṁ. Pāṭhavasena vuttavīsatigāthāsu hi ettha ‘‘sataṁ sahassāna’’nti ayamekā eva gāthā vuttatthadīpikā, sesā visesatthadīpikā eva, avasāne gāthādvayameva pana mahāaṭṭhakathāyaṁ vinicchitapāṭhe natthi. Tenāvocumha ‘‘vīsatigāthāsū’’ti.",
  "atk-s0505a2:379": "663. Tattha kuṭhārīti attacchedakaṭṭhena kuṭhārisadisā pharusavācā. Chindatīti kusalamūlasaṅkhātaṁ attano mūlaṁyeva nikantati.",
  "atk-s0505a2:380": "664.Nindiyanti ninditabbaṁ. Taṁ vā nindati yo pasaṁsiyoti yo uttamaṭṭhena pasaṁsāraho puggalo, taṁ vā so pāpicchatādīni āropetvā garahati. Vicinātīti upacināti. Kalinti aparādhaṁ.",
  "atk-s0505a2:381": "665.Ayaṁ kalīti ayaṁ aparādho. Akkhesūti jūtakīḷanaakkhesu. Sabbassāpi sahāpi attanāti sabbena attano dhanenapi attanāpi saddhiṁ. Sugatesūpi suṭṭhu gatattā, sundarañca ṭhānaṁ gatattā sugatanāmakesu buddhapaccekabuddhasāvakesu. Manaṁ padosayeti yo manaṁ padūseyya. Tassāyaṁ manopadoso eva mahattaro kalīti vuttaṁ hoti.",
  "atk-s0505a2:382": "666. Kasmā? Yasmā sataṁ sahassānaṁ…pe… pāpakaṁ, yasmā vassagaṇanāya ettako so kālo, yaṁ kālaṁ ariyagarahīvācaṁ manañca paṇidhāya pāpakaṁ nirayaṁ upeti, tattha paccatīti vuttaṁ hoti. Idañhi saṅkhepena padumaniraye āyuppamāṇaṁ.",
  "atk-s0505a2:383": "667. Idāni aparenapi nayena ‘‘ayameva mahattaro kali, yo sugatesu manaṁ padūsaye’’ti imamatthaṁ vibhāvento ‘‘abhūtavādī’’ti ādimāha. Tattha abhūtavādīti ariyūpavādavasena alikavādī. Nirayanti padumādiṁ. Pecca samā bhavantīti ito paṭigantvā nirayūpapattiyā samā bhavanti. Paratthāti paraloke.",
  "atk-s0505a2:384": "668. Kiñca bhiyyo – yo appaduṭṭhassāti. Tattha manopadosābhāvena appaduṭṭho, avijjāmalābhāvena suddho, pāpicchābhāvena anaṅgaṇoti veditabbo. Appaduṭṭhattā vā suddhassa, suddhattā anaṅgaṇassāti evampettha yojetabbaṁ.",
  "atk-s0505a2:385": "669. Evaṁ sugatesu manopadosassa mahattarakalibhāvaṁ sādhetvā idāni vāritavatthugāthā nāma cuddasa gāthā āha. Imā kira kokālikaṁ mīyamānameva ovadantenāyasmatā mahāmoggallānena vuttā, ‘‘mahābrahmunā’’ti eke. Tāsaṁ iminā suttena saddhiṁ ekasaṅgahatthaṁ ayamuddeso ‘‘yo lobhaguṇe anuyutto’’tiādi. Tattha paṭhamagāthāya tāva ‘‘guṇo’’ti niddiṭṭhattā anekakkhattuṁ pavattattā vā lobhoyeva lobhaguṇo, taṇhāyetaṁ adhivacanaṁ. Avadaññūti avacanaññū buddhānampi ovādaṁ aggahaṇena. Maccharīti pañcavidhamacchariyena. Pesuṇiyaṁ anuyuttoti aggasāvakānaṁ bhedakāmatāya. Sesaṁ pākaṭameva. Idaṁ vuttaṁ hoti – yo, āvuso kokālika, tumhādiso anuyuttalobhataṇhāya lobhaguṇe anuyutto assaddho kadariyo avadaññū maccharī pesuṇiyaṁ anuyutto, so vacasā paribhāsati aññaṁ abhāsaneyyampi puggalaṁ. Tena taṁ vadāmi ‘‘mukhaduggā’’ti gāthāttayaṁ.",
  "atk-s0505a2:386": "670. Tassāyaṁ anuttānapadattho – mukhadugga mukhavisama, vibhūta vigatabhūta, alikavādi, anariya asappurisa, bhūnahu bhūtihanaka, vuḍḍhināsaka, purisanta antimapurisa, kali alakkhipurisa, avajāta buddhassa avajātaputta.",
  "atk-s0505a2:387": "671.Rajamākirasīti kilesarajaṁ attani pakkhipasi. Papatanti sobbhaṁ. ‘‘Papāta’’ntipi pāṭho, so evattho. ‘‘Papada’’ntipi pāṭho, mahānirayanti attho.",
  "atk-s0505a2:388": "672.Eti hatanti ettha ha-iti nipāto, tanti taṁ kusalākusalakammaṁ. Atha vā hatanti gataṁ paṭipannaṁ, upacitanti attho. Suvāmīti sāmi tassa kammassa katattā. So hi taṁ kammaṁ labhateva, nāssa taṁ nassatīti vuttaṁ hoti. Yasmā ca labhati, tasmā dukkhaṁ mando…pe… kibbisakārī.",
  "atk-s0505a2:389": "673. Idāni yaṁ dukkhaṁ mando passati, taṁ pakāsento ‘‘ayosaṅkusamāhataṭṭhāna’’ntiādimāha. Tattha purimaupaḍḍhagāthāya tāva attho – yaṁ taṁ ayosaṅkusamāhataṭṭhānaṁ sandhāya bhagavatā ‘‘tamenaṁ, bhikkhave, nirayapālā pañcavidhabandhanaṁ nāma kāraṇaṁ karontī’’ti (ma. ni. 3.250; a. ni. 3.36) vuttaṁ, taṁ upeti, evaṁ upento ca tattheva ādittāya lohapathaviyā nipajjāpetvā nirayapālehi pañcasu ṭhānesu ākoṭiyamānaṁ tattaṁ khilasaṅkhātaṁ tiṇhadhāramayasūlamupeti, yaṁ sandhāya bhagavatā vuttaṁ ‘‘tattaṁ ayokhilaṁ hatthe gamentī’’tiādi. Tato parā upaḍḍhagāthā anekāni vassasahassāni tattha paccitvā pakkāvasesānubhavanatthaṁ anupubbena khārodakanadītīraṁ gatassa yaṁ taṁ ‘‘tattaṁ ayoguḷaṁ mukhe pakkhipanti, tattaṁ tambalohaṁ mukhe āsiñcantī’’ti vuttaṁ, taṁ sandhāya vuttaṁ. Tattha ayoti lohaṁ. Guḷasannibhanti beluvasaṇṭhānaṁ. Ayogahaṇena cettha tambalohaṁ, itarena ayoguḷaṁ veditabbaṁ. Patirūpanti katakammānurūpaṁ.",
  "atk-s0505a2:390": "674. Tato parāsu gāthāsu na hi vaggūti ‘‘gaṇhatha, paharathā’’tiādīni vadantā nirayapālā madhuravācaṁ na vadanti. Nābhijavantīti na sumukhabhāvena abhimukhā javanti, na sumukhā upasaṅkamanti, anayabyasanamāvahantā eva upasaṅkamantīti vuttaṁ hoti. Na tāṇamupentīti tāṇaṁ leṇaṁ paṭisaraṇaṁ hutvā na upagacchanti, gaṇhantā hanantā eva upentīti vuttaṁ hoti. Aṅgāre santhate sayantīti aṅgārapabbataṁ āropitā samānā anekāni vassasahassāni santhate aṅgāre senti. Ginisampajjalitanti samantato jalitaṁ sabbadisāsu ca sampajjalitaṁ aggiṁ. Pavisantīti mahāniraye pakkhittā samānā ogāhanti. Mahānirayo nāma yo so ‘‘catukkaṇṇo’’ti (a. ni. 3.36) vutto, naṁ yojanasate ṭhatvā passataṁ akkhīni bhijjanti.",
  "atk-s0505a2:391": "675.Jālena ca onahiyānāti ayojālena paliveṭhetvā migaluddakā migaṁ viya hananti. Idaṁ devadūte avuttakammakāraṇaṁ. Andhaṁva timisamāyantīti andhakaraṇena andhameva bahalandhakārattā ‘‘timisa’’nti saññitaṁ dhūmaroruvaṁ nāma narakaṁ gacchanti. Tatra kira nesaṁ kharadhūmaṁ ghāyitvā akkhīni bhijjanti, tena ‘‘andhaṁvā’’ti vuttaṁ. Taṁ vitatañhi yathā mahikāyoti tañca andhatimisaṁ mahikāyo viya vitataṁ hotīti attho. ‘‘Vitthata’’ntipi pāṭho. Idampi devadūte avuttakammakāraṇameva.",
  "atk-s0505a2:392": "676.Atha lohamayanti ayaṁ pana lohakumbhī pathavipariyantikā catunahutādhikāni dveyojanasatasahassāni gambhīrā samatittikā tatralohapūrā hoti. Paccanti hi tāsu cirarattanti tāsu kumbhīsu dīgharattaṁ paccanti. Agginisamāsūti aggisamāsu . Samuppilavāteti samuppilavantā , sakimpi uddhaṁ sakimpi adho gacchamānā pheṇuddehakaṁ paccantīti vuttaṁ hoti. Devadūte vuttanayeneva taṁ veditabbaṁ.",
  "atk-s0505a2:393": "677.Pubbalohitamisseti pubbalohitamissāya lohakumbhiyā. Tattha kinti tattha. Yaṁ yaṁ disakanti disaṁ vidisaṁ. Adhisetīti gacchati. ‘‘Abhisetī’’tipi pāṭho, tattha yaṁ yaṁ disaṁ allīyati apassayatīti attho. Kilissatīti bādhīyati. ‘‘Kilijjatī’’tipi pāṭho, pūti hotīti attho. Samphusamānoti tena pubbalohitena phuṭṭho samāno. Idampi devadūte avuttakammakāraṇaṁ.",
  "atk-s0505a2:394": "678.Puḷavāvasatheti puḷavānaṁ āvāse. Ayampi lohakumbhīyeva devadūte ‘‘gūthanirayo’’ti vuttā, tattha patitassa sūcimukhapāṇā chaviādīni chinditvā aṭṭhimiñjaṁ khādanti. Gantuṁ na hi tīramapatthīti apagantuṁ na hi tīraṁ atthi. ‘‘Tīravamatthī’’tipi pāṭho, soyevattho. Tīrameva ettha ‘‘tīrava’’nti vuttaṁ. Sabbasamā hi samantakapallāti yasmā tassā kumbhiyā uparibhāgepi nikujjitattā sabbattha samā samantato kaṭāhā, tasmā apagantuṁ tīraṁ natthīti vuttaṁ hoti.",
  "atk-s0505a2:395": "679.Asipattavanaṁ devadūte vuttanayameva. Tañhi dūrato ramaṇīyaṁ ambavanaṁ viya dissati, athettha lobhena nerayikā pavisanti, tato nesaṁ vāteritāni pattāni patitvā aṅgapaccaṅgāni chindanti. Tenāha – ‘‘taṁ pavisanti samucchidagattā’’ti. Taṁ pavisanti tato suṭṭhu chinnagattā hontīti. Jivhaṁ baḷisena gahetvā ārajayārajayā vihanantīti tattha asipattavane vegena dhāvitvā patitānaṁ musāvādīnaṁ nerayikānaṁ nirayapālā jivhaṁ baḷisena nikkaḍḍhitvā yathā manussā allacammaṁ bhūmiyaṁ pattharitvā khilehi ākoṭenti, evaṁ ākoṭetvā pharasūhi phāletvā phāletvā ekamekaṁ koṭiṁ chindetvā vihananti, chinnachinnā koṭi punappunaṁ samuṭṭhāti. ‘‘Āracayāracayā’’tipi pāṭho, āviñchitvā āviñchitvāti attho. Etampi devadūte avuttakammakāraṇaṁ.",
  "atk-s0505a2:396": "680.Vetaraṇinti devadūte ‘‘mahatī khārodakā nadī’’ti (ma. ni. 3.269) vuttanadiṁ. Sā kira gaṅgā viya udakabharitā dissati. Athettha nhāyissāma pivissāmāti nerayikā patanti. Tiṇhadhārakhuradhāranti tiṇhadhāraṁ khuradhāraṁ, tikkhadhārakhuradhāravatinti vuttaṁ hoti. Tassā kira nadiyā uddhamadho ubhayatīresu ca tiṇhadhārā khurā paṭipāṭiyā ṭhapitā viya tiṭṭhanti, tena sā ‘‘tiṇhadhārā khuradhārā’’ti vuccati. Taṁ tiṇhadhārakhuradhāraṁ udakāsāya upenti allīyantīti attho. Evaṁ upentā ca pāpakammena coditā tattha mandā papatanti bālāti attho.",
  "atk-s0505a2:397": "681.Sāmā sabalāti etaṁ parato ‘‘soṇā’’ti iminā yojetabbaṁ. Sāmavaṇṇā kammāsavaṇṇā ca soṇā khādantīti vuttaṁ hoti . Kākolagaṇāti kaṇhakākagaṇā. Paṭigiddhāti suṭṭhu sañjātagedhā hutvā, ‘‘mahāgijjhā’’ti eke. Kulalāti kulalapakkhino, ‘‘senānametaṁ nāma’’nti eke. Vāyasāti akaṇhakākā. Idampi devadūte avuttakammakāraṇaṁ. Tattha vuttānipi pana kānici idha na vuttāni, tāni etesaṁ purimapacchimabhāgattā vuttāneva hontīti veditabbāni.",
  "atk-s0505a2:398": "682. Idāni sabbamevetaṁ narakavuttiṁ dassetvā ovadanto ‘‘kicchā vatāya’’nti gāthamāha. Tassattho – kicchā vata ayaṁ idha narake nānappakārakammakaraṇabhedā vutti, yaṁ jano phusati kibbisakārī. Tasmā idha jīvitasese jīvitasantatiyā vijjamānāya idha loke ṭhitoyeva samāno saraṇagamanādikusaladhammānuṭṭhānena kiccakaro naro siyā bhaveyya. Kiccakaro bhavantopi ca sātaccakāritāvaseneva bhaveyya, na pamajje muhuttampi na pamādamāpajjeyyāti ayamettha samuccayavaṇṇanā. Yasmā pana vuttāvasesāni padāni pubbe vuttanayattā uttānatthattā ca suviññeyyāneva, tasmā anupadavaṇṇanā na katāti.",
  "atk-s0505a2:399": "Paramatthajotikāya khuddaka-aṭṭhakathāya",
  "atk-s0505a2:400": "Suttanipāta-aṭṭhakathāya kokālikasuttavaṇṇanā niṭṭhitā.",
  "atk-s0505a2:401": "11. Nālakasuttavaṇṇanā",
  "atk-s0505a2:402": "685.Ānandajāteti nālakasuttaṁ. Kā uppatti? Padumuttarassa kira bhagavato sāvakaṁ moneyyapaṭipadaṁ paṭipannaṁ disvā tathattaṁ abhikaṅkhamāno tato pabhuti kappasatasahassaṁ pāramiyo pūretvā asitassa isino bhāgineyyo nālako nāma tāpaso bhagavantaṁ dhammacakkappavattitadivasato sattame divase ‘‘aññātameta’’ntiādīhi dvīhi gāthāhi moneyyapaṭipadaṁ pucchi. Tassa bhagavā ‘‘moneyyaṁ te upaññissa’’ntiādinā nayena taṁ byākāsi. Parinibbute pana bhagavati saṅgītiṁ karontenāyasmatā mahākassapena āyasmā ānando tameva moneyyapaṭipadaṁ puṭṭho yena yadā ca samādapito nālako bhagavantaṁ pucchi . Taṁ sabbaṁ pākaṭaṁ katvā dassetukāmo ‘‘ānandajāte’’tiādikā vīsati vatthugāthāyo vatvā abhāsi. Taṁ sabbampi ‘‘nālakasutta’’nti vuccati.",
  "atk-s0505a2:403": "Tattha ānandajāteti samiddhijāte vuddhippatte. Patīteti tuṭṭhe. Atha vā ānandajāteti pamudite. Patīteti somanassajāte. Sucivasaneti akiliṭṭhavasane. Devānañhi kapparukkhanibbattāni vasanāni rajaṁ vā malaṁ vā na gaṇhanti. Dussaṁ gahetvāti idha dussasadisattā ‘‘dussa’’nti laddhavohāraṁ dibbavatthaṁ ukkhipitvā. Asito isīti kaṇhasarīravaṇṇattā evaṁladdhanāmo isi. Divāvihāreti divāvihāraṭṭhāne. Sesaṁ padato uttānameva.",
  "atk-s0505a2:404": "Sambandhato pana – ayaṁ kira suddhodanassa pitu sīhahanurañño purohito suddhodanassapi anabhisittakāle sippācariyo hutvā abhisittakāle purohitoyeva ahosi. Tassa sāyaṁ pātaṁ rājupaṭṭhānaṁ āgatassa rājā daharakāle viya nipaccakāraṁ akatvā añjalikammamattameva karoti. Dhammatā kiresā pattābhisekānaṁ sakyarājūnaṁ. Purohito tena nibbijjitvā ‘‘pabbajjāmahaṁ mahārājā’’ti āha. Rājā tassa nicchayaṁ ñatvā ‘‘tena hi, ācariya, mameva uyyāne vasitabbaṁ, yathā te ahaṁ abhiṇhaṁ passeyya’’nti yāci. So ‘‘evaṁ hotū’’ti paṭissuṇitvā tāpasapabbajjaṁ pabbajitvā raññā upaṭṭhahiyamāno uyyāneyeva vasanto kasiṇaparikammaṁ katvā aṭṭha samāpattiyo pañcābhiññāyo ca nibbattesi. So tato pabhuti rājakule bhattakiccaṁ katvā himavantacātumahārājikabhavanādīnaṁ aññataraṁ gantvā divāvihāraṁ karoti. Athekadivasaṁ tāvatiṁsabhavanaṁ gantvā ratanavimānaṁ pavisitvā dibbaratanapallaṅke nisinno samādhisukhaṁ anubhavitvā sāyanhasamayaṁ vuṭṭhāya vimānadvāre ṭhatvā ito cito ca vilokento saṭṭhiyojanāya mahāvīthiyā celukkhepaṁ katvā bodhisattaguṇapasaṁsitāni thutivacanāni vatvā kīḷante sakkappamukhe deve addasa. Tenāha āyasmā ānando – ‘‘ānandajāte…pe… divāvihāre’’ti.",
  "atk-s0505a2:405": "686. Tato so evaṁ disvāna deve…pe… kiṁ paṭicca. Tattha udaggeti abbhunnatakāye. Cittiṁ karitvānāti ādaraṁ katvā. Kalyarūpoti tuṭṭharūpo. Sesaṁ uttānatthameva.",
  "atk-s0505a2:406": "687. Idāni ‘‘yadāpi āsī’’tiādigāthā uttānasambandhā eva. Padattho pana paṭhamagāthāya tāva saṅgamoti saṅgāmo. Jayo surānanti devānaṁ jayo.",
  "atk-s0505a2:407": "Tassāvibhāvatthaṁ ayamanupubbikathā veditabbā – sakko kira magadharaṭṭhe macalagāmavāsī tettiṁsamanussaseṭṭho magho nāma māṇavo hutvā satta vattapadāni pūretvā tāvatiṁsabhavane nibbatti saddhiṁ parisāya. Tato pubbadevā ‘‘āgantukadevaputtā āgatā, sakkāraṁ nesaṁ karissāmā’’ti vatvā dibbapadumāni upanāmesuṁ, upaḍḍharajjena ca nimantesuṁ. Sakko upaḍḍharajjena asantuṭṭho sakaparisaṁ saññāpetvā ekadivasaṁ surāmadamatte te pāde gahetvā sinerupabbatapāde khipi. Tesaṁ sinerussa heṭṭhimatale dasasahassayojanaṁ asurabhavanaṁ nibbatti pāricchattakapaṭicchannabhūtāya citrapāṭaliyā upasobhitaṁ. Tato te satiṁ paṭilabhitvā tāvatiṁsabhavanaṁ apassantā ‘‘aho re naṭṭhā mayaṁ pānamadadosena, na dāni mayaṁ suraṁ pivimhā, asuraṁ pivimhā, na dānimhā surā, asurā dāni jātamhā’’ti. Tato pabhuti ‘‘asurā’’icceva uppannasamaññā hutvā ‘‘handa dāni devehi saddhiṁ saṅgāmemā’’ti sineruṁ parito ārohiṁsu. Tato sakko asure yuddhena abbhuggantvā punapi samudde pakkhipitvā catūsu dvāresu attanā sadisaṁ indapaṭimaṁ māpetvā ṭhapesi. Tato asurā ‘‘appamatto vatāyaṁ sakko niccaṁ rakkhanto tiṭṭhatī’’ti cintetvā punadeva nagaraṁ agamiṁsu. Tato devā attano jayaṁ ghosentā mahāvīthiyaṁ celukkhepaṁ karontā nakkhattaṁ kīḷiṁsu. Atha asito atītānāgate cattālīsakappe anussarituṁ samatthatāya ‘‘kiṁ nu kho imehi pubbepi evaṁ kīḷitapubba’’nti āvajjento taṁ devāsurasaṅgāme devavijayaṁ disvā āha –",
  "atk-s0505a2:408": "‘‘Yadāpi āsī asurehi saṅgamo,",
  "atk-s0505a2:409": "Jayo surānaṁ asurā parājitā;",
  "atk-s0505a2:410": "Tadāpi netādiso lomahaṁsano’’ti.",
  "atk-s0505a2:411": "Tasmimpi kāle etādiso lomahaṁsano pamodo na āsi. Kimabbhutaṁ daṭṭhu marū pamoditāti ajja pana kiṁ abbhutaṁ disvā evaṁ devā pamuditāti.",
  "atk-s0505a2:412": "688. Dutiyagāthāya seḷentīti mukhena usseḷanasaddaṁ muñcanti. Gāyanti nānāvidhāni gītāni, vādayanti aṭṭhasaṭṭhi tūriyasahassāni, phoṭentīti apphoṭenti. Pucchāmi vohanti attanā āvajjetvā ñātuṁ samatthopi tesaṁ vacanaṁ sotukāmatāya pucchati. Merumuddhavāsineti sinerumuddhani vasante. Sinerussa hi heṭṭhimatale dasayojanasahassaṁ asurabhavanaṁ, majjhimatale dvisahassaparittadīpaparivārā cattāro mahādīpā, uparimatale dasayojanasahassaṁ tāvatiṁsabhavanaṁ. Tasmā devā ‘‘merumuddhavāsino’’ti vuccanti. Mārisāti deve āmanteti, nidukkhā nirābādhāti vuttaṁ hoti.",
  "atk-s0505a2:413": "689. Athassa tamatthaṁ ārocentehi devehi vuttāya tatiyagāthāya bodhisattoti bujjhanakasatto, sammāsambodhiṁ gantuṁ araho satto ratanavaroti vararatanabhūto. Tenamha tuṭṭhāti tena kāraṇena mayaṁ tuṭṭhā. So hi buddhattaṁ patvā tathā dhammaṁ desessati, yathā mayañca aññe ca devagaṇā sekkhāsekkhabhūmiṁ pāpuṇissāma. Manussāpissa dhammaṁ sutvā ye na sakkhissanti parinibbātuṁ, te dānādīni katvā devaloke paripūressantīti ayaṁ kira nesaṁ adhippāyo. Tattha ‘‘tuṭṭhā kalyarūpā’’ti kiñcāpi idaṁ padadvayaṁ atthato abhinnaṁ, tathāpi ‘‘kimabbhutaṁ daṭṭhu marū pamoditā, kiṁ devasaṅgho atiriva kalyarūpo’’ti imassa pañhadvayassa vissajjanatthaṁ vuttanti veditabbaṁ.",
  "atk-s0505a2:414": "690. Idāni yena adhippāyena bodhisatte jāte tuṭṭhā ahesuṁ, taṁ āvikarontehi vuttāya catutthagāthāya sattaggahaṇena devamanussaggahaṇaṁ, pajāgahaṇena sesagatiggahaṇaṁ. Evaṁ dvīhi padehi pañcasupi gatīsu seṭṭhabhāvaṁ dasseti. Tiracchānāpi hi sīhādayo asantāsādiguṇayuttā, tepi ayameva atiseti. Tasmā ‘‘pajānamuttamo’’ti vutto. Devamanussesu pana ye attahitāya paṭipannādayo cattāro puggalā, tesu ubhayahitapaṭipanno aggapuggalo ayaṁ, naresu ca usabhasadisattā narāsabho. Tenassa thutiṁ bhaṇantā idampi padadvayamāhaṁsu.",
  "atk-s0505a2:415": "691. Pañcamagāthāya taṁ saddanti taṁ devehi vuttavacanasaddaṁ. Avasarīti otari. Tada bhavananti tadā bhavanaṁ.",
  "atk-s0505a2:416": "692. Chaṭṭhagāthāya tatoti asitassa vacanato anantaraṁ. Ukkāmukhevāti ukkāmukhe eva, mūsāmukheti vuttaṁ hoti. Sukusalasampahaṭṭhanti sukusalena suvaṇṇakārena saṅghaṭṭitaṁ, saṅghaṭṭentena tāpitanti adhippāyo. Daddallamānanti vijjotamānaṁ. Asitavhayassāti asitanāmassa dutiyena nāmena kaṇhadevilassa isino.",
  "atk-s0505a2:417": "693. Sattamagāthāya tārāsabhaṁ vāti tārānaṁ usabhasadisaṁ, candanti adhippāyo. Visuddhanti abbhādiupakkilesarahitaṁ. Saradarivāti sarade iva. Ānandajātoti savanamatteneva uppannāya pītiyā pītijāto. Alattha pītinti disvā punapi pītiṁ labhi.",
  "atk-s0505a2:418": "694. Tato paraṁ bodhisattassa devehi sadā payujjamānasakkāradīpanatthaṁ vuttaaṭṭhamagāthāya anekasākhanti anekasalākaṁ. Sahassamaṇḍalanti rattasuvaṇṇamayasahassamaṇḍalayuttaṁ. Chattanti dibbasetacchattaṁ. Vītipatantīti sarīraṁ bījamānā patanuppatanaṁ karonti.",
  "atk-s0505a2:419": "695. Navamagāthāya jaṭīti jaṭilo. Kaṇhasirivhayoti kaṇhasaddena ca sirisaddena ca avhayamāno. Taṁ kira ‘‘sirikaṇho’’tipi avhayanti āmantenti, ālapantīti vuttaṁ hoti. Paṇḍukambaleti rattakambale. Adhikārato cettha ‘‘kumāra’’nti vattabbaṁ, pāṭhaseso vā kātabbo. Purimagāthāya ca ahatthapāsagataṁ sandhāya ‘‘disvā’’ti vuttaṁ. Idha pana hatthapāsagataṁ paṭiggahaṇatthaṁ upanītaṁ, tasmā puna vacanaṁ ‘‘disvā’’ti. Purimaṁ vā dassanapītilābhāpekkhaṁ gāthāvasāne ‘‘vipulamalattha pīti’’nti vacanato, idaṁ paṭiggahāpekkhaṁ avasāne ‘‘sumano paṭiggahe’’ti vacanato. Purimañca kumārasambandhameva, idaṁ setacchattasambandhampi. Disvāti satasahassagghanake gandhārarattakambale suvaṇṇanikkhaṁ viya kumāraṁ ‘‘chattaṁ marū’’ti ettha vuttappakāraṁ setacchattaṁ dhāriyantaṁ muddhani disvā. Keci pana ‘‘idaṁ mānusakaṁ chattaṁ sandhāya vutta’’nti bhaṇanti. Yatheva hi devā, evaṁ manussāpi chattacāmaramorahatthatālavaṇṭavāḷabījanihatthā mahāpurisaṁ upagacchantīti. Evaṁ santepi na tassa vacanena kocipi atisayo atthi, tasmā yathāvuttameva sundaraṁ. Paṭiggaheti ubhohi hatthehi paṭiggahesi. Isiṁ kira vandāpetuṁ kumāraṁ upanesuṁ. Athassa pādā parivattitvā isissa matthake patiṭṭhahiṁsu. So tampi acchariyaṁ disvā udaggacitto sumano paṭiggahesi.",
  "atk-s0505a2:420": "696. Dasamagāthāyaṁ jigīsakoti jigīsanto magganto pariyesanto, upaparikkhantoti vuttaṁ hoti. Lakkhaṇamantapāragūti lakkhaṇānaṁ vedānañca pāraṁ gato. Anuttarāyanti anuttaro ayaṁ. So kira attano abhimukhāgatesu mahāsattassa pādatalesu cakkāni disvā tadanusārena sesalakkhaṇāni jigīsanto sabbaṁ lakkhaṇasampattiṁ disvā ‘‘addhāyaṁ buddho bhavissatī’’ti ñatvā evamāha.",
  "atk-s0505a2:421": "697. Ekādasāyaṁ athattano gamananti paṭisandhivasena arūpagamanaṁ. Akalyarūpo gaḷayati assukānīti taṁ attano arūpūpapattiṁ anussaritvā ‘‘na dānāhaṁ assa dhammadesanaṁ sotuṁ lacchāmī’’ti atuṭṭharūpo balavasokābhibhavena domanassajāto hutvā assūni pāteti gaḷayati. ‘‘Garayatī’’tipi pāṭho. Yadi panesa rūpabhave cittaṁ nameyya, kiṁ tattha na uppajjeyya, yenevaṁ rodatīti? Na na uppajjeyya, akusalatāya panetaṁ vidhiṁ na jānāti. Evaṁ santepi domanassuppattiyevassa ayuttā samāpattilābhena vikkhambhitattāti ce? Na, vikkhambhitattā eva. Maggabhāvanāya samucchinnā hi kilesā na uppajjanti, samāpattilābhīnaṁ pana balavapaccayena uppajjanti. Uppanne kilese parihīnajjhānattā kutassa arūpagamananti ce? Appakasirena punādhigamato. Samāpattilābhino hi uppanne kilese balavavītikkamaṁ anāpajjantā vūpasantamatteyeva kilesavege puna taṁ visesaṁ appakasirenevādhigacchanti, ‘‘parihīnavisesā ime’’tipi duviññeyyā honti, tādiso ca eso. No ce kumāre bhavissati antarāyoti na bhavissati nu kho imasmiṁ kumāre antarāyo.",
  "atk-s0505a2:422": "698. Dvādasāyaṁ na orakāyanti ayaṁ orako paritto na hoti. Uttaragāthāya vattabbaṁ buddhabhāvaṁ sandhāyāha.",
  "atk-s0505a2:423": "699. Terasāyaṁ sambodhiyagganti sabbaññutaññāṇaṁ. Tañhi aviparītabhāvena sammā bujjhanato sambodhi, katthaci āvaraṇābhāvena sabbañāṇuttamato ‘‘agga’’nti vuccati. Phusissatīti pāpuṇissati. Paramavisuddhadassīti nibbānadassī. Tañhi ekantavisuddhattā paramavisuddhaṁ. Vitthārikassāti vitthārikaṁ assa. Brahmacariyanti sāsanaṁ.",
  "atk-s0505a2:424": "700. Cuddasāyaṁ athantarāti antarāyeva assa, sambodhippattito orato evāti vuttaṁ hoti. Na sossanti na suṇissaṁ. Asamadhurassāti asamavīriyassa. Aṭṭoti āturo. Byasanaṁ gatoti sukhavināsaṁ patto. Aghāvīti dukkhito, sabbaṁ domanassuppādameva sandhāyāha. Domanassena hi so āturo. Tañcassa sukhabyasanato byasanaṁ, sukhavināsanatoti vuttaṁ hoti. Tena ca so cetasikaaghabhūtena aghāvī.",
  "atk-s0505a2:425": "701. Pannarasāyaṁ vipulaṁ janetvānāti vipulaṁ janetvā. Ayameva vā pāṭho. Niggamāti niggato. Evaṁ niggato ca so bhāgineyyaṁ sayanti sakaṁ bhāgineyyaṁ, attano bhaginiyā puttanti vuttaṁ hoti. Samādapesīti attano appāyukabhāvaṁ ñatvā kaniṭṭhabhaginiyā ca puttassa nālakassa māṇavakassa upacitapuññataṁ attano balena ñatvā ‘‘vuḍḍhippatto pamādampi āpajjeyyā’’ti naṁ anukampamāno bhaginiyā gharaṁ gantvā ‘‘kahaṁ nālako’’ti. ‘‘Bahi, bhante, kīḷatī’’ti. ‘‘Ānetha na’’nti āṇāpetvā taṅkhaṇaṁyeva tāpasapabbajjaṁ pabbājetvā samādapesi ovadi anusāsi. Kathaṁ? ‘‘Buddhoti ghosaṁ…pe… brahmacariya’’nti soḷasamagāthamāha.",
  "atk-s0505a2:426": "702. Tattha yada paratoti yadā parato. Dhammamagganti paramadhammassa nibbānassa maggaṁ, dhammaṁ vā aggaṁ saha paṭipadāya nibbānaṁ. Tasminti tassa santike. Brahmacariyanti samaṇadhammaṁ.",
  "atk-s0505a2:427": "703. Sattarasāyaṁ tādināti tassaṇṭhitena, tasmiṁ samaye kilesavikkhambhane samādhilābhe ca sati vikkhambhitakilesena samāhitacittena cāti adhippāyo. Anāgate paramavisuddhadassināti ‘‘ayaṁ nālako anāgate kāle bhagavato santike paramavisuddhaṁ nibbānaṁ passissatī’’ti evaṁ diṭṭhattā so isi iminā pariyāyena ‘‘anāgate paramavisuddhadassī’’ti vutto. Tena anāgate paramavisuddhadassinā. Upacitapuññasañcayoti padumuttarato pabhuti katapuññasañcayo. Patikkhanti āgamayamāno. Parivasīti pabbajitvā tāpasavesena vasi. Rakkhitindriyoti rakkhitasotindriyo hutvā. So kira tato pabhuti udake na nimujji ‘‘udakaṁ pavisitvā sotindriyaṁ vināseyya, tato dhammassavanabāhiro bhaveyya’’nti cintetvā.",
  "atk-s0505a2:428": "704. Aṭṭhārasāyaṁ sutvāna ghosanti so nālako evaṁ parivasanto anupubbena bhagavatā sambodhiṁ patvā bārāṇasiyaṁ dhammacakke pavattite taṁ ‘‘bhagavatā dhammacakkaṁ pavattitaṁ, sammāsambuddho vata so bhagavā uppanno’’tiādinā nayena jinavaracakkavattane pavattaghosaṁ attano atthakāmāhi devatāhi āgantvā ārocitaṁ sutvā. Gantvāna disvā isinisabhanti sattāhaṁ devatāhi moneyyakolāhale kayiramāne sattame divase isipatanaṁ gantvā ‘‘nālako āgamissati, tassa dhammaṁ desessāmī’’ti iminā ca abhisandhinā varabuddhāsane nisinnaṁ disvā nisabhasadisaṁ isinisabhaṁ bhagavantaṁ. Pasannoti saha dassaneneva pasannacitto hutvā. Moneyyaseṭṭhanti ñāṇuttamaṁ, maggañāṇanti vuttaṁ hoti. Samāgate asitāvhayassa sāsaneti asitassa isino ovādakāle anuppatte. Tena hi – ‘‘yadā vivarati dhammamaggaṁ, tadā gantvā samayaṁ paripucchamāno carassu tasmiṁ bhagavati brahmacariya’’nti anusiṭṭho, ayañca so kālo. Tena vuttaṁ – ‘‘samāgate asitāvhayassa sāsane’’ti. Sesamettha pākaṭameva.",
  "atk-s0505a2:429": "Ayaṁ tāva vatthugāthāvaṇṇanā.",
  "atk-s0505a2:430": "705. Pucchāgāthādvaye aññātametanti viditaṁ mayā etaṁ. Yathātathanti aviparītaṁ. Ko adhippāyo? Yaṁ asito ‘‘sambodhiyaggaṁ phusissatāyaṁ kumāro’’ti ñatvā ‘‘buddhoti ghosaṁ yada parato suṇosi, sambodhippatto vivarati dhammamagga’’nti maṁ avaca, tadetaṁ mayā asitassa vacanaṁ ajja bhagavantaṁ sakkhiṁ disvā ‘‘yathātathamevā’’ti aññātanti. Taṁ tanti tasmā taṁ. Sabbadhammāna pāragunti hemavatasutte vuttanayena chahi ākārehi. Sabbadhammānaṁ pāragataṁ.",
  "atk-s0505a2:431": "706.Anagāriyupetassāti anagāriyaṁ upetassa, pabbajitassāti attho. Bhikkhācariyaṁ jigīsatoti ariyehi āciṇṇaṁ anupakkiliṭṭhaṁ bhikkhācariyaṁ pariyesamānassa. Moneyyanti munīnaṁ santakaṁ. Uttamaṁ padanti uttamapaṭipadaṁ. Sesamettha pākaṭameva.",
  "atk-s0505a2:432": "707. Athassa evaṁ puṭṭho bhagavā ‘‘moneyyaṁ te upaññissa’’ntiādinā nayena moneyyapaṭipadaṁ byākāsi. Tattha upaññissanti upaññāpeyyaṁ, vivareyyaṁ paññāpeyyanti attho. Dukkaraṁ durabhisambhavanti kātuñca dukkhaṁ kayiramānañca sambhavituṁ sahituṁ dukkhanti vuttaṁ hoti. Ayaṁ panettha adhippāyo – ahaṁ te moneyyaṁ paññāpeyyaṁ, yadi naṁ kātuṁ vā abhisambhotuṁ vā sukhaṁ bhaveyya, evaṁ pana dukkaraṁ durabhisambhavaṁ puthujjanakālato pabhuti kiliṭṭhacittaṁ anuppādetvā paṭipajjitabbato. Tathā hi naṁ ekassa buddhassa ekova sāvako karoti ca sambhoti cāti.",
  "atk-s0505a2:433": "Evaṁ bhagavā moneyyassa dukkarabhāvaṁ durabhisambhavatañca dassento nālakassa ussāhaṁ janetvā tamassa vattukāmo āha ‘‘handa te naṁ pavakkhāmi, santhambhassu daḷho bhavā’’ti. Tattha handāti byavasāyatthe nipāto. Te naṁ pavakkhāmīti tuyhaṁ taṁ moneyyaṁ pavakkhāmi. Santhambhassūti dukkarakaraṇasamatthena vīriyūpatthambhena attānaṁ upatthambhaya. Daḷho bhavāti durabhisambhavasahanasamatthāya asithilaparakkamatāya thiro hoti. Kiṁ vuttaṁ hoti? Yasmā tvaṁ upacitapuññasambhāro, tasmāhaṁ ekantabyavasitova hutvā evaṁ dukkaraṁ durabhisambhavampi samānaṁ tuyhaṁ taṁ moneyyaṁ pavakkhāmi, santhambhassu daḷho bhavāti.",
  "atk-s0505a2:434": "708. Evaṁ paramasallekhaṁ moneyyavattaṁ vattukāmo nālakaṁ santhambhane daḷhībhāve ca niyojetvā paṭhamaṁ tāva gāmūpanibaddhakilesappahānaṁ dassento ‘‘samānabhāga’’nti upaḍḍhagāthamāha. Tattha samānabhāganti samabhāgaṁ ekasadisaṁ ninnānākaraṇaṁ. Akkuṭṭhavanditanti akkosañca vandanañca.",
  "atk-s0505a2:435": "Idāni yathā taṁ samānabhāgaṁ kayirati, taṁ upāyaṁ dassento ‘‘manopadosa’’nti upaḍḍhagāthamāha. Tassattho – akkuṭṭho manopadosaṁ rakkheyya, vandito santo anuṇṇato care, raññāpi vandito samāno ‘‘maṁ vandatī’’ti uddhaccaṁ nāpajjeyya.",
  "atk-s0505a2:436": "709. Idāni araññūpanibaddhakilesappahānaṁ dassento ‘‘uccāvacā’’ti gāthamāha. Tassattho – araññasaññite dāyepi iṭṭhāniṭṭhavasena uccāvacā nānappakārā ārammaṇā niccharanti, cakkhādīnaṁ āpāthamāgacchanti, te ca kho aggisikhūpamā pariḷāhajanakaṭṭhena. Yathā vā ḍayhamāne vane aggisikhā nānappakāratāya uccāvacā niccharanti, sadhūmāpi, vidhūmāpi, nīlāpi, pītāpi, rattāpi, khuddakāpi, mahantāpi, evaṁ sīhabyagghamanussāmanussavividhavihaṅgavirutapupphaphalapallavādibhedavasena nānappakāratāya dāye uccāvacā ārammaṇā niccharanti bhiṁsanakāpi, rajanīyāpi, dosanīyāpi, mohanīyāpi. Tenāha – ‘‘uccāvacā niccharanti, dāye aggisikhūpamā’’ti. Evaṁ niccharantesu ca uccāvacesu ārammaṇesu yā kāci uyyānavanacārikaṁ gatā samānā pakatiyā vā vanacāriniyo kaṭṭhahārikādayo rahogataṁ disvā hasitalapitaruditadunnivatthādīhi nāriyo muniṁ palobhenti, tā su taṁ mā palobhayuṁ, tā nāriyo taṁ mā palobhayuṁ. Yathā na palobhenti, tathā karohīti vuttaṁ hoti.",
  "atk-s0505a2:437": "710-11. Evamassa bhagavā gāme ca araññe ca paṭipattividhiṁ dassetvā idāni sīlasaṁvaraṁ dassento ‘‘virato methunā dhammā’’ti gāthādvayamāha. Tattha hitvā kāme paropareti methunadhammato avasesepi sundare ca asundare ca pañca kāmaguṇe hitvā. Tappahānena hi methunavirati susampannā hoti. Tenāha – ‘‘hitvā kāme paropare’’ti. Ayamettha adhippāyo. ‘‘Aviruddho’’tiādīni pana padāni ‘‘na haneyya, na ghātaye’’ti ettha vuttāya pāṇātipātāveramaṇiyā sampattidassanatthaṁ vuttāni. Tatrāyaṁ saṅkhepavaṇṇanā – parapakkhiyesu pāṇesu aviruddho, attapakkhiyesu asāratto, sabbepi sataṇhanittaṇhatāya tasathāvare pāṇe jīvitukāmatāya amaritukāmatāya sukhakāmatāya dukkhapaṭikūlatāya ca ‘‘yathā ahaṁ tathā ete’’ti attasamānatāya tesu virodhaṁ vinento teneva pakārena ‘‘yathā ete tathā aha’’nti paresaṁ samānatāya ca attani anurodhaṁ vinento evaṁ ubhayathāpi anurodhavirodhavippahīno hutvā maraṇapaṭikūlatāya attānaṁ upamaṁ katvā pāṇesu ye keci tase vā thāvare vā pāṇe na haneyya sāhatthikādīhi payogehi, na ghātaye āṇattikādīhīti.",
  "atk-s0505a2:438": "712. Evamassa methunaviratipāṇātipātaviratimukhena saṅkhepato pātimokkhasaṁvarasīlaṁ vatvā ‘‘hitvā kāme’’tiādīhi indriyasaṁvarañca dassetvā idāni ājīvapārisuddhiṁ dassento ‘‘hitvā icchañcā’’tiādimāha. Tassattho – yāyaṁ taṇhā ekaṁ laddhā dutiyaṁ icchati, dve laddhā tatiyaṁ, satasahassaṁ laddhā taduttarimpi icchatīti evaṁ appaṭiladdhavisayaṁ icchanato ‘‘icchā’’ti vuccati, yo cāyaṁ paṭiladdhavisayalubbhano lobho. Taṁ hitvā icchañca lobhañca yattha satto puthujjano, yasmiṁ cīvarādipaccaye tehi icchālobhehi puthujjano satto laggo paṭibaddho tiṭṭhati, tattha taṁ ubhayampi hitvā paccayatthaṁ ājīvapārisuddhiṁ avirodhento ñāṇacakkhunā cakkhumā hutvā imaṁ moneyyapaṭipadaṁ paṭipajjeyya. Evañhi paṭipanno tareyya narakaṁ imaṁ, duppūraṇaṭṭhena narakasaññitaṁ micchājīvahetubhūtaṁ imaṁ paccayataṇhaṁ tareyya, imāya vā paṭipadāya tareyyāti vuttaṁ hoti.",
  "atk-s0505a2:439": "713. Evaṁ paccayataṇhāpahānamukhena ājīvapārisuddhiṁ dassetvā idāni bhojane mattaññutāmukhena paccayaparibhogasīlaṁ tadanusārena ca yāva arahattappatti, tāva paṭipadaṁ dassento ‘‘ūnūdaro’’ti gāthamāha. Tassattho – dhammena samena laddhesu itarītaracīvarādīsu paccayesu āhāraṁ tāva āhārento –",
  "atk-s0505a2:440": "‘‘Cattāro pañca ālope, abhutvā udakaṁ pive;",
  "atk-s0505a2:441": "Alaṁ phāsuvihārāya, pahitattassa bhikkhuno’’ti. (theragā. 983) –",
  "atk-s0505a2:442": "Vuttanayena ūnaudaro assa, na vātabharitabhastā viya uddhumātudaro, bhattasammadapaccayā thinamiddhaṁ parihareyyāti vuttaṁ hoti. Ūnūdaro hontopi ca mitāhāro assa bhojane mattaññū, ‘‘neva davāyā’’tiādinā paccavekkhaṇena guṇato dosato ca paricchinnāhāro. Evaṁ mitāhāro samānopi paccayadhutaṅgapariyattiadhigamavasena catubbidhāya appicchatāya appiccho assa. Ekaṁsena hi moneyyapaṭipadaṁ paṭipannena bhikkhunā evaṁ appicchena bhavitabbaṁ. Tattha ekekasmiṁ paccaye tīhi santosehi santussanā paccayappicchatā. Dhutaṅgadharasseva sato ‘‘dhutavāti maṁ pare jānantū’’ti anicchanatā dhutaṅgappicchatā. Bahussutasseva sato ‘‘bahussutoti maṁ pare jānantū’’ti anicchanatā pariyattiappicchatā majjhantikattherassa viya. Adhigamasampannasseva sato ‘‘adhigato ayaṁ kusalaṁ dhammanti maṁ pare jānantū’’ti anicchanatā adhigamappicchatā. Sā ca arahattādhigamato oraṁ veditabbā. Arahattādhigamatthañhi ayaṁ paṭipadāti. Evaṁ appicchopi ca arahattamaggena taṇhāloluppaṁ hitvā alolupo assa. Evaṁ alolupo hi sadā icchāya nicchāto aniccho hoti nibbuto, yāya icchāya chātā honti sattā khuppipāsāturā viya atittā, tāya icchāya aniccho hoti anicchattā ca nicchāto hoti anāturo paramatittippatto. Evaṁ nicchātattā nibbuto hoti vūpasantasabbakilesapariḷāhoti evamettha uppaṭipāṭiyā yojanā veditabbā.",
  "atk-s0505a2:443": "714. Evaṁ yāva arahattappatti, tāvapaṭipadaṁ kathetvā idāni taṁ paṭipadaṁ paṭipannassa bhikkhuno arahattappattiniṭṭhaṁ dhutaṅgasamādānaṁ senāsanavattañca kathento ‘‘sa piṇḍacāra’’nti gāthādvayamāha. Tattha sa piṇḍacāraṁ caritvāti so bhikkhu bhikkhaṁ caritvā bhattakiccaṁ vā katvā. Vanantamabhihārayeti apapañcito gihipapañcena vanaṁ eva gaccheyya. Upaṭṭhito rukkhamūlasminti rukkhamūle ṭhito vā hutvā. Āsanūpagatoti āsanaṁ upagato vā hutvā, nisinnoti vuttaṁ hoti. Munīti moneyyapaṭipadaṁ paṭipanno. Ettha ca ‘‘piṇḍacāraṁ caritvā’’ti iminā piṇḍapātikaṅgaṁ vuttaṁ. Yasmā pana ukkaṭṭhapiṇḍapātiko sapadānacārī ekāsaniko pattapiṇḍiko khalupacchābhattiko ca hotiyeva, tecīvarikapaṁsukūlampi ca samādiyateva, tasmā imānipi cha vuttāneva honti. ‘‘Vanantamabhihāraye’’ti iminā pana āraññikaṅgaṁ vuttaṁ, ‘‘upaṭṭhito rukkhamūlasmi’’nti iminā rukkhamūlikaṅgaṁ, ‘‘āsanūpagato’’ti iminā nesajjikaṅgaṁ. Yathākkamaṁ pana etesaṁ anulomattā abbhokāsikayathāsanthatikasosānikaṅgāni vuttāniyeva hontīti evametāya gāthāya terasa dhutaṅgāni nālakattherassa kathesi.",
  "atk-s0505a2:444": "715.Sa jhānapasuto dhīroti so anuppannassa jhānassa uppādanena uppannassa āvajjanasamāpajjanādhiṭṭhānavuṭṭhānapaccavekkhaṇehi ca jhānesu pasuto anuyutto. Dhīroti dhitisampanno. Vanante ramito siyāti vane abhirato siyā, gāmantasenāsane nābhirameyyāti vuttaṁ hoti. Jhāyetharukkhamūlasmiṁ, attānamabhitosayanti na kevalaṁ lokiyajjhānapasutoyeva siyā, apica kho tasmiṁyeva rukkhamūle sotāpattimaggādisampayuttena lokuttarajjhānenāpi attānaṁ atīva tosento jhāyetha. Paramassāsappattiyā hi lokuttarajjhāneneva cittaṁ atīva tussati, na aññena. Tenāha – ‘‘attānamabhitosaya’’nti. Evamimāya gāthāya jhānapasutatāya vanantasenāsanābhiratiṁ arahattañca kathesi.",
  "atk-s0505a2:445": "716. Idāni yasmā imaṁ dhammadesanaṁ sutvā nālakatthero vanantamabhihāretvā nirāhāropi paṭipadāpūraṇe atīva ussukko ahosi, nirāhārena ca samaṇadhammaṁ kātuṁ na sakkā. Tathā karontassa hi jīvitaṁ nappavattati, kilese pana anuppādentena āhāro pariyesitabbo, ayamettha ñāyo. Tasmā tassa bhagavā aparāparesupi divasesu piṇḍāya caritabbaṁ, kilesā pana na uppādetabbāti dassanatthaṁ arahattappattiniṭṭhaṁyeva bhikkhācāravattaṁ kathento ‘‘tato ratyā vivasāne’’tiādikā cha gāthāyo abhāsi. Tattha tatoti ‘‘sa piṇḍacāraṁ caritvā, vanantamabhihāraye’’ti ettha vuttapiṇḍacāravanantābhihārato uttaripi. Ratyā vivasāneti rattisamatikkame, dutiyadivaseti vuttaṁ hoti. Gāmantamabhihārayeti ābhisamācārikavattaṁ katvā yāva bhikkhācāravelā, tāva vivekamanubrūhetvā gatapaccāgatavatte vuttanayena kammaṭṭhānaṁ manasi karonto gāmaṁ gaccheyya. Avhānaṁ nābhinandeyyāti ‘‘bhante, amhākaṁ ghare bhuñjitabba’’nti nimantanaṁ, ‘‘deti nu kho na deti nu kho sundaraṁ nu kho deti asundaraṁ nu kho detī’’ti evarūpaṁ vitakkaṁ bhojanañca paṭipadāpūrako bhikkhu nābhinandeyya, nappaṭiggaṇheyyāti vuttaṁ hoti. Yadi pana balakkārena pattaṁ gahetvā pūretvā denti, paribhuñjitvā samaṇadhammo kātabbo, dhutaṅgaṁ na kuppati, tadupādāya pana taṁ gāmaṁ na pavisitabbaṁ. Abhihārañca gāmatoti sace gāmaṁ paviṭṭhassa pātisatehipi bhattaṁ abhiharanti , tampi nābhinandeyya, tato ekasitthampi nappaṭiggaṇheyya, aññadatthu gharapaṭipāṭiyā piṇḍapātameva careyyāti.",
  "atk-s0505a2:446": "717.Namunī gāmamāgamma, kulesu sahasā careti so ca monatthāya paṭipannako muni gāmaṁ gato samāno kulesu sahasā na care, sahasokitādiananulomikaṁ gihisaṁsaggaṁ na āpajjeyyāti vuttaṁ hoti. Ghāsesanaṁ chinnakatho, na vācaṁ payutaṁ bhaṇeti chinnakatho viya hutvā obhāsaparikathānimittaviññattipayuttaṁ ghāsesanavācaṁ na bhaṇeyya. Sace ākaṅkheyya, gilāno samāno gelaññapaṭibāhanatthāya bhaṇeyya. Senāsanatthāya vā viññattiṁ ṭhapetvā obhāsaparikathānimittapayuttaṁ, avasesapaccayatthāya pana agilāno neva kiñci bhaṇeyyāti.",
  "atk-s0505a2:447": "718-9.Alatthaṁ yadidanti imissā pana gāthāya ayamattho – gāmaṁ piṇḍāya paviṭṭho appamattakepi kismiñci laddhe ‘‘alatthaṁ yaṁ idaṁ sādhū’’ti cintetvā aladdhe ‘‘nālatthaṁ kusala’’nti tampi ‘‘sundara’’nti cintetvā ubhayeneva lābhālābhena so tādī nibbikāro hutvā rukkhaṁvupanivattati, yathāpi puriso phalagavesī rukkhaṁ upagamma phalaṁ laddhāpi aladdhāpi ananunīto appaṭihato majjhattoyeva hutvā gacchati, evaṁ kulaṁ upagamma lābhaṁ laddhāpi aladdhāpi majjhattova hutvā gacchatīti. Sa pattapāṇī ti gāthā uttānatthāva.",
  "atk-s0505a2:448": "720.Uccāvacāti imissā gāthāya sambandho – evaṁ bhikkhācāravattasampanno hutvāpi tāvatakeneva tuṭṭhiṁ anāpajjitvā paṭipadaṁ ārodheyya. Paṭipattisārañhi sāsanaṁ. Sā cāyaṁ uccāvacā…pe… mutanti. Tassattho – sā cāyaṁ maggapaṭipadā uttamanihīnabhedato uccāvacā buddhasamaṇena pakāsitā. Sukhāpaṭipadā hi khippābhiññā uccā, dukkhāpaṭipadā dandhābhiññā avacā. Itarā dve ekenaṅgena uccā, ekena avacā. Paṭhamā eva vā uccā, itarā tissopi avacā. Tāya cetāya uccāya avacāya vā paṭipadāya na pāraṁ diguṇaṁ yanti. ‘‘Duguṇa’’nti vā pāṭho, ekamaggena dvikkhattuṁ nibbānaṁ na yantīti attho. Kasmā? Yena maggena ye kilesā pahīnā, tesaṁ puna appahātabbato. Etena parihānadhammābhāvaṁ dīpeti. Nayidaṁ ekaguṇaṁ mutanti tañca idaṁ pāraṁ ekakkhattuṁyeva phusanārahampi na hoti. Kasmā? Ekena maggena sabbakilesappahānābhāvato. Etena ekamaggeneva arahattābhāvaṁ dīpeti.",
  "atk-s0505a2:449": "721. Idāni paṭipadānisaṁsaṁ dassento ‘‘yassa ca visatā’’ti gāthamāha. Tassattho – yassa ca evaṁ paṭipannassa bhikkhuno tāya paṭipadāya pahīnattā aṭṭhasatataṇhāvicaritabhāvena visatattā visatā taṇhā natthi, tassa kilesasotacchedena chinnasotassa kusalākusalappahānena kiccākiccappahīnassa rāgajo vā dosajo vā appamattakopi pariḷāho na vijjatīti.",
  "atk-s0505a2:450": "722. Idāni yasmā imā gāthāyo sutvā nālakattherassa cittaṁ udapādi – ‘‘yadi ettakaṁ moneyyaṁ sukaraṁ na dukkaraṁ, sakkā appakasirena pūretu’’nti, tasmāssa bhagavā ‘‘dukkarameva moneyya’’nti dassento puna ‘‘moneyyaṁ te upaññissa’’ntiādimāha. Tattha upaññissanti upaññāpeyyaṁ, kathayissanti vuttaṁ hoti. Khuradhārā upamā assāti khuradhārūpamo. Bhaveti bhaveyya. Ko adhippāyo? Moneyyaṁ paṭipanno bhikkhu khuradhāraṁ upamaṁ katvā paccayesu vatteyya. Yathā madhudiddhaṁ khuradhāraṁ lihanto, chedato, jivhaṁ rakkhati, evaṁ dhammena laddhe paccaye paribhuñjanto cittaṁ kilesuppattito rakkheyyāti vuttaṁ hoti. Paccayā hi parisuddhena ñāyena laddhuñca anavajjaparibhogena paribhuñjituñca na sukhena sakkāti bhagavā paccayanissitameva bahuso bhaṇati. Jivhāya tālumāhacca, udare saññato siyāti jivhāya tāluṁ uppīḷetvāpi rasataṇhaṁ vinodento kiliṭṭhena maggena uppannapaccaye asevanto udare saṁyato siyā.",
  "atk-s0505a2:451": "723.Alīnacitto ca siyāti niccaṁ kusalānaṁ dhammānaṁ bhāvanāya aṭṭhitakāritāya akusītacitto ca bhaveyya. Na cāpi bahu cintayeti ñātijanapadāmaravitakkavasena ca bahuṁ na cinteyya. Nirāmagandho asito, brahmacariyaparāyaṇoti nikkileso ca hutvā taṇhādiṭṭhīhi kismiñci bhave anissito sikkhāttayasakalasāsanabrahmacariyaparāyaṇo eva bhaveyya.",
  "atk-s0505a2:452": "724-5.Ekāsanassāti vivittāsanassa. Āsanamukhena cettha sabbairiyāpathā vuttā. Yato sabbairiyāpathesu ekībhāvassa sikkheyyāti vuttaṁ hotīti veditabbaṁ. Ekāsanassāti ca sampadānavacanametaṁ. Samaṇūpāsanassacāti samaṇehi upāsitabbassa aṭṭhatiṁsārammaṇabhāvanānuyogassa, samaṇānaṁ vā upāsanabhūtassa aṭṭhatiṁsārammaṇabhedasseva. Idampi sampadānavacanameva, upāsanatthanti vuttaṁ hoti. Ettha ca ekāsanena kāyaviveko, samaṇūpāsanena cittaviveko vutto hotīti veditabbo. Ekattaṁ monamakkhātanti evamidaṁ kāyacittavivekavasena ‘‘ekattaṁ mona’’nti akkhātaṁ. Eko ce abhiramissasīti idaṁ pana uttaragāthāpekkhaṁ padaṁ, ‘‘atha bhāhisi dasadisā’’ti iminā assa sambandho.",
  "atk-s0505a2:453": "Bhāhisīti bhāsissasi pakāsessasi. Imaṁ paṭipadaṁ bhāvento sabbadisāsu kittiyā pākaṭo bhavissasīti vuttaṁ hoti. Sutvā dhīrānantiādīnaṁ pana catunnaṁ padānaṁ ayamattho – yena ca kittighosena bhāhisi dasadisā taṁ dhīrānaṁ jhāyīnaṁ kāmacāginaṁ nighosaṁ sutvā atha tvaṁ tena uddhaccaṁ anāpajjitvā bhiyyo hiriñca saddhañca kareyyāsi, tena ghosena harāyamāno ‘‘niyyānikapaṭipadā aya’’nti saddhaṁ uppādetvā uttari paṭipattimeva brūheyyāsi. Māmakoti evañhi sante mama sāvako hotīti.",
  "atk-s0505a2:454": "726.Taṁ nadīhīti yaṁ taṁ mayā ‘‘hiriñca saddhañca bhiyyo kubbethā’’ti vadatā ‘‘uddhaccaṁ na kātabba’’nti vuttaṁ, taṁ iminā nadīnidassanenāpi jānātha, tabbipariyāyañca sobbhesu ca padaresuca jānātha. Sobbhesūti mātikāsu . Padaresūti darīsu. Kathaṁ? Saṇantā yanti kusobbhā, tuṇhī yanti mahodadhīti. Kusobbhā hi sobbhapadarādibhedā sabbāpi kunnadiyo saṇantā saddaṁ karontā uddhatā hutvā yanti, gaṅgādibhedā pana mahānadiyo tuṇhī yanti, evaṁ ‘‘moneyyaṁ pūremī’’ti uddhato hoti amāmako, māmako pana hiriñca saddhañca uppādetvā nīcacittova hoti.",
  "atk-s0505a2:455": "727-9. Kiñca bhiyyo – yadūnakaṁ…pe… paṇḍitoti. Tattha siyā – sace aḍḍhakumbhūpamo bālo saṇantatāya, rahado pūrova paṇḍito santatāya, atha kasmā buddhasamaṇo evaṁ dhammadesanābyāvaṭo hutvā bahuṁ bhāsatīti iminā sambandhena ‘‘yaṁ samaṇo’’ti gāthamāha. Tassattho – yaṁ buddhasamaṇo bahuṁ bhāsati upetaṁ atthasañhitaṁ, atthupetaṁ dhammupetañca hitena ca saṁhitaṁ, taṁ na uddhaccena, apica kho jānaṁ so dhammaṁ deseti divasampi desento nippapañcova hutvā. Tassa hi sabbaṁ vacīkammaṁ ñāṇānuparivatti. Evaṁ desento ca ‘‘idamassa hitaṁ idamassa hita’’nti nānappakārato jānaṁ so bahu bhāsati, na kevalaṁ bahubhāṇitāya. Avasānagāthāya sambandho – evaṁ tāva sabbaññutaññāṇena samannāgato buddhasamaṇo jānaṁ so dhammaṁ deseti, jānaṁ so bahu bhāsati. Tena desitaṁ pana dhammaṁ nibbedhabhāgiyeneva ñāṇena yo ca jānaṁ saṁyatatto, jānaṁ na bahu bhāsati, sa muni monamarahati, sa muni monamajjhagāti. Tassattho – taṁ dhammaṁ jānanto saṁyatatto guttacitto hutvā yaṁ bhāsitaṁ sattānaṁ hitasukhāvahaṁ na hoti, taṁ jānaṁ na bahu bhāsati. So evaṁvidho monatthaṁ paṭipannako muni moneyyapaṭipadāsaṅkhātaṁ monaṁ arahati. Na kevalañca arahatiyeva, apica kho pana sa muni arahattamaggañāṇasaṅkhātaṁ monaṁ ajjhagā icceva veditabboti arahattanikūṭena desanaṁ niṭṭhāpesi.",
  "atk-s0505a2:456": "Taṁ sutvā nālakatthero tīsu ṭhānesu appiccho ahosi dassane savane pucchāyāti. So hi desanāpariyosāne pasannacitto bhagavantaṁ vanditvā vanaṁ paviṭṭho, puna ‘‘aho vatāhaṁ bhagavantaṁ passeyya’’nti lolabhāvaṁ na janesi. Ayamassa dassane appicchatā. Tathā ‘‘aho vatāhaṁ puna dhammadesanaṁ suṇeyya’’nti lolabhāvaṁ na janesi. Ayamassa savane appicchatā. Tathā ‘‘aho vatāhaṁ puna moneyyapaṭipadaṁ puccheyya’’nti lolabhāvaṁ na janesi. Ayamassa pucchāya appicchatā.",
  "atk-s0505a2:457": "So evaṁ appiccho samāno pabbatapādaṁ pavisitvā ekavanasaṇḍe dve divasāni na vasi , ekarukkhamūle dve divasāni na nisīdi, ekagāme dve divasāni piṇḍāya na pāvisi. Iti vanato vanaṁ, rukkhato rukkhaṁ, gāmato gāmaṁ āhiṇḍanto anurūpapaṭipadaṁ paṭipajjitvā aggaphale patiṭṭhāsi. Atha yasmā moneyyapaṭipadaṁ ukkaṭṭhaṁ katvā pūrento bhikkhu satteva māsāni jīvati, majjhimaṁ katvā pūrento satta vassāni, mandaṁ katvā pūrento soḷasa vassāni. Ayañca ukkaṭṭhaṁ katvā pūresi, tasmā satta māse ṭhatvā attano āyusaṅkhāraparikkhayaṁ ñatvā nhāyitvā nivāsetvā kāyabandhanaṁ bandhitvā diguṇaṁ saṅghāṭiṁ pārupitvā dasabalābhimukho pañcapatiṭṭhitaṁ vanditvā añjaliṁ paggahetvā hiṅgulakapabbataṁ nissāya ṭhitakova anupādisesāya nibbānadhātuyā parinibbāyi. Tassa parinibbutabhāvaṁ ñatvā bhagavā bhikkhusaṅghena saddhiṁ tattha gantvā sarīrakiccaṁ katvā dhātuyo gāhāpetvā cetiyaṁ patiṭṭhāpetvā agamāsīti.",
  "atk-s0505a2:458": "Paramatthajotikāya khuddaka-aṭṭhakathāya",
  "atk-s0505a2:459": "Suttanipāta-aṭṭhakathāya nālakasuttavaṇṇanā niṭṭhitā.",
  "atk-s0505a2:460": "12. Dvayatānupassanāsuttavaṇṇanā",
  "atk-s0505a2:461": "Evaṁme sutanti dvayatānupassanāsuttaṁ. Kā uppatti? Imassa suttassa attajjhāsayato uppatti. Attajjhāsayena hi bhagavā imaṁ suttaṁ desesi. Ayamettha saṅkhepo, vitthāro panassa atthavaṇṇanāyameva āvi bhavissati. Tattha evaṁ me sutantiādīni vuttanayāneva. Pubbārāmeti sāvatthinagarassa puratthimadisāyaṁ ārāme. Migāramātu pāsādeti ettha visākhā upāsikā attano sasurena migārena seṭṭhinā mātuṭṭhāne ṭhapitattā ‘‘migāramātā’’ti vuccati. Tāya migāramātuyā navakoṭiagghanakaṁ mahālatāpiḷandhanaṁ vissajjetvā kārāpito pāsādo heṭṭhā ca upari ca pañca pañca gabbhasatāni katvā sahassakūṭāgāragabbho, so ‘‘migāramātupāsādo’’ti vuccati. Tasmiṁ migāramātu pāsāde.",
  "atk-s0505a2:462": "Tena kho pana samayena bhagavāti yaṁ samayaṁ bhagavā sāvatthiṁ nissāya pubbārāme migāramātu pāsāde viharati, tena samayena. Tadahuposatheti tasmiṁ ahu uposathe, uposathadivaseti vuttaṁ hoti. Pannaraseti idaṁ uposathaggahaṇena sampattāvasesuposathapaṭikkhepavacanaṁ. Puṇṇāya puṇṇamāya rattiyāti pannarasadivasattā divasagaṇanāya abbhādiupakkilesavirahattā rattiguṇasampattiyā ca puṇṇattā puṇṇāya, paripuṇṇacandattā puṇṇamāya ca rattiyā. Bhikkhusaṅghaparivutoti bhikkhusaṅghena parivuto. Abbhokāse nisinno hotīti migāramātu ratanapāsādapariveṇe abbhokāse upari appaṭicchanne okāse paññattavarabuddhāsane nisinno hoti. Tuṇhībhūtaṁ tuṇhībhūtanti atīva tuṇhībhūtaṁ, yato yato vā anuviloketi , tato tato tuṇhībhūtaṁ, tuṇhībhūtaṁ vācāya, puna tuṇhībhūtaṁ kāyena. Bhikkhusaṅghaṁ anuviloketvāti taṁ parivāretvā nisinnaṁ anekasahassabhikkhuparimāṇaṁ tuṇhībhūtaṁ tuṇhībhūtaṁ bhikkhusaṅghaṁ ‘‘ettakā ettha sotāpannā, ettakā sakadāgāmino, ettakā anāgāmino ettakā āraddhavipassakā kalyāṇaputhujjanā, imassa bhikkhusaṅghassa kīdisī dhammadesanā sappāyā’’ti sappāyadhammadesanāparicchedanatthaṁ ito cito ca viloketvā.",
  "atk-s0505a2:463": "Yete, bhikkhave, kusalā dhammāti ye te ārogyaṭṭhena anavajjaṭṭhena iṭṭhaphalaṭṭhena kosallasambhūtaṭṭhena ca kusalā sattatiṁsabodhipakkhiyadhammā, tajjotakā vā pariyattidhammā. Ariyāniyyānikā sambodhagāminoti upagantabbaṭṭhena ariyā, lokato niyyānaṭṭhena niyyānikā, sambodhasaṅkhātaṁ arahattaṁ gamanaṭṭhena sambodhagāmino. Tesaṁ vo bhikkhave…pe… savanāya, tesaṁ bhikkhave kusalānaṁ…pe… sambodhagāmīnaṁ kā upanisā, kiṁ kāraṇaṁ, kiṁ payojanaṁ tumhākaṁ savanāya, kimatthaṁ tumhe te dhamme suṇāthāti vuttaṁ hoti. Yāvadeva dvayatānaṁ dhammānaṁ yathābhūtaṁ ñāṇāyāti ettha yāvadevāti paricchedāvadhāraṇavacanaṁ. Dve avayavā etesanti dvayā, dvayā eva dvayatā, tesaṁ dvayatānaṁ. ‘‘Dvayāna’’ntipi pāṭho. Yathābhūtaṁ ñāṇāyāti aviparītañāṇāya. Kiṁ vuttaṁ hoti? Yadetaṁ lokiyalokuttarādibhedena dvidhā vavatthitānaṁ dhammānaṁ vipassanāsaṅkhātaṁ yathābhūtañāṇaṁ, etadatthāya na ito bhiyyoti, savanena hi ettakaṁ hoti, taduttari visesādhigamo bhāvanāyāti. Kiñca dvayataṁ vadethāti ettha pana sace, vo bhikkhave, siyā, kiñca tumhe, bhante, dvayataṁ vadethāti ayamadhippāyo. Padattho pana ‘‘kiñca dvayatābhāvaṁ vadethā’’ti.",
  "atk-s0505a2:464": "(1) Tato bhagavā dvayataṁ dassento ‘‘idaṁ dukkha’’nti evamādimāha. Tattha dvayatānaṁ catusaccadhammānaṁ ‘‘idaṁ dukkhaṁ, ayaṁ dukkhasamudayo’’ti evaṁ lokiyassa ekassa avayavassa sahetukassa vā dukkhassa dassanena ayaṁ ekānupassanā, itarā lokuttarassa dutiyassa avayavassa saupāyassa vā nirodhassa dassanena dutiyānupassanā. Paṭhamā cettha tatiyacatutthavisuddhīhi hoti, dutiyā pañcamavisuddhiyā. Evaṁ sammā dvayatānupassinoti iminā vuttanayena sammā dvayadhamme anupassantassa satiyā avippavāsena appamattassa, kāyikacetasikavīriyātāpena ātāpino kāye ca jīvite ca nirapekkhattā , pahitattassa. Pāṭikaṅkhanti icchitabbaṁ. Diṭṭheva dhamme aññāti asmiṁyeva attabhāve arahattaṁ. Sati vā upādisese anāgāmitāti ‘‘upādisesa’’nti punabbhavavasena upādātabbakkhandhasesaṁ vuccati, tasmiṁ vā sati anāgāmibhāvo paṭikaṅkhoti dasseti. Tattha kiñcāpi heṭṭhimaphalānipi evaṁ dvayatānupassinova honti, uparimaphalesu pana ussāhaṁ janento evamāha.",
  "atk-s0505a2:465": "Idamavocātiādi saṅgītikārānaṁ vacanaṁ. Tattha idanti ‘‘ye te, bhikkhave’’tiādivuttanidassanaṁ. Etanti idāni ‘‘ye dukkha’’nti evamādivattabbagāthābandhanidassanaṁ. Imā ca gāthā catusaccadīpakattā vuttatthadīpikā eva, evaṁ santepi gāthārucikānaṁ pacchā āgatānaṁ pubbe vuttaṁ asamatthatāya anuggahetvā ‘‘idāni yadi vadeyya sundara’’nti ākaṅkhantānaṁ vikkhittacittānañca atthāya vuttā. Visesatthadīpikā vāti avipassake vipassake ca dassetvā tesaṁ vaṭṭavivaṭṭadassanato, tasmā visesatthadassanatthameva vuttā. Esa nayo ito parampi gāthāvacanesu.",
  "atk-s0505a2:466": "730. Tattha yattha cāti nibbānaṁ dasseti. Nibbāne hi dukkhaṁ sabbaso uparujjhati, sabbappakāraṁ uparujjhati, sahetukaṁ uparujjhati, asesañca uparujjhati. Tañca magganti tañca aṭṭhaṅgikaṁ maggaṁ.",
  "atk-s0505a2:467": "731-3.Cetovimuttihīnā te, atho paññāvimuttiyāti ettha arahattaphalasamādhi rāgavirāgā cetovimutti, arahattaphalapaññā avijjāvirāgā paññāvimuttīti veditabbā. Taṇhācaritena vā appanājhānabalena kilese vikkhambhetvā adhigataṁ arahattaphalaṁ rāgavirāgā cetovimutti, diṭṭhicaritena upacārajjhānamattaṁ nibbattetvā vipassitvā adhigataṁ arahattaphalaṁ avijjāvirāgā paññāvimutti. Anāgāmiphalaṁ vā kāmarāgaṁ sandhāya rāgavirāgā cetovimutti, arahattaphalaṁ sabbappakārato avijjāvirāgā paññāvimuttīti. Antakiriyāyāti vaṭṭadukkhassa antakaraṇatthāya . Jātijarūpagāti jātijaraṁ upagatā, jātijarāya vā upagatā, na parimuccanti jātijarāyāti evaṁ veditabbā. Sesamettha ādito pabhuti pākaṭameva. Gāthāpariyosāne ca saṭṭhimattā bhikkhū taṁ desanaṁ uggahetvā vipassitvā tasmiṁyeva āsane arahattaṁ pāpuṇiṁsu. Yathā cettha, evaṁ sabbavāresu.",
  "atk-s0505a2:468": "(2) Ato eva bhagavā ‘‘siyā aññenapi pariyāyenā’’tiādinā nayena nānappakārato dvayatānupassanaṁ āha. Tattha dutiyavāre upadhipaccayāti sāsavakammapaccayā. Sāsavakammañhi idha ‘‘upadhī’’ti adhippetaṁ. Asesavirāganirodhāti asesaṁ virāgena nirodhā, asesavirāgasaṅkhātā vā nirodhā.",
  "atk-s0505a2:469": "734.Upadhinidānāti kammapaccayā. Dukkhassa jātippabhavānupassīti vaṭṭadukkhassa jātikāraṇaṁ ‘‘upadhī’’ti anupassanto. Sesamettha pākaṭameva. Evaṁ ayampi vāro cattāri saccāni dīpetvā arahattanikūṭeneva vutto. Yathā cāyaṁ, evaṁ sabbavārā.",
  "atk-s0505a2:470": "(3) Tattha tatiyavāre avijjāpaccayāti bhavagāmikammasambhāraavijjāpaccayā. Dukkhaṁ pana sabbattha vaṭṭadukkhameva.",
  "atk-s0505a2:471": "735.Jātimaraṇasaṁsāranti khandhanibbattiṁ jātiṁ khandhabhedaṁ maraṇaṁ khandhapaṭipāṭiṁ saṁsārañca. Vajantīti gacchanti upenti. Itthabhāvaññathābhāvanti imaṁ manussabhāvaṁ ito avasesaaññanikāyabhāvañca. Gatīti paccayabhāvo.",
  "atk-s0505a2:472": "736.Avijjā hāyanti avijjā hi ayaṁ. Vijjāgatā ca ye sattāti ye ca arahattamaggavijjāya kilese vijjhitvā gatā khīṇāsavasattā. Sesamuttānatthameva.",
  "atk-s0505a2:473": "(4) Catutthavāre saṅkhārapaccayāti puññāpuññāneñjābhisaṅkhārapaccayā.",
  "atk-s0505a2:474": "738-9.Etamādīnavaṁ ñatvāti yadidaṁ dukkhaṁ saṅkhārapaccayā, etaṁ ādīnavanti ñatvā. Sabbasaṅkhārasamathāti sabbesaṁ vuttappakārānaṁ saṅkhārānaṁ maggañāṇena samathā, upahatatāya phalasamatthatāyāti vuttaṁ hoti. Saññānanti kāmasaññādīnaṁ maggeneva uparodhanā. Etaṁ ñatvā yathātathanti etaṁ dukkhakkhayaṁ aviparītaṁ ñatvā. Sammaddasāti sammādassanā. Sammadaññāyāti saṅkhataṁ aniccādito, asaṅkhatañca niccādito ñatvā. Mārasaṁyoganti tebhūmakavaṭṭaṁ. Sesamuttānatthameva.",
  "atk-s0505a2:475": "(5) Pañcamavāre viññāṇapaccayāti kammasahajātaabhisaṅkhāraviññāṇapaccayā.",
  "atk-s0505a2:476": "741.Nicchātoti nittaṇho. Parinibbutoti kilesaparinibbānena parinibbuto hoti. Sesaṁ pākaṭameva.",
  "atk-s0505a2:477": "(6) Chaṭṭhavāre phassapaccayāti abhisaṅkhāraviññāṇasampayuttaphassapaccayāti attho. Evaṁ ettha padapaṭipāṭiyā vattabbāni nāmarūpasaḷāyatanāni avatvā phasso vutto. Tāni hi rūpamissakattā kammasampayuttāneva na honti, idañca vaṭṭadukkhaṁ kammato vā sambhaveyya kammasampayuttadhammato vāti.",
  "atk-s0505a2:478": "742-3.Bhavasotānusārinanti taṇhānusārinaṁ. Pariññāyāti tīhi pariññāhi parijānitvā. Aññāyāti arahattamaggapaññāya ñatvā. Upasame ratāti phalasamāpattivasena nibbāne ratā. Phassābhisamayāti phassanirodhā. Sesaṁ pākaṭameva.",
  "atk-s0505a2:479": "(7) Sattamavāre vedanāpaccayāti kammasampayuttavedanāpaccayā.",
  "atk-s0505a2:480": "744-5.Adukkhamasukhaṁ sahāti adukkhamasukhena saha. Etaṁ dukkhanti ñatvānāti etaṁ sabbaṁ vedayitaṁ ‘‘dukkhakāraṇa’’nti ñatvā, vipariṇāmaṭṭhitiaññāṇadukkhatāhi vā dukkhaṁ ñatvā. Mosadhammanti nassanadhammaṁ. Palokinanti jarāmaraṇehi palujjanadhammaṁ. Phussa phussāti udayabbayañāṇena phusitvā phusitvā. Vayaṁ passanti ante bhaṅgameva passanto. Evaṁ tattha vijānatīti evaṁ tā vedanā vijānāti, tattha vā dukkhabhāvaṁ vijānāti. Vedanānaṁ khayāti tato paraṁ maggañāṇena kammasampayuttānaṁ vedanānaṁ khayā. Sesamuttānameva.",
  "atk-s0505a2:481": "(8) Aṭṭhamavāre taṇhāpaccayāti kammasambhārataṇhāpaccayā .",
  "atk-s0505a2:482": "747.Etamādīnavaṁ ñatvā, taṇhaṁ dukkhassa sambhavanti etaṁ dukkhassa sambhavaṁ taṇhāya ādīnavaṁ ñatvā. Sesamuttānameva.",
  "atk-s0505a2:483": "(9) Navamavāre upādānapaccayāti kammasambhāraupādānapaccayā.",
  "atk-s0505a2:484": "748-9.Bhavoti vipākabhavo khandhapātubhāvo. Bhūto dukkhanti bhūto sambhūto vaṭṭadukkhaṁ nigacchati. Jātassa maraṇanti yatrāpi ‘‘bhūto sukhaṁ nigacchatī’’ti bālā maññanti, tatrāpi dukkhameva dassento āha – ‘‘jātassa maraṇaṁ hotī’’ti. Dutiyagāthāya yojanā – aniccādīhi sammadaññāya paṇḍitā upādānakkhayā jātikkhayaṁ nibbānaṁ abhiññāya na gacchanti punabbhavanti.",
  "atk-s0505a2:485": "(10) Dasamavāre ārambhapaccayāti kammasampayuttavīriyapaccayā.",
  "atk-s0505a2:486": "751.Anārambhe vimuttinoti anārambhe nibbāne vimuttassa. Sesamuttānameva.",
  "atk-s0505a2:487": "(11) Ekādasamavāre āhārapaccayāti kammasampayuttāhārapaccayā. Aparo nayo – catubbidhā sattā rūpūpagā, vedanūpagā, saññūpagā, saṅkhārūpagāti. Tattha ekādasavidhāya kāmadhātuyā sattā rūpūpagā kabaḷīkārāhārasevanato. Rūpadhātuyā sattā aññatra asaññehi vedanūpagā phassāhārasevanato. Heṭṭhā tividhāya arūpadhātuyā sattā saññūpagā saññābhinibbattamanosañcetanāhārasevanato . Bhavagge sattā saṅkhārūpagā saṅkhārābhinibbattaviññāṇāhārasevanatoti. Evampi yaṁ kiñci dukkhaṁ sambhoti, sabbaṁ āhārapaccayāti veditabbaṁ.",
  "atk-s0505a2:488": "755.Ārogyanti nibbānaṁ. Saṅkhāya sevīti cattāro paccaye paccavekkhitvā sevamāno, ‘‘pañcakkhandhā dvādasāyatanāni aṭṭhārasadhātuyo’’ti evaṁ vā lokaṁ saṅkhāya ‘‘aniccaṁ dukkhaṁ anattā’’ti ñāṇena sevamāno. Dhammaṭṭhoti catusaccadhamme ṭhito. Saṅkhyaṁ nopetīti ‘‘devo’’ti vā ‘‘manusso’’ti vā ādikaṁ saṅkhyaṁ na gacchati. Sesamuttānameva.",
  "atk-s0505a2:489": "(12) Dvādasamavāre iñjitapaccayāti taṇhāmānadiṭṭhikammakilesaiñjitesu yato kutoci kammasambhāriñjitapaccayā.",
  "atk-s0505a2:490": "757.Ejaṁ vossajjāti taṇhaṁ cajitvā. Saṅkhāre uparundhiyāti kammaṁ kammasampayutte ca saṅkhāre nirodhetvā. Sesamuttānameva.",
  "atk-s0505a2:491": "(13) Terasamavāre nissitassa calitanti taṇhāya taṇhādiṭṭhimānehi vā khandhe nissitassa sīhasutte (saṁ. ni. 3.78) devānaṁ viya bhayacalanaṁ hoti. Sesamuttānameva.",
  "atk-s0505a2:492": "(14) Cuddasamavāre rūpehīti rūpabhavehi rūpasamāpattīhi vā. Arūpāti arūpabhavā arūpasamāpattiyo vā. Nirodhoti nibbānaṁ.",
  "atk-s0505a2:493": "761.Maccuhāyinoti maraṇamaccu kilesamaccu devaputtamaccuhāyino, tividhampi taṁ maccuṁ hitvā gāminoti vuttaṁ hoti. Sesamuttānameva.",
  "atk-s0505a2:494": "(15) Pannarasamavāre yanti nāmarūpaṁ sandhāyāha. Tañhi lokena dhuvasubhasukhattavasena ‘‘idaṁ sacca’’nti upanijjhāyitaṁ diṭṭhamālokitaṁ. Tadamariyānanti idaṁ ariyānaṁ, anunāsikaikāralopaṁ katvā vuttaṁ. Etaṁ musāti etaṁ dhuvādivasena gahitampi musā, na tādisaṁ hotīti. Puna yanti nibbānaṁ sandhāyāha. Tañhi lokena rūpavedanādīnamabhāvato ‘‘idaṁ musā natthi kiñcī’’ti upanijjhāyitaṁ. Tadamariyānaṁ etaṁ saccanti taṁ idaṁ ariyānaṁ etaṁ nikkilesasaṅkhātā subhabhāvā, pavattidukkhapaṭipakkhasaṅkhātā sukhabhāvā, accantasantisaṅkhātā niccabhāvā ca anapagamanena paramatthato ‘‘sacca’’nti yathābhūtaṁ sammappaññāya sudiṭṭhaṁ.",
  "atk-s0505a2:495": "762-3.Anattani attamāninti anattani nāmarūpe attamāniṁ. Idaṁ saccanti maññatīti idaṁ nāmarūpaṁ dhuvādivasena ‘‘sacca’’nti maññati. Yena yena hīti yena yena rūpe vā vedanāya vā ‘‘mama rūpaṁ, mama vedanā’’tiādinā nayena maññanti. Tato tanti tato maññitākārā taṁ nāmarūpaṁ hoti aññathā. Kiṁ kāraṇaṁ? Tañhi tassa musā hoti, yasmā taṁ yathāmaññitākārā musā hoti, tasmā aññathā hotīti attho. Kasmā pana musā hotīti? Mosadhammañhi ittaraṁ, yasmā yaṁ ittaraṁ parittapaccupaṭṭhānaṁ, taṁ mosadhammaṁ nassanadhammaṁ hoti, tathārūpañca nāmarūpanti. Saccābhisamayāti saccāvabodhā. Sesamuttānameva.",
  "atk-s0505a2:496": "(16) Soḷasamavāre yanti chabbidhamiṭṭhārammaṇaṁ sandhāyāha. Tañhi lokena salabhamacchamakkaṭādīhi padīpabaḷisalepādayo viya ‘‘idaṁ sukha’’nti upanijjhāyitaṁ. Tadamariyānaṁ etaṁ dukkhanti taṁ idaṁ ariyānaṁ ‘‘kāmā hi citrā madhurā manoramā, virūparūpena mathenti citta’’ntiādinā (su. ni. 50; cūḷani. khaggavisāṇasuttaniddesa 136) nayena ‘‘etaṁ dukkha’’nti yathābhūtaṁ sammappaññāya sudiṭṭhaṁ. Puna yanti nibbānameva sandhāyāha. Tañhi lokena kāmaguṇābhāvā ‘‘dukkha’’nti upanijjhāyitaṁ. Tadamariyānanti taṁ idaṁ ariyānaṁ paramatthasukhato ‘‘etaṁ sukha’’nti yathābhūtaṁ sammappaññāya sudiṭṭhaṁ.",
  "atk-s0505a2:497": "765-6.Kevalāti anavasesā. Iṭṭhāti icchitā patthitā. Kantāti piyā. Manāpāti manavuḍḍhikarā. Yāvatatthīti vuccatīti yāvatā ete cha ārammaṇā atthīti vuccanti. Vacanabyattayo veditabbo. Ete voti ettha voti nipātamattaṁ.",
  "atk-s0505a2:498": "767-8.Sukhanti diṭṭhamariyehi, sakkāyassuparodhananti ‘‘sukha’’miti ariyehi pañcakkhandhanirodho diṭṭho, nibbānanti vuttaṁ hoti. Paccanīkamidaṁ hotīti paṭilomamidaṁ dassanaṁ hoti. Passatanti passantānaṁ, paṇḍitānanti vuttaṁ hoti. Yaṁ pareti ettha yanti vatthukāme sandhāyāha. Puna yaṁ pareti ettha nibbānaṁ.",
  "atk-s0505a2:499": "769-71.Passāti sotāraṁ ālapati. Dhammanti nibbānadhammaṁ. Sampamūḷhetthaviddasūti sampamūḷhā ettha aviddasū bālā. Kiṁkāraṇaṁ sampamūḷhā? Nivutānaṁ tamo hoti, andhakāro apassataṁ, bālānaṁ avijjāya nivutānaṁ otthaṭānaṁ andhabhāvakaraṇo tamo hoti, yena nibbānadhammaṁ daṭṭhuṁ na sakkonti. Satañca vivaṭaṁ hoti, āloko passatāmivāti satañca sappurisānaṁ paññādassanena passataṁ ālokova vivaṭaṁ hoti nibbānaṁ. Santike na vijānanti, magā dhammassakovidāti yaṁ attano sarīre tacapañcakamattaṁ paricchinditvā anantarameva adhigantabbato, attano khandhānaṁ vā nirodhamattato santike nibbānaṁ, taṁ evaṁ santike santampi na vijānanti magabhūtā janā maggāmaggadhammassa saccadhammassa vā akovidā, sabbathā bhavarāga…pe… susambudho. Tattha māradheyyānupannehīti tebhūmakavaṭṭaṁ anupannehi.",
  "atk-s0505a2:500": "772. Pacchimagāthāya sambandho ‘‘evaṁ asusambudhaṁ ko nu aññatra mariyehī’’ti. Tassattho – ṭhapetvā ariye ko nu añño nibbānapadaṁ jānituṁ arahati, yaṁ padaṁ catutthena ariyamaggena sammadaññāya anantarameva anāsavā hutvā kilesaparinibbānena parinibbanti, sammadaññāya vā anāsavā hutvā ante anupādisesāya nibbānadhātuyā parinibbantīti arahattanikūṭena desanaṁ niṭṭhāpesi.",
  "atk-s0505a2:501": "Attamanāti tuṭṭhamanā. Abhinandunti abhinandiṁsu. Imasmiñca pana veyyākaraṇasminti imasmiṁ soḷasame veyyākaraṇe. Bhaññamāneti bhaṇiyamāne. Sesaṁ pākaṭameva.",
  "atk-s0505a2:502": "Evaṁ sabbesupi soḷasasu veyyākaraṇesu saṭṭhimatte saṭṭhimatte katvā saṭṭhiadhikānaṁ navannaṁ bhikkhusatānaṁ anupādāya āsavehi cittāni vimucciṁsu, soḷasakkhattuṁ cattāri cattāri katvā catusaṭṭhi saccānettha veneyyavasena nānappakārato desitānīti.",
  "atk-s0505a2:503": "Paramatthajotikāya khuddaka-aṭṭhakathāya",
  "atk-s0505a2:504": "Suttanipāta-aṭṭhakathāya dvayatānupassanāsuttavaṇṇanā",
  "atk-s0505a2:505": "Niṭṭhittā.",
  "atk-s0505a2:506": "Niṭṭhito ca tatiyo vaggo atthavaṇṇanānayato, nāmena",
  "atk-s0505a2:507": "Mahāvaggoti."
}