{
  "atk-s0301a9:0": "9. Vanasaṁyuttaṁ",
  "atk-s0301a9:1": "1. Vivekasuttavaṇṇanā",
  "atk-s0301a9:2": "221. Vanasaṁyuttassa paṭhame kosalesu viharatīti satthu santike kammaṭṭhānaṁ gahetvā tassa janapadassa sulabhabhikkhatāya tattha gantvā viharati. Saṁvejetukāmāti vivekaṁ paṭipajjāpetukāmā. Vivekakāmoti tayo viveke patthayanto. Niccharatī bahiddhāti bāhiresu puthuttārammaṇesu carati. Jano janasminti tvaṁ jano aññasmiṁ jane chandarāgaṁ vinayassu. Pajahāsīti pajaha. Bhavāsīti bhava. Sataṁ taṁ sārayāmaseti satimantaṁ paṇḍitaṁ taṁ mayampi sārayāma, sataṁ vā dhammaṁ mayaṁ taṁ sārayāmāti attho. Pātālarajoti appatiṭṭhaṭṭhena pātālasaṅkhāto kilesarajo. Mā taṁ kāmarajoti ayaṁ kāmarāgarajo taṁ mā avahari, apāyameva mā netūti attho. Paṁsukunthitoti paṁsumakkhito. Vidhunanti vidhunanto. Sitaṁ rajanti sarīralaggaṁ rajaṁ. Saṁvegamāpādīti devatāpi nāma maṁ evaṁ sāretīti vivekamāpanno, uttamavīriyaṁ vā paggayha paramavivekaṁ maggameva paṭipannoti. Paṭhamaṁ.",
  "atk-s0301a9:3": "2. Upaṭṭhānasuttavaṇṇanā",
  "atk-s0301a9:4": "222. Dutiye supatīti ayaṁ kira khīṇāsavo, so dūre bhikkhācāragāmaṁ gantvā āgato paṇṇasālāya pattacīvaraṁ paṭisāmetvā avidūre jātassaraṁ otaritvā gattāni utuṁ gāhāpetvā divāṭṭhānaṁ sammajjitvā tattha nīcamañcakaṁ paññāpetvā niddaṁ anokkamantova nipanno. Khīṇāsavassāpi hi kāyadaratho hotiyevāti tassa vinodanatthaṁ, taṁ sandhāya supatīti vuttaṁ. Ajjhabhāsīti ‘‘ayaṁ bhikkhu satthu santike kammaṭṭhānaṁ gahetvā divā supati, divāsoppañca nāmetaṁ vaḍḍhitaṁ diṭṭhadhammikasamparāyikaṁ atthaṁ nāsetī’’ti maññamānā ‘‘codessāmi na’’nti cintetvā abhāsi.",
  "atk-s0301a9:5": "Āturassāti jarāturo rogāturo kilesāturoti tayo āturā, tesu kilesāturaṁ sandhāyevamāha. Sallaviddhassāti savisena sattisallena viya avijjāvisaviṭṭhena taṇhāsallena hadaye viddhassa. Ruppatoti ghaṭṭiyamānassa.",
  "atk-s0301a9:6": "Idānissa kāmesu ādīnavaṁ kathayantī aniccātiādimāha. Tattha asitanti taṇhādiṭṭhinissayena anissitaṁ. Kasmā pabbajitaṁ tapeti evarūpaṁ khīṇāsavaṁ divāsoppaṁ na tapati, tādisaṁ pana kasmā na tapessatīti? Vadati. Therasseva vā etaṁ vacanaṁ, tasmā ayamettha attho – baddhesu muttaṁ asitaṁ mādisaṁ khīṇāsavapabbajitaṁ kasmā divāsoppaṁ tape, na tapessatīti? Sesagāthāsupi eseva nayo. Devatāya hi vacanapakkhe – ‘‘evarūpaṁ khīṇāsavapabbajitaṁ divāsoppaṁ na tapati, tādisaṁ pana kasmā na tapessati? Tapessatiyevā’’ti attho. Therassa vacanapakkhe – ‘‘evarūpaṁ mādisaṁ khīṇāsavapabbajitaṁ kasmā divāsoppaṁ tape? Na tapatiyevā’’ti attho. Ayaṁ panettha anuttānapadavaṇṇanā. Vinayāti vinayena. Samatikkamāti vaṭṭamūlikāya avijjāya samatikkamena. Taṁ ñāṇanti taṁ catusaccañāṇaṁ. Paramodānanti paramaparisuddhaṁ. Pabbajitanti evarūpena ñāṇena samannāgataṁ pabbajitaṁ. Vijjāyāti catutthamaggavijjāya. Āraddhavīriyanti paggahitavīriyaṁ paripuṇṇavīriyaṁ. Dutiyaṁ.",
  "atk-s0301a9:7": "3. Kassapagottasuttavaṇṇanā",
  "atk-s0301a9:8": "223. Tatiye chetanti ekaṁ migaluddakaṁ. Ovadatīti so kira migaluddako pātova bhuñjitvā ‘‘mige vadhissāmī’’ti araññaṁ paviṭṭho ekaṁ rohitamigaṁ disvā ‘‘sattiyā naṁ paharissāmī’’ti anubandhamāno therassa paṭhamasutte vuttanayeneva divāvihāraṁ nisinnassa avidūrena pakkamati. Atha naṁ thero – ‘‘upāsaka, pāṇātipāto nāmesa apāyasaṁvattaniko appāyukasaṁvattaniko, sakkā aññenapi kasivaṇijjādikammena dārabharaṇaṁ kātuṁ, mā evarūpaṁ kakkhaḷakammaṁ karohī’’ti āha. Sopi ‘‘mahāpaṁsukūlikatthero kathetī’’ti gāravena ṭhatvā sotuṁ āraddho. Athassa sotukāmataṁ janessāmīti thero aṅguṭṭhakaṁ jālāpesi. So akkhīhipi passati, kaṇṇehipi suṇāti, cittaṁ panassa ‘‘asukaṭṭhānaṁ migo gato bhavissati, asukatitthaṁ otiṇṇo, tattha naṁ gantvā ghātetvā yāvadicchakaṁ maṁsaṁ khāditvā sesaṁ kājenādāya gantvā puttake tosessāmī’’ti evaṁ migasseva anupadaṁ dhāvati. Evaṁ vikkhittacittassa dhammaṁ desentaṁ theraṁ sandhāya vuttaṁ ‘‘ovadatī’’ti. Ajjhabhāsīti ‘‘ayaṁ thero adāruṁ tacchanto viya akhette vappanto viya attanopi kammaṁ nāseti, etassāpi codessāmi na’’nti abhāsi.",
  "atk-s0301a9:9": "Appapaññanti nippaññaṁ. Acetasanti kāraṇajānanasamatthena cittena rahitaṁ. Mandovāti andhabālo viya. Suṇātīti tava dhammakathaṁ suṇāti. Na vijānātīti atthamassa na jānāti. Āloketīti tava puthujjanikaiddhiyā jalantaṁ aṅguṭṭhakaṁ āloketi. Na passatīti ettha ‘‘neva telaṁ na vaṭṭi na dīpakapallikā, therassa pana ānubhāvenāyaṁ jalatī’’ti imaṁ kāraṇaṁ na passati. Dasa pajjoteti dasasu aṅgulīsu dasa padīpe. Rūpānīti kāraṇarūpāni. Cakkhūti paññācakkhu. Saṁvegamāpādīti kiṁ me imināti? Vīriyaṁ paggayha paramavivekaṁ arahattamaggaṁ paṭipajji. Tatiyaṁ.",
  "atk-s0301a9:10": "4. Sambahulasuttavaṇṇanā",
  "atk-s0301a9:11": "224. Catutthe sambahulāti bahū suttantikā ābhidhammikā vinayadharā ca. Viharantīti satthu santike kammaṭṭhānaṁ gahetvā viharanti. Pakkamiṁsūti te kira tasmiṁ janapade aññataraṁ gāmaṁ upasaṅkamante disvā manussā pasannacittā āsanasālāya kojavattharaṇādīni paññāpetvā yāgukhajjakāni datvā upanisīdiṁsu. Mahāthero ekaṁ dhammakathikaṁ ‘‘dhammaṁ kathehī’’ti āha. So cittaṁ dhammakathaṁ kathesi. Manussā pasīditvā bhojanavelāyaṁ paṇītabhojanaṁ adaṁsu. Mahāthero manuññaṁ bhattānumodanamakāsi. Manussā bhiyyosomattāya pasannā ‘‘idheva, bhante, temāsaṁ vasathā’’ti paṭiññaṁ kāretvā gamanāgamanasampanne ṭhāne senāsanāni kāretvā catūhi paccayehi upaṭṭhahiṁsu. Mahāthero vassūpanāyikadivase bhikkhū ovadi – ‘‘āvuso, tumhehi garukassa satthu santike kammaṭṭhānaṁ gahitaṁ, buddhapātubhāvo nāma dullabho. Māsassa aṭṭha divase dhammassavanaṁ katvā gaṇasaṅgaṇikaṁ pahāya appamattā viharathā’’ti. Te tato paṭṭhāya yuñjanti ghaṭenti. Kadāci sabbarattikaṁ dhammassavanaṁ karonti, kadāci pañhaṁ vissajjenti, kadāci padhānaṁ karonti. Tesaṁ dhammassavanadivase dhammaṁ kathentānaṁyeva aruṇo uggacchati. Pañhāvissajjanadivase byatto bhikkhu pañhaṁ pucchati, paṇḍito vissajjetīti pucchanavissajjanaṁ karontānaṁyeva. Padhānadivase sūriyatthaṅgamane gaṇḍiṁ paharitvāva caṅkamaṁ otaritvā padhānaṁ karontānaṁyeva. Te evaṁ vassaṁ vassitvā pavāretvā pakkamiṁsu. Taṁ sandhāyetaṁ vuttaṁ. Paridevamānāti ‘‘idāni tathārūpaṁ madhuraṁ dhammassavanaṁ pañhākathanaṁ kuto labhissāmī’’tiādīni vatvā rodamānā.",
  "atk-s0301a9:12": "Khāyatīti paññāyati upaṭṭhāti. Ko meti kahaṁ ime. Vajjibhūmiyāti vajjiraṭṭhābhimukhā gatā. Magā viyāti yathā magā tasmiṁ tasmiṁ pabbatapāde vā vanasaṇḍe vā vicarantā – ‘‘idaṁ amhākaṁ mātusantakaṁ pitusantakaṁ paveṇiāgata’’nti agahetvā, yattheva nesaṁ gocaraphāsutā ca hoti paripanthābhāvo ca, tattha vicaranti. Evaṁ aniketā agehā bhikkhavopi ‘‘ayaṁ, āvuso, amhākaṁ ācariyupajjhāyānaṁ santako paveṇiāgato’’ti agahetvā yattheva nesaṁ utusappāyaṁ bhojanasappāyaṁ puggalasappāyaṁ senāsanasappāyaṁ dhammassavanasappāyañca sulabhaṁ hoti, tattha viharanti. Catutthaṁ.",
  "atk-s0301a9:13": "5. Ānandasuttavaṇṇanā",
  "atk-s0301a9:14": "225. Pañcame ānandoti dhammabhaṇḍāgārikatthero. Ativelanti atikkantaṁ velaṁ. Gihisaññattibahuloti rattiñca divā ca bahukālaṁ gihī saññāpayanto. Bhagavati parinibbute mahākassapatthero theraṁ āha – ‘‘āvuso, mayaṁ rājagahe vassaṁ upagantvā dhammaṁ saṅgāyissāma, gaccha tvaṁ araññaṁ pavisitvā uparimaggattayatthāya vāyāmaṁ karohī’’ti. So bhagavato pattacīvaramādāya kosalaraṭṭhaṁ gantvā ekasmiṁ araññāvāse vasitvā punadivase ekaṁ gāmaṁ pāvisi. Manussā theraṁ disvā – ‘‘bhante ānanda, tumhe pubbe satthārā saddhiṁ āgacchatha. Ajja ekakāva āgatā. Kahaṁ satthāraṁ ṭhapetvā āgatattha? Idāni kassa pattacīvaraṁ gahetvā vicaratha? Kassa mukhodakaṁ dantakaṭṭhaṁ detha, pariveṇaṁ sammajjatha, vattapaṭivattaṁ karothā’’ti bahuṁ vatvā parideviṁsu. Thero – ‘‘mā, āvuso, socittha, mā paridevittha, aniccā saṅkhārā’’tiādīni vatvā te saññāpetvā bhattakiccāvasāne vasanaṭṭhānameva gacchati. Manussā sāyampi tattha gantvā tatheva paridevanti. Theropi tatheva ovadati. Taṁ sandhāyetaṁ vuttaṁ. Ajjhabhāsīti ‘‘ayaṁ thero bhikkhusaṅghassa kathaṁ sutvā ‘samaṇadhammaṁ karissāmī’ti araññaṁ pavisitvā idāni gihī saññāpento viharati, satthu sāsanaṁ asaṅgahitapuppharāsi viya ṭhitaṁ, dhammasaṅgahaṁ na karoti, codessāmi na’’nti cintetvā abhāsi.",
  "atk-s0301a9:15": "Pasakkiyāti pavisitvā. Hadayasmiṁ opiyāti kiccato ca ārammaṇato ca hadayamhi pakkhipitvā. ‘‘Nibbānaṁ pāpuṇissāmī’’ti vīriyaṁ karonto nibbānaṁ kiccato hadayamhi opeti nāma, nibbānārammaṇaṁ pana samāpattiṁ appetvā nisīdanto ārammaṇato. Tadubhayampi sandhāyesā bhāsati. Jhāyāti dvīhi jhānehi jhāyiko bhava. Biḷibiḷikāti ayaṁ gihīhi saddhiṁ biḷibiḷikathā. Pañcamaṁ.",
  "atk-s0301a9:16": "6. Anuruddhasuttavaṇṇanā",
  "atk-s0301a9:17": "226. Chaṭṭhe purāṇadutiyikāti anantare attabhāve aggamahesī. Sobhasīti pubbepi sobhasi, idānipi sobhasi. Duggatāti na gatiduggatiyā duggatā. Tā hi sugatiyaṁ ṭhitā sampattiṁ anubhavanti, paṭipattiduggatiyā pana duggatā. Tato cutā hi tā nirayepi upapajjantīti duggatā. Patiṭṭhitāti sakkāyasmiṁ hi patiṭṭhahanto aṭṭhahi kāraṇehi patiṭṭhāti – ratto rāgavasena patiṭṭhāti, duṭṭho dosavasena… mūḷho mohavasena… vinibaddho mānavasena… parāmaṭṭho diṭṭhivasena… thāmagato anusayavasena… aniṭṭhaṅgato vicikicchāvasena… vikkhepagato uddhaccavasena patiṭṭhāti. Tāpi evaṁ patiṭṭhitāva. Naradevānanti devanarānaṁ.",
  "atk-s0301a9:18": "Natthi dānīti sā kira devadhītā there balavasinehā ahosi, paṭigantuṁ nāsakkhi. Kālena āgantvā pariveṇaṁ sammajjati, mukhodakaṁ dantakaṭṭhaṁ pānīyaṁ paribhojanīyaṁ upaṭṭhapeti. Thero anāvajjanena paribhuñjati. Ekasmiṁ divase therassa jiṇṇacīvarassa coḷakabhikkhaṁ carato saṅkārakūṭe dibbadussaṁ ṭhapetvā pakkami. Thero taṁ disvā ukkhipitvā, olokento dussantaṁ disvā ‘‘dussameta’’nti ñatvā, ‘‘alaṁ ettāvatā’’ti aggahesi. Tenevassa cīvaraṁ niṭṭhāsi. Atha dve aggasāvakā anuruddhatthero cāti tayo janā cīvaraṁ kariṁsu. Satthā sūciṁ yojetvā adāsi. Niṭṭhitacīvarassa piṇḍāya carato devatā piṇḍapātaṁ samādapeti. Sā kālena ekikā, kālena attadutiyā therassa santikaṁ āgacchati. Tadā pana attatatiyā āgantvā divāṭṭhāne theraṁ upasaṅkamitvā – ‘‘mayaṁ manāpakāyikā nāma manasā icchiticchitarūpaṁ māpemā’’ti āha. Thero – ‘‘etā evaṁ vadanti, vīmaṁsissāmi, sabbā nīlakā hontū’’ti cintesi. Tā therassa manaṁ ñatvā sabbāva nīlavaṇṇā ahesuṁ, evaṁ pītalohitaodātavaṇṇāti. Tato cintayiṁsu – ‘‘thero amhākaṁ dassanaṁ assādetī’’ti tā samajjaṁ kātuṁ āraddhā, ekāpi gāyi, ekāpi nacci, ekāpi accharaṁ pahari. Thero indriyāni okkhipi. Tato – ‘‘na amhākaṁ dassanaṁ thero assādetī’’ti ñatvā sinehaṁ vā santhavaṁ vā alabhamānā nibbinditvā gantumāraddhā. Thero tāsaṁ gamanabhāvaṁ ñatvā – ‘‘mā punappunaṁ āgacchiṁsū’’ti arahattaṁ byākaronto imaṁ gāthamāha. Tattha vikkhīṇoti khīṇo. Jātisaṁsāroti tattha tattha jātisaṅkhāto saṁsāro. Chaṭṭhaṁ.",
  "atk-s0301a9:19": "7. Nāgadattasuttavaṇṇanā",
  "atk-s0301a9:20": "227. Sattame atikālenāti sabbarattiṁ niddāyitvā balavapaccūse koṭisammuñjaniyā thokaṁ sammajjitvā mukhaṁ dhovitvā yāgubhikkhāya pātova pavisati. Atidivāti yāguṁ ādāya āsanasālaṁ gantvā pivitvā ekasmiṁ ṭhāne nipanno niddāyitvā – ‘‘manussānaṁ bhojanavelāya paṇītaṁ bhikkhaṁ labhissāmī’’ti upakaṭṭhe majjhanhike uṭṭhāya dhammakaraṇena udakaṁ gahetvā akkhīni pamajjitvā piṇḍāya caritvā yāvadatthaṁ bhuñjitvā majjhanhike vītivatte paṭikkamati. Divā ca āgantvāti atikāle paviṭṭhena nāma aññehi bhikkhūhi paṭhamataraṁ āgantabbaṁ hoti, tvaṁ pana ativiya divā āgantvā gatāsīti attho. Bhāyāmi nāgadattanti taṁ nāgadattaṁ ahaṁ bhāyāmi. Suppagabbhanti suṭṭhu pagabbhaṁ. Kulesūti khattiyakulādiupaṭṭhākakulesu. Sattamaṁ.",
  "atk-s0301a9:21": "8. Kulagharaṇīsuttavaṇṇanā",
  "atk-s0301a9:22": "228. Aṭṭhame ajjhogāḷhappattoti ogāhappatto. So kira satthu santike kammaṭṭhānaṁ gahetvā taṁ vanasaṇḍaṁ pavisitvā dutiyadivase gāmaṁ piṇḍāya pāvisi pāsādikehi abhikkantādīhi. Aññataraṁ kulaṁ tassa iriyāpathe pasīditvā pañcapatiṭṭhitena vanditvā piṇḍapātaṁ adāsi. Bhattānumodanaṁ puna sutvā atirekataraṁ pasīditvā, ‘‘bhante, niccakālaṁ idheva bhikkhaṁ gaṇhathā’’ti nimantesi. Thero adhivāsetvā tesaṁ āhāraṁ paribhuñjamāno vīriyaṁ paggayha ghaṭento arahattaṁ patvā cintesi – ‘‘bahūpakāraṁ me etaṁ kulaṁ, aññattha gantvā kiṁ karissāmī’’ti? Phalasamāpattisukhaṁ anubhavanto tattheva vasi. Ajjhabhāsīti sā kira therassa khīṇāsavabhāvaṁ ajānantī cintesi – ‘‘ayaṁ thero neva aññaṁ gāmaṁ gacchati, na aññaṁ gharaṁ, na rukkhamūlaāsanasālādīsu nisīdati, niccakālaṁ gharaṁ pavisitvāva nisīdati, ubhopete ogādhappattā paṭigādhappattā, kadāci esa imaṁ kulaṁ dūseyya, codessāmi na’’nti. Tasmā abhāsi.",
  "atk-s0301a9:23": "Saṇṭhāneti nagaradvārassa āsanne manussānaṁ bhaṇḍakaṁ otāretvā vissamanaṭṭhāne. Saṅgammāti samāgantvā. Mantentīti kathenti. Mañca tañcāti mañca kathenti tañca kathenti. Kimantaranti kiṁ kāraṇaṁ? Bahū hi saddā paccūhāti bahukā ete lokasmiṁ paṭilomasaddā. Na tenāti tena kāraṇena, tena vā tapassinā na maṅku hotabbaṁ. Na hi tenāti na hi tena parehi vuttavacanena satto kilissati, attanā katena pana pāpakammeneva kilissatīti dasseti. Vātamigo yathāti yathā vane vātamigo vāteritānaṁ paṇṇādīnaṁ saddena paritassati, evaṁ yo saddaparittāsī hotīti attho. Nāssa sampajjate vatanti tassa lahucittassa vataṁ na sampajjati. Thero pana khīṇāsavattā sampannavatoti veditabbo. Aṭṭhamaṁ.",
  "atk-s0301a9:24": "9. Vajjiputtasuttavaṇṇanā",
  "atk-s0301a9:25": "229. Navame vajjiputtakoti vajjiraṭṭhe rājaputto chattaṁ pahāya pabbajito. Sabbaratticāroti kattikanakkhattaṁ ghosetvā sakalanagaraṁ dhajapaṭākādīhi paṭimaṇḍetvā pavattito sabbaratticāro. Idañhi nakkhattaṁ yāva cātumahārājikehi ekābaddhaṁ hoti. Tūriyatāḷitavāditanigghosasaddanti bheriāditūriyānaṁ tāḷitānaṁ vīṇādīnañca vāditānaṁ nigghosasaddaṁ. Abhāsīti vesāliyaṁ kira satta rājasahassāni sattasatāni satta ca rājāno, tattakāva tesaṁ uparājasenāpatiādayo . Tesu alaṅkatapaṭiyattesu nakkhattakīḷanatthāya vīthiṁ otiṇṇesu saṭṭhihatthe mahācaṅkame caṅkamamāno nabhassa majjhe ṭhitaṁ candaṁ disvā caṅkamanakoṭiyaṁ phalakaṁ nissāya ṭhito abhāsi. Apaviddhaṁvavanasmiṁ dārukanti vatthaveṭhanālaṅkārarahitattā vane chaḍḍitadārukaṁ viya jātaṁ. Pāpiyoti lāmakataro amhehi añño koci atthi. Pihayantīti thero āraññiko paṁsukūliko piṇḍapātiko sapadānacāriko appiccho santuṭṭhoti bahū tuyhaṁ patthayantīti attho. Saggagāminanti saggaṁ gacchantānaṁ gatānampi. Navamaṁ.",
  "atk-s0301a9:26": "10. Sajjhāyasuttavaṇṇanā",
  "atk-s0301a9:27": "230. Dasame yaṁ sudanti nipātamattaṁ. Sajjhāyabahuloti nissaraṇapariyattivasena sajjhāyanato bahutaraṁ kālaṁ sajjhāyanto. So kira ācariyassa divāṭṭhānaṁ sammajjitvā ācariyaṁ udikkhanto tiṭṭhati. Atha naṁ āgacchantaṁ disvāva paccuggantvā pattacīvaraṁ paṭiggahetvā paññattāsane nisinnassa tālavaṇṭavātaṁ datvā pānīyaṁ āpucchitvā pāde dhovitvā telaṁ makkhetvā vanditvā ṭhito uddesaṁ gahetvā yāva sūriyatthaṅgamā sajjhāyaṁ karoti. So nhānakoṭṭhake udakaṁ upaṭṭhapetvā aṅgārakapalle aggiṁ karoti. Ācariyassa nhatvā āgatassa pādesu udakaṁ puñchitvā piṭṭhiparikammaṁ katvā vanditvā uddesaṁ gahetvā paṭhamayāme sajjhāyaṁ katvā majjhimayāme sarīraṁ samassāsetvā pacchimayāme uddesaṁ gahetvā yāva aruṇuggamanā sajjhāyaṁ katvā niruddhasaddaṁ khayato sammasati. Tato sesaṁ upādāyarūpaṁ bhūtarūpaṁ nāmarūpanti pañcasu khandhesu vipassanaṁ vaḍḍhetvā arahattaṁ pāpuṇi. Appossukkoti uddesaggahaṇe ca sajjhāyakaraṇīye ca nirussukko. Saṅkasāyatīti yassa dāni atthāya ahaṁ sajjhāyaṁ kareyyaṁ, so me attho matthakaṁ patto. Kiṁ me idāni sajjhāyenāti phalasamāpattisukhena kālaṁ ativatteti. Ajjhabhāsīti, ‘‘kiṁ nu kho assa therassa aphāsukaṁ jātaṁ, udāhussa ācariyassa? Kena nu kho kāraṇena pubbe viya madhurassarena na sajjhāyatī’’ti? Āgantvā santike ṭhitā abhāsi.",
  "atk-s0301a9:28": "Dhammapadānīti idha sabbampi buddhavacanaṁ adhippetaṁ . Nādhīyasīti na sajjhāyasi. Nādiyasīti vā pāṭho, na gaṇhāsīti attho. Pasaṁsanti dhammabhāṇako pasaṁsaṁ labhati, ābhidhammiko suttantiko vinayadharotissa pasaṁsitā bhavanti. Virāgenāti ariyamaggena. Aññāyāti jānitvā. Nikkhepananti tassa diṭṭhasutādino vissajjanaṁ santo vadantīti dīpeti, na buddhavacanassa. Ettāvatā ‘‘thero buddhavacanaṁ na vissajjāpetī’’ti na niccakālaṁ sajjhāyanteneva bhavitabbaṁ, sajjhāyitvā pana – ‘‘ettakassāhaṁ atthassa vā dhammassa vā ādhāro bhavituṁ samattho’’ti ñatvā vaṭṭadukkhassa antakiriyāya paṭipajjitabbaṁ. Dasamaṁ.",
  "atk-s0301a9:29": "11. Akusalavitakkasuttavaṇṇanā",
  "atk-s0301a9:30": "231. Ekādasame akusale vitakketi kāmavitakkādayo tayo mahāvitakke. Ayoniso manasikārāti anupāyamanasikārena. Soti so tvaṁ. Ayoniso paṭinissajjāti etaṁ anupāyamanasikāraṁ vajjehi. Satthāranti imāya gāthāya pāsādikakammaṭṭhānaṁ katheti. Pītisukhamasaṁsayanti ekaṁseneva balavapītiñca sukhañca adhigamissasi. Ekādasamaṁ.",
  "atk-s0301a9:31": "12. Majjhanhikasuttavaṇṇanā",
  "atk-s0301a9:32": "232. Dvādasame yaṁ vattabbaṁ, taṁ devatāsaṁyutte nandanavagge vuttameva. Dvādasamaṁ.",
  "atk-s0301a9:33": "13. Pākatindriyasuttavaṇṇanā",
  "atk-s0301a9:34": "233. Terasamaṁ devaputtasaṁyutte jantudevaputtasutte vitthāritameva. Terasamaṁ.",
  "atk-s0301a9:35": "14. Gandhatthenasuttavaṇṇanā",
  "atk-s0301a9:36": "234. Cuddasame ajjhabhāsīti taṁ bhikkhuṁ nāḷe gahetvā padumaṁ siṅghamānaṁ disvāva – ‘‘ayaṁ bhikkhu satthu santike kammaṭṭhānaṁ gahetvā samaṇadhammaṁ kātuṁ araññaṁ paviṭṭho gandhārammaṇaṁ upanijjhāyati, svāyaṁ ajja upasiṅghaṁ svepi punadivasepi upasiṅghissati, evamassa sā gandhataṇhā vaḍḍhitvā diṭṭhadhammikasamparāyikaṁ atthaṁ nāsessati, mā mayi passantiyā nassatu, codessāmi na’’nti upasaṅkamitvā abhāsi.",
  "atk-s0301a9:37": "Ekaṅgametaṁtheyyānanti thenitabbānaṁ rūpārammaṇādīnaṁ pañcakoṭṭhāsānaṁ idaṁ ekaṅgaṁ, ekakoṭṭhāsoti attho. Na harāmīti na gahetvā gacchāmi. Ārāti dūre nāḷe gahetvā nāmetvā dūre ṭhito upasiṅghāmīti vadati. Vaṇṇenāti kāraṇena.",
  "atk-s0301a9:38": "Yvāyanti yo ayaṁ. Tasmiṁ kira devatāya saddhiṁ kathenteyeva eko tāpaso otaritvā bhisakhananādīni kātuṁ āraddho, taṁ sandhāyevamāha. Ākiṇṇakammantoti evaṁ aparisuddhakammanto. Akhīṇakammantotipi pāṭho, kakkhaḷakammantoti attho. Na vuccatīti gandhacoroti vā pupphacoroti vā kasmā na vuccati.",
  "atk-s0301a9:39": "Ākiṇṇaluddoti bahupāpo gāḷhapāpo vā, tasmā na vuccati. Dhāticelaṁva makkhitoti yathā dhātiyā nivatthakiliṭṭhavatthaṁ uccārapassāvapaṁsumasikaddamādīhi makkhitaṁ, evamevaṁ rāgadosādīhi makkhito. Arahāmi vattaveti arahāmi vattuṁ. Devatāya codanā kira sugatānusiṭṭhisadisā, na taṁ lāmakā hīnādhimuttikā micchāpaṭipannakapuggalā labhanti. Tasmiṁ pana attabhāve maggaphalānaṁ bhabbarūpā puggalā taṁ labhanti, tasmā evamāha.",
  "atk-s0301a9:40": "Sucigavesinoti sucīni sīlasamādhiñāṇāni gavesantassa. Abbhāmattaṁ vāti valāhakakūṭamattaṁ viya. Jānāsīti suddho ayanti jānāsi. Vajjāsīti vadeyyāsi. Neva taṁ upajīvāmāti devatā kira cintesi – ‘‘ayaṁ bhikkhu atthi me hitakāmā devatā, sā maṁ codessati sāressatīti pamādampi anuyuñjeyya, nāssa vacanaṁ sampaṭicchissāmī’’ti. Tasmā evamāha. Tvamevāti tvaṁyeva. Jāneyyāti jāneyyāsi. Yenāti yena kammena sugatiṁ gaccheyyāsi, taṁ kammaṁ tvaṁyeva jāneyyāsīti. Cuddasamaṁ.",
  "atk-s0301a9:41": "Iti sāratthappakāsiniyā",
  "atk-s0301a9:42": "Saṁyuttanikāya-aṭṭhakathāya",
  "atk-s0301a9:43": "Vanasaṁyuttavaṇṇanā niṭṭhitā."
}