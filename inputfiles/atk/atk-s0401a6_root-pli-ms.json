{
  "atk-s0401a6:0": "6. Accharāsaṅghātavaggavaṇṇanā",
  "atk-s0401a6:1": "51. Chaṭṭhassa paṭhame taṁ assutavā puthujjanoti taṁ bhavaṅgacittaṁ sutavirahito puthujjano. Tattha āgamādhigamābhāvā ñeyyo assutavā iti. Yo hi idaṁ suttaṁ ādito paṭṭhāya atthavasena upaparikkhanto ‘‘idaṁ bhavaṅgacittaṁ nāma pakatiparisuddhampi javanakkhaṇe uppannehi lobhādīhi upakkilesehi upakkiliṭṭha’’nti neva āgamavasena na adhigamavasena jānāti, yassa ca khandhadhātuāyatanapaccayākārasatipaṭṭhānādīsu uggahaparipucchāvinicchayavirahitattā yathābhūtañāṇapaṭivedhasādhako neva āgamo, paṭipattiyā adhigantabbassa anadhigatattā na adhigamo atthi. So āgamādhigamābhāvā ñeyyo assutavā iti. Svāyaṁ –",
  "atk-s0401a6:2": "‘‘Puthūnaṁ jananādīhi, kāraṇehi puthujjano;",
  "atk-s0401a6:3": "Puthujjanantogadhattā, puthuvāyaṁ jano iti’’.",
  "atk-s0401a6:4": "So hi puthūnaṁ nānappakārānaṁ kilesādīnaṁ jananādīhi kāraṇehi puthujjano. Yathāha –",
  "atk-s0401a6:5": "‘‘Puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṁ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santappantīti puthujjanā, puthu nānāpariḷāhehi pariḍayhantīti puthujjanā, puthu pañcasu kāmaguṇesu rattā giddhā gadhitā mucchitā ajjhopannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti puthujjanā’’ti (mahāni. 51, 94).",
  "atk-s0401a6:6": "Puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjano, puthu vā ayaṁ visuṁyeva saṅkhaṁ gato, visaṁsaṭṭho sīlasutādiguṇayuttehi ariyehi janoti puthujjano. Evametehi ‘‘assutavā puthujjano’’ti dvīhi padehi ye te –",
  "atk-s0401a6:7": "‘‘Duve puthujjanā vuttā, buddhenādiccabandhunā;",
  "atk-s0401a6:8": "Andho puthujjano eko, kalyāṇeko puthujjano’’ti. –",
  "atk-s0401a6:9": "Dve puthujjanā vuttā, tesu andhaputhujjano vutto hotīti veditabbo.",
  "atk-s0401a6:10": "Yathābhūtaṁ nappajānātīti ‘‘idañca bhavaṅgacittaṁ evaṁ āgantukehi upakkilesehi upakkiliṭṭhaṁ nāma hoti, evaṁ vippamuttaṁ nāmā’’ti yathāsabhāvato na jānāti. Tasmāti yasmā na jānāti, tasmā. Cittabhāvanā natthīti cittaṭṭhiti cittapariggaho natthi, natthibhāveneva ‘‘natthī’’ti vadāmīti dasseti.",
  "atk-s0401a6:11": "52. Dutiye sutavāti sutasampanno. Vitthārato panettha assutavāti padassa paṭipakkhavasena attho veditabbo. Ariyasāvakoti atthi ariyo na sāvako, seyyathāpi buddhā ceva paccekabuddhā ca; atthi sāvako na ariyo, seyyathāpi gihī anāgataphalo; atthi neva ariyo na sāvako seyyathāpi puthutitthiyā. Atthi ariyoceva sāvako ca, seyyathāpi samaṇā sakyaputtiyā āgataphalā viññātasāsanā. Idha pana gihī vā hotu pabbajito vā, yo koci sutavāti ettha vuttassa atthassa vasena sutasampanno, ayaṁ ariyasāvakoti veditabbo. Yathābhūtaṁ pajānātīti ‘‘evamidaṁ bhavaṅgacittaṁ āgantukehi upakkilesehi vippamuttaṁ hoti, evaṁ upakkiliṭṭha’’nti yathāsabhāvato jānāti. Cittabhāvanā atthīti cittaṭṭhiti cittapariggaho atthi, atthibhāveneva ‘‘atthī’’ti vadāmīti dasseti. Imasmiṁ sutte balavavipassanā kathitā. Keci taruṇavipassanāti vadanti.",
  "atk-s0401a6:12": "53. Tatiyaṁ aṭṭhuppattiyaṁ kathitaṁ. Katarāyaṁ pana aṭṭhuppattiyaṁ? Aggikkhandhopamasuttantaaṭṭhuppattiyaṁ. Bhagavā kira ekasmiṁ samaye sāvatthiṁ upanissāya jetavanamahāvihāre paṭivasati. Buddhānañca yattha katthaci paṭivasantānaṁ pañcavidhaṁ kiccaṁ avijahitameva hoti. Pañca hi buddhakiccāni – purebhattakiccaṁ, pacchābhattakiccaṁ, purimayāmakiccaṁ, majjhimayāmakiccaṁ, pacchimayāmakiccanti.",
  "atk-s0401a6:13": "Tatridaṁ purebhattakiccaṁ – bhagavā hi pātova vuṭṭhāya upaṭṭhākānuggahatthaṁ sarīraphāsukatthañca mukhadhovanādisarīraparikammaṁ katvā yāva bhikkhācāravelā tāva vivittāsane vītināmetvā bhikkhācāravelāya nivāsetvā kāyabandhanaṁ bandhitvā cīvaraṁ pārupitvā pattamādāya kadāci ekakova, kadāci bhikkhusaṅghaparivuto gāmaṁ vā nigamaṁ vā piṇḍāya pavisati kadāci pakatiyā, kadāci anekehi pāṭihāriyehi vattamānehi. Seyyathidaṁ – piṇḍāya pavisato lokanāthassa purato purato gantvā mudugatavātā pathaviṁ sodhenti, valāhakā udakaphusitāni muñcantā magge reṇuṁ vūpasametvā upari vitānaṁ hutvā tiṭṭhanti, apare vātā pupphāni upasaṁharitvā magge okiranti, unnatā bhūmippadesā onamanti, onatā unnamanti, pādanikkhepasamaye samāva bhūmi hoti, sukhasamphassāni padumapupphāni vā pāde sampaṭicchanti. Indakhīlassa anto ṭhapitamatte dakkhiṇapāde sarīrato chabbaṇṇarasmiyo nikkhamitvā suvaṇṇarasapiñjarāni viya citrapaṭaparikkhittāni viya ca pāsādakūṭāgārādīni alaṅkarontiyo ito cito ca dhāvanti, hatthiassavihaṅgādayo sakasakaṭṭhānesu ṭhitāyeva madhurenākārena saddaṁ karonti, tathā bherivīṇādīni tūriyāni manussānañca kāyūpagāni ābharaṇāni. Tena saññāṇena manussā jānanti ‘‘ajja bhagavā idha piṇḍāya paviṭṭho’’ti. Te sunivatthā supārutā gandhapupphādīni ādāya gharā nikkhamitvā antaravīthiṁ paṭipajjitvā bhagavantaṁ gandhapupphādīhi sakkaccaṁ pūjetvā vanditvā ‘‘amhākaṁ, bhante, dasa bhikkhū, amhākaṁ vīsati, paññāsaṁ…pe… sataṁ dethā’’ti yācitvā bhagavatopi pattaṁ gahetvā āsanaṁ paññāpetvā sakkaccaṁ piṇḍapātena paṭimānenti. Bhagavā katabhattakicco tesaṁ upanissayacittasantānāni oloketvā tathā dhammaṁ deseti, yathā keci saraṇagamanesu patiṭṭhahanti, keci pañcasu sīlesu, keci sotāpattisakadāgāmianāgāmiphalānaṁ aññatarasmiṁ, keci pabbajitvā aggaphale arahatteti. Evaṁ mahājanaṁ anuggahetvā uṭṭhāyāsanā vihāraṁ gacchati. Tattha gantvā gandhamaṇḍalamāḷe paññattavarabuddhāsane nisīdati bhikkhūnaṁ bhattakiccapariyosānaṁ āgamayamāno. Tato bhikkhūnaṁ bhattakiccapariyosāne upaṭṭhāko bhagavato nivedeti. Atha bhagavā gandhakuṭiṁ pavisati. Idaṁ tāva purebhattakiccaṁ.",
  "atk-s0401a6:14": "Atha bhagavā evaṁ katapurebhattakicco gandhakuṭiyā upaṭṭhāne nisīditvā pāde pakkhāletvā pādapīṭhe ṭhatvā bhikkhusaṅghaṁ ovadati – ‘‘bhikkhave, appamādena sampādetha, dullabho buddhuppādo lokasmiṁ, dullabho manussattapaṭilābho, dullabhā khaṇasampatti, dullabhā pabbajjā, dullabhaṁ saddhammassavana’’nti. Tattha keci bhagavantaṁ kammaṭṭhānaṁ pucchanti. Bhagavā tesaṁ cariyānurūpaṁ kammaṭṭhānaṁ deti. Tato sabbepi bhagavantaṁ vanditvā attano attano rattiṭṭhānadivāṭṭhānāni gacchanti. Keci araññaṁ, keci rukkhamūlaṁ, keci pabbatādīnaṁ aññataraṁ, keci cātumahārājikabhavanaṁ…pe… keci vasavattibhavananti . Tato bhagavā gandhakuṭiṁ pavisitvā sace ākaṅkhati, dakkhiṇena passena sato sampajāno muhuttaṁ sīhaseyyaṁ kappeti. Atha samassāsitakāyo uṭṭhahitvā dutiyabhāge lokaṁ voloketi. Tatiyabhāge yaṁ gāmaṁ vā nigamaṁ vā upanissāya viharati, tattha mahājano purebhattaṁ dānaṁ datvā pacchābhattaṁ sunivattho supāruto gandhapupphādīni ādāya vihāre sannipatati. Tato bhagavā sampattaparisāya anurūpena pāṭihāriyena gantvā dhammasabhāyaṁ paññattavarabuddhāsane nisajja dhammaṁ deseti kālayuttaṁ samayayuttaṁ, atha kālaṁ viditvā parisaṁ uyyojeti, manussā bhagavantaṁ vanditvā pakkamanti. Idaṁ pacchābhattakiccaṁ.",
  "atk-s0401a6:15": "So evaṁ niṭṭhitapacchābhattakicco sace gattāni osiñcitukāmo hoti, buddhāsanā uṭṭhāya nhānakoṭṭhakaṁ pavisitvā upaṭṭhākena paṭiyāditaudakena gattāni utuṁ gaṇhāpeti. Upaṭṭhākopi buddhāsanaṁ ānetvā gandhakuṭipariveṇe paññapeti. Bhagavā surattadupaṭṭaṁ nivāsetvā kāyabandhanaṁ bandhitvā uttarāsaṅgaṁ ekaṁsaṁ katvā tattha āgantvā nisīdati ekakova muhuttaṁ paṭisallīno, atha bhikkhū tato tato āgamma bhagavato upaṭṭhānaṁ āgacchanti. Tattha ekacce pañhaṁ pucchanti, ekacce kammaṭṭhānaṁ, ekacce dhammassavanaṁ yācanti. Bhagavā tesaṁ adhippāyaṁ sampādento purimayāmaṁ vitināmeti. Idaṁ purimayāmakiccaṁ.",
  "atk-s0401a6:16": "Purimayāmakiccapariyosāne pana bhikkhūsu bhagavantaṁ vanditvā pakkantesu sakaladasasahassilokadhātudevatāyo okāsaṁ labhamānā bhagavantaṁ upasaṅkamitvā pañhaṁ pucchanti yathābhisaṅkhataṁ antamaso caturakkharampi. Bhagavā tāsaṁ devatānaṁ pañhaṁ vissajjento majjhimayāmaṁ vītināmeti. Idaṁ majjhimayāmakiccaṁ.",
  "atk-s0401a6:17": "Pacchimayāmaṁ pana tayo koṭṭhāse katvā purebhattato paṭṭhāya nisajjāpīḷitassa sarīrassa kilāsubhāvamocanatthaṁ ekaṁ koṭṭhāsaṁ caṅkamena vītināmeti, dutiyakoṭṭhāse gandhakuṭiṁ pavisitvā dakkhiṇena passena sato sampajāno sīhaseyyaṁ kappeti. Tatiyakoṭṭhāse paccuṭṭhāya nisīditvā purimabuddhānaṁ santike dānasīlādivasena katādhikārapuggaladassanatthaṁ buddhacakkhunā lokaṁ voloketi. Idaṁ pacchimayāmakiccaṁ.",
  "atk-s0401a6:18": "Tampi divasaṁ bhagavā imasmiṁyeva kicce ṭhito lokaṁ olokento idaṁ addasa – mayā kosalaraṭṭhe cārikaṁ carantena aggikkhandhena upametvā ekasmiṁ sutte desite saṭṭhi bhikkhū arahattaṁ pāpuṇissanti, saṭṭhimattānaṁ uṇhaṁ lohitaṁ mukhato uggacchissati, saṭṭhimattā gihibhāvaṁ gamissanti. Tattha ye arahattaṁ pāpuṇissanti, te yaṁkiñci dhammadesanaṁ sutvā pāpuṇissanteva. Itaresaṁ pana bhikkhūnaṁ saṅgahatthāya cārikaṁ caritukāmo hutvā, ‘‘ānanda, bhikkhūnaṁ ārocehī’’ti āha.",
  "atk-s0401a6:19": "Thero anupariveṇaṁ gantvā, ‘‘āvuso, satthā mahājanassa saṅgahatthāya cārikaṁ caritukāmo, gantukāmā āgacchathā’’ti āha. Bhikkhū mahālābhaṁ labhitvā viya tuṭṭhamānasā ‘‘labhissāma vata mahājanassa dhammaṁ desentassa bhagavato suvaṇṇavaṇṇaṁ sarīraṁ oloketuṁ madhurañca dhammakathaṁ sotu’’nti paruḷhakesā kese ohāretvā malaggahitapattā patte pacitvā kiliṭṭhacīvarā cīvarāni dhovitvā gamanasajjā ahesuṁ. Satthā aparicchinnena bhikkhusaṅghena parivuto kosalaraṭṭhaṁ cārikāya nikkhanto gāmanigamapaṭipāṭiyā ekadivasaṁ gāvutaaḍḍhayojanatigāvutayojanaparamaṁ cārikaṁ caranto ekasmiṁ padese mahantaṁ susirarukkhaṁ agginā sampajjalitaṁ disvā ‘‘imameva vatthuṁ katvā sattahi aṅgehi paṭimaṇḍetvā dhammadesanaṁ kathessāmī’’ti gamanaṁ pacchinditvā aññataraṁ rukkhamūlaṁ upasaṅkamitvā nisajjākāraṁ dassesi. Ānandatthero satthu adhippāyaṁ ñatvā ‘‘addhā kāraṇaṁ bhavissati, na akāraṇena tathāgatā gamanaṁ pacchinditvā nisīdantī’’ti catugguṇaṁ saṅghāṭiṁ paññāpesi. Satthā nisīditvā bhikkhū āmantetvā ‘‘passatha no tumhe, bhikkhave, amuṁ mahantaṁ aggikkhandha’’nti aggikkhandhopamasuttantaṁ (a. ni. 7.72) deseti.",
  "atk-s0401a6:20": "Imasmiñca pana veyyākaraṇe bhaññamāne saṭṭhimattānaṁ bhikkhūnaṁ uṇhaṁ lohitaṁ mukhato uggañchi, saṭṭhimattā bhikkhū sikkhaṁ paccakkhāya hīnāyāvattiṁsu, saṭṭhimattānaṁ bhikkhūnaṁ anupādāya āsavehi cittāni vimucciṁsu. Tañhi veyyākaraṇaṁ sutvā saṭṭhimattānaṁ bhikkhūnaṁ nāmakāyo santatto, nāmakāye santatte karajakāyo santatto, karajakāye santatte nidhānagataṁ uṇhaṁ lohitaṁ mukhato uggañchi. Saṭṭhimattā bhikkhū ‘‘dukkaraṁ vata buddhasāsane yāvajīvaṁ paripuṇṇaṁ parisuddhaṁ brahmacariyaṁ caritu’’nti sikkhaṁ paccakkhāya hīnāyāvattā, saṭṭhimattā bhikkhū satthu desanābhimukhaṁ ñāṇaṁ pesetvā saha paṭisambhidāhi arahattaṁ pattā.",
  "atk-s0401a6:21": "Tattha yesaṁ uṇhaṁ lohitaṁ mukhato uggañchi, te pārājikaṁ āpajjiṁsu. Ye gihibhāvaṁ pattā, te khuddānukhuddakāni sikkhāpadāni maddantā vicariṁsu. Ye arahattaṁ pattā, te parisuddhasīlāva ahesuṁ. Satthu dhammadesanā imesaṁ tiṇṇampi saphalāva jātāti. Arahattaṁ pattānaṁ tāva saphalā hotu, itaresaṁ kathaṁ saphalā jātāti? Tepi hi sace imaṁ dhammadesanaṁ na suṇeyyuṁ, pamattāva hutvā ṭhānaṁ jahituṁ na sakkuṇeyyuṁ. Tato nesaṁ taṁ pāpaṁ vaḍḍhamānaṁ apāyesuyeva saṁsīdāpeyya . Imaṁ pana desanaṁ sutvā jātasaṁvegā ṭhānaṁ jahitvā sāmaṇerabhūmiyaṁ ṭhitā dasa sīlāni pūretvā yoniso manasikāre yuttappayuttā keci sotāpannā keci sakadāgāmino keci anāgāmino ahesuṁ, keci devaloke nibbattiṁsu, evaṁ pārājikāpannānampi saphalā ahosi. Itare pana sace imaṁ dhammadesanaṁ na suṇeyyuṁ, gacchante gacchante kāle anupubbena saṅghādisesampi pārājikampi pāpuṇitvā apāyesuyeva uppajjitvā mahādukkhaṁ anubhaveyyuṁ. Imaṁ pana desanaṁ sutvā ‘‘aho sallekhitaṁ buddhasāsanaṁ, na sakkā amhehi yāvajīvaṁ imaṁ paṭipattiṁ pūretuṁ, sikkhaṁ paccakkhāya upāsakadhammaṁ pūretvā dukkhā muccissāmā’’ti gihibhāvaṁ upagamiṁsu. Te tīsu saraṇesu patiṭṭhāya pañca sīlāni rakkhitvā upāsakadhammaṁ pūretvā keci sotāpannā keci sakadāgāmino keci anāgāmino jātā, keci devaloke nibbattāti. Evaṁ tesampi saphalāva ahosi.",
  "atk-s0401a6:22": "Imaṁ pana satthu dhammadesanaṁ sutvā devasaṅghā yehipi sutā, yehipi na sutā, sabbesaṁyeva ārocentā vicariṁsu. Bhikkhū sutvā sutvā ‘‘dukkaraṁ, bho, buddhānaṁ sāsane yāvajīvaṁ paripuṇṇaṁ parisuddhaṁ brahmacariyaṁ caritu’’nti ekakkhaṇeneva dasapi bhikkhū vīsatipi saṭṭhipi satampi sahassampi bhikkhū gihī honti. Satthā yathāruciyā cārikaṁ caritvā puna jetavanameva āgantvā bhikkhū āmantesi – ‘‘bhikkhave, tathāgato cārikaṁ caramāno ciraṁ ākiṇṇo vihāsi, icchāmahaṁ, bhikkhave, aḍḍhamāsaṁ paṭisallīyituṁ, nāmhi kenaci upasaṅkamitabbo aññatra ekena piṇḍapātanīhārakenā’’ti. Aḍḍhamāsaṁ ekībhāvena vītināmetvā paṭisallānā vuṭṭhito ānandattherena saddhiṁ vihāracārikaṁ caramāno olokitolokitaṭṭhāne tanubhūtaṁ bhikkhusaṅghaṁ disvā jānantoyeva theraṁ pucchi – ‘‘ānanda, aññasmiṁ kāle tathāgate cārikaṁ caritvā jetavanaṁ āgate sakalavihāro kāsāvapajjoto isivātappaṭivāto hoti, idāni pana tanubhūto bhikkhusaṅgho dissati, yebhuyyena ca uppaṇḍupaṇḍukajātā bhikkhū, kiṁ nu kho eta’’nti? Etarahi bhagavā tumhākaṁ aggikkhandhopamadhammadesanaṁ kathitakālato paṭṭhāya bhikkhū saṁvegappattā hutvā ‘‘mayaṁ etaṁ dhammaṁ sabbappakārena paripūretuṁ na sakkhissāma, asammāvattantānañca janassa saddhādeyyaṁ paribhuñjituṁ ayutta’’nti gihibhāvaṁ saṅkamantīti.",
  "atk-s0401a6:23": "Tasmiṁ khaṇe bhagavato dhammasaṁvego uppajji. Tato theraṁ āha – ‘‘mayi paṭisallāne vītināmente na koci mama puttānaṁ ekaṁ assāsaṭṭhānaṁ kathesi. Sāgarassa hi otaraṇatitthāni viya bahūni imasmiṁ sāsane assāsakāraṇāni. Gacchānanda, gandhakuṭipariveṇe buddhāsanaṁ paññāpetvā bhikkhusaṅghaṁ sannipātehī’’ti. Thero tathā akāsi. Satthā buddhāsanavaragato bhikkhū āmantetvā, ‘‘bhikkhave, mettāya sabbapubbabhāgo nāma neva appanā, na upacāro, sattānaṁ hitapharaṇamattamevā’’ti vatvā imissā aṭṭhuppattiyā imaṁ cūḷaccharāsaṅghātasuttaṁ desesi.",
  "atk-s0401a6:24": "Tattha accharāsaṅghātamattanti accharāpaharaṇamattaṁ, dve aṅguliyo paharitvā saddakaraṇamattanti attho. Mettācittanti sabbasattānaṁ hitapharaṇacittaṁ. Āsevatīti kathaṁ āsevati? Āvajjento āsevati, jānanto āsevati, passanto āsevati, paccavekkhanto āsevati, cittaṁ adhiṭṭhahanto āsevati, saddhāya adhimuccanto āsevati, vīriyaṁ paggaṇhanto āsevati, satiṁ upaṭṭhāpento āsevati, cittaṁ samādahanto āsevati, paññāya pajānanto āsevati, abhiññeyyaṁ abhijānanto āsevati, pariññeyyaṁ parijānanto āsevati, pahātabbaṁ pajahanto āsevati, bhāvetabbaṁ bhāvento āsevati, sacchikātabbaṁ sacchikaronto āsevatīti (paṭi. ma. 2.2). Idha pana mettāpubbabhāgena hitapharaṇappavattanamatteneva āsevatīti veditabbo.",
  "atk-s0401a6:25": "Arittajjhānoti atucchajjhāno apariccattajjhāno vā. Viharatīti iriyati pavattati pāleti yapeti yāpeti carati viharati. Tena vuccati viharatīti. Iminā padena mettaṁ āsevantassa bhikkhuno iriyāpathavihāro kathito. Satthusāsanakaroti satthu anusāsanikaro. Ovādapatikaroti ovādakārako. Ettha ca sakiṁvacanaṁ ovādo, punappunavacanaṁ anusāsanī. Sammukhāvacanampi ovādo, pesetvā parammukhāvacanaṁ, anusāsanī. Otiṇṇe vatthusmiṁ vacanaṁ ovādo, otiṇṇe vā anotiṇṇe vā vatthusmiṁ tantiṭhapanavasena vacanaṁ anusāsanī. Evaṁ viseso veditabbo. Paramatthato pana ovādoti vā anusāsanīti vā ese eke ekaṭṭhe same samabhāge tajjāte taññevāti. Ettha ca ‘‘accharāsaṅghātamattampi ce, bhikkhave, bhikkhu mettācittaṁ āsevatī’’ti idameva satthusāsanañceva ovādo ca, tassa karaṇato esa sāsanakaro ovādapatikaroti veditabbo.",
  "atk-s0401a6:26": "Amoghanti atucchaṁ. Raṭṭhapiṇḍanti ñātiparivaṭṭaṁ pahāya raṭṭhaṁ nissāya pabbajitena paresaṁ gehato paṭiladdhattā piṇḍapāto raṭṭhapiṇḍo nāma vuccati. Paribhuñjatīti cattāro paribhogā theyyaparibhogo iṇaparibhogo dāyajjaparibhogo sāmiparibhogoti. Tattha dussīlassa paribhogo theyyaparibhogo nāma. Sīlavato apaccavekkhitaparibhogo iṇaparibhogo nāma. Sattannaṁ sekkhānaṁ paribhogo dāyajjaparibhogā nāma. Khīṇāsavassa paribhogo sāmiparibhogo nāma. Tattha imassa bhikkhuno ayaṁ raṭṭhapiṇḍaparibhogo dvīhi kāraṇehi amogho hoti. Accharāsaṅghātamattampi mettācittaṁ āsevanto bhikkhu raṭṭhapiṇḍassa sāmiko hutvā, aṇaṇo hutvā, dāyādo hutvā paribhuñjatītipissa amogho raṭṭhapiṇḍaparibhogo. Accharāsaṅghātamattampi mettaṁ āsevantassa bhikkhuno dinnadānaṁ mahaṭṭhiyaṁ hoti mahapphalaṁ mahānisaṁsaṁ mahājutikaṁ mahāvipphārantipissa amogho raṭṭhapiṇḍaparibhogo. Ko pana vādo ye naṁ bahulīkarontīti ye pana imaṁ mettācittaṁ bahulaṁ āsevanti bhāventi punappunaṁ karonti, te amoghaṁ raṭṭhapiṇḍaṁ paribhuñjantīti ettha vattabbameva kiṁ? Evarūpā hi bhikkhū raṭṭhapiṇḍassa sāmino aṇaṇā dāyādā hutvā paribhuñjantīti.",
  "atk-s0401a6:27": "54-55. Catutthe bhāvetīti uppādeti vaḍḍheti. Pañcame manasi karotīti manasmiṁ karoti. Sesaṁ imesu dvīsupi tatiye vuttanayeneva veditabbaṁ. Yo hi āsevati, ayameva bhāveti, ayaṁ manasi karoti. Yena cittena āsevati, teneva bhāveti, tena manasi karoti. Sammāsambuddho pana yāya dhammadhātuyā suppaṭividdhattā desanāvilāsappatto nāma hoti, tassā suppaṭividdhattā attano desanāvilāsaṁ dhammissariyataṁ paṭisambhidāpabhedakusalataṁ appaṭihatasabbaññutaññāṇañca nissāya ekakkhaṇe uppannaṁ ekacittameva tīhi koṭṭhāsehi vibhajitvā dassesīti.",
  "atk-s0401a6:28": "56. Chaṭṭhe ye kecīti aniyāmitavacanaṁ. Akusalāti tesaṁ niyāmitavacanaṁ. Ettāvatā sabbākusalā asesato pariyādinnā honti. Akusalabhāgiyāakusalapakkhikāti akusalānamevetaṁ nāmaṁ. Akusalāyeva hi ekacce akusalaṁ sahajātavasena, ekacce upanissayavasena bhajanti ceva, tesañca pakkhā bhavantīti ‘‘akusalabhāgiyā akusalapakkhikā’’ti vuccanti. Sabbete manopubbaṅgamāti mano pubbaṁ paṭhamataraṁ gacchati etesanti manopubbaṅgamā. Ete hi kiñcāpi manena saddhiṁ ekuppādā ekavatthukā ekanirodhā ekārammaṇā ca honti. Yasmā pana tesaṁ mano uppādako kārako janako samuṭṭhāpako nibbattako, tasmā manopubbaṅgamā nāma honti.",
  "atk-s0401a6:29": "Paṭhamaṁ uppajjatīti yathā nāma ‘‘rājā nikkhanto’’ti vutte ‘‘rājāyeva nikkhanto, sesā rājasenā nikkhantā anikkhantā’’ti pucchitabbakāraṇaṁ natthi, sabbā nikkhantāteva paññāyanti, evameva mano uppannoti vuttakālato paṭṭhāya avasesā sahajātasaṁsaṭṭhasampayuttā uppannā na uppannāti pucchitabbakāraṇaṁ natthi, sabbe te uppannā tveva paññāyanti. Etamatthavasaṁ paṭicca tehi saṁsaṭṭhasampayutto ekuppādekanirodhopi samāno mano tesaṁ dhammānaṁ paṭhamaṁ uppajjatīti vutto. Anvadevāti anudeva, saheva ekatoyevāti attho. Byañjanacchāyaṁ pana gahetvā paṭhamaṁ cittaṁ uppajjati, pacchā cetasikāti na gahetabbaṁ. Attho hi paṭisaraṇaṁ , na byañjanaṁ. ‘‘Manopubbaṅgamā dhammā, manoseṭṭhā manomayā’’ti gāthāyapi eseva nayo.",
  "atk-s0401a6:30": "57. Sattame kusalāti catubhūmakāpi kusalā dhammā kathitā. Sesaṁ chaṭṭhe vuttanayeneva veditabbaṁ.",
  "atk-s0401a6:31": "58. Aṭṭhame yathayidaṁ, bhikkhave, pamādoti ettha, bhikkhaveti ālapanaṁ, yathā ayaṁ pamādoti attho. Pamādoti pamajjanākāro. Vuttañhetaṁ –",
  "atk-s0401a6:32": "‘‘Tattha katamo pamādo? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṁ kusalānaṁ vā dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anadhiṭṭhānaṁ ananuyogo anāsevanā abhāvanā abahulīkammaṁ . Yo evarūpo pamādo pamajjanā pamajjitattaṁ, ayaṁ vuccati pamādo’’ti (vibha. 846).",
  "atk-s0401a6:33": "Uppannā ca kusalā dhammā parihāyantīti idaṁ jhānavipassanānaṁ vasena vuttaṁ. Maggaphalānaṁ pana sakiṁ uppannānaṁ puna parihānaṁ nāma natthi.",
  "atk-s0401a6:34": "59. Navame appamādo pamādassa paṭipakkhavasena vitthārato veditabbo.",
  "atk-s0401a6:35": "60. Dasame kosajjanti kusītabhāvo. Sesaṁ vuttanayamevāti.",
  "atk-s0401a6:36": "Accharāsaṅghātavaggavaṇṇanā."
}