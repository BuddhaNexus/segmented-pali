{
  "atk-s0101a6:0": "6. Mahālisuttavaṇṇanā",
  "atk-s0101a6:1": "Brāhmaṇadūtavatthuvaṇṇanā",
  "atk-s0101a6:2": "359.Evaṁme sutaṁ – ekaṁ samayaṁ bhagavā vesāliyanti mahālisuttaṁ. Tatrāyaṁ apubbapadavaṇṇanā. Vesāliyanti punappunaṁ visālabhāvūpagamanato vesālīti laddhanāmake nagare. Mahāvaneti bahinagare himavantena saddhiṁ ekābaddhaṁ hutvā ṭhitaṁ sayaṁ jātavanaṁ atthi, yaṁ mahantabhāveneva mahāvananti vuccati, tasmiṁ mahāvane. Kūṭāgārasālāyanti tasmiṁ vanasaṇḍe saṅghārāmaṁ patiṭṭhapesuṁ. Tattha kaṇṇikaṁ yojetvā thambhānaṁ upari kūṭāgārasālāsaṅkhepena devavimānasadisaṁ pāsādaṁ akaṁsu, taṁ upādāya sakalopi saṅghārāmo ‘‘kūṭāgārasālā’’ti paññāyittha. Bhagavā taṁ vesāliṁ upanissāya tasmiṁ saṅghārāme viharati. Tena vuttaṁ – ‘‘vesāliyaṁ viharati mahāvane kūṭāgārasālāya’’nti. Kosalakāti kosalaraṭṭhavāsino. Māgadhakāti magadharaṭṭhavāsino. Karaṇīyenāti avassaṁ kattabbakammena. Yañhi akātumpi vaṭṭati, taṁ kiccanti vuccati, yaṁ avassaṁ kātabbameva, taṁ karaṇīyaṁ nāma.",
  "atk-s0101a6:3": "360.Paṭisallīno bhagavāti nānārammaṇacārato paṭikkamma sallīno nilīno, ekībhāvaṁ upagamma ekattārammaṇe jhānaratiṁ anubhavatīti attho. Tatthevāti tasmiññeva vihāre. Ekamantanti tasmā ṭhānā apakkamma tāsu tāsu rukkhacchāyāsu nisīdiṁsu.",
  "atk-s0101a6:4": "Oṭṭhaddhalicchavīvatthuvaṇṇanā",
  "atk-s0101a6:5": "361.Oṭṭhaddhoti addhoṭṭhatāya evaṁladdhanāmo. Mahatiyā licchavīparisāyāti purebhattaṁ buddhappamukhassa bhikkhusaṅghassa dānaṁ datvā bhagavato santike uposathaṅgāni adhiṭṭhahitvā gandhamālādīni gāhāpetvā ugghosanāya mahatiṁ licchavirājaparisaṁ sannipātāpetvā tāya nīlapītādivaṇṇavatthābharaṇavilepanapaṭimaṇḍitāya tāvatiṁsaparisasappaṭibhāgāya mahatiyā licchaviparisāya saddhiṁ upasaṅkami. Akālo kho mahālīti tassa oṭṭhaddhassa mahālīti mūlanāmaṁ, tena mūlanāmamattena naṁ thero mahālīti ālapati. Ekamantaṁ nisīdīti patirūpāsu rukkhacchāyāsu tāya licchaviparisāya saddhiṁ ratanattayassa vaṇṇaṁ kathayanto nisīdi.",
  "atk-s0101a6:6": "362.Sīho samaṇuddesoti āyasmato nāgitassa bhāgineyyo sattavassakāle pabbajitvā sāsane yuttapayutto ‘‘sīho’’ti evaṁnāmako sāmaṇero, so kira taṁ mahāparisaṁ disvā – ‘‘ayaṁ parisā mahatī, sakalaṁ vihāraṁ pūretvā nisinnā, addhā bhagavā ajja imissā parisāya mahantena ussāhena dhammaṁ desessati, yaṁnūnāhaṁ upajjhāyassācikkhitvā bhagavato mahāparisāya sannipatitabhāvaṁ ārocāpeyya’’nti cintetvā yenāyasmā nāgito tenupasaṅkami. Bhante kassapāti theraṁ gottena ālapati. Esā janatāti eso janasamūho.",
  "atk-s0101a6:7": "Tvaññeva bhagavato ārocehīti sīho kira bhagavato vissāsiko, ayañhi thero thūlasarīro, tenassa sarīragarutāya uṭṭhānanisajjādīsu ālasiyabhāvo īsakaṁ appahīno viya hoti. Athāyaṁ sāmaṇero bhagavato kālena kālaṁ vattaṁ karoti. Tena naṁ thero ‘‘tvampi dasabalassa vissāsiko’’ti vatvā gaccha tvaññevārocehīti āha. Vihārapacchāyāyanti vihārachāyāyaṁ, kūṭāgāramahāgehacchāyāya pharitokāseti attho. Sā kira kūṭāgārasālā dakkhiṇuttarato dīghā pācīnamukhā, tenassā purato mahatī chāyā patthaṭā hoti, sīho tattha bhagavato āsanaṁ paññapesi.",
  "atk-s0101a6:8": "363. Atha kho bhagavā dvārantarehi ceva vātapānantarehi ca nikkhamitvā vidhāvantāhi vippharantīhi chabbaṇṇāhi buddharasmīhi saṁsūcitanikkhamano valāhakantarato puṇṇacando viya kūṭāgārasālato nikkhamitvā paññattavarabuddhāsane nisīdi. Tena vuttaṁ – ‘‘atha kho bhagavā vihārā nikkhamma vihārapacchāyāya paññatte āsane nisīdī’’ti.",
  "atk-s0101a6:9": "364-365.Purimāni, bhante, divasāni purimatarānīti ettha hiyyo divasaṁ purimaṁ nāma, tato paraṁ purimataraṁ. Tato paṭṭhāya pana sabbāni purimāni ceva purimatarāni ca honti. Yadaggeti mūladivasato paṭṭhāya yaṁ divasaṁ aggaṁ parakoṭiṁ katvā viharāmīti attho, yāva vihāsinti vuttaṁ hoti. Idāni tassa parimāṇaṁ dassento ‘‘naciraṁ tīṇi vassānī’’ti āha. Atha vā yadaggeti yaṁ divasaṁ aggaṁ katvā naciraṁ tīṇi vassāni viharāmītipi attho . Yaṁ divasaṁ ādiṁ katvā naciraṁ vihāsiṁ tīṇiyeva vassānīti vuttaṁ hoti. Ayaṁ kira bhagavato pattacīvaraṁ gaṇhanto tīṇi saṁvaccharāni bhagavantaṁ upaṭṭhāsi, taṁ sandhāya evaṁ vadati. Piyarūpānīti piyajātikāni sātajātikāni. Kāmūpasaṁhitānīti kāmassādayuttāni. Rajanīyānīti rāgajanakāni. No ca kho dibbāni saddānīti kasmā sunakkhatto tāni na suṇāti? So kira bhagavantaṁ upasaṅkamitvā dibbacakkhuparikammaṁ yāci, tassa bhagavā ācikkhi, so yathānusiṭṭhaṁ paṭipanno dibbacakkhuṁ uppādetvā devatānaṁ rūpāni disvā cintesi ‘‘imasmiṁ sarīrasaṇṭhāne saddena madhurena bhavitabbaṁ, kathaṁ nu kho naṁ suṇeyya’’nti bhagavantaṁ upasaṅkamitvā dibbasotaparikammaṁ pucchi. Ayañca atīte ekaṁ sīlavantaṁ bhikkhuṁ kaṇṇasakkhaliyaṁ paharitvā badhiramakāsi. Tasmā parikammaṁ karontopi abhabbo dibbasotādhigamāya. Tenassa na bhagavā parikammaṁ kathesi. So ettāvatā bhagavati āghātaṁ bandhitvā cintesi – ‘‘addhā samaṇassa gotamassa evaṁ hoti – ‘ahampi khattiyo ayampi khattiyo, sacassa ñāṇaṁ vaḍḍhissati, ayampi sabbaññū bhavissatī’ti usūyāya mayhaṁ na kathesī’’ti. So anukkamena gihibhāvaṁ patvā tamatthaṁ mahālilicchavino kathento evamāha.",
  "atk-s0101a6:10": "366-371.Ekaṁsabhāvitoti ekaṁsāya ekakoṭṭhāsāya bhāvito, dibbānaṁ vā rūpānaṁ dassanatthāya dibbānaṁ vā saddānaṁ savanatthāya bhāvitoti attho. Tiriyanti anudisāya. Ubhayaṁsabhāvitoti ubhayaṁsāya ubhayakoṭṭhāsāya bhāvitoti attho. Ayaṁ kho mahāli hetūti ayaṁ dibbānaṁyeva rūpānaṁ dassanāya ekaṁsabhāvito samādhi hetu. Imamatthaṁ sutvā so licchavī cintesi – ‘‘idaṁ dibbasotena saddasuṇanaṁ imasmiṁ sāsane uttamatthabhūtaṁ maññe imassa nūna atthāya ete bhikkhū paññāsampi saṭṭhipi vassāni apaṇṇakaṁ brahmacariyaṁ caranti, yaṁnūnāhaṁ dasabalaṁ etamatthaṁ puccheyya’’nti.",
  "atk-s0101a6:11": "372. Tato tamatthaṁ pucchanto ‘‘etāsaṁ nūna, bhante’’tiādimāha. Samādhibhāvanānanti ettha samādhiyeva samādhibhāvanā, ubhayaṁsabhāvitānaṁ samādhīnanti attho. Atha yasmā sāsanato bāhirā etā samādhibhāvanā, na ajjhattikā. Tasmā tā paṭikkhipitvā yadatthaṁ bhikkhū brahmacariyaṁ caranti, taṁ dassento bhagavā ‘‘na kho mahālī’’tiādimāha.",
  "atk-s0101a6:12": "Catuariyaphalavaṇṇanā",
  "atk-s0101a6:13": "373.Tiṇṇaṁsaṁyojanānanti sakkāyadiṭṭhiādīnaṁ tiṇṇaṁ bandhanānaṁ. Tāni hi vaṭṭadukkhamaye rathe satte saṁyojenti, tasmā saṁyojanānīti vuccanti. Sotāpannohotīti maggasotaṁ āpanno hoti. Avinipātadhammoti catūsu apāyesu apatanadhammo. Niyatoti dhammaniyāmena niyato. Sambodhiparāyaṇoti uparimaggattayasaṅkhātā sambodhi paraṁ ayanaṁ assa, anena vā pattabbāti sambodhiparāyaṇo.",
  "atk-s0101a6:14": "Tanuttāti pariyuṭṭhānamandatāya ca kadāci karahaci uppattiyā ca tanubhāvā. Orambhāgiyānanti heṭṭhābhāgiyānaṁ, ye hi baddho upari suddhāvāsabhūmiyaṁ nibbattituṁ na sakkoti. Opapātikoti sesayonipaṭikkhepavacanametaṁ. Tattha parinibbāyīti tasmiṁ uparibhaveyeva parinibbānadhammo. Anāvattidhammoti tato brahmalokā puna paṭisandhivasena anāvattanadhammo. Cetovimuttinti cittavisuddhiṁ, sabbakilesabandhanavimuttassa arahattaphalacittassetaṁ adhivacanaṁ. Paññāvimuttinti etthāpi sabbakilesabandhanavimuttā arahattaphalapaññāva paññāvimuttīti veditabbā. Diṭṭheva dhammeti imasmiṁyeva attabhāve. Sayanti sāmaṁ. Abhiññāti abhijānitvā. Sacchikatvāti paccakkhaṁ katvā. Atha vā abhiññā sacchikatvāti abhiññāya abhivisiṭṭhena ñāṇena sacchikaritvātipi attho. Upasampajjāti patvā paṭilabhitvā. Idaṁ sutvā licchavirājā cintesi – ‘‘ayaṁ pana dhammo na sakuṇena viya uppatitvā, nāpi godhāya viya urena gantvā sakkā paṭivijjhituṁ , addhā pana imaṁ paṭivijjhantassa pubbabhāgappaṭipadāya bhavitabbaṁ, pucchāmi tāva na’’nti.",
  "atk-s0101a6:15": "Ariyaaṭṭhaṅgikamaggavaṇṇanā",
  "atk-s0101a6:16": "374-375. Tato bhagavantaṁ pucchanto ‘‘atthi pana bhante’’tiādimāha. Aṭṭhaṅgikoti pañcaṅgikaṁ turiyaṁ viya aṭṭhaṅgiko gāmo viya ca aṭṭhaṅgamattoyeva hutvā aṭṭhaṅgiko, na aṅgato añño maggo nāma atthi. Tenevāha – ‘‘seyyathidaṁ, sammādiṭṭhi…pe… sammāsamādhī’’ti. Tattha sammādassanalakkhaṇā sammādiṭṭhi. Sammā abhiniropanalakkhaṇo sammāsaṅkappo. Sammā pariggahaṇalakkhaṇā sammāvācā. Sammā samuṭṭhāpanalakkhaṇo sammākammanto. Sammā vodāpanalakkhaṇo sammāājīvo. Sammā paggahalakkhaṇo sammāvāyāmo. Sammā upaṭṭhānalakkhaṇā sammāsati. Sammā samādhānalakkhaṇo sammāsamādhi. Etesu ekekassa tīṇi tīṇi kiccāni honti. Seyyathidaṁ, sammādiṭṭhi tāva aññehipi attano paccanīkakilesehi saddhiṁ micchādiṭṭhiṁ pajahati, nirodhaṁ ārammaṇaṁ karoti, sampayuttadhamme ca passati tappaṭicchādakamohavidhamanavasena asammohato. Sammāsaṅkappādayopi tatheva micchāsaṅkappādīni pajahanti, nirodhañca ārammaṇaṁ karonti, visesato panettha sammāsaṅkappo sahajātadhamme abhiniropeti. Sammāvācā sammā pariggaṇhati. Sammākammanto sammā samuṭṭhāpeti. Sammāājīvo sammā vodāpeti. Sammāvāyāmo sammā paggaṇhati. Sammāsati sammā upaṭṭhāpeti. Sammāsamādhi sammā padahati.",
  "atk-s0101a6:17": "Api cesā sammādiṭṭhi nāma pubbabhāge nānākkhaṇā nānārammaṇā hoti, maggakkhaṇe ekakkhaṇā ekārammaṇā. Kiccato pana ‘‘dukkhe ñāṇa’’ntiādīni cattāri nāmāni labhati. Sammāsaṅkappādayopi pubbabhāge nānākkhaṇā nānārammaṇā honti. Maggakkhaṇe ekakkhaṇā ekārammaṇā. Tesu sammāsaṅkappo kiccato ‘‘nekkhammasaṅkappo’’tiādīni tīṇi nāmāni labhati. Sammā vācādayo tisso viratiyopi honti, cetanādayopi honti, maggakkhaṇe pana viratiyeva. Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri nāmāni labhati. Sammāsamādhi pana pubbabhāgepi maggakkhaṇepi sammāsamādhiyeva.",
  "atk-s0101a6:18": "Iti imesu aṭṭhasu dhammesu bhagavatā nibbānādhigamāya paṭipannassa yogino bahukārattā paṭhamaṁ sammādiṭṭhi desitā. Ayañhi ‘‘paññāpajjoto paññāsattha’’nti (dha. sa. 20) ca vuttā. Tasmā etāya pubbabhāge vipassanāñāṇasaṅkhātāya sammādiṭṭhiyā avijjandhakāraṁ vidhamitvā kilesacore ghātento khemena yogāvacaro nibbānaṁ pāpuṇāti. Tena vuttaṁ – ‘‘nibbānādhigamāya paṭipannassa yogino bahukārattā paṭhamaṁ sammādiṭṭhi desitā’’ti.",
  "atk-s0101a6:19": "Sammāsaṅkappo pana tassā bahukāro, tasmā tadanantaraṁ vutto. Yathā hi heraññiko hatthena parivaṭṭetvā parivaṭṭetvā cakkhunā kahāpaṇaṁ olokento – ‘‘ayaṁ cheko, ayaṁ kūṭo’’ti jānāti. Evaṁ yogāvacaropi pubbabhāge vitakkena vitakketvā vipassanāpaññāya olokayamāno – ‘‘ime dhammā kāmāvacarā, ime dhammā rūpāvacarādayo’’ti pajānāti. Yathā vā pana purisena koṭiyaṁ gahetvā parivaṭṭetvā parivaṭṭetvā dinnaṁ mahārukkhaṁ tacchako vāsiyā tacchetvā kamme upaneti, evaṁ vitakkena vitakketvā vitakketvā dinne dhamme yogāvacaro paññāya – ‘‘ime kāmāvacarā, ime rūpāvacarā’’tiādinā nayena paricchinditvā kamme upaneti . Tena vuttaṁ – ‘‘sammāsaṅkappo pana tassā bahukāro, tasmā tadanantaraṁ vutto’’ti. Svāyaṁ yathā sammādiṭṭhiyā evaṁ sammāvācāyapi upakārako. Yathāha – ‘‘pubbe kho, visākha, vitakketvā vicāretvā pacchā vācaṁ bhindatī’’ti, (ma. ni. 1.463) tasmā tadanantaraṁ sammāvācā vuttā.",
  "atk-s0101a6:20": "Yasmā pana – ‘‘idañcidañca karissāmā’’ti paṭhamaṁ vācāya saṁvidahitvā loke kammante payojenti; tasmā vācā kāyakammassa upakārikāti sammāvācāya anantaraṁ sammākammanto vutto. Catubbidhaṁ pana vacīduccaritaṁ, tividhañca kāyaduccaritaṁ pahāya ubhayaṁ sucaritaṁ pūrentasseva yasmā ājīvaṭṭhamakaṁ sīlaṁ pūreti, na itarassa, tasmā tadubhayānantaraṁ sammāājīvo vutto. Evaṁ visuddhājīvena pana ‘‘parisuddho me ājīvo’’ti ettāvatā ca paritosaṁ katvā suttapamattena viharituṁ na yuttaṁ, atha kho ‘‘sabbiriyāpathesu idaṁ vīriyaṁ samārabhitabba’’nti dassetuṁ tadanantaraṁ sammāvāyāmo vutto. Tato ‘‘āraddhavīriyenapi kāyādīsu catūsu vatthūsu sati sūpaṭṭhitā kātabbā’’ti dassanatthaṁ tadanantaraṁ sammāsati desitā. Yasmā panevaṁ sūpaṭṭhitā sati samādhissupakārānupakārānaṁ dhammānaṁ gatiyo samannesitvā pahoti ekattārammaṇe cittaṁ samādhātuṁ, tasmā sammāsatiyā anantaraṁ sammāsamādhi desitoti veditabbo. Etesaṁ dhammānaṁ sacchikiriyāyāti etesaṁ sotāpattiphalādīnaṁ paccakkhakiriyatthāya.",
  "atk-s0101a6:21": "Dve pabbajitavatthuvaṇṇanā",
  "atk-s0101a6:22": "376-377.Ekamidāhanti idaṁ kasmā āraddhaṁ? Ayaṁ kira rājā – ‘‘rūpaṁ attā’’ti evaṁladdhiko, tenassa desanāya cittaṁ nādhimuccati. Atha bhagavatā tassa laddhiyā āvikaraṇatthaṁ ekaṁ kāraṇaṁ āharituṁ idamāraddhaṁ. Tatrāyaṁ saṅkhepattho – ‘‘ahaṁ ekaṁ samayaṁ ghositārāme viharāmi, tatra vasantaṁ maṁ te dve pabbajitā evaṁ pucchiṁsu. Athāhaṁ tesaṁ buddhuppādaṁ dassetvā tantidhammaṁ nāma kathento idamavocaṁ – ‘‘āvuso, saddhāsampanno nāma kulaputto evarūpassa satthu sāsane pabbajito, evaṁ tividhaṁ sīlaṁ pūretvā paṭhamajjhānādīni patvā ṭhito ‘taṁ jīva’ntiādīni vadeyya, yuttaṁ nu kho etamassā’’ti? Tato tehi ‘‘yutta’’nti vutte ‘‘ahaṁ kho panetaṁ, āvuso, evaṁ jānāmi, evaṁ passāmi, atha ca panāhaṁ na vadāmī’’ti taṁ vādaṁ paṭikkhipitvā uttari khīṇāsavaṁ dassetvā ‘‘imassa evaṁ vattuṁ na yutta’’nti avocaṁ. Te mama vacanaṁ sutvā attamanā ahesunti. Evaṁ vutte sopi attamano ahosi . Tenāha – ‘‘idamavoca bhagavā. Attamano oṭṭhaddho licchavī bhagavato bhāsitaṁ abhinandī’’ti.",
  "atk-s0101a6:23": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a6:24": "Mahālisuttavaṇṇanā niṭṭhitā."
}