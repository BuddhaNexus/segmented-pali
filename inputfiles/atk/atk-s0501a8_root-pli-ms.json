{
  "atk-s0501a8:0": "8. Nidhikaṇḍasuttavaṇṇanā",
  "atk-s0501a8:1": "Nikkhepakāraṇaṁ",
  "atk-s0501a8:2": "Idāni yadidaṁ tirokuṭṭānantaraṁ ‘‘nidhiṁ nidheti puriso’’tiādinā nidhikaṇḍaṁ nikkhittaṁ, tassa –",
  "atk-s0501a8:3": "‘‘Bhāsitvā nidhikaṇḍassa, idha nikkhepakāraṇaṁ;",
  "atk-s0501a8:4": "Aṭṭhuppattiñca dīpetvā, karissāmatthavaṇṇanaṁ’’.",
  "atk-s0501a8:5": "Tattha idha nikkhepakāraṇaṁ tāvassa evaṁ veditabbaṁ. Idañhi nidhikaṇḍaṁ bhagavatā iminā anukkamena avuttampi yasmā anumodanavasena vuttassa tirokuṭṭassa mithunabhūtaṁ, tasmā idha nikkhittaṁ. Tirokuṭṭena vā puññavirahitānaṁ vipattiṁ dassetvā iminā katapuññānaṁ sampattidassanatthampi idaṁ idha nikkhittanti veditabbaṁ. Idamassa idha nikkhepakāraṇaṁ.",
  "atk-s0501a8:6": "Suttaṭṭhuppatti",
  "atk-s0501a8:7": "Aṭṭhuppatti panassa – sāvatthiyaṁ kira aññataro kuṭumbiko aḍḍho mahaddhano mahābhogo. So ca saddho hoti pasanno, vigatamalamaccherena cetasā agāraṁ ajjhāvasati. So ekasmiṁ divase buddhappamukhassa bhikkhusaṅghassa dānaṁ deti. Tena ca samayena rājā dhanatthiko hoti, so tassa santike purisaṁ pesesi ‘‘gaccha, bhaṇe, itthannāmaṁ kuṭumbikaṁ ānehī’’ti. So gantvā taṁ kuṭumbikaṁ āha ‘‘rājā taṁ gahapati āmantetī’’ti. Kuṭumbiko saddhādiguṇasamannāgatena cetasā buddhappamukhaṁ bhikkhusaṅghaṁ parivisanto āha ‘‘gaccha, bho purisa, pacchā āgamissāmi, idāni tāvamhi nidhiṁ nidhento ṭhito’’ti. Atha bhagavā bhuttāvī pavārito tameva puññasampadaṁ paramatthato nidhīti dassetuṁ tassa kuṭumbikassa anumodanatthaṁ ‘‘nidhiṁ nidheti puriso’’ti imā gāthāyo abhāsi. Ayamassa aṭṭhuppatti.",
  "atk-s0501a8:8": "Evamassa –",
  "atk-s0501a8:9": "‘‘Bhāsitvā nidhikaṇḍassa, idha nikkhepakāraṇaṁ;",
  "atk-s0501a8:10": "Aṭṭhuppattiñca dīpetvā, karissāmatthavaṇṇanaṁ’’.",
  "atk-s0501a8:11": "Paṭhamagāthāvaṇṇanā",
  "atk-s0501a8:12": "1. Tattha nidhiṁ nidheti purisoti nidhīyatīti nidhi, ṭhapīyati rakkhīyati gopīyatīti attho. So catubbidho thāvaro, jaṅgamo, aṅgasamo, anugāmikoti. Tattha thāvaro nāma bhūmigataṁ vā vehāsaṭṭhaṁ vā hiraññaṁ vā suvaṇṇaṁ vā khettaṁ vā vatthu vā, yaṁ vā panaññampi evarūpaṁ iriyāpathavirahitaṁ, ayaṁ thāvaro nidhi. Jaṅgamo nāma dāsidāsaṁ hatthigavassavaḷavaṁ ajeḷakaṁ kukkuṭasūkaraṁ yaṁ vā panaññampi evarūpaṁ iriyāpathapaṭisaṁyuttaṁ. Ayaṁ jaṅgamo nidhi aṅgasamo nāma kammāyatanaṁ, sippāyatanaṁ, vijjāṭṭhānaṁ, bāhusaccaṁ, yaṁ vā panaññampi evarūpaṁ sikkhitvā gahitaṁ aṅgapaccaṅgamiva attabhāvappaṭibaddhaṁ, ayaṁ aṅgasamo nidhi. Anugāmiko nāma dānamayaṁ puññaṁ sīlamayaṁ bhāvanāmayaṁ dhammassavanamayaṁ dhammadesanāmayaṁ, yaṁ vā panaññampi evarūpaṁ puññaṁ tattha tattha anugantvā viya iṭṭhaphalamanuppadeti, ayaṁ anugāmiko nidhi. Imasmiṁ pana ṭhāne thāvaro adhippeto.",
  "atk-s0501a8:13": "Nidhetīti ṭhapeti paṭisāmeti gopeti. Purisoti manusso. Kāmañca purisopi itthīpi paṇḍakopi nidhiṁ nidheti, idha pana purisasīsena desanā katā, atthato pana tesampi idha samodhānaṁ daṭṭhabbaṁ. Gambhīre odakantiketi ogāhetabbaṭṭhena gambhīraṁ, udakassa antikabhāvena odakantikaṁ. Atthi gambhīraṁ na odakantikaṁ jaṅgale bhūmibhāge satikaporiso āvāṭo viya, atthi odakantikaṁ na gambhīraṁ ninne pallale ekadvividatthiko āvāṭo viya, atthi gambhīrañceva odakantikañca jaṅgale bhūmibhāge yāva idāni udakaṁ āgamissatīti, tāva khato āvāṭo viya. Taṁ sandhāya idaṁ vuttaṁ ‘‘gambhīre odakantike’’ti. Atthe kicce samuppanneti atthā anapetanti atthaṁ, atthāvahaṁ hitāvahanti vuttaṁ hoti. Kātabbanti kiccaṁ, kiñcideva karaṇīyanti vuttaṁ hoti. Uppannaṁ eva samuppannaṁ, kattabbabhāvena upaṭṭhitanti vuttaṁ hoti. Tasmiṁ atthe kicce samuppanne. Atthāya me bhavissatīti nidhānappayojananidassanametaṁ. Etadatthañhi so nidheti ‘‘atthāvahe kismiñcideva karaṇīye samuppanne atthāya me bhavissati, tassa me kiccassa nipphattiyā bhavissatī’’ti. Kiccanipphattiyeva hi tassa kicce samuppanne atthoti veditabbo.",
  "atk-s0501a8:14": "Dutiyagāthāvaṇṇanā",
  "atk-s0501a8:15": "Evaṁ nidhānappayojanaṁ dassento atthādhigamādhippāyaṁ dassetvā idāni anatthāpagamādhippāyaṁ dassetumāha –",
  "atk-s0501a8:16": "2. ‘‘Rājato vā duruttassa, corato pīḷitassa vā.",
  "atk-s0501a8:17": "Iṇassa vā pamokkhāya, dubbhikkhe āpadāsu vā’’ti.",
  "atk-s0501a8:18": "Tassattho ‘‘atthāya me bhavissatī’’ti ca ‘‘iṇassa vā pamokkhāyā’’ti ca ettha vuttehi dvīhi bhavissatipamokkhāya-padehi saddhiṁ yathāsambhavaṁ yojetvā veditabbo.",
  "atk-s0501a8:19": "Tatthāyaṁ yojanā – na kevalaṁ atthāya me bhavissatīti eva puriso nidhiṁ nidheti, kintu ‘‘ayaṁ coro’’ti vā ‘‘pāradāriko’’ti vā ‘‘suṅkaghātako’’ti vā evamādinā nayena paccatthikehi paccāmittehi duruttassa me sato rājato vā pamokkhāya bhavissati, sandhicchedādīhi dhanaharaṇena vā, ‘‘ettakaṁ hiraññasuvaṇṇaṁ dehī’’ti jīvaggāhena vā corehi me pīḷitassa sato corato vā pamokkhāya bhavissati. Santi me iṇāyikā, te maṁ ‘‘iṇaṁ dehī’’ti codessanti, tehi me codiyamānassa iṇassa vā pamokkhāya bhavissati. Hoti so samayo, yaṁ dubbhikkhaṁ hoti dussassaṁ dullabhapiṇḍaṁ, tattha na sukaraṁ appadhanena yāpetuṁ, tathāvidhe āgate dubbhikkhe vā me bhavissati . Yathārūpā āpadā uppajjanti aggito vā udakato vā appiyadāyādato vā, tathārūpāsu vā uppannāsu āpadāsu me bhavissatītipi puriso nidhiṁ nidhetīti.",
  "atk-s0501a8:20": "Evaṁ atthādhigamādhippāyaṁ anatthāpagamādhippāyañcāti dvīhi gāthāhi duvidhaṁ nidhānappayojanaṁ dassetvā idāni tameva duvidhaṁ payojanaṁ nigamento āha –",
  "atk-s0501a8:21": "‘‘Etadatthāya lokasmiṁ, nidhi nāma nidhīyatī’’ti.",
  "atk-s0501a8:22": "Tassattho – yvāyaṁ ‘‘atthāya me bhavissatī’’ti ca ‘‘rājato vā duruttassā’’ti evamādīhi ca atthādhigamo anatthāpagamo ca dassito. Etadatthāya etesaṁ nipphādanatthāya imasmiṁ okāsaloke yo koci hiraññasuvaṇṇādibhedo nidhi nāma nidhīyati ṭhapīyati paṭisāmīyatīti.",
  "atk-s0501a8:23": "Tatiyagāthāvaṇṇanā",
  "atk-s0501a8:24": "Idāni yasmā evaṁ nihitopi so nidhi puññavataṁyeva adhippetatthasādhako hoti, na aññesaṁ, tasmā tamatthaṁ dīpento āha –",
  "atk-s0501a8:25": "3. ‘‘Tāvassunihito santo, gambhīre odakantike.",
  "atk-s0501a8:26": "Na sabbo sabbadā eva, tassa taṁ upakappatī’’ti.",
  "atk-s0501a8:27": "Tassattho – so nidhi tāva sunihito santo, tāva suṭṭhu nikhaṇitvā ṭhapito samānoti vuttaṁ hoti. Kīva suṭṭhūti? Gambhīre odakantike, yāva gambhīre odakantike nihitoti saṅkhaṁ gacchati, tāva suṭṭhūti vuttaṁ hoti. Na sabbo sabbadā eva, tassa taṁ upakappatīti yena purisena nihito, tassa sabbopi sabbakālaṁ na upakappati na sampajjati, yathāvuttakiccakaraṇasamattho na hotīti vuttaṁ hoti. Kintu kocideva kadācideva upakappati, neva vā upakappatīti. Ettha ca nti padapūraṇamatte nipāto daṭṭhabbo ‘‘yathā taṁ appamattassa ātāpino’’ti evamādīsu (ma. ni. 2.18-19; 3.154) viya. Liṅgabhedaṁ vā katvā ‘‘so’’ti vattabbe ‘‘ta’’nti vuttaṁ. Evaṁ hi vuccamāne so attho sukhaṁ bujjhatīti.",
  "atk-s0501a8:28": "Catutthapañcamagāthāvaṇṇanā",
  "atk-s0501a8:29": "Evaṁ ‘‘na sabbo sabbadā eva, tassa taṁ upakappatī’’ti vatvā idāni yehi kāraṇehi na upakappati, tāni dassento āha –",
  "atk-s0501a8:30": "4. ‘‘Nidhi vā ṭhānā cavati, saññā vāssa vimuyhati.",
  "atk-s0501a8:31": "Nāgā vā apanāmenti, yasmā vāpi haranti naṁ.",
  "atk-s0501a8:32": "5. ‘‘Appiyā vāpi dāyādā, uddharanti apassato’’ti.",
  "atk-s0501a8:33": "Tassattho – yasmiṁ ṭhāne sunihito hoti nidhi, so vā nidhi tamhā ṭhānā cavati apeti vigacchati, acetanopi samāno puññakkhayavasena aññaṁ ṭhānaṁ gacchati. Saññā vā assa vimuyhati, yasmiṁ ṭhāne nihito nidhi, taṁ na jānāti, assa puññakkhayacoditā nāgā vā taṁ nidhiṁ apanāmenti aññaṁ ṭhānaṁ gamenti. Yakkhā vāpi haranti yenicchakaṁ ādāya gacchanti. Apassato vā assa appiyā vā dāyādā bhūmiṁ khaṇitvā taṁ nidhiṁ uddharanti. Evamassa etehi ṭhānā cavanādīhi kāraṇehi so nidhi na upakappatīti.",
  "atk-s0501a8:34": "Evaṁ ṭhānā cavanādīni lokasammatāni anupakappanakāraṇāni vatvā idāni yaṁ taṁ etesampi kāraṇānaṁ mūlabhūtaṁ ekaññeva puññakkhayasaññitaṁ kāraṇaṁ, taṁ dassento āha –",
  "atk-s0501a8:35": "‘‘Yadā puññakkhayo hoti, sabbametaṁ vinassatī’’ti.",
  "atk-s0501a8:36": "Tassattho – yasmiṁ samaye bhogasampattinipphādakassa puññassa khayo hoti, bhogapārijuññasaṁvattanikamapuññamokāsaṁ katvā ṭhitaṁ hoti, atha yaṁ nidhiṁ nidhentena nihitaṁ hiraññasuvaṇṇādidhanajātaṁ, sabbametaṁ vinassatīti.",
  "atk-s0501a8:37": "Chaṭṭhagāthāvaṇṇanā",
  "atk-s0501a8:38": "Evaṁ bhagavā tena tena adhippāyena nihitampi yathādhippāyaṁ anupakappantaṁ nānappakārehi nassanadhammaṁ lokasammataṁ nidhiṁ vatvā idāni yaṁ puññasampadaṁ paramatthato nidhīti dassetuṁ tassa kuṭumbikassa anumodanatthamidaṁ nidhikaṇḍamāraddhaṁ, taṁ dassento āha –",
  "atk-s0501a8:39": "6. ‘‘Yassa dānena sīlena, saṁyamena damena ca.",
  "atk-s0501a8:40": "Nidhī sunihito hoti, itthiyā purisassa vā’’ti.",
  "atk-s0501a8:41": "Tatthadānanti ‘‘dānañca dhammacariyā cā’’ti ettha vuttanayeneva gahetabbaṁ. Sīlanti kāyikavācasiko avītikkamo. Pañcaṅgadasaṅgapātimokkhasaṁvarādi vā sabbampi sīlaṁ idha sīlanti adhippetaṁ. Saṁyamoti saṁyamanaṁ saṁyamo, cetaso nānārammaṇagatinivāraṇanti vuttaṁ hoti, samādhissetaṁ adhivacanaṁ. Yena saṁyamena samannāgato ‘‘hatthasaṁyato, pādasaṁyato, vācāsaṁyato, saṁyatuttamo’’ti ettha saṁyatuttamoti vutto. Apare āhu ‘‘saṁyamanaṁ saṁyamo, saṁvaraṇanti vuttaṁ hoti, indriyasaṁvarassetaṁ adhivacana’’nti. Damoti damanaṁ, kilesūpasamananti vuttaṁ hoti, paññāyetaṁ adhivacanaṁ. Paññā hi katthaci paññātveva vuccati ‘‘sussūsā labhate pañña’’nti evamādīsu (saṁ. ni. 1.246; su. ni. 188). Katthaci dhammoti ‘‘saccaṁ dhammo dhiti cāgo’’ti evamādīsu. Katthaci damoti ‘‘yadi saccā damā cāgā, khantyā bhiyyo na vijjatī’’tiādīsu.",
  "atk-s0501a8:42": "Evaṁ dānādīni ñatvā idāni evaṁ imissā gāthāya sampiṇḍetvā attho veditabbo – yassa itthiyā vā purisassa vā dānena sīlena saṁyamena damena cāti imehi catūhi dhammehi yathā hiraññena suvaṇṇena muttāya maṇinā vā dhanamayo nidhi tesaṁ suvaṇṇādīnaṁ ekattha pakkhipanena nidhīyati, evaṁ puññamayo nidhi tesaṁ dānādīnaṁ ekacittasantāne cetiyādimhi vā vatthumhi suṭṭhu karaṇena sunihito hotīti.",
  "atk-s0501a8:43": "Sattamagāthāvaṇṇanā",
  "atk-s0501a8:44": "Evaṁ bhagavā ‘‘yassa dānenā’’ti imāya gāthāya puññasampadāya paramatthato nidhibhāvaṁ dassetvā idāni yattha nihito, so nidhi sunihito hoti, taṁ vatthuṁ dassento āha –",
  "atk-s0501a8:45": "7. ‘‘Cetiyamhi ca saṅghe vā, puggale atithīsu vā.",
  "atk-s0501a8:46": "Mātari pitari cāpi, atho jeṭṭhamhi bhātarī’’ti.",
  "atk-s0501a8:47": "Tattha cayitabbanti cetiyaṁ, pūjetabbanti vuttaṁ hoti, citattā vā cetiyaṁ. Taṁ panetaṁ cetiyaṁ tividhaṁ hoti paribhogacetiyaṁ , uddissakacetiyaṁ, dhātukacetiyanti. Tattha bodhirukkho paribhogacetiyaṁ, buddhapaṭimā uddissakacetiyaṁ, dhātugabbhathūpā sadhātukā dhātukacetiyaṁ. Saṅghoti buddhappamukhādīsu yo koci. Puggaloti gahaṭṭhapabbajitesu yo koci. Natthi assa tithi, yamhi vā tamhi divase āgacchatīti atithi. Taṅkhaṇe āgatapāhunakassetaṁ adhivacanaṁ. Sesaṁ vuttanayameva.",
  "atk-s0501a8:48": "Evaṁ cetiyādīni ñatvā idāni evaṁ imissā gāthāya sampiṇḍetvā attho veditabbo – yo so nidhi ‘‘sunihito hotī’’ti vutto, so imesu vatthūsu sunihito hoti. Kasmā? Dīgharattaṁ iṭṭhaphalānuppadānasamatthatāya. Tathā hi appakampi cetiyamhi datvā dīgharattaṁ iṭṭhaphalalābhino honti. Yathāha –",
  "atk-s0501a8:49": "‘‘Ekapupphaṁ yajitvāna, asītikappakoṭiyo;",
  "atk-s0501a8:50": "Duggatiṁ nābhijānāmi, pupphadānassidaṁ phala’’nti ca.",
  "atk-s0501a8:51": "‘‘Mattāsukhapariccāgā, passe ce vipulaṁ sukha’’nti ca. (dha. pa. 290);",
  "atk-s0501a8:52": "Evaṁ dakkhiṇāvisuddhivelāmasuttādīsu vuttanayena saṅghādivatthūsupi dānaphalavibhāgo veditabbo. Yathā ca cetiyādīsu dānassa pavatti phalavibhūti ca dassitā, evaṁ yathāyogaṁ sabbattha taṁ taṁ ārabhitvā cārittavārittavasena sīlassa, buddhānussativasena saṁyamassa, tabbatthukavipassanāmanasikārapaccavekkhaṇavasena damassa ca pavatti tassa tassa phalavibhūti ca veditabbā.",
  "atk-s0501a8:53": "Aṭṭhamagāthāvaṇṇanā",
  "atk-s0501a8:54": "Evaṁ bhagavā dānādīhi nidhīyamānassa puññamayanidhino cetiyādibhedaṁ vatthuṁ dassetvā idāni etesu vatthūsu sunihitassa tassa nidhino gambhīre odakantike nihitanidhito visesaṁ dassento āha –",
  "atk-s0501a8:55": "8. ‘‘Eso nidhi sunihito, ajeyyo anugāmiko.",
  "atk-s0501a8:56": "Pahāya gamanīyesu, etaṁ ādāya gacchatī’’ti.",
  "atk-s0501a8:57": "Tattha pubbapadena taṁ dānādīhi sunihitanidhiṁ niddisati ‘‘eso nidhi sunihito’’ti. Ajeyyoti parehi jetvā gahetuṁ na sakkā, acceyyotipi pāṭho, tassa accitabbo accanāraho hitasukhatthikena upacitabboti attho. Etasmiñca pāṭhe eso nidhi acceyyoti sambandhitvā puna ‘‘kasmā’’ti anuyogaṁ dassetvā ‘‘yasmā sunihito anugāmiko’’ti sambandhitabbaṁ. Itarathā hi sunihitassa acceyyattaṁ vuttaṁ bhaveyya, na ca sunihito accanīyo. Accito eva hi soti. Anugacchatīti anugāmiko, paralokaṁ gacchantampi tattha tattha phaladānena na vijahatīti attho.",
  "atk-s0501a8:58": "Pahāyagamanīyesu etaṁ ādāya gacchatīti maraṇakāle paccupaṭṭhite sabbabhogesu pahāya gamanīyesu etaṁ nidhiṁ ādāya paralokaṁ gacchatīti ayaṁ kira etassa attho. So pana na yujjati. Kasmā? Bhogānaṁ agamanīyato. Pahātabbā eva hi te te bhogā, na gamanīyā, gamanīyā pana te te gativisesā. Yato yadi esa attho siyā, pahāya bhoge gamanīyesu gativisesesu iti vadeyya. Tasmā evamettha attho veditabbo – ‘‘nidhi vā ṭhānā cavatī’’ti evamādinā pakārena pahāya maccaṁ bhogesu gacchantesu etaṁ ādāya gacchatīti. Eso hi anugāmikattā taṁ nappajahatīti.",
  "atk-s0501a8:59": "Tattha siyā ‘‘gamanīyesūti ettha gantabbesūti attho, na gacchantesū’’ti. Taṁ na ekaṁsato gahetabbaṁ. Yathā hi ‘‘ariyā niyyānikā’’ti (dī. ni. 2.141) ettha niyyantāti attho, na niyyātabbāti, evamidhāpi gacchantesūti attho, na gantabbesūti.",
  "atk-s0501a8:60": "Atha vā yasmā esa maraṇakāle kassaci dātukāmo bhoge āmasitumpi na labhati, tasmā tena te bhogā pubbaṁ kāyena pahātabbā, pacchā vihatāsena cetasā gantabbā, atikkamitabbāti vuttaṁ hoti. Tasmā pubbaṁ kāyena pahāya pacchā cetasā gamanīyesu bhogesūti evamettha attho daṭṭhabbo. Purimasmiṁ atthe niddhāraṇe bhummavacanaṁ, pahāya gamanīyesu bhogesu ekamevetaṁ puññanidhivibhavaṁ tato nīharitvā ādāya gacchatīti. Pacchime atthe bhāvenabhāvalakkhaṇe bhummavacanaṁ. Bhogānañhi gamanīyabhāvena etassa nidhissa ādāya gamanīyabhāvo lakkhīyatīti.",
  "atk-s0501a8:61": "Navamagāthāvaṇṇanā",
  "atk-s0501a8:62": "Evaṁ bhagavā imassa puññanidhino gambhīre odakantike nihitanidhito visesaṁ dassetvā puna attano bhaṇḍaguṇasaṁvaṇṇanena kayajanassa ussāhaṁ janento uḷārabhaṇḍavāṇijo viya attanā desitapuññanidhiguṇasaṁvaṇṇanena tasmiṁ puññanidhimhi devamanussānaṁ ussāhaṁ janento āha –",
  "atk-s0501a8:63": "9. ‘‘Asādhāraṇamaññesaṁ, acorāharaṇo nidhi.",
  "atk-s0501a8:64": "Kayirātha dhīro puññāni, yo nidhi anugāmiko’’ti.",
  "atk-s0501a8:65": "Tattha asādhāraṇamaññesanti asādhāraṇo aññesaṁ, makāro padasandhikaro ‘‘adukkhamasukhāya vedanāya sampayuttā’’tiādīsu viya. Na corehi āharaṇo acorāharaṇo, corehi ādātabbo na hotīti attho. Nidhātabboti nidhi. Evaṁ dvīhi padehi puññanidhiguṇaṁ saṁvaṇṇetvā tato dvīhi tattha ussāhaṁ janeti ‘‘kayirātha dhīro puññāni, yo nidhi anugāmiko’’ti. Tassattho – yasmā puññāni nāma asādhāraṇo aññesaṁ, acorāharaṇo ca nidhi hoti. Na kevalañca asādhāraṇo acorāharaṇo ca nidhi, atha kho pana ‘‘eso nidhi sunihito, ajeyyo anugāmiko’’ti ettha vutto yo nidhi anugāmiko. So ca yasmā puññāniyeva, tasmā kayirātha kareyya dhīro buddhisampanno dhitisampanno ca puggalo puññānīti.",
  "atk-s0501a8:66": "Dasamagāthāvaṇṇanā",
  "atk-s0501a8:67": "Evaṁ bhagavā guṇasaṁvaṇṇanena puññanidhimhi devamanussānaṁ ussāhaṁ janetvā idāni ye ussahitvā puññanidhikiriyāya sampādenti, tesaṁ so yaṁ phalaṁ deti, taṁ saṅkhepato dassento āha –",
  "atk-s0501a8:68": "10.",
  "atk-s0501a8:69": " ‘‘Esa devamanussānaṁ, sabbakāmadado nidhī’’ti.",
  "atk-s0501a8:70": "Idāni yasmā patthanāya paṭibandhitassa sabbakāmadadattaṁ, na vinā patthanaṁ hoti. Yathāha –",
  "atk-s0501a8:71": "‘‘Ākaṅkheyya ce gahapatayo dhammacārī samacārī ‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyya’nti, ṭhānaṁ kho panetaṁ vijjati yaṁ so kāyassa bhedā paraṁ maraṇā khattiyamahāsālānaṁ sahabyataṁ upapajjeyya. Taṁ kissa hetu? Tathā hi so dhammacārī samacārī’’ (ma. ni. 1.442).",
  "atk-s0501a8:72": "Evaṁ ‘‘anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyya. Taṁ kissa hetu? Tathā hi so dhammacārī samacārī’’ti (ma. ni. 1.442).",
  "atk-s0501a8:73": "Tathā cāha –",
  "atk-s0501a8:74": "‘‘Idha, bhikkhave, bhikkhu saddhāya samannāgato hoti, sīlena, sutena, cāgena, paññāya samannāgato hoti, tassa evaṁ hoti ‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyya’nti. So taṁ cittaṁ padahati, taṁ cittaṁ adhiṭṭhāti, taṁ cittaṁ bhāveti. Tassa te saṅkhārā ca vihārā ca evaṁ bhāvitā evaṁ bahulīkatā tatrūpapattiyā saṁvattantī’’ti (ma. ni. 3.161) evamādi.",
  "atk-s0501a8:75": "Tasmā taṁ tathā tathā ākaṅkhapariyāyaṁ cittapadahanādhiṭṭhānabhāvanāparikkhāraṁ patthanaṁ tassa sabbakāmadadatte hetuṁ dassento āha –",
  "atk-s0501a8:76": "‘‘Yaṁ yadevābhipatthenti, sabbametena labbhatī’’ti.",
  "atk-s0501a8:77": "Ekādasamagāthāvaṇṇanā",
  "atk-s0501a8:78": "11. Idāni yaṁ taṁ sabbaṁ etena labbhati, taṁ odhiso odhiso dassento ‘‘suvaṇṇatā susaratā’’ti evamādigāthāyo āha.",
  "atk-s0501a8:79": "Tattha paṭhamagāthāya tāva suvaṇṇatā nāma sundaracchavivaṇṇatā kañcanasannibhattacatā, sāpi etena puññanidhinā labbhati. Yathāha –",
  "atk-s0501a8:80": "‘‘Yampi, bhikkhave, tathāgato purimaṁ jātiṁ…pe… pubbe manussabhūto samāno akkodhano ahosi anupāyāsabahulo, bahumpi vutto samāno nābhisajji na kuppi na byāpajji na patitthīyi, na kopañca dosañca appaccayañca pātvākāsi, dātā ca ahosi sukhumānaṁ mudukānaṁ attharaṇānaṁ pāvuraṇānaṁ khomasukhumānaṁ kappāsika…pe… koseyya…pe… kambalasukhumānaṁ. So tassa kammassa katattā upacitattā…pe… itthattaṁ āgato samāno imaṁ mahāpurisalakkhaṇaṁ paṭilabhati. Suvaṇṇavaṇṇo hoti kañcanasannibhattaco’’ti (dī. ni. 3.218).",
  "atk-s0501a8:81": "Susaratā nāma brahmassaratā karavīkabhāṇitā, sāpi etena labbhati. Yathāha –",
  "atk-s0501a8:82": "‘‘Yampi , bhikkhave, tathāgato purimaṁ jātiṁ…pe… pharusaṁ vācaṁ pahāya pharusāya vācāya paṭivirato ahosi, yā sā vācā nelā kaṇṇasukhā…pe… tathārūpiṁ vācaṁ bhāsitā ahosi. So tassa kammassa katattā upacitattā…pe… itthattaṁ āgato samāno imāni dve mahāpurisalakkhaṇāni paṭilabhati. Pahutajivho ca hoti brahmassaro ca karavīkabhāṇī’’ti (dī. ni. 3.236).",
  "atk-s0501a8:83": "Susaṇṭhānāti suṭṭhu saṇṭhānatā, samacitavaṭṭitayuttaṭṭhānesu aṅgapaccaṅgānaṁ samacitavaṭṭitabhāvena sannivesoti vuttaṁ hoti. Sāpi etena labbhati. Yathāha –",
  "atk-s0501a8:84": "‘‘Yampi, bhikkhave, tathāgato purimaṁ jātiṁ…pe… pubbe manussabhūto samāno bahujanassa atthakāmo ahosi hitakāmo phāsukāmo yogakkhemakāmo ‘kinti me saddhāya vaḍḍheyyuṁ, sīlena sutena cāgena paññāya dhanadhaññena khettavatthunā dvipadacatuppadehi puttadārehi dāsakammakaraporisehi ñātīhi mittehi bandhavehi vaḍḍheyyu’nti, so tassa kammassa…pe… samāno imāni tīṇi mahāpurisalakkhaṇāni paṭilabhati, sīhapubbaḍḍhakāyo ca hoti citantaraṁso ca samavaṭṭakkhandho cā’’ti (dī. ni. 3.224) evamādi.",
  "atk-s0501a8:85": "Iminā nayena ito paresampi iminā puññanidhinā paṭilābhasādhakāni suttapadāni tato tato ānetvā vattabbāni. Ativitthārabhayena tu saṁkhittaṁ, idāni avasesapadānaṁ vaṇṇanaṁ karissāmi.",
  "atk-s0501a8:86": "Surūpatāti ettha sakalasarīraṁ rūpanti veditabbaṁ ‘‘ākāso parivārito rūpaṁtveva saṅkhaṁ gacchatī’’tiādīsu (ma. ni. 1.306) viya, tassa rūpassa sundaratā surūpatā nātidīghatā nātirassatā nātikisatā nātithūlatā nātikāḷatā naccodātatāti vuttaṁ hoti. Ādhipaccanti adhipatibhāvo, khattiyamahāsālādibhāvena sāmikabhāvoti attho. Parivāroti agārikānaṁ sajanaparijanasampatti, anagārikānaṁ parisasampatti, ādhipaccañca parivāro ca ādhipaccaparivāro. Ettha ca suvaṇṇatādīhi sarīrasampatti, ādhipaccena bhogasampatti, parivārena sajanaparijanasampatti vuttāti veditabbā. Sabbametena labbhatīti yaṁ taṁ ‘‘yaṁ yadevābhipatthenti, sabbametena labbhatī’’ti vuttaṁ, tattha idampi tāva paṭhamaṁ odhiso vuttasuvaṇṇatādi sabbametena labbhatīti veditabbanti dasseti.",
  "atk-s0501a8:87": "Dvādasamagāthāvaṇṇanā",
  "atk-s0501a8:88": "12. Evamimāya gāthāya puññānubhāvena labhitabbaṁ rajjasampattito oraṁ devamanussasampattiṁ dassetvā idāni tadubhayarajjasampattiṁ dassento ‘‘padesarajja’’nti imaṁ gāthamāha.",
  "atk-s0501a8:89": "Tattha padesarajjanti ekadīpampi sakalaṁ apāpuṇitvā pathaviyā ekamekasmiṁ padese rajjaṁ. Issarabhāvo issariyaṁ, iminā dīpacakkavattirajjaṁ dasseti. Cakkavattisukhaṁ piyanti iṭṭhaṁ kantaṁ manāpaṁ cakkavattisukhaṁ. Iminā cāturantacakkavattirajjaṁ dasseti. Devesu rajjaṁ devarajjaṁ, etena mandhātādīnampi manussānaṁ devarajjaṁ dassitaṁ hoti. Api dibbesūti iminā ye te divi bhavattā ‘‘dibbā’’ti vuccanti, tesu dibbesu kāyesu uppannānampi devarajjaṁ dasseti. Sabbametena labbhatīti yaṁ taṁ ‘‘yaṁ yadevābhipatthenti, sabbametena labbhatī’’ti vuttaṁ, tattha idampi dutiyaṁ odhiso padesarajjādi sabbametena labbhatīti veditabbanti dasseti.",
  "atk-s0501a8:90": "Terasamagāthāvaṇṇanā",
  "atk-s0501a8:91": "13. Evamimāya gāthāya puññānubhāvena labhitabbaṁ devamanussarajjasampattiṁ dassetvā idāni dvīhi gāthāhi vuttaṁ sampattiṁ samāsato purakkhatvā nibbānasampattiṁ dassento ‘‘mānussikā ca sampattī’’ti imaṁ gāthamāha.",
  "atk-s0501a8:92": "Tassāyaṁ padavaṇṇanā – manussānaṁ ayanti mānussī, mānussī eva mānussikā. Sampajjanaṁ sampatti. Devānaṁ loko devaloko. Tasmiṁ devaloke. Yāti anavasesapariyādānaṁ, ramanti etāya ajjhattaṁ uppannāya bahiddhā vā upakaraṇabhūtāyāti rati, sukhassa sukhavatthuno cetaṁ adhivacanaṁ. Yāti aniyatavacanaṁ casaddo pubbasampattiyā saha sampiṇḍanattho. Nibbānaṁyeva nibbānasampatti.",
  "atk-s0501a8:93": "Ayaṁ pana atthavaṇṇanā – yā esā ‘‘suvaṇṇatā’’tiādīhi padehi mānussikā ca sampatti devaloke ca yā rati vuttā, sā ca sabbā, yā cāyamaparā saddhānusāribhāvādivasena pattabbā nibbānasampatti, sā cāti idaṁ tatiyampi odhiso sabbametena labbhatīti.",
  "atk-s0501a8:94": "Atha vā yā pubbe suvaṇṇatādīhi avuttā ‘‘sūrā satimanto idha brahmacariyavāso’’ti evamādinā (a. ni. 9.21) nayena niddiṭṭhā paññāveyyattiyādibhedā ca mānussikā sampatti, aparā devaloke ca yā jhānādirati, yā ca yathāvuttappakārā nibbānasampatti cāti idampi tatiyaṁ odhiso sabbametena labbhatīti. Evampettha atthavaṇṇanā veditabbā.",
  "atk-s0501a8:95": "Cuddasamagāthāvaṇṇanā",
  "atk-s0501a8:96": "14. Evamimāya gāthāya puññānubhāvena labhitabbaṁ saddhānusārībhāvādivasena pattabbaṁ nibbānasampattimpi dassetvā idāni tevijjaubhatobhāgavimuttabhāvavasenapi pattabbaṁ tameva tassa upāyañca dassento ‘‘mittasampadamāgammā’’ti imaṁ gāthamāha.",
  "atk-s0501a8:97": "Tassāyaṁ padavaṇṇanā – sampajjati etāya guṇavibhūtiṁ pāpuṇātīti sampadā, mitto eva sampadā mittasampadā, taṁ mittasampadaṁ. Āgammāti nissāya. Yonisoti upāyena. Payuñjatoti yogānuṭṭhānaṁ karoto. Vijānāti etāyāti vijjā, vimuccati etāya, sayaṁ vā vimuccatīti vimutti, vijjā ca vimutti ca vijjāvimuttiyo, vijjāvimuttīsu vasībhāvo vijjāvimuttivasībhāvo.",
  "atk-s0501a8:98": "Ayaṁ pana atthavaṇṇanā – yvāyaṁ mittasampadamāgamma satthāraṁ vā aññataraṁ vā garuṭṭhāniyaṁ sabrahmacāriṁ nissāya tato ovādañca anusāsaniñca gahetvā yathānusiṭṭhaṁ paṭipattiyā yoniso payuñjato pubbenivāsādīsu tīsu vijjāsu ‘‘tattha katamā vimutti? Cittassa ca adhimutti nibbānañcā’’ti (dha. sa. 1381) evaṁ āgatāya aṭṭhasamāpattinibbānabhedāya vimuttiyā ca tathā tathā adandhāyitattena vasībhāvo, idampi catutthaṁ odhiso sabbametena labbhatīti.",
  "atk-s0501a8:99": "Pannarasamagāthāvaṇṇanā",
  "atk-s0501a8:100": "15. Evamimāya gāthāya pubbe kathitavijjāvimuttivasībhāvabhāgiyapuññānubhāvena labhitabbaṁ tevijjaubhatobhāgavimuttabhāvavasenapi pattabbaṁ nibbānasampattiṁ dassetvā idāni yasmā vijjāvimuttivasībhāvappattā tevijjā ubhatobhāgavimuttāpi sabbe paṭisambhidādiguṇavibhūtiṁ labhanti, imāya puññasampadāya ca tassā guṇavibhūtiyā padaṭṭhānavasena tathā tathā sāpi labbhati, tasmā tampi dassento ‘‘paṭisambhidā vimokkhā cā’’ti imaṁ gāthamāha.",
  "atk-s0501a8:101": "‘‘Yato sammā katena yā cāyaṁ dhammatthaniruttipaṭibhānesu pabhedagatā paññā paṭisambhidā’’ti vuccati, ye cime ‘‘rūpī rūpāni passatī’’tiādinā (dī. ni. 2.129; 3.339) nayena aṭṭha vimokkhā, yā cāyaṁ bhagavato sāvakehi pattabbā sāvakasampattisādhikā sāvakapāramī, yā ca sayambhubhāvasādhikā paccekabodhi, yā ca sabbasattuttamabhāvasādhikā buddhabhūmi, idampi pañcamaṁ odhiso sabbametena labbhatīti veditabbaṁ.",
  "atk-s0501a8:102": "Soḷasamagāthāvaṇṇanā",
  "atk-s0501a8:103": "16. Evaṁ bhagavā yaṁ taṁ ‘‘yaṁ yadevābhipatthenti, sabbametena labbhatī’’ti vuttaṁ, taṁ imāhi pañcahi gāthāhi odhiso odhiso dassetvā idāni sabbamevidaṁ sabbakāmadadanidhisaññitaṁ puññasampadaṁ pasaṁsanto ‘‘evaṁ mahatthikā esā’’ti imāya gāthāya desanaṁ niṭṭhapesi.",
  "atk-s0501a8:104": "Tassāyaṁ padavaṇṇanā – evanti atītatthanidassanaṁ. Mahanto attho assāti mahatthikā, mahato atthāya saṁvattatīti vuttaṁ hoti, mahiddhikātipi pāṭho. Esāti uddesavacanaṁ, tena ‘‘yassa dānena sīlenā’’ti ito pabhuti yāva ‘‘kayirātha dhīro puññānī’’ti vuttaṁ puññasampadaṁ uddisati. Yadidanti abhimukhakaraṇatthe nipāto, tena esāti uddiṭṭhaṁ niddisituṁ yā esāti abhimukhaṁ karoti. Puññānaṁ sampadā puññasampadā. Tasmāti kāraṇavacanaṁ. Dhīrāti dhitimanto. Pasaṁsantīti vaṇṇayanti. Paṇḍitāti paññāsampannā. Katapuññatanti katapuññabhāvaṁ.",
  "atk-s0501a8:105": "Ayaṁ pana atthavaṇṇanā – iti bhagavā suvaṇṇatādiṁ buddhabhūmipariyosānaṁ puññasampadānubhāvena adhigantabbamatthaṁ vaṇṇayitvā idāni tamevatthaṁ sampiṇḍetvā dassento tenevatthena yathāvuttappakārāya puññasampadāya mahatthikattaṁ thunanto āha – evaṁ mahato atthassa āvahanena mahatthikā esā, yadidaṁ mayā ‘‘yassa dānena sīlenā’’tiādinā nayena desitā puññasampadā, tasmā mādisā sattānaṁ hitasukhāvahāya dhammadesanāya akilāsutāya yathābhūtaguṇena ca dhīrā paṇḍitā ‘‘asādhāraṇamaññesaṁ, acorāharaṇo nidhī’’tiādīhi idha vuttehi ca, avuttehi ca ‘‘mā, bhikkhave, puññānaṁ bhāyittha, sukhassetaṁ, bhikkhave, adhivacanaṁ, yadidaṁ puññānī’’tiādīhi (a. ni. 7.62; itivu. 22; netti. 121) vacanehi anekākāravokāraṁ katapuññataṁ pasaṁsanti, na pakkhapātenāti.",
  "atk-s0501a8:106": "Desanāpariyosāne so upāsako bahujanena saddhiṁ sotāpattiphale patiṭṭhāsi, rañño ca pasenadikosalassa santikaṁ gantvā etamatthaṁ ārocesi, rājā ativiya tuṭṭho hutvā ‘‘sādhu, gahapati, sādhu kho tvaṁ , gahapati, mādisehipi anāharaṇīyaṁ nidhiṁ nidhesī’’ti saṁrādhetvā mahatiṁ pūjamakāsīti.",
  "atk-s0501a8:107": "Paramatthajotikāya khuddakapāṭha-aṭṭhakathāya",
  "atk-s0501a8:108": "Nidhikaṇḍasuttavaṇṇanā niṭṭhitā."
}