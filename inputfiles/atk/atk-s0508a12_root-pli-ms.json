{
  "atk-s0508a12:0": "2. Dukanipāto",
  "atk-s0508a12:1": "1. Paṭhamavaggo",
  "atk-s0508a12:2": "1. Uttarattheragāthāvaṇṇanā",
  "atk-s0508a12:3": "Dukanipāte natthi koci bhavo niccotiādikā āyasmato uttarattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto sumedhassa bhagavato kāle vijjādharo hutvā ākāsena vicarati. Tena ca samayena satthā tassa anuggaṇhanatthaṁ vanantare aññatarasmiṁ rukkhamūle nisīdi chabbaṇṇabuddharaṁsiyo vissajjento. So antalikkhena gacchanto bhagavantaṁ disvā pasannacitto ākāsato oruyha suvisuddhehi vipulehi kaṇikārapupphehi bhagavantaṁ pūjesi, pupphāni buddhānubhāvena satthu upari chattākārena aṭṭhaṁsu, so tena bhiyyosomattāya pasannacitto hutvā aparabhāge kālaṁ katvā tāvatiṁse nibbattitvā uḷāraṁ dibbasampattiṁ anubhavanto yāvatāyukaṁ tattha ṭhatvā tato cuto devamanussesu saṁsaranto imasmiṁ buddhuppāde rājagahe brāhmaṇamahāsālaputto hutvā nibbatti, uttarotissa nāmaṁ ahosi. So viññutaṁ patto brāhmaṇavijjāsu nipphattiṁ gantvā jātiyā rūpena vijjāya vayena sīlācārena ca lokassa sambhāvanīyo jāto. Tassa taṁ sampattiṁ disvā vassakāro magadhamahāmatto attano dhītaraṁ dātukāmo hutvā attano adhippāyaṁ pavedesi. So nissaraṇajjhāsayatāya taṁ paṭikkhipitvā kālena kālaṁ dhammasenāpatiṁ payirupāsanto tassa santike dhammaṁ sutvā paṭiladdhasaddho pabbajitvā vattasampanno hutvā theraṁ upaṭṭhahati.",
  "atk-s0508a12:4": "Tena ca samayena therassa aññataro ābādho uppanno, tassa bhesajjatthāya uttaro sāmaṇero pātova pattacīvaramādāya vihārato nikkhanto antarāmagge taḷākassa tīre pattaṁ ṭhapetvā udakasamīpaṁ gantvā mukhaṁ dhovati. Atha aññataro umaṅgacoro ārakkhapurisehi anubaddho aggadvāreneva nagarato nikkhamitvā palāyanto attanā gahitaṁ ratanabhaṇḍikaṁ sāmaṇerassa patte pakkhipitvā palāyi. Sāmaṇero pattasamīpaṁ upagato. Coraṁ anubandhantā rājapurisā sāmaṇerassa patte bhaṇḍikaṁ disvā, ‘‘ayaṁ coro, iminā coriyaṁ kata’’nti sāmaṇeraṁ pacchābāhaṁ bandhitvā vassakārassa brāhmaṇassa dassesuṁ. Vassakāro ca tadā rañño vinicchaye niyutto hutvā chejjabhejjaṁ anusāsati. So ‘‘pubbe mama vacanaṁ nādiyi, suddhapāsaṇḍiyesu pabbajī’’ti ca baddhāghātattā kammaṁ asodhetvāva jīvantameva taṁ sūle uttāsesi.",
  "atk-s0508a12:5": "Athassa bhagavā ñāṇaparipākaṁ oloketvā taṁ ṭhānaṁ gantvā vipphurantahatthanakhamaṇimayūkhasambhinnasitābhatāya paggharantajātihiṅgulakasuvaṇṇarasadhāraṁ viya jālāguṇṭhitamudutalunadīghaṅgulihatthaṁ uttarassa sīse ṭhapetvā, ‘‘uttara, idaṁ te purimakammassa phalaṁ uppannaṁ, tattha tayā paccavekkhaṇabalena adhivāsanā kātabbā’’ti vatvā ajjhāsayānurūpaṁ dhammaṁ desesi. Uttaro amatābhisekasadisena satthu hatthasamphassena sañjātappasādasomanassatāya uḷāraṁ pītipāmojjaṁ paṭilabhitvā yathāparicitaṁ vipassanāmaggaṁ samārūḷho ñāṇassa paripākaṁ gatattā satthu ca desanāvilāsena tāvadeva maggapaṭipāṭiyā sabbakilese khepetvā chaḷabhiñño ahosi. Tena vuttaṁ apadāne (apa. thera 2.56.55-92) –",
  "atk-s0508a12:6": "‘‘Sumedho nāma sambuddho, bāttiṁsavaralakkhaṇo;",
  "atk-s0508a12:7": "Vivekakāmo bhagavā, himavantamupāgami.",
  "atk-s0508a12:8": "‘‘Ajjhogāhetvā himavantaṁ, aggo kāruṇiko muni;",
  "atk-s0508a12:9": "Pallaṅkaṁ ābhujitvāna, nisīdi parisuttamo.",
  "atk-s0508a12:10": "‘‘Vijjādharo tadā āsiṁ, antalikkhacaro ahaṁ;",
  "atk-s0508a12:11": "Tisūlaṁ sugataṁ gayha, gacchāmi ambare tadā.",
  "atk-s0508a12:12": "‘‘Pabbatagge yathā aggi, puṇṇamāyeva candimā;",
  "atk-s0508a12:13": "Vanaṁ obhāsate buddho, sālarājāva phullito.",
  "atk-s0508a12:14": "‘‘Vanaggā nikkhamitvāna, buddharaṁsībhidhāvare;",
  "atk-s0508a12:15": "Naḷaggivaṇṇasaṅkāsā, disvā cittaṁ pasādayiṁ.",
  "atk-s0508a12:16": "‘‘Vicinaṁ addasaṁ pupphaṁ, kaṇikāraṁ devagandhikaṁ;",
  "atk-s0508a12:17": "Tīṇi pupphāni ādāya, buddhaseṭṭhamapūjayiṁ.",
  "atk-s0508a12:18": "‘‘Buddhassa ānubhāvena, tīṇi pupphāni me tadā;",
  "atk-s0508a12:19": "Uddhaṁvaṇṭā adhopattā, chāyaṁ kubbanti satthuno.",
  "atk-s0508a12:20": "‘‘Tena kammena sukatena, cetanāpaṇidhīhi ca;",
  "atk-s0508a12:21": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a12:22": "‘‘Tattha me sukataṁ byamhaṁ, kaṇikārīti ñāyati;",
  "atk-s0508a12:23": "Saṭṭhiyojanamubbedhaṁ, tiṁsayojanavitthataṁ.",
  "atk-s0508a12:24": "‘‘Sahassakaṇḍaṁ satabheṇḍu, dhajālu haritāmayaṁ;",
  "atk-s0508a12:25": "Satasahassaniyyūhā, byamhe pātubhaviṁsu me.",
  "atk-s0508a12:26": "‘‘Soṇṇamayā maṇimayā, lohitaṅkamayāpi ca;",
  "atk-s0508a12:27": "Phalikāpi ca pallaṅkā, yenicchakā yadicchakā.",
  "atk-s0508a12:28": "‘‘Mahārahañca sayanaṁ, tūlikā vikatīyutaṁ;",
  "atk-s0508a12:29": "Uddhalomiñca ekantaṁ, bimbohanasamāyutaṁ.",
  "atk-s0508a12:30": "‘‘Bhavanā nikkhamitvāna, caranto devacārikaṁ;",
  "atk-s0508a12:31": "Yathā icchāmi gamanaṁ, devasaṅghapurakkhato.",
  "atk-s0508a12:32": "‘‘Pupphassa heṭṭhā tiṭṭhāmi, uparicchadanaṁ mama;",
  "atk-s0508a12:33": "Samantā yojanasataṁ, kaṇikārehi chāditaṁ.",
  "atk-s0508a12:34": "‘‘Saṭṭhitūriyasahassāni, sāyaṁ pātaṁ upaṭṭhahuṁ;",
  "atk-s0508a12:35": "Parivārenti maṁ niccaṁ, rattindivamatanditā.",
  "atk-s0508a12:36": "‘‘Tattha naccehi gītehi, tāḷehi vāditehi ca;",
  "atk-s0508a12:37": "Ramāmi khiḍḍā ratiyā, modāmi kāmakāmahaṁ.",
  "atk-s0508a12:38": "‘‘Tattha bhutvā pivitvā ca, modāmi tidase tadā;",
  "atk-s0508a12:39": "Nārīgaṇehi sahito, modāmi byamhamuttame.",
  "atk-s0508a12:40": "‘‘Satānaṁ pañcakkhattuñca, devarajjamakārayiṁ;",
  "atk-s0508a12:41": "Satānaṁ tīṇikkhattuñca, cakkavattī ahosahaṁ;",
  "atk-s0508a12:42": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a12:43": "‘‘Bhave bhave saṁsaranto, mahābhogaṁ labhāmahaṁ;",
  "atk-s0508a12:44": "Bhoge me ūnatā natthi, buddhapūjāyidaṁ phalaṁ.",
  "atk-s0508a12:45": "‘‘Duve bhave saṁsarāmi, devatte atha mānuse;",
  "atk-s0508a12:46": "Aññaṁ gatiṁ na jānāmi, buddhapūjāyidaṁ phalaṁ.",
  "atk-s0508a12:47": "‘‘Duve kule pajāyāmi, khattiye cāpi brāhmaṇe;",
  "atk-s0508a12:48": "Nīce kule na jānāmi, buddhapūjāyidaṁ phalaṁ.",
  "atk-s0508a12:49": "‘‘Hatthiyānaṁ assayānaṁ, sivikaṁ sandamānikaṁ;",
  "atk-s0508a12:50": "Labhāmi sabbamevetaṁ, buddhapūjāyidaṁ phalaṁ.",
  "atk-s0508a12:51": "‘‘Dāsīgaṇaṁ dāsagaṇaṁ, nāriyo samalaṅkatā;",
  "atk-s0508a12:52": "Labhāmi sabbamevetaṁ, buddhapūjāyidaṁ phalaṁ.",
  "atk-s0508a12:53": "‘‘Koseyyakambaliyāni , khomakappāsikāni ca;",
  "atk-s0508a12:54": "Labhāmi sabbamevetaṁ, buddhapūjāyidaṁ phalaṁ.",
  "atk-s0508a12:55": "‘‘Navavatthaṁ navaphalaṁ, navaggarasabhojanaṁ;",
  "atk-s0508a12:56": "Labhāmi sabbamevetaṁ, buddhapūjāyidaṁ phalaṁ.",
  "atk-s0508a12:57": "‘‘Imaṁ khāda imaṁ bhuñja, imamhi sayane saya;",
  "atk-s0508a12:58": "Labhāmi sabbamevetaṁ, buddhapūjāyidaṁ phalaṁ.",
  "atk-s0508a12:59": "‘‘Sabbattha pūjito homi, yaso accuggato mama;",
  "atk-s0508a12:60": "Mahāpakkho sadā homi, abhejjapariso sadā;",
  "atk-s0508a12:61": "Ñātīnaṁ uttamo homi, buddhapūjāyidaṁ phalaṁ.",
  "atk-s0508a12:62": "‘‘Sītaṁ uṇhaṁ na jānāmi, pariḷāho na vijjati;",
  "atk-s0508a12:63": "Atho cetasikaṁ dukkhaṁ, hadaye me na vijjati.",
  "atk-s0508a12:64": "‘‘Suvaṇṇavaṇṇo hutvāna, saṁsarāmi bhavābhave;",
  "atk-s0508a12:65": "Vevaṇṇiyaṁ na jānāmi, buddhapūjāyidaṁ phalaṁ.",
  "atk-s0508a12:66": "‘‘Devalokā cavitvāna, sukkamūlena codito;",
  "atk-s0508a12:67": "Sāvatthiyaṁ pure jāto, mahāsāle suaḍḍhake.",
  "atk-s0508a12:68": "‘‘Pañca kāmaguṇe hitvā, pabbajiṁ anagāriyaṁ;",
  "atk-s0508a12:69": "Jātiyā sattavassohaṁ, arahattamapāpuṇiṁ.",
  "atk-s0508a12:70": "‘‘Upasampādayī buddho, guṇamaññāya cakkhumā;",
  "atk-s0508a12:71": "Taruṇo pūjanīyohaṁ, buddhapūjāyidaṁ phalaṁ.",
  "atk-s0508a12:72": "‘‘Dibbacakkhu visuddhaṁ me, samādhikusalo ahaṁ;",
  "atk-s0508a12:73": "Abhiññāpāramippatto, buddhapūjāyidaṁ phalaṁ.",
  "atk-s0508a12:74": "‘‘Paṭisambhidā anuppatto, iddhipādesu kovido;",
  "atk-s0508a12:75": "Dhammesu pāramippatto, buddhapūjāyidaṁ phalaṁ.",
  "atk-s0508a12:76": "‘‘Tiṁsakappasahassamhi, yaṁ buddhamabhipūjayiṁ;",
  "atk-s0508a12:77": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a12:78": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:79": "Chaḷabhiñño puna hutvā sūlato uṭṭhahitvā parānuddayāya ākāse ṭhatvā pāṭihāriyaṁ dassesi. Mahājano acchariyabbhutacittajāto ahosi. Tāvadevassa vaṇo saṁrūḷhi, so bhikkhūhi, ‘‘āvuso, tādisaṁ dukkhaṁ anubhavanto kathaṁ tvaṁ vipassanaṁ anuyuñjituṁ asakkhī’’ti puṭṭho, ‘‘pageva me, āvuso, saṁsāre ādīnavo, saṅkhārānañca sabhāvo sudiṭṭho, evāhaṁ tādisaṁ dukkhaṁ anubhavantopi asakkhiṁ vipassanaṁ vaḍḍhetvā visesaṁ adhigantu’’nti dassento –",
  "atk-s0508a12:80": "121.",
  "atk-s0508a12:81": " ‘‘Natthi koci bhavo nicco, saṅkhārā vāpi sassatā;",
  "atk-s0508a12:82": "Uppajjanti ca te khandhā, cavanti aparāparaṁ.",
  "atk-s0508a12:83": "122.",
  "atk-s0508a12:84": " ‘‘Etamādīnavaṁ ñatvā, bhavenamhi anatthiko;",
  "atk-s0508a12:85": "Nissaṭo sabbakāmehi, patto me āsavakkhayo’’ti. –",
  "atk-s0508a12:86": "Imaṁ gāthādvayaṁ abhāsi.",
  "atk-s0508a12:87": "Tattha natthi koci bhavo niccoti kammabhavo upapattibhavo kāmabhavo rūpabhavo arūpabhavo saññībhavo asaññībhavo nevasaññīnāsaññībhavo ekavokārabhavo catuvokārabhavo pañcavokārabhavoti evaṁbhedo, tatthāpi hīno majjhimo ukkaṭṭho dīghāyuko sukhabahulo vomissasukhadukkhoti evaṁvibhāgo yokoci nicco dhuvo thiro apalokiyadhammo natthi taṁ taṁ kāraṇaṁ paṭicca samuppannattā. Yasmā ca etadevaṁ, tasmā saṅkhārā vāpi sassatā natthīti yojanā. Paccayehi saṅkhatattā ‘‘saṅkhārā’’ti laddhanāme hi pañcakkhandhe upādāya bhavasamaññāya saṅkhārāva hutvā sambhūtā jarāmaraṇena ca vipariṇamantīti asassatā vipariṇāmadhammā. Tathā hi te ‘‘saṅkhārā’’ti vuccanti. Tenāha uppajjanti ca te khandhā, cavanti aparāparanti. Te bhavapariyāyena saṅkhārapariyāyena ca vuttā pañcakkhandhā yathāpaccayaṁ aparāparaṁ uppajjanti, uppannā ca jarāya paripīḷitā hutvā cavanti paribhijjantīti attho. Etena ‘‘bhavo, saṅkhārā’’ti ca laddhavohārā pañcakkhandhā udayabbayasabhāvāti dasseti. Yasmā tilakkhaṇaṁ āropetvā saṅkhāre sammasantassa tayopi bhavā ādittaṁ viya saṅkhate ādīnavaṁ dosaṁ pageva vipassanāpaññāya jānitvā aniccalakkhaṇehi diṭṭhā saṅkhārā dukkhānattā vibhūtatarā upaṭṭhahanti, tenāha bhagavā – ‘‘yadaniccaṁ taṁ dukkhaṁ, yaṁ dukkhaṁ tadanattā’’ti (saṁ. ni. 3.15).",
  "atk-s0508a12:88": "Yasmā tilakkhaṇaṁ āropetvā saṅkhāre sammasantassa tayopi bhavā ādittaṁ viya agāraṁ sappaṭibhayā upaṭṭhahanti, tasmā āha ‘‘bhavenamhi anatthiko’’ti. Evaṁ pana sabbaso bhavehi vinivattiyamānassa kāmesu apekkhāya lesopi na sambhavatiyeva, tenāha ‘‘nissaṭo sabbakāmehī’’ti, amhīti yojanā. Mānusehi viya dibbehipi kāmehi nivattitacittosmīti attho. Patto me āsavakkhayoti yasmā evaṁ suparimajjitasaṅkhāro bhavesu suparidiṭṭhādīnavo kāmesu ca anāsattamānaso tasmā sūlamatthake nisinnenāpi me mayā patto adhigato āsavakkhayo nibbānaṁ arahattañcāti. Aññehi ca sabrahmacārīhi appattamānasehi tadadhigamāya ussāho karaṇīyoti bhikkhūnaṁ ovādamadāsi.",
  "atk-s0508a12:89": "Uttarattheragāthāvaṇṇanā niṭṭhitā.",
  "atk-s0508a12:90": "2. Piṇḍolabhāradvājattheragāthāvaṇṇanā",
  "atk-s0508a12:91": "Nayidaṁanayenātiādikā āyasmato piṇḍolabhāradvājattherassa gāthā. Kā uppatti? Ayaṁ kira padumuttarassa bhagavato kāle sīhayoniyaṁ nibbattitvā pabbataguhāyaṁ viharati. Bhagavā tassa anuggahaṁ kātuṁ gocarāya pakkantakāle sayanaguhaṁ pavisitvā nirodhaṁ samāpajjitvā nisīdi. Sīho gocaraṁ gahetvā nivatto guhādvāre bhagavantaṁ disvā haṭṭhatuṭṭho jalajathalajapupphehi pūjaṁ katvā cittaṁ pasādento bhagavato ārakkhatthāya araññe vāḷamige apanetuṁ tīsu velāsu sīhanādaṁ nadanto buddhagatāya satiyā aṭṭhāsi. Yathā paṭhamadivasaṁ, evaṁ sattāhaṁ pūjesi. Bhagavā sattāhaccayena nirodhā vuṭṭhahitvā ‘‘vattissati imassa ettako upanissayo’’ti tassa passantasseva ākāsaṁ pakkhanditvā vihārameva gato. Sīho pālileyyakahatthī viya buddhaviyogadukkhaṁ adhivāsetuṁ asakkonto kālaṁ katvā haṁsavatīnagare mahābhogakule nibbattitvā vayappatto nagaravāsīhi saddhiṁ vihāraṁ gato dhammadesanaṁ sutvā sattāhaṁ mahādānaṁ pavattetvā yāvajīvaṁ puññāni katvā aparāparaṁ devamanussesu saṁsaranto amhākaṁ bhagavato kāle kosambiyaṁ rañño utenassa purohitaputto hutvā nibbatti bhāradvājo nāma nāmena. So vayappatto tayo vede uggahetvā pañca māṇavakasatāni mante vācento mahagghasabhāvena ananurūpācārattā tehi pariccajjanto rājagahaṁ gantvā bhagavato bhikkhusaṅghassa ca lābhasakkāraṁ disvā sāsane pabbajitvā bhojane amattaññū hutvā vicaranto satthārā upāyena mattaññutāya patiṭṭhāpito vipassanaṁ paṭṭhapetvā nacirasseva chaḷabhiñño ahosi. Tena vuttaṁ apadāne (apa. thera 2.50.104-109) –",
  "atk-s0508a12:92": "‘‘Migaluddo pure āsiṁ, vipine vicaraṁ tadā;",
  "atk-s0508a12:93": "Addasaṁ virajaṁ buddhaṁ, sabbadhammāna pāraguṁ.",
  "atk-s0508a12:94": "‘‘Piyālaphalamādāya, buddhaseṭṭhassadāsahaṁ;",
  "atk-s0508a12:95": "Puññakkhettassa vīrassa, pasanno sehi pāṇibhi.",
  "atk-s0508a12:96": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a12:97": "Duggatiṁ nābhijānāmi, phaladānassidaṁ phalaṁ.",
  "atk-s0508a12:98": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:99": "Chaḷabhiñño pana hutvā ‘‘bhagavato sammukhā yaṁ sāvakehi pattabbaṁ, taṁ mayā patta’’nti, bhikkhusaṅghe ca ‘‘yassa magge vā phale vā kaṅkhā atthi, so maṁ pucchatū’’ti sīhanādaṁ nadi. Tena taṁ bhagavā, ‘‘etadaggaṁ, bhikkhave, mama sāvakānaṁ bhikkhūnaṁ sīhanādikānaṁ yadidaṁ piṇḍolabhāradvājo’’ti (a. ni. 1.188, 195) etadagge ṭhapesi. So ekadivasaṁ attano santikaṁ upagataṁ gihikāle sahāyabhūtaṁ macchariṁ micchādiṭṭhibrāhmaṇaṁ anukampamāno tassa dānakathaṁ kathetvā tena ca ‘‘ayaṁ mama dhanaṁ vināsetukāmo’’ti bhakuṭiṁ katvāpi ‘‘tuyhaṁ ekabhattaṁ demī’’ti vutte, ‘‘taṁ saṅghassa dehi mā mayha’’nti saṅghassa pariṇāmesi. Puna brāhmaṇena ‘‘ayaṁ maṁ bahūnaṁ dāpetukāmo’’ti appaccaye pakāsite dutiyadivasaṁ dhammasenāpatinā saṅghagatāya dakkhiṇāya mahapphalabhāvappakāsanena taṁ pasādetvā, ‘‘ayaṁ brāhmaṇo ‘āhāragedhena maṁ dāne nīyojesī’ti maññati, āhārassa pana mayā sabbaso pariññātabhāvaṁ na jānāti, handa naṁ jānāpemī’’ti –",
  "atk-s0508a12:100": "123.",
  "atk-s0508a12:101": " ‘‘Nayidaṁ anayena jīvitaṁ, nāhāro hadayassa santiko;",
  "atk-s0508a12:102": "Āhāraṭṭhitiko samussayo, iti disvāna carāmi esanaṁ.",
  "atk-s0508a12:103": "124.",
  "atk-s0508a12:104": " ‘‘Paṅkoti hi naṁ avedayuṁ, yāyaṁ vandanapūjanā kulesu;",
  "atk-s0508a12:105": "Sukhumaṁ sallaṁ durubbahaṁ, sakkāro kāpurisena dujjaho’’ti. –",
  "atk-s0508a12:106": "Gāthādvayaṁ abhāsi.",
  "atk-s0508a12:107": "Tattha nayidaṁ anayena jīvitanti idaṁ mama jīvitaṁ anayena añāyena veḷudānapupphadānādianesanāya na hoti jīvitanikantiyā abhāvato. Nāhāro hadayassa santikoti āhāro ca āhariyamāno maggaphalañāṇaṁ viya hadayassa cittassa santikaro na hoti, kevalaṁ pana sajjukaṁ khudāpaṭighātamattaṁ karotīti adhippāyo. Atha vā nāhāro hadayassa santikoti āhāro rasataṇhāvatthu me hadayassa santiko āsatto na hoti rasataṇhāya eva abhāvato. ‘‘Santike’’tipi paṭhanti. Yo hi āhāragiddho lābhasakkārappasuto vicarati, tassa āhāro hadayassa santike nāma abhiṇhaṁ manasikātabbato. Yo pana pariññātāhāro, so tattha pahīnacchandarāgo, na tassāhāro hadayassa santike nāma – ‘‘kathaṁ nu kho labheyya’’ntiādimanasikaraṇasseva abhāvato. Yadi hi jīvitanikanti āhārarasataṇhā ca natthi, atha kasmā piṇḍāya carasīti anuyogaṁ manasi katvā āha ‘‘āhāraṭṭhitiko samussayo, iti disvāna carāmi esana’’nti. Āhāro bhojanaṁ ṭhiti ṭhānaṁ paccayo etassāti āhāraṭṭhitiko. ‘‘Āhārapaṭibaddhavuttiko samussayo kāyo’’iti disvāna evaṁ ñatvā imamatthaṁ buddhiyaṁ ṭhapetvā carāmi esanaṁ, bhikkhāpariyesanaṁ karomīti attho.",
  "atk-s0508a12:108": "Paccayanimittaṁ kulāni upasaṅkamanto tattha vandanapūjanāhi lābhasakkārehi ca bajjhatīti evaṁ mādisesu na cintetabbanti dassento ‘‘paṅko’’tigāthaṁ abhāsi. Tassattho – yā ayaṁ paccayanimittaṁ upagatānaṁ pabbajitānaṁ kulesu gehavāsīsu pavattissati guṇasambhāvanā pūjanā ca, yasmā taṁ abhāvitattānaṁ osīdāpanaṭṭhena malīnabhāvakaraṇena ca paṅko kaddamoti buddhādayo avedayuṁ abbhaññāsuṁ pavedesuṁ vā, tasmā sā sappurisānaṁ bandhāya na hoti sakkārāsāya pageva pahīnattā. Asappurisassa pana sakkārāsā duviññeyyasabhāvatāya pīḷājananato anto tudanato uddharituṁ asakkuṇeyyato ca sukhumaṁ sallaṁ durubbahaṁ. Tato eva tena sakkāro kāpurisena dujjaho durubbaheyyo tassa pahānapaṭipattiyā appaṭipajjanato, sakkārāsāpahānena pahīno hotīti. Taṁ sutvā brāhmaṇo there abhippasanno ahosi.",
  "atk-s0508a12:109": "Piṇḍolabhāradvājattheragāthāvaṇṇanā niṭṭhitā.",
  "atk-s0508a12:110": "3. Valliyattheragāthāvaṇṇanā",
  "atk-s0508a12:111": "Makkaṭo pañcadvārāyantiādikā āyasmato valliyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṁse kappe kulagehe nibbattitvā viññutaṁ patto ekadivasaṁ kenacideva karaṇīyena araññaṁ gato tattha nāradaṁ nāma paccekasambuddhaṁ rukkhamūle vasantaṁ disvā pasannamānaso naḷehi sālaṁ katvā tiṇehi chādetvā adāsi. Caṅkamanaṭṭhānañcassa sodhetvā vālukā okiritvā adāsi. So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇamahāsālassa putto hutvā nibbatti, valliyotissa nāmaṁ ahosi. So vayappatto yobbanamanuppatto indriyavasiko hutvā vicaranto kalyāṇamittasaṁsaggena bhagavantaṁ upasaṅkamitvā dhammaṁ sutvā paṭiladdhasaddho pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.50.93-103) –",
  "atk-s0508a12:112": "‘‘Himavantassāvidūre, hārito nāma pabbato;",
  "atk-s0508a12:113": "Sayambhū nārado nāma, rukkhamūle vasī tadā.",
  "atk-s0508a12:114": "‘‘Naḷāgāraṁ karitvāna, tiṇena chādayiṁ ahaṁ;",
  "atk-s0508a12:115": "Caṅkamaṁ sodhayitvāna, sayambhussa adāsahaṁ.",
  "atk-s0508a12:116": "‘‘Tena kammena sukatena, cetanāpaṇidhīhi ca;",
  "atk-s0508a12:117": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a12:118": "‘‘Tattha me sukataṁ byamhaṁ, naḷakuṭikanimmitaṁ;",
  "atk-s0508a12:119": "Saṭṭhiyojanamubbedhaṁ, tiṁsayojanavitthataṁ.",
  "atk-s0508a12:120": "‘‘Catuddasesu kappesu, devaloke ramiṁ ahaṁ;",
  "atk-s0508a12:121": "Ekasattatikkhattuñca, devarajjamakārayiṁ.",
  "atk-s0508a12:122": "‘‘Catuttiṁsatikkhattuñca, cakkavattī ahosahaṁ;",
  "atk-s0508a12:123": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a12:124": "‘‘Dhammapāsādamāruyha, sabbākāravarūpamaṁ;",
  "atk-s0508a12:125": "Yadicchakāhaṁ vihare, sakyaputtassa sāsane.",
  "atk-s0508a12:126": "‘‘Ekatiṁse ito kappe, yaṁ kammamakariṁ tadā;",
  "atk-s0508a12:127": "Duggatiṁ nābhijānāmi, naḷakuṭiyidaṁ phalaṁ.",
  "atk-s0508a12:128": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:129": "Arahattaṁ pana patvā puthujjanakāle attano cittassa rūpādiārammaṇesu yathākāmappavattiyā, idāni ariyamaggena niggahitabhāvassa ca vibhāvanena aññaṁ byākaronto –",
  "atk-s0508a12:130": "125.",
  "atk-s0508a12:131": " ‘‘Makkaṭo pañcadvārāyaṁ, kuṭikāyaṁ pasakkiya;",
  "atk-s0508a12:132": "Dvārena anupariyeti, ghaṭṭayanto muhuṁ muhuṁ.",
  "atk-s0508a12:133": "126.",
  "atk-s0508a12:134": " ‘‘Tiṭṭha makkaṭa mā dhāvi, na hi te taṁ yathā pure;",
  "atk-s0508a12:135": "Niggahītosi paññāya, neva dūraṁ gamissasī’’ti. – gāthādvayaṁ abhāsi;",
  "atk-s0508a12:136": "Tattha ghaṭṭayantoti attano lolabhāvena rukkhassa aññaṁ sākhaṁ muñcitvā aññassa gahaṇena anekavāraṁ tattha rukkhaṁ cālento phalūpabhogamakkaṭo viya tena tena cakkhādidvārena rūpādiārammaṇesu aññaṁ muñcitvā aññaṁ gaṇhanto cittasantānassa samādānavasena niccalaṁ ṭhātuṁ appadānena abhikkhaṇaṁ ghaṭṭayanto cālento tasmiṁyeva rūpādiārammaṇe anuparivattati yathākāmaṁ vicarati. Vattamānasamīpatāya cettha vattamānavacanaṁ. Evaṁ anupariyanto ca tiṭṭha, makkaṭa, mā dhāvi tvaṁ, cittamakkaṭa, idāni tiṭṭha mā dhāvi, ito paṭṭhāya te dhāvituṁ na sakkā, tasmā na hi te taṁ yathā pūre yasmā taṁ attabhāvagehaṁ pubbe viya na te sevitaṁ pihitadvārabhāvato, kiñca niggahītosi paññāya sayañca idāni maggapaññāya kilesābhisaṅkhārasaṅkhātānaṁ pādānaṁ chedanena accantikaṁ niggahaṁ pattosi, tasmā neva dūraṁ gamissasi ito attabhāvato dūraṁ dutiyādiattabhāvaṁ neva gamissasi yāvacarimakacittaṁ eva te gamananti dasseti. ‘‘Neto dūra’’ntipi pāṭho, so evattho.",
  "atk-s0508a12:137": "Valliyattheragāthāvaṇṇanā niṭṭhitā.",
  "atk-s0508a12:138": "4. Gaṅgātīriyattheragāthāvaṇṇanā",
  "atk-s0508a12:139": "Tiṇṇaṁ me tālapattānantiādikā āyasmato gaṅgātīriyattherassa gāthā. Kā uppatti? Ayaṁ kira padumuttarassa bhagavato kāle kulagehe nibbattitvā viññutaṁ patto sāsane abhippasanno hutvā bhikkhusaṅghassa pānīyamadāsi. So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde sāvatthiyaṁ aññatarassa gahapatissa putto hutvā nibbatti, ‘‘datto’’tissa nāmaṁ ahosi. So vayappatto gharāvāsaṁ vasanto agamanīyaṭṭhānabhāvaṁ ajānitvā vītikkamaṁ katvā puna agamanīyaṭṭhānabhāvaṁ ñatvā saṁvegajāto pabbajitvā taṁ kammaṁ jigucchitvā lūkhapaṭipattiṁ anutiṭṭhanto paṁsukūlacīvaraṁ chavasittasadisaṁ mattikāpattañca gahetvā gaṅgātīre tīhi tālapattehi kuṭikaṁ katvā vihāsi, tenevassa gaṅgātīriyoti samaññā ahosi. So ‘‘arahattaṁ appatvā na kenaci sallapissāmī’’ti cittaṁ adhiṭṭhāya paṭhamaṁ saṁvaccharaṁ tuṇhībhūto vacībhedaṁ akarontova vihāsi. Dutiye saṁvacchare gocaragāme aññatarāya itthiyā ‘‘mūgo nu kho no’’ti vīmaṁsitukāmāya patte khīraṁ āsiñcantiyā hatthavihāre katepi okirite, ‘‘alaṁ, bhaginī’’ti vācaṁ nicchari. Tatiye pana saṁvacchare antaravasseva ghaṭayanto vāyamanto arahattaṁ pāpuṇi, tena vuttaṁ apadāne (apa. thera 2.50.51-56) –",
  "atk-s0508a12:140": "‘‘Padumuttarabuddhassa , bhikkhusaṅghe anuttare;",
  "atk-s0508a12:141": "Pasannacitto sumano, pānīghaṭamapūrayiṁ.",
  "atk-s0508a12:142": "‘‘Pabbatagge dumagge vā, ākāse vātha bhūmiyaṁ;",
  "atk-s0508a12:143": "Yadā pānīyamicchāmi, khippaṁ nibbattate mama.",
  "atk-s0508a12:144": "‘‘Satasahassito kappe, yaṁ dānamadadiṁ tadā;",
  "atk-s0508a12:145": "Duggatiṁ nābhijānāmi, dakadānassidaṁ phalaṁ.",
  "atk-s0508a12:146": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:147": "Arahā pana hutvā attano pubbabhāgapaṭipattiyā vibhāvanamukhena aññaṁ byākaronto –",
  "atk-s0508a12:148": "127.",
  "atk-s0508a12:149": " ‘‘Tiṇṇaṁ me tālapattānaṁ, gaṅgātīre kuṭī katā;",
  "atk-s0508a12:150": "Chavasittova me patto, paṁsukūlañca cīvaraṁ.",
  "atk-s0508a12:151": "128.",
  "atk-s0508a12:152": " ‘‘Dvinnaṁ antaravassānaṁ, ekā vācā me bhāsitā;",
  "atk-s0508a12:153": "Tatiye antaravassamhi, tamokhandho padālito’’ti. – gāthādvayaṁ abhāsi;",
  "atk-s0508a12:154": "Tattha tiṇṇaṁ me tālapattānaṁ, gaṅgātīre kuṭī katāti tālarukkhato pahitehi tīhi tālapaṇṇehi mayhaṁ vassanapariharaṇatthaṁ gaṅgāya nadiyā tīre kuṭikā katā. Tena attano senāsanasantosaṁ dasseti. Vuttañhi dhammasenāpatinā –",
  "atk-s0508a12:155": "‘‘Pallaṅkena nisinnassa, jaṇṇuke nābhivassati;",
  "atk-s0508a12:156": "Alaṁ phāsuvihārāya, pahitattassa bhikkhuno’’ti. (theragā. 985; mi. pa. 6.1.1);",
  "atk-s0508a12:157": "‘‘Tālapattīna’’ntipi pāṭho, so evattho. Chavasittova me pattoti mayhaṁ patto chavasittasadiso, matānaṁ khīrasecanakuṇḍasadisoti attho . Paṁsukūlañca cīvaranti cīvarañca me antaramaggasusānādīsu chaḍḍitanantakehi kataṁ paṁsukūlaṁ. Padadvayena parikkhārasantosaṁ dasseti.",
  "atk-s0508a12:158": "Dvinnaṁantaravassānanti dvīsu antaravassesu pabbajitato arahattamappattasaṁvaccharesu. Ekā vācā me bhāsitāti ekā, ‘‘alaṁ, bhaginī’’ti khīrapaṭikkhepavācā eva mayā vuttā, añño tattha vacībhedo nāhosi. Tena ukkaṁsagataṁ kāyavacīsaṁyamaṁ dasseti. Tatiye antaravassamhīti tatiyassa saṁvaccharassa abbhantare, tasmiṁ aparipuṇṇeyeva. Tamokhandho padālitoti aggamaggena tamokhandho bhinno, avijjānusayo samucchinnoti attho. Tena tadekaṭṭhatāya sabbakilesānaṁ anavasesappahānaṁ vadati.",
  "atk-s0508a12:159": "Gaṅgātīriyattheragāthāvaṇṇanā niṭṭhitā.",
  "atk-s0508a12:160": "5. Ajinattheragāthāvaṇṇanā",
  "atk-s0508a12:161": "Api ce hoti tevijjotiādikā āyasmato ajinattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto buddhasuññe loke kulagehe nibbattitvā viññutaṁ patto kenacideva karaṇīyena araññaṁ gato tattha sucintitaṁ nāma paccekasambuddhaṁ ābādhena pīḷitaṁ nisinnaṁ disvā upasaṅkamitvā vanditvā bhesajjatthāya pasannamānaso ghatamaṇḍaṁ adāsi. So tena puññakammena devaloke nibbattitvā aparāparaṁ puññāni katvā sugatīsuyeva saṁsaranto imasmiṁ buddhuppāde sāvatthiyaṁ aññatarassa daliddabrāhmaṇassa gehe paṭisandhiṁ gaṇhi. Taṁ vijāyanakāle ajinacammena sampaṭicchiṁsu. Tenassa ajinotveva nāmaṁ akaṁsu. So bhogasaṁvattaniyassa kammassa akatattā daliddakule nibbatto vayappattopi appannapānabhojano hutvā vicaranto jetavanapaṭiggahaṇe buddhānubhāvaṁ disvā paṭiladdhasaddho pabbajitvā vipassanāya kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 2.43.78-87) –",
  "atk-s0508a12:162": "‘‘Sucintitaṁ bhagavantaṁ, lokajeṭṭhaṁ narāsabhaṁ;",
  "atk-s0508a12:163": "Upaviṭṭhaṁ mahāraññaṁ, vātābādhena pīḷitaṁ.",
  "atk-s0508a12:164": "‘‘Disvā cittaṁ pasādetvā, ghatamaṇḍamupānayiṁ;",
  "atk-s0508a12:165": "Katattā ācitattā ca, gaṅgā bhāgīrathī ayaṁ.",
  "atk-s0508a12:166": "‘‘Mahāsamuddā cattāro, ghataṁ sampajjare mama;",
  "atk-s0508a12:167": "Ayañca pathavī ghorā, appamāṇā asaṅkhiyā.",
  "atk-s0508a12:168": "‘‘Mama saṅkappamaññāya, bhavate madhusakkarā;",
  "atk-s0508a12:169": "Cātuddīpā ime rukkhā, pādapā dharaṇīruhā.",
  "atk-s0508a12:170": "‘‘Mama saṅkappamaññāya, kapparukkhā bhavanti te;",
  "atk-s0508a12:171": "Paññāsakkhattuṁ devindo, devarajjamakārayiṁ.",
  "atk-s0508a12:172": "‘‘Ekapaññāsakkhattuñca, cakkavattī ahosahaṁ;",
  "atk-s0508a12:173": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a12:174": "‘‘Catunnavutito kappe, yaṁ dānamadadiṁ tadā;",
  "atk-s0508a12:175": "Duggatiṁ nābhijānāmi, ghatamaṇḍassidaṁ phalaṁ.",
  "atk-s0508a12:176": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:177": "Arahattaṁ pana patvāpi purimakammanissandena appalābhī appaññātova ahosi. Uddesabhattasalākabhattānipi lāmakāneva pāpuṇanti. Kammaphaleneva ca naṁ puthujjanā bhikkhū sāmaṇerā ca ‘‘appaññāto’’ti avamaññanti. Thero te bhikkhū saṁvejento –",
  "atk-s0508a12:178": "129.",
  "atk-s0508a12:179": " ‘‘Api ce hoti tevijjo, maccuhāyī anāsavo;",
  "atk-s0508a12:180": "Appaññātoti naṁ bālā, avajānanti ajānatā.",
  "atk-s0508a12:181": "130.",
  "atk-s0508a12:182": " ‘‘Yo ca kho annapānassa, lābhī hotīdha puggalo;",
  "atk-s0508a12:183": "Pāpadhammopi ce hoti, so nesaṁ hoti sakkato’’ti. –",
  "atk-s0508a12:184": "Gāthādvayaṁ abhāsi.",
  "atk-s0508a12:185": "Tattha apīti sambhāvane nipāto. Ceti parikappane. Hotīti bhavati. Tisso vijjā etassāti tevijjo. Maccuṁ pajahatīti maccuhāyī. Kāmāsavādīnaṁ abhāvena anāsavo. Idaṁ vuttaṁ hoti – dibbacakkhuñāṇaṁ pubbenivāsañāṇaṁ āsavakkhayañāṇanti imāsaṁ tissannaṁ vijjānaṁ adhigatattā tevijjo tato eva sabbaso kāmāsavādīnaṁ parikkhīṇattā anāsavo āyatiṁ punabbhavassa aggahaṇato maraṇābhāvena maccuhāyī yadipi hoti, evaṁ santepi appaññātoti naṁ bālā avajānanti yassatthāya kulaputtā sammadeva agārasmā anagāriyaṁ pabbajanti, taṁ sadatthaṁ anupāpuṇitvā ṭhitampi naṁ uttamaṁ purisaṁ ‘‘dhutavādo bahussuto dhammakathiko’’ti uppannalābhassa abhāvato ‘‘na paññāto na pākaṭo’’ti bālā dummedhapuggalā avajānanti, kasmā? Ajānatā ajānanakāraṇā guṇānaṁ ajānanameva tattha kāraṇanti dasseti.",
  "atk-s0508a12:186": "Yathā ca guṇānaṁ ajānanato bālā lābhagarutāya sambhāvanīyampi avajānanti, evaṁ guṇānaṁ ajānanato lābhagarutāya evaṁ avajānitabbampi sambhāventīti dassento dutiyaṁ gāthaṁ āha. Tattha yoti aniyamavacanaṁ. Ca-saddo byatireke, tena yathāvuttapuggalato imassa puggalassa vuccamānaṁyeva visesaṁ janeti. Khoti avadhāraṇe. Annapānassāti nidassanamattaṁ. Lābhīti lābhavā. Idhāti imasmiṁ loke. Jarāmaraṇehi tassa tassa sattāvāsassa pūraṇato galanato ca puggalo. Pāpadhammoti lāmakadhammo. Ayañhettha attho – yo pana puggalo cīvarādipaccayamattasseva lābhī hoti, na jhānādīnaṁ, so pāpicchatāya dussīlabhāvena hīnadhammopi samāno idha imasmiṁ loke bālānaṁ lābhagarutāya sakkato garukato hotīti.",
  "atk-s0508a12:187": "Ajinattheragāthāvaṇṇanā niṭṭhitā.",
  "atk-s0508a12:188": "6. Meḷajinattheragāthāvaṇṇanā",
  "atk-s0508a12:189": "Yadāhaṁdhammamassosintiādikā āyasmato meḷajinattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle kulagehe nibbattitvā viññutaṁ patto ekadivasaṁ bhagavantaṁ piṇḍāya gacchantaṁ disvā pasannamānaso madhuraṁ āmodaphalaṁ adāsi. So tena puññakammena devamanussesu saṁsaranto imasmiṁ buddhuppāde bārāṇasiyaṁ khattiyakule nibbattitvā meḷajinoti laddhanāmo vijjāsippesu nipphattiṁ gato paṇḍito byatto disāsu pākaṭo ahosi. So bhagavati bārāṇasiyaṁ isipatane viharante vihāraṁ gantvā satthāraṁ upasaṅkamitvā dhammaṁ sutvā paṭiladdhasaddho pabbajitvā vipassanaṁ paṭṭhapetvā tadaheva arahattaṁ pāpuṇi. Tena vuttaṁ apadāne (apa. thera 2.51.57-62) –",
  "atk-s0508a12:190": "‘‘Sahassaraṁsī bhagavā, sayambhū aparājito;",
  "atk-s0508a12:191": "Vivekā vuṭṭhahitvāna, gocarāyābhinikkhami.",
  "atk-s0508a12:192": "‘‘Phalahattho ahaṁ disvā, upagacchiṁ narāsabhaṁ;",
  "atk-s0508a12:193": "Pasannacitto sumano, avaṭaṁ adadiṁ phalaṁ.",
  "atk-s0508a12:194": "‘‘Catunnavutito kappe, yaṁ phalaṁ adadiṁ tadā;",
  "atk-s0508a12:195": "Duggatiṁ nābhijānāmi, phaladānassidaṁ phalaṁ.",
  "atk-s0508a12:196": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:197": "Arahattaṁ pana patvā aparabhāge bhikkhūhi, ‘‘āvuso, kiṁ tayā uttarimanussadhammo adhigato’’ti puṭṭho sīhanādaṁ nadanto –",
  "atk-s0508a12:198": "131.",
  "atk-s0508a12:199": " ‘‘Yadāhaṁ dhammamassosiṁ, bhāsamānassa satthuno;",
  "atk-s0508a12:200": "Na kaṅkhamabhijānāmi, sabbaññū aparājite.",
  "atk-s0508a12:201": "132.",
  "atk-s0508a12:202": " ‘‘Satthavāhe mahāvīre, sārathīnaṁ varuttame;",
  "atk-s0508a12:203": "Magge paṭipadāyaṁ vā, kaṅkhā mayhaṁ na vijjatī’’ti. – gāthādvayaṁ abhāsi;",
  "atk-s0508a12:204": "Tattha yadāti yasmiṁ kāle. Ahanti attānaṁ niddisati. Dhammanti catusaccadhammaṁ. Assosinti suṇiṁ. Satthunoti diṭṭhadhammikādiatthehi veneyyānaṁ sāsanaṭṭhena satthuno. Kaṅkhanti saṁsayaṁ. Saṅkhatamasaṅkhatañca anavasesato jānanaṭṭhena sabbaññū. Kutocipi parājitā bhāvena aparājite. Veneyyasattānaṁ saṁsārakantārato nibbānaṁ paṭivāhanaṭṭhena satthavāhe. Idaṁ vuttaṁ hoti – yato pabhuti ahaṁ satthuno dhammaṁ desentassa catusaccadhammaṁ assosiṁ sotadvārānusārena upadhāresiṁ upalabhiṁ, tato paṭṭhāya anavasesasaṅkhatāsaṅkhatasammutidhammānaṁ sayambhūñāṇena jānanato sabbaññū anāvaraṇadassāvimhi, pañcannampi mārānaṁ abhibhavanato tehi aparājitattā sadevake loke appaṭihatadhammacakkattā ca aparājite, veneyyasattānaṁ lobhakantārādito vāhanaṭṭhena satthavāhe, mahāvikkantatāya mahāvīre, aññehi duddamānaṁ purisadammānaṁ saraṇato accantikena damathena damanato sārathīnaṁ pavarabhūte uttame sammāsambuddhe , ‘‘buddho nu kho no nu kho’’ti kaṅkhaṁ nābhijānāmi aparappaccayabhāvato. Tathārūpe desite ariyamagge tadupādāyabhūtāya ca sīlādipaṭipadāya ‘‘niyyāniko nu kho na nu kho’’ti kaṅkhā vicikicchā na vijjati natthīti. Ettha ca ariyadhamme saṁsayābhāvakathanena ariyasaṅghepi saṁsayābhāvo kathitoyevāti daṭṭhabbaṁ tattha patiṭṭhitassa anaññathābhāvatoti.",
  "atk-s0508a12:205": "Meḷajinattheragāthāvaṇṇanā niṭṭhitā.",
  "atk-s0508a12:206": "7. Rādhattheragāthāvaṇṇanā",
  "atk-s0508a12:207": "Yathā agāraṁ ducchannantiādikā āyasmato rādhattherassa gāthā. Kā uppatti? Ayaṁ kira padumuttarassa bhagavato kāle haṁsavatīnagare kulagehe nibbattitvā viññutaṁ patto vihāraṁ gantvā satthāraṁ upasaṅkamitvā vanditvā ekamantaṁ nisinno satthārā ekaṁ bhikkhuṁ paṭibhāneyyakānaṁ aggaṭṭhāne ṭhapiyamānaṁ disvā sayaṁ taṁ ṭhānantaraṁ patthetvā mahādānaṁ pavattesi. Satthu uḷārañca pūjaṁ akāsi. So evaṁ katapaṇidhāno tato cuto tattha tattha bhave puññāni upacinanto vipassissa bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya gacchantaṁ disvā pasannamānaso madhurāni ambaphalānī adāsi. So tena puññakammena devaloke nibbattitvā aparāparaṁ puññāni katvā devamanussesu saṁsaranto amhākaṁ bhagavato kāle rājagahe brāhmaṇakule nibbattitvā rādhoti laddhanāmo vayappatto hutvā gharāvāsaṁ vasanto mahallakakāle puttadārehi apasādito, ‘‘kiṁ me gharāvāsena, pabbajissāmī’’ti vihāraṁ gantvā there bhikkhū upasaṅkamitvā pabbajjaṁ yācitvā tehi ‘‘ayaṁ brāhmaṇo jiṇṇo na sakkoti vattapaṭivattaṁ pūretu’’nti paṭikkhitto satthu santikaṁ gantvā attano ajjhāsayaṁ pavedetvā satthārā upanissayasampattiṁ oloketvā āṇattena dhammasenāpatinā pabbājito vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.51.63-67) –",
  "atk-s0508a12:208": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a12:209": "Rathiyaṁ paṭipajjantaṁ, pādaphalaṁ adāsahaṁ.",
  "atk-s0508a12:210": "‘‘Ekanavutito kappe, yaṁ phalaṁ adadiṁ tadā;",
  "atk-s0508a12:211": "Duggatiṁ nābhijānāmi, phaladānassidaṁ phalaṁ.",
  "atk-s0508a12:212": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:213": "Arahattaṁ pana patvā satthu santikāvacaro hutvā vicaranto satthu dhammadesanāpaṭibhānassa paccayabhūtānaṁ paṭibhānajānanakānaṁ aggo jāto. Therassa hi diṭṭhisamudācārañca āgamma dasabalassa navanavā dhammadesanā paṭibhāti. Tenāha bhagavā – ‘‘etadaggaṁ, bhikkhave, mama sāvakānaṁ bhikkhūnaṁ paṭibhāneyyakānaṁ yadidaṁ rādho’’ti (a. ni. 1.219, 233). So ekadivasaṁ ‘‘ime sattā abhāvanāya rāgena abhibhuyyanti, bhāvanāya sati taṁ natthī’’ti bhāvanaṁ thomento ‘‘yathā agāra’’ntiādinā gāthādvayamāha.",
  "atk-s0508a12:214": "133-4. Tattha agāranti yaṁkiñci gehaṁ. Ducchannanti viraḷacchannaṁ chiddāvachiddaṁ. Samativijjhatīti vassavuṭṭhi vinivijjhati. Abhāvitanti taṁ agāraṁ vuṭṭhi viya bhāvanāya rahitattā abhāvitaṁ cittaṁ. Rāgo samativijjhatīti na kevalaṁ rāgova dosamohamānādayopi sabbakilesā tathārūpaṁ cittaṁ ativijjhantiyeva. Subhāvitanti samathavipassanābhāvanāhi suṭṭhu bhāvitaṁ, evarūpaṁ cittaṁ succhannaṁ gehaṁ vuṭṭhi viya rāgādayo kilesā ativijjhituṁ na sakkontīti.",
  "atk-s0508a12:215": "Rādhattheragāthāvaṇṇanā niṭṭhitā.",
  "atk-s0508a12:216": "8. Surādhattheragāthāvaṇṇanā",
  "atk-s0508a12:217": "Khīṇāhi mayhaṁ jātītiādikā āyasmato surādhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannamānaso mātuluṅgaphalaṁ adāsi. So tena puññakammena devaloke nibbattitvā aparāparaṁ puññāni katvā sugatīsuyeva saṁsaranto imasmiṁ buddhuppāde anantaraṁ vuttassa rādhattherassa kaniṭṭho hutvā nibbatti, surādhotissa nāmaṁ ahosi. So jeṭṭhabhātari rādhe pabbajite sayampi pabbajitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 2.51.68-72) –",
  "atk-s0508a12:218": "‘‘Kaṇikāraṁva jalitaṁ, puṇṇamāyeva candimaṁ;",
  "atk-s0508a12:219": "Jalantaṁ dīparukkhaṁva, addasaṁ lokanāyakaṁ.",
  "atk-s0508a12:220": "‘‘Mātuluṅgaphalaṁ gayha, adāsiṁ satthuno ahaṁ;",
  "atk-s0508a12:221": "Dakkhiṇeyyassa vīrassa, pasanno sehi pāṇibhi.",
  "atk-s0508a12:222": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a12:223": "Duggatiṁ nābhijānāmi, phaladānassidaṁ phalaṁ.",
  "atk-s0508a12:224": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:225": "Arahattaṁ pana patvā sāsanassa niyyānikabhāvadassanatthaṁ aññaṁ byākaronto ‘‘khīṇā hī mayha’’ntiādinā gāthādvayamāha.",
  "atk-s0508a12:226": "135-6. Tattha khīṇāti khayaṁ pariyosānaṁ gatā. Jātīti bhavo bhavanibbatti vā. Vusitaṁ jinasāsananti jinassa sammāsambuddhassa sāsanaṁ maggabrahmacariyaṁ vuṭṭhaṁ parivuṭṭhaṁ. Pahīno jālasaṅkhātoti sattasantānassa ottharaṇato nissarituṁ appadānato ca ‘‘jālasaṅkhāto’’ti ca laddhanāmā diṭṭhi avijjā ca pahīnā maggena samucchinnā. Bhavanetti samūhatāti kāmabhavādikassa bhavassa nayanato pavattanato bhavanettisaññitā taṇhā samugghāṭitā. Yassatthāya pabbajitoti yassa atthāya yadatthaṁ ahaṁ agārasmā gehato anagāriyaṁ pabbajjaṁ pabbajito upagato. So sabbesaṁ orambhāgiyuddhambhāgiyappabhedānaṁ saṁyojanānaṁ bandhanānaṁ khayabhūto attho nibbānasaṅkhāto paramattho arahattasaṅkhāto sadattho ca mayā anuppatto adhigatoti attho.",
  "atk-s0508a12:227": "Surādhattheragāthāvaṇṇanā niṭṭhitā.",
  "atk-s0508a12:228": "9. Gotamattheragāthāvaṇṇanā",
  "atk-s0508a12:229": "Sukhaṁsupantīti āyasmato gotamattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto vipassissa bhagavato kāle kulagehe nibbattitvā viññutaṁ patto ekadivasaṁ bhagavantaṁ disvā pasannamānaso āmodaphalamadāsi. Tena puññakammena devaloke nibbattitvā aparāparaṁ puññāni katvā sugatīsuyeva saṁsaranto imasmiṁ buddhuppāde rājagahe brāhmaṇakule nibbattitvā gotamoti laddhanāmo sattavassikakāle upanayanaṁ katvā ratanabhikkhaṁ caritvā sahassaṁ labhitvā taṁ tādise ṭhāne ṭhapetvā vataṁ caranto soḷasasattarasavassuddesikakāle akalyāṇamittehi kāmesu parinīyamāno ekissā rūpūpajīviniyā taṁ sahassabhaṇḍikaṁ datvā brahmacariyavināsaṁ patvā tāya cassa brahmacārirūpaṁ disvā virattākāre dassite ekarattivāseneva nibbinnarūpo attano brahmacariyanivāsaṁ dhanajāniñca saritvā ‘‘ayuttaṁ mayā kata’’nti vippaṭisārī ahosi. Satthā tassa hetusampattiṁ cittācārañca ñatvā tassa āsannaṭṭhāne attānaṁ dassesi. So satthāraṁ disvā pasannamānaso upasaṅkami, tassa bhagavā dhammaṁ desesi. So dhammaṁ sutvā paṭiladdhasaddho pabbajanto khuraggeyeva arahattaṁ pāpuṇi. Tena vuttaṁ apadāne (apa. thera 2.51.80-84) –",
  "atk-s0508a12:230": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a12:231": "Rathiyaṁ paṭipajjantaṁ, āmodamadadiṁ phalaṁ.",
  "atk-s0508a12:232": "‘‘Ekanavutito kappe, yaṁ phalaṁ adadiṁ tadā;",
  "atk-s0508a12:233": "Duggatiṁ nābhijānāmi, phaladānassidaṁ phalaṁ.",
  "atk-s0508a12:234": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:235": "Arahattaṁ pana patvā jhānasukhena phalasukhena vītināmentaṁ eko gihisahāyo upagantvā, ‘‘āvuso, tayā ratanabhikkhāya laddhaṁ pabbajanto kiṁ akāsī’’ti pucchi. Taṁ sutvā thero ‘‘idaṁ nāma kata’’nti anācikkhitvā mātugāme dosaṁ pakāsetvā attano vītarāgabhāvena aññaṁ byākaronto ‘‘sukhaṁ supantī’’tiādinā gāthādvayamāha.",
  "atk-s0508a12:236": "137. Tattha sukhaṁ supanti munayo, ye itthīsu na bajjhareti ye itthīsu visayabhūtāsu nimittabhūtāsu vā rāgabandhanena na bajjhanti, te munayo tapassino saṁyatindriyā sukhaṁ supanti sukhaṁ viharanti, natthi tesaṁ dukkhanti adhippāyo. ‘‘Supantī’’ti hi nidassanamattametaṁ. Sadā verakkhitabbāsūti ekaṁsena sabbakālaṁ rakkhitabbāsu. Itthiyo hi sattabhūmike nippurise pāsāde uparibhūmiyaṁ vasāpetvāpi, kucchiyaṁ pakkhipitvāpi na sakkā rakkhituṁ, tasmā tā kiṭṭhādigāviyo viya sabbakālaṁ rakkhaṇīyā honti. Bahucittatāya vā sāmikena vatthālaṅkārānuppadānādinā cittaññathattato sabbakālaṁ rakkhitabbā. Sarīrasabhāvaṁ vā mālāgandhādīhi paṭicchādanavasena rakkhitabbacittatāya rakkhitabbāti. Yāsu saccaṁ sudullabhanti yāsu saccavacanaṁ laddhuṁ na sakkā, itthiyo hi aggimpi pavisanti, visampi khādanti, satthampi āharanti, ubbandhitvāpi kālaṁ karonti, na pana sacce ṭhātuṁ sakkonti. Tasmā evarūpā itthiyo vajjetvā ṭhitā munayo sukhitā vatāti dasseti.",
  "atk-s0508a12:237": "138. Idāni yassa appahīnattā evarūpāsu itthīsupi bajjhanti, tassa kāmassa attano suppahīnataṁ accantaniṭṭhitatañca dassento dutiyaṁ gāthamāha. Vadhaṁ carimha te kāmāti ambho kāma, tava vadhaṁ accantasamucchedaṁ ariyamaggena carimha, ‘‘vadhaṁ carimhase’’tipi pāṭho, vadhāya pahānāya maggabrahmacariyaṁ acarimhāti attho. Anaṇā dāni te mayanti idāni aggamaggapattito paṭṭhāya iṇabhāvakarāya pahīnattā kāma te anaṇā mayaṁ, na tuyhaṁ iṇaṁ dhārema. Avītarāgo hi rāgassa vase vattanato tassa iṇaṁ dhārento viya hoti, vītarāgo pana taṁ atikkamitvā paramena cittissariyena samannāgato. Anaṇattā eva gacchāma dāni nibbānaṁ, yattha gantvā na socati yasmiṁ nibbāne gamanahetu sabbaso sokahetūnaṁ abhāvato na socati, taṁ anupādisesanibbānameva idāni gacchāma anupāpuṇāmāti attho.",
  "atk-s0508a12:238": "Gotamattheragāthāvaṇṇanā niṭṭhitā.",
  "atk-s0508a12:239": "10. Vasabhattheragāthāvaṇṇanā",
  "atk-s0508a12:240": "Pubbe hanati attānanti āyasmato vasabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto buddhasuññe loke brāhmaṇakule nibbattitvā vayappatto brāhmaṇānaṁ vijjāsippesu nipphattiṁ gantvā nekkhammajjhāsayatāya gharāvāsaṁ pahāya tāpasapabbajjaṁ pabbajitvā cuddasasahassatāpasaparivāro himavantassa avidūre samagge nāma pabbate assamaṁ kāretvā vasanto jhānābhiññāyo nibbattetvā tāpasānaṁ ovādānusāsaniyo dento ekadivasaṁ evaṁ cintesi – ‘‘ahaṁ kho dāni imehi tāpasehi sakkato garukato pūjito viharāmi, mayā pana pūjetabbo na upalabbhati, dukkho kho panāyaṁ loke yadidaṁ agaruvāso’’ti. Evaṁ pana cintetvā purimabuddhesu katādhikāratāya purimabuddhānaṁ cetiye attanā kataṁ pūjāsakkāraṁ anussaritvā ‘‘yaṁnūnāhaṁ purimabuddhe uddissa pulinacetiyaṁ katvā pūjaṁ kareyya’’nti haṭṭhatuṭṭho iddhiyā pulinathūpaṁ suvaṇṇamayaṁ māpetvā suvaṇṇamayādīhi tisahassamattehi pupphehi devasikaṁ pūjaṁ karonto yāvatāyukaṁ puññāni katvā aparihīnajjhāno kālaṁ katvā brahmaloke nibbatto. Tatthapi yāvatāyukaṁ ṭhatvā tato cuto tāvatiṁse nibbattitvā aparāparaṁ devamanussesu saṁsaranto imasmiṁ buddhuppāde vesāliyaṁ licchavirājakule nibbattitvā vasabhoti laddhanāmo vayappatto bhagavato vesāligamane buddhānubhāvaṁ disvā paṭiladdhasaddho pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.50.57-92) –",
  "atk-s0508a12:241": "‘‘Himavantassāvidūre, samaggo nāma pabbato;",
  "atk-s0508a12:242": "Assamo sukato mayhaṁ, paṇṇasālā sumāpitā.",
  "atk-s0508a12:243": "‘‘Nārado nāma nāmena, jaṭilo uggatāpano;",
  "atk-s0508a12:244": "Catuddasasahassāni, sissā paricaranti maṁ.",
  "atk-s0508a12:245": "‘‘Paṭisallīnako santo, evaṁ cintesahaṁ tadā;",
  "atk-s0508a12:246": "Sabbo jano maṁ pūjeti, nāhaṁ pūjemi kiñcanaṁ.",
  "atk-s0508a12:247": "‘‘Na me ovādako atthi, vattā koci na vijjati;",
  "atk-s0508a12:248": "Anācariyupajjhāyo, vane vāsaṁ upemahaṁ.",
  "atk-s0508a12:249": "‘‘Upāsamāno yamahaṁ, garucittaṁ upaṭṭhahe;",
  "atk-s0508a12:250": "So me ācariyo natthi, vanavāso niratthako.",
  "atk-s0508a12:251": "‘‘Āyāgaṁ me gavesissaṁ, garuṁ bhāvaniyaṁ tathā;",
  "atk-s0508a12:252": "Sāvassayo vasissāmi, na koci garahissati.",
  "atk-s0508a12:253": "‘‘Uttānakūlā nadikā, supatitthā manoramā;",
  "atk-s0508a12:254": "Saṁsuddhapulinākiṇṇā, avidūre mamassamaṁ.",
  "atk-s0508a12:255": "‘‘Nadiṁ amarikaṁ nāma, upagantvānahaṁ tadā;",
  "atk-s0508a12:256": "Saṁvaḍḍhayitvā pulinaṁ, akaṁ pulinacetiyaṁ.",
  "atk-s0508a12:257": "‘‘Ye te ahesuṁ sambuddhā, bhavantakaraṇā munī;",
  "atk-s0508a12:258": "Tesaṁ etādiso thūpo, taṁ nimittaṁ karomahaṁ.",
  "atk-s0508a12:259": "‘‘Karitvā pulinaṁ thūpaṁ, sovaṇṇaṁ māpayiṁ ahaṁ;",
  "atk-s0508a12:260": "Soṇṇakiṅkaṇipupphāni, sahasse tīṇi pūjayiṁ.",
  "atk-s0508a12:261": "‘‘Sāyapātaṁ namassāmi, vedajāto katañjalī;",
  "atk-s0508a12:262": "Sammukhā viya sambuddhaṁ, vandiṁ pulinacetiyaṁ.",
  "atk-s0508a12:263": "‘‘Yadā kilesā jāyanti, vitakkā gehanissitā;",
  "atk-s0508a12:264": "Sarāmi sukataṁ thūpaṁ, paccavekkhāmi tāvade.",
  "atk-s0508a12:265": "‘‘Upanissāya viharaṁ, satthavāhaṁ vināyakaṁ;",
  "atk-s0508a12:266": "Kilese saṁvaseyyāsi, na yuttaṁ tava mārisa.",
  "atk-s0508a12:267": "‘‘Saha āvajjite thūpe, gāravaṁ hoti me tadā;",
  "atk-s0508a12:268": "Kuvitakke vinodesiṁ, nāgo tuttaṭṭito yathā.",
  "atk-s0508a12:269": "‘‘Evaṁ viharamānaṁ maṁ, maccurājābhimaddatha;",
  "atk-s0508a12:270": "Tattha kālaṅkato santo, brahmalokamagacchahaṁ.",
  "atk-s0508a12:271": "‘‘Yāvatāyuṁ vasitvāna, tidive upapajjahaṁ;",
  "atk-s0508a12:272": "Asītikkhattuṁ devindo, devarajjamakārayiṁ.",
  "atk-s0508a12:273": "‘‘Satānaṁ tīṇikkhattuñca, cakkavattī ahosahaṁ;",
  "atk-s0508a12:274": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a12:275": "‘‘Soṇṇakiṅkaṇipupphānaṁ, vipākaṁ anubhomahaṁ;",
  "atk-s0508a12:276": "Dhātīsatasahassāni, parivārenti maṁ bhave.",
  "atk-s0508a12:277": "‘‘Thūpassa pariciṇṇattā, rajojallaṁ na limpati;",
  "atk-s0508a12:278": "Gatte sedā na muccanti, suppabhāso bhavāmahaṁ.",
  "atk-s0508a12:279": "‘‘Aho me sukato thūpo, sudiṭṭhāmarikā nadī;",
  "atk-s0508a12:280": "Thūpaṁ katvāna pulinaṁ, pattomhi acalaṁ padaṁ.",
  "atk-s0508a12:281": "‘‘Kusalaṁ kattukāmena, jantunā sāragāhinā;",
  "atk-s0508a12:282": "Natthi khettaṁ akhettaṁ vā, paṭipattīva sādhakā.",
  "atk-s0508a12:283": "‘‘Yathāpi balavā poso, aṇṇavaṁtaritussahe;",
  "atk-s0508a12:284": "Parittaṁ kaṭṭhamādāya, pakkhandeyya mahāsaraṁ.",
  "atk-s0508a12:285": "‘‘Imāhaṁ kaṭṭhaṁ nissāya, tarissāmi mahodadhiṁ;",
  "atk-s0508a12:286": "Ussāhena vīriyena, tareyya udadhiṁ naro.",
  "atk-s0508a12:287": "‘‘Tatheva me kataṁ kammaṁ, parittaṁ thokakañca yaṁ;",
  "atk-s0508a12:288": "Taṁ kammaṁ upanissāya, saṁsāraṁ samatikkamiṁ.",
  "atk-s0508a12:289": "‘‘Pacchime bhave sampatte, sukkamūlena codito;",
  "atk-s0508a12:290": "Sāvatthiyaṁ pure jāto, mahāsāle suaḍḍhake.",
  "atk-s0508a12:291": "‘‘Saddhā mātā pitā mayhaṁ, buddhassa saraṇaṁ gatā;",
  "atk-s0508a12:292": "Ubho diṭṭhapadā ete, anuvattanti sāsanaṁ.",
  "atk-s0508a12:293": "‘‘Bodhipapaṭikaṁ gayha, soṇṇathūpamakārayuṁ;",
  "atk-s0508a12:294": "Sāyapātaṁ namassanti, sakyaputtassa sammukhā.",
  "atk-s0508a12:295": "‘‘Uposathamhi divase, soṇṇathūpaṁ vinīharuṁ;",
  "atk-s0508a12:296": "Buddhassa vaṇṇaṁ kittentā, tiyāmaṁ vītināmayuṁ.",
  "atk-s0508a12:297": "‘‘Saha disvānahaṁ thūpaṁ, sariṁ pulinacetiyaṁ;",
  "atk-s0508a12:298": "Ekāsane nisīditvā, arahattamapāpuṇiṁ.",
  "atk-s0508a12:299": "‘‘Gavesamāno taṁ vīraṁ, dhammasenāpatiddasaṁ;",
  "atk-s0508a12:300": "Agārā nikkhamitvāna, pabbajiṁ tassa santike.",
  "atk-s0508a12:301": "‘‘Jātiyā sattavassena, arahattamapāpuṇiṁ;",
  "atk-s0508a12:302": "Upasampādayī buddho, guṇamaññāya cakkhumā.",
  "atk-s0508a12:303": "‘‘Dārakeneva santena, kiriyaṁ niṭṭhitaṁ mayā;",
  "atk-s0508a12:304": "Kataṁ me karaṇīyajja, sakyaputtassa sāsane.",
  "atk-s0508a12:305": "‘‘Sabbaverabhayātīto, sabbasaṅgātigo isi;",
  "atk-s0508a12:306": "Sāvako te mahāvīra, soṇṇathūpassidaṁ phalaṁ.",
  "atk-s0508a12:307": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:308": "Arahattaṁ pana patvā dāyakānuggahaṁ karonto tehi upanīte paccaye na paṭikkhipati, yathāladdheyeva paribhuñjati. Taṁ puthujjanā ‘‘ayaṁ kāyadaḷhibahulo arakkhitacitto’’ti maññamānā avamaññanti. Thero taṁ agaṇentova viharati. Tassa pana avidūre aññataro kuhakabhikkhu pāpiccho samāno appiccho viya santuṭṭho viya attānaṁ dassento lokaṁ vañcento viharati. Mahājano taṁ arahantaṁ viya sambhāveti. Athassa sakko devānamindo taṁ pavattiṁ ñatvā theraṁ upasaṅkamitvā, ‘‘bhante, kiṁ nāma kuhako karotī’’ti pucchi. Thero pāpicchaṁ garahanto –",
  "atk-s0508a12:309": "139.",
  "atk-s0508a12:310": " ‘‘Pubbe hanati attānaṁ, pacchā hanati so pare;",
  "atk-s0508a12:311": "Suhataṁ hanti attānaṁ, vītaṁseneva pakkhimā.",
  "atk-s0508a12:312": "140.",
  "atk-s0508a12:313": " ‘‘Na brāhmaṇo bahivaṇṇo, antovaṇṇo hi brāhmaṇo;",
  "atk-s0508a12:314": "Yasmiṁ pāpāni kammāni, sa ve kaṇho sujampatī’’ti. – gāthādvayamāha;",
  "atk-s0508a12:315": "Tattha pubbe hanati attānanti kuhakapuggalo attano kuhakavuttiyā lokaṁ vañcento pāpicchatādīhi pāpadhammehi paṭhamameva attānaṁ hanati, attano kusalakoṭṭhāsaṁ vināseti. Pacchā hanati so pareti so kuhako paṭhamaṁ tāva vuttanayena attānaṁ hantvā pacchā pare yehi ‘‘ayaṁ bhikkhu pesalo ariyo’’ti vā sambhāventehi kārā katā, te hanati tesaṁ kārāni attani katāni amahapphalāni katvā paccayavināsanena vināseti. Satipi kuhakassa ubhayahanane attahanane pana ayaṁ visesoti dassento āha suhataṁ hanti attānanti. So kuhako attānaṁ hananto suhataṁ katvā hanti vināseti, yathā kiṁ? Vītaṁseneva pakkhimāti, vītaṁsoti dīpakasakuṇo, tena. Pakkhimāti sākuṇiko. Yathā tena vītaṁsasakuṇena aññe sakuṇe vañcetvā hananto attānaṁ idha lokepi hanati viññugarahasāvajjasabhāvādinā, samparāyaṁ pana duggatiparikkilesena hanatiyeva, na pana te sakuṇe pacchā hantuṁ sakkoti, evaṁ kuhakopi kohaññena lokaṁ vañcetvā idha lokepi attānaṁ hanati vippaṭisāraviññugarahādīhi, paralokepi duggatiparikkilesehi, na pana te paccayadāyake apāyadukkhaṁ pāpeti. Apica kuhako dakkhiṇāya amahapphalabhāvakaraṇeneva dāyakaṁ hanatīti vutto, na nipphalabhāvakaraṇena. Vuttañhetaṁ bhagavatā – ‘‘dussīlassa manussabhūtassa dānaṁ datvā sahassaguṇā dakkhiṇā pāṭikaṅkhitabbā’’ti (ma. ni. 3.379). Tenāha ‘‘suhataṁ hanti attāna’’nti.",
  "atk-s0508a12:316": "Evaṁ bāhiraparimajjanamatte ṭhitā puggalā suddhā nāma na honti, abbhantarasuddhiyā eva pana suddhā hontīti dassento ‘‘na brāhmaṇo’’ti dutiyaṁ gāthamāha. Tassattho – iriyāpathasaṇṭhapanādibahisampattimattena brāhmaṇo na hoti. Sampattiattho hi idha vaṇṇa-saddo. Abbhantare pana sīlādisampattiyā brāhmaṇo hoti, ‘‘bāhitapāpo brāhmaṇo’’ti katvā. Tasmā ‘‘yasmiṁ pāpāni lāmakāni kammāni saṁvijjanti, ekaṁsena so kaṇho nihīnapuggalo’’ti sujampati, devānaminda, jānāhi. Taṁ sutvā sakko kuhakabhikkhuṁ tajjetvā ‘‘dhamme vattāhī’’ti ovaditvā sakaṭṭhānameva gato.",
  "atk-s0508a12:317": "Vasabhattheragāthāvaṇṇanā niṭṭhitā.",
  "atk-s0508a12:318": "Dukanipāte paṭhamavaggavaṇṇanā niṭṭhitā.",
  "atk-s0508a12:319": "2. Dutiyavaggo",
  "atk-s0508a12:320": "1. Mahācundattheragāthāvaṇṇanā",
  "atk-s0508a12:321": "Sussūsāti āyasmato mahācundattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kumbhakārakule nibbattitvā viññutaṁ patto kumbhakārakammena jīvanto ekadivasaṁ satthāraṁ disvā pasannamānaso ekaṁ mattikāpattaṁ svābhisaṅkhataṁ katvā bhagavato adāsi. So tena puññakammena devamanussesu saṁsaranto imasmiṁ buddhuppāde magadharaṭṭhe nālakagāme rūpasāriyā brāhmaṇiyā putto sāriputtattherassa kaniṭṭhabhātā hutvā nibbatti, cundotissa nāmaṁ ahosi. So vayappatto dhammasenāpatiṁ anupabbajitvā taṁ nissāya vipassanaṁ paṭṭhapetvā ghaṭento vāyamanto nacirasseva chaḷabhiñño ahosi. Tena vuttaṁ apadāne (apa. thera 2.51.39-50) –",
  "atk-s0508a12:322": "‘‘Nagare haṁsavatiyā, kumbhakāro ahosahaṁ;",
  "atk-s0508a12:323": "Addasaṁ virajaṁ buddhaṁ, oghatiṇṇamanāsavaṁ.",
  "atk-s0508a12:324": "‘‘Sukataṁ mattikāpattaṁ, buddhaseṭṭhassadāsahaṁ;",
  "atk-s0508a12:325": "Pattaṁ datvā bhagavato, ujubhūtassa tādino.",
  "atk-s0508a12:326": "‘‘Bhave nibbattamānohaṁ, soṇṇathāle labhāmahaṁ;",
  "atk-s0508a12:327": "Rūpimaye ca sovaṇṇe, taṭṭike ca maṇīmaye.",
  "atk-s0508a12:328": "‘‘Pātiyo paribhuñjāmi, puññakammassidaṁ phalaṁ;",
  "atk-s0508a12:329": "Yasānañca dhanānañca, aggabhūto ca homahaṁ.",
  "atk-s0508a12:330": "‘‘Yathāpi bhaddake khette, bījaṁ appampi ropitaṁ;",
  "atk-s0508a12:331": "Sammādhāraṁ pavecchante, phalaṁ toseti kassakaṁ.",
  "atk-s0508a12:332": "‘‘Tathevidaṁ pattadānaṁ, buddhakhettamhi ropitaṁ;",
  "atk-s0508a12:333": "Pītidhāre pavassante, phalaṁ maṁ tosayissati.",
  "atk-s0508a12:334": "‘‘Yāvatā khettā vijjanti, saṅghāpi ca gaṇāpi ca;",
  "atk-s0508a12:335": "Buddhakhettasamo natthi, sukhado sabbapāṇinaṁ.",
  "atk-s0508a12:336": "‘‘Namo te purisājañña, namo te purisuttama;",
  "atk-s0508a12:337": "Ekapattaṁ daditvāna, pattomhi acalaṁ padaṁ.",
  "atk-s0508a12:338": "‘‘Ekanavutito kappe, yaṁ pattamadadiṁ tadā;",
  "atk-s0508a12:339": "Duggatiṁ nābhijānāmi, pattadānassidaṁ phalaṁ.",
  "atk-s0508a12:340": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:341": "Chaḷabhiñño pana hutvā attanā paṭiladdhasampattiyā kāraṇabhūtaṁ garūpanissayaṁ vivekavāsañca kittento –",
  "atk-s0508a12:342": "141.",
  "atk-s0508a12:343": " ‘‘Sussūsā sutavaddhanī, sutaṁ paññāya vaddhanaṁ;",
  "atk-s0508a12:344": "Paññāya atthaṁ jānāti, ñāto attho sukhāvaho.",
  "atk-s0508a12:345": "142.",
  "atk-s0508a12:346": " ‘‘Sevetha pantāni senāsanāni, careyya saṁyojanavippamokkhaṁ;",
  "atk-s0508a12:347": "Sace ratiṁ nādhigaccheyya tattha, saṅghe vase rakkhitatto satīmā’’ti. –",
  "atk-s0508a12:348": "Gāthādvayaṁ abhāsi.",
  "atk-s0508a12:349": "Tattha sussūsāti sotabbayuttassa sabbasutassa sotumicchā, garusannivāsopi. Diṭṭhadhammikādibhedañhi atthaṁ sotumicchantena kalyāṇamitte upasaṅkamitvā vattakaraṇena payirupāsitvā yadā te payirupāsanāya ārādhitacittā kañci upanisīditukāmā honti, atha ne upanisīditvā adhigatāya sotumicchāya ohitasotena sotabbaṁ hotīti garusannivāsopi sussūsāhetutāya ‘‘sussūsā’’ti vuccati. Sā panāyaṁ sussūsā saccapaṭiccasamuppādādipaṭisaṁyuttaṁ sutaṁ taṁsamaṅgino puggalassa vaḍḍheti brūhetīti sutavaddhanī, bāhusaccakārīti attho. Sutaṁ paññāya vaddhananti yaṁ taṁ ‘‘sutadharo sutasannicayo’’ti (ma. ni. 1.339; a. ni. 4.22) ‘‘idhekaccassa bahukaṁ sutaṁ hoti suttaṁ geyyaṁ veyyākaraṇa’’nti (a. ni. 4.6) ca evamādinā nayena vuttaṁ bāhusaccaṁ, taṁ akusalappahānakusalādhigamanahetubhūtaṁ paññaṁ vaddhetīti sutaṁ paññāya vaddhanaṁ, vuttañhetaṁ bhagavatā –",
  "atk-s0508a12:350": "‘‘Sutāvudho kho, bhikkhave, ariyasāvako akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti, suddhaṁ attānaṁ pariharatī’’ti (a. ni. 7.67).",
  "atk-s0508a12:351": "Paññāya atthaṁ jānātīti bahussuto sutamayañāṇe ṭhito taṁ paṭipattiṁ paṭipajjanto sutānusārena atthūpaparikkhāya dhammanijjhānena bhāvanāya ca lokiyalokuttarabhedaṁ diṭṭhadhammādivibhāgaṁ dukkhādivibhāgañca atthaṁ yathābhūtaṁ pajānāti ca paṭivijjhati ca, tenāha bhagavā –",
  "atk-s0508a12:352": "‘‘Sutassa yathāpariyattassa atthamaññāya dhammamaññāya dhammānudhammappaṭipanno hotī’’ti (a. ni. 4.6).",
  "atk-s0508a12:353": "‘‘Dhatānaṁ dhammānaṁ atthaṁ upaparikkhati, atthaṁ upaparikkhato dhammā nijjhānaṁ khamanti, dhammanijjhānakkhantiyā sati chando jāyati, chandajāto ussahati, ussahitvā tuleti, tulayitvā padahati, pahitatto samāno kāyena ceva paramasaccaṁ sacchikaroti, paññāya ca naṁ ativijjha passatī’’ti (ma. ni. 2.432) ca.",
  "atk-s0508a12:354": "Ñāto attho sukhāvahoti yathāvutto diṭṭhadhammikādiattho ceva dukkhādiattho ca yāthāvato ñāto adhigato lokiyalokuttarabhedaṁ sukhaṁ āvahati nipphādetīti attho.",
  "atk-s0508a12:355": "Ṭhitāya bhāvanāpaññāya sutamatteneva na sijjhatīti tassā paṭipajjanavidhiṁ dassento ‘‘sevetha…pe…vippamokkha’’nti āha. Tattha sevetha pantāni senāsanānīti kāyavivekamāha. Tena saṁyojanappahānassa ca vakkhamānattā vivekārahasseva vivekavāsoti sīlasaṁvarādayo idha avuttasiddhā veditabbā. Careyya saṁyojanavippamokkhanti yathā saṁyojanehi cittaṁ vippamuccati, tathā vipassanābhāvanaṁ maggabhāvanañca careyya paṭipajjeyyāti attho. Sace ratiṁ nādhigaccheyya tatthāti tesu pantasenāsanesu yathāladdhesu adhikusaladhammesu ca ratiṁ pubbenāparaṁ visesassa alābhato abhiratiṁ na labheyya, saṅghe bhikkhusamūhe rakkhitatto kammaṭṭhānaparigaṇhanato rakkhitacitto chasu dvāresu satiārakkhāya upaṭṭhapanena satimā vaseyya vihareyya, evaṁ viharantassa ca api nāma saṁyojanavippamokkho bhaveyyāti adhippāyo.",
  "atk-s0508a12:356": "Mahācundattheragāthāvaṇṇanā niṭṭhitā.",
  "atk-s0508a12:357": "2. Jotidāsattheragāthāvaṇṇanā",
  "atk-s0508a12:358": "Ye kho teti āyasmato jotidāsattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya gacchantaṁ disvā pasannacitto kāsumārikaphalaṁ adāsi. So tena puññakammena devamanussesu saṁsaranto imasmiṁ buddhuppāde pādiyatthajanapade vibhavasampannassa brāhmaṇassa putto hutvā nibbatti, jotidāsotissa nāmaṁ ahosi. So viññutaṁ patvā gharamāvasanto ekadivasaṁ mahākassapattheraṁ attano gāme piṇḍāya carantaṁ disvā pasannacitto bhojetvā therassa santike dhammaṁ sutvā attano gāmasamīpe pabbate mahantaṁ vihāraṁ kāretvā theraṁ tattha vāsetvā catūhi paccayehi upaṭṭhahanto therassa dhammadesanāya paṭiladdhasaṁvego pabbajitvā vipassanāya kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 2.51.51-56) –",
  "atk-s0508a12:359": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a12:360": "Addasaṁ virajaṁ buddhaṁ, lokajeṭṭhaṁ narāsabhaṁ.",
  "atk-s0508a12:361": "‘‘Pasannacitto sumano, sire katvāna añjaliṁ;",
  "atk-s0508a12:362": "Kāsumārikamādāya, buddhaseṭṭhassadāsahaṁ.",
  "atk-s0508a12:363": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a12:364": "Duggatiṁ nābhijānāmi, phaladānassidaṁ phalaṁ.",
  "atk-s0508a12:365": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:366": "Chaḷabhiñño pana hutvā tīṇi piṭakāni uggahetvā visesato vinayapiṭake sukusalabhāvaṁ patvā dasavassiko parisupaṭṭhāko ca hutvā bahūhi bhikkhūhi saddhiṁ bhagavantaṁ vandituṁ sāvatthiṁ gacchanto antarāmagge addhānaparissamavinodanatthaṁ titthiyānaṁ ārāmaṁ pavisitvā ekamantaṁ nisinno ekaṁ pañcatapaṁ tapantaṁ brāhmaṇaṁ disvā, ‘‘kiṁ, brāhmaṇa, aññasmiṁ tapanīye aññaṁ tapatī’’ti āha. Taṁ sutvā brāhmaṇo kupito, ‘‘bho, muṇḍaka, kiṁ aññaṁ tapanīya’’nti āha. Thero tassa –",
  "atk-s0508a12:367": "‘‘Kopo ca issā paraheṭhanā ca, māno ca sārambhamado pamādo;",
  "atk-s0508a12:368": "Taṇhā avijjā bhavasaṅgatī ca, te tappanīyā na hi rūpakhandho’’ti. –",
  "atk-s0508a12:369": "Gāthāya dhammaṁ desesi. Taṁ sutvā so brāhmaṇo tasmiṁ titthiyārāme sabbe aññatitthiyā ca therassa santike pabbajiṁsu. Thero tehi saddhiṁ sāvatthiṁ gantvā bhagavantaṁ vanditvā katipāhaṁ tattha vasitvā attano jātibhūmiṁyeva gato dassanatthaṁ upagatesu ñātakesu nānāladdhike yaññasuddhike ovadanto –",
  "atk-s0508a12:370": "143.",
  "atk-s0508a12:371": " ‘‘Ye kho te veṭhamissena, nānattena ca kammunā;",
  "atk-s0508a12:372": "Manusse uparundhanti, pharusūpakkamā janā;",
  "atk-s0508a12:373": "Tepi tattheva kīranti, na hi kammaṁ panassati.",
  "atk-s0508a12:374": "144.",
  "atk-s0508a12:375": " ‘‘Yaṁ karoti naro kammaṁ, kalyāṇaṁ yadi pāpakaṁ;",
  "atk-s0508a12:376": "Tassa tasseva dāyādo, yaṁ yaṁ kammaṁ pakubbatī’’ti. – gāthādvayaṁ abhāsi;",
  "atk-s0508a12:377": "Tattha yeti aniyamuddeso. Teti aniyamato eva paṭiniddeso. Padadvayassāpi ‘‘janā’’ti iminā sambandho. Khoti nipātamattaṁ. Veṭhamissenāti varattakhaṇḍādinā sīsādīsu veṭhadānena. ‘‘Vedhamissenā’’tipi pāḷi, so evattho. Nānattena ca kammunāti hananaghātanahatthapādādicchedanena khuddakaseḷadānādinā ca nānāvidhena parūpaghātakammena. Manusseti nidassanamattaṁ, tasmā ye keci satteti adhippāyo. Uparundhantīti vibādhenti. Pharusūpakkamāti dāruṇapayogā, kurūrakammantāti attho. Janāti sattā. Tepi tattheva kīrantīti te vuttappakārā puggalā yāhi kammakāraṇāhi aññe bādhiṁsu. Tattheva tāsuyeva kāraṇāsu sayampi kīranti pakkhipīyanti, tathārūpaṁyeva dukkhaṁ anubhavantīti attho. ‘‘Tatheva kīrantī’’ti ca pāṭho, yathā sayaṁ aññesaṁ dukkhaṁ akaṁsu, tatheva aññehi karīyanti, dukkhaṁ pāpīyantīti attho, kasmā? Na hi kammaṁ panassati kammañhi ekantaṁ upacitaṁ vipākaṁ adatvā na vigacchati, avasesapaccayasamavāye vipaccatevāti adhippāyo.",
  "atk-s0508a12:378": "Idāni ‘‘na hi kammaṁ panassatī’’ti saṅkhepato vuttamatthaṁ vibhajitvā sattānaṁ kammassakataṁ vibhāvetuṁ ‘‘yaṁ karotī’’ti gāthaṁ abhāsi. Tassattho yaṁ kammaṁ kalyāṇaṁ kusalaṁ, yadi vā pāpakaṁ akusalaṁ satto karoti, karonto ca tattha yaṁ kammaṁ yathā phaladānasamatthaṁ hoti, tathā pakubbati upacinoti. Tassa tasseva dāyādoti tassa tasseva kammaphalassa gaṇhanato tena tena kammena dātabbavipākassa bhāgī hotīti attho. Tenāha bhagavā – ‘‘kammassakā, māṇava, sattā kammadāyādā’’tiādi (ma. ni. 3.289). Imā gāthā sutvā therassa ñātakā kammassakatāyaṁ patiṭṭhahiṁsūti.",
  "atk-s0508a12:379": "Jotidāsattheragāthāvaṇṇanā niṭṭhitā.",
  "atk-s0508a12:380": "3. Heraññakānittheragāthāvaṇṇanā",
  "atk-s0508a12:381": "Accayantiahorattāti āyasmato heraññakānittherassa gāthā. Kā uppatti? Ayaṁ kira padumuttarassa bhagavato kāle haṁsavatīnagare kulagehe nibbattitvā viññutaṁ patto paresaṁ bhatako hutvā jīvanto ekadivasaṁ sujātassa nāma satthusāvakassa paṁsukūlaṁ pariyesantassa upaḍḍhadussaṁ pariccaji. So tena puññakammena tāvatiṁsesu nibbattitvā aparāparaṁ devamanussesu saṁsaranto imasmiṁ buddhuppāde kosalarañño gāmabhojakassa coravosāsakassa putto hutvā nibbatti, heraññakānītissa nāmaṁ ahosi. So vayappatto pitu accayena raññā tasmiṁyeva gāmabhojakaṭṭhāne ṭhapito jetavanapaṭiggahaṇe buddhānubhāvaṁ disvā paṭiladdhasaddho attano kaniṭṭhassa taṁ ṭhānantaraṁ dāpetvā rājānaṁ āpucchitvā pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.50.31-40) –",
  "atk-s0508a12:382": "‘‘Padumuttarabhagavato, sujāto nāma sāvako;",
  "atk-s0508a12:383": "Paṁsukūlaṁ gavesanto, saṅkāre carate tadā.",
  "atk-s0508a12:384": "‘‘Nagare haṁsavatiyā, paresaṁ bhatako ahaṁ;",
  "atk-s0508a12:385": "Upaḍḍhadussaṁ datvāna, sirasā abhivādayiṁ.",
  "atk-s0508a12:386": "‘‘Tena kammena sukatena, cetanāpaṇidhīhi ca;",
  "atk-s0508a12:387": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a12:388": "‘‘Tettiṁsakkhattuṁ devindo, devarajjamakārayiṁ;",
  "atk-s0508a12:389": "Sattasattatikkhattuñca, cakkavattī ahosahaṁ.",
  "atk-s0508a12:390": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a12:391": "Upaḍḍhadussadānena, modāmi akutobhayo.",
  "atk-s0508a12:392": "‘‘Icchamāno cahaṁ ajja, sakānanaṁ sapabbataṁ;",
  "atk-s0508a12:393": "Khomadussehi chādeyyaṁ, aḍḍhadussassidaṁ phalaṁ.",
  "atk-s0508a12:394": "‘‘Satasahassito kappe, yaṁ dānamadadiṁ tadā;",
  "atk-s0508a12:395": "Duggatiṁ nābhijānāmi, aḍḍhadussassidaṁ phalaṁ.",
  "atk-s0508a12:396": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:397": "Arahattaṁ pana patvā attano kaniṭṭhabhātaraṁ tato kammato nivattetukāmo tasmiṁyeva kamme abhirataṁ disvā taṁ codento –",
  "atk-s0508a12:398": "145.",
  "atk-s0508a12:399": " ‘‘Accayanti ahorattā, jīvitaṁ uparujjhati;",
  "atk-s0508a12:400": "Āyu khīyati maccānaṁ, kunnadīnaṁva odakaṁ.",
  "atk-s0508a12:401": "146.",
  "atk-s0508a12:402": " ‘‘Atha pāpāni kammāni, karaṁ bālo na bujjhati;",
  "atk-s0508a12:403": "Pacchāssa kaṭukaṁ hoti, vipāko hissa pāpako’’ti. –",
  "atk-s0508a12:404": "Gāthādvayaṁ abhāsi.",
  "atk-s0508a12:405": "Tattha accayantīti atikkamanti, lahuṁ lahuṁ apagacchantīti attho. Ahorattāti rattindivā. Jīvitaṁ uparujjhatīti jīvitindriyañca khaṇikanirodhavasena nirujjhati. Vuttañhi ‘‘khaṇe khaṇe, tvaṁ bhikkhu, jāyasi ca jiyyasi ca miyyasi ca cavasi ca upapajjasi cā’’ti. Āyu khīyati maccānanti maritabbasabhāvattā maccāti laddhanāmānaṁ imesaṁ sattānaṁ āyu ‘‘yo ciraṁ jīvati, so vassasataṁ appaṁ vā bhiyyo’’ti (dī. ni. 2.91; saṁ. ni. 2.143; a. ni. 7.74) evaṁ paricchinnakālaparamāyu khīyati khayañca sambhedañca gacchati, yathā kiṁ? Kunnadīnaṁva odakaṁ yathā nāma kunnadīnaṁ pabbateyyānaṁ khuddakanadīnaṁ udakaṁ ciraṁ na tiṭṭhati, lahutaraṁ khīyati, āgatamattaṁyeva vigacchati, evaṁ sattānaṁ āyu lahutaraṁ khīyati khayaṁ gacchati. Ettha ca udakameva ‘‘odaka’’nti vuttaṁ, yathā manoyeva mānasanti.",
  "atk-s0508a12:406": "Athapāpāni kammāni, karaṁ bālo na bujjhatīti evaṁ saṁsāre aniccepi samāne bālo lobhavasena vā kodhavasena vā pāpāni kammāni karoti, karontopi na bujjhati, pāpaṁ karonto ca ‘‘pāpaṁ karomī’’ti abujjhanako nāma natthi, ‘‘imassa kammassa evarūpo dukkho vipāko’’ti pana ajānanato ‘‘na bujjhatī’’ti vuttaṁ. Pacchāssa kaṭukaṁ hotīti yadipi pāpassa kammassa āyūhanakkhaṇe ‘‘imassa kammassa evarūpo vipāko’’ti na bujjhati, tato pacchā pana nirayādīsu nibbattassa assa bālassa kaṭukaṁ aniṭṭhaṁ dukkhameva hoti. Vipāko hissa pāpako yasmā assa pāpakammassa nāma vipāko pāpako nihīno aniṭṭho evāti. Imaṁ pana ovādaṁ sutvā therassa kaniṭṭhabhātā rājānaṁ āpucchitvā pabbajitvā nacirasseva sadatthaṁ nipphādesi.",
  "atk-s0508a12:407": "Heraññakānittheragāthāvaṇṇanā niṭṭhitā.",
  "atk-s0508a12:408": "4. Somamittattheragāthāvaṇṇanā",
  "atk-s0508a12:409": "Parittaṁdārunti āyasmato somamittattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṁ patto buddhaguṇe sutvā pasannamānaso ekadivasaṁ kiṁsukarukkhaṁ pupphitaṁ disvā pupphāni gahetvā satthāraṁ uddissa ākāse khipitvā pūjesi. So tena puññakammena devamanussesu saṁsaranto imasmiṁ buddhuppāde bārāṇasiyaṁ brāhmaṇakule nibbattitvā somamittoti laddhanāmo tiṇṇaṁ vedānaṁ pāragū hutvā vimalena nāma therena kataparicayattā abhiṇhaṁ tassa santikaṁ gacchanto dhammaṁ sutvā sāsane laddhappasādo pabbajitvā laddhūpasampado vattapaṭivattaṁ pūrento vicarati. Vimalatthero pana kusīto middhabahulo rattindivaṁ vītināmeti. Somamitto ‘‘kusītaṁ nāma nissāya ko guṇo’’ti taṁ pahāya mahākassapattheraṁ upasaṅkamitvā tassa ovāde ṭhatvā vipassanaṁ paṭṭhapetvā nacirasseva arahatte patiṭṭhāsi. Tena vuttaṁ apadāne (apa. thera 2.50.25-30) –",
  "atk-s0508a12:410": "‘‘Kiṁsukaṁ pupphitaṁ disvā, paggahetvāna añjaliṁ;",
  "atk-s0508a12:411": "Buddhaseṭṭhaṁ saritvāna, ākāse abhipūjayiṁ.",
  "atk-s0508a12:412": "‘‘Tena kammena sukatena, cetanāpaṇidhīhi ca;",
  "atk-s0508a12:413": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a12:414": "‘‘Ekatiṁse ito kappe, yaṁ kammamakariṁ tadā;",
  "atk-s0508a12:415": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a12:416": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a12:417": "Nāgova bandhanaṁ chetvā, viharāmi anāsavo.",
  "atk-s0508a12:418": "‘‘Svāgataṁ vata me āsi, mama buddhassa santike;",
  "atk-s0508a12:419": "Tisso vijjā anuppattā, kataṁ buddhassa sāsana’’nti.",
  "atk-s0508a12:420": "Arahattaṁ pana patvā vimalattheraṁ ovādena tajjento –",
  "atk-s0508a12:421": "147.",
  "atk-s0508a12:422": " ‘‘Parittaṁ dārumāruyha, yathā sīde mahaṇṇave;",
  "atk-s0508a12:423": "Evaṁ kusītamāgamma, sādhujīvīpi sīdati;",
  "atk-s0508a12:424": "Tasmā taṁ parivajjeyya, kusītaṁ hīnavīriyaṁ.",
  "atk-s0508a12:425": "148.",
  "atk-s0508a12:426": " ‘‘Pavivittehi ariyehi, pahitattehi jhāyibhi;",
  "atk-s0508a12:427": "Niccaṁ āraddhavīriyehi, paṇḍitehi sahāvase’’ti. – gāthādvayaṁ abhāsi;",
  "atk-s0508a12:428": "Tattha parittaṁ dārumāruyha, yathā sīde mahaṇṇaveti pesalopi kulaputto kusītaṁ alasapuggalaṁ nissāya sīdati saṁsāre patati, na tassa pāraṁ nibbānaṁ gacchati. Yasmā etadevaṁ, tasmā taṁ adhikusaladhammavasena sīsaṁ anukkhipitvā kucchitaṁ sīdanato kusītaṁ vīriyārambhābhāvato hīnavīriyaṁ puggalaṁ sabbathā vajjeyya, na tassa diṭṭhānugatiṁ āpajjeyyāti attho.",
  "atk-s0508a12:429": "Evaṁ puggalādhiṭṭhānāya gāthāya kosajje ādīnavaṁ dassetvā idāni vīriyārambhe ānisaṁse dassetuṁ ‘‘pavivittehī’’tiādi vuttaṁ. Tassattho – ye pana kāyavivekasambhavena pavivittā, tato eva kilesehi ārakattā ariyā, nibbānaṁ patipesitattatāya pahitattā ārammaṇūpanijjhānavasena lakkhaṇūpanijjhānavasena ca jhāyino, sabbakālaṁ paggahitavīriyatāya āraddhavīriyā, lokiyalokuttarabhedāya paññāya samannāgatattā paṇḍitā, tehiyeva saha āvaseyya sadatthaṁ nipphādetukāmo saṁvaseyyāti. Taṁ sutvā vimalatthero saṁviggamānaso vipassanaṁ paṭṭhapetvā sadatthaṁ ārādhesi. Svāyamattho parato āgamissati.",
  "atk-s0508a12:430": "Somamittattheragāthāvaṇṇanā niṭṭhitā.",
  "atk-s0508a12:431": "5. Sabbamittattheragāthāvaṇṇanā",
  "atk-s0508a12:432": "Jano janamhi sambaddhoti āyasmato sabbamittattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito dvānavute kappe tissassa bhagavato kāle nesādakule nibbattitvā vanacāriko hutvā vane mige vadhitvā maṁsaṁ khādanto jīvati. Athassa bhagavā anuggaṇhanatthaṁ vasanaṭṭhānasamīpe tīṇi padacetiyāni dassetvā pakkāmi. So atītakāle sammāsambuddhesu kataparicayattā cakkaṅkitāni disvā pasannamānaso koraṇḍapupphehi pūjaṁ katvā tena puññakammena tāvatiṁsabhavane nibbattitvā aparāparaṁ sugatīsuyeva saṁsaranto imasmiṁ buddhuppāde sāvatthinagare brāhmaṇakule nibbatti, sabbamittotissa nāmaṁ ahosi. So viññutaṁ patto jetavanapaṭiggahaṇe buddhānubhāvaṁ disvā paṭiladdhasaddho pabbajitvā kammaṭṭhānaṁ gahetvā araññe viharanto vassaṁ upagantvā vuṭṭhavasso bhagavantaṁ vandituṁ sāvatthiṁ gacchanto antarāmagge māgavikehi oḍḍite pāse migapotakaṁ baddhaṁ addasa. Mātā panassa migī pāsaṁ appaviṭṭhāpi puttasinehena dūraṁ na gacchati, maraṇabhayena pāsasamīpampi na upagacchati migapotako ca bhīto ito cito ca parivattento karuṇaṁ vilapati, taṁ disvā thero , ‘‘aho sattānaṁ snehahetukaṁ dukkha’’nti gacchanto tato paraṁ sambahule core ekaṁ purisaṁ jīvagāhaṁ gahetvā palālaveṇiyā sarīraṁ veṭhetvā jhāpente, tañca mahāviravaṁ viravantaṁ disvā tadubhayaṁ nissāya sañjātasaṁvego tesaṁ corānaṁ suṇantānaṁyeva –",
  "atk-s0508a12:433": "149.",
  "atk-s0508a12:434": " ‘‘Jano janamhi sambaddho, janamevassito jano;",
  "atk-s0508a12:435": "Jano janena heṭhīyati, heṭheti ca jano janaṁ.",
  "atk-s0508a12:436": "150.",
  "atk-s0508a12:437": " ‘‘Ko hi tassa janenattho, janena janitena vā;",
  "atk-s0508a12:438": "Janaṁ ohāya gacchaṁ taṁ, heṭhayitvā bahuṁ jana’’nti. – gāthādvayaṁ abhāsi;",
  "atk-s0508a12:439": "Tattha janoti andhabālajano. Janamhīti aññe jane. Sambaddhoti taṇhābandhanena baddho. ‘‘Ayaṁ me putto, mātā’’tiādinā paṭibaddho. Ayameva vā pāṭho, ‘‘ime maṁ posenti, ahaṁ ime nissāya jīvāmī’’ti paṭibaddhacittoti attho. Janamevassito janoti ‘‘ayaṁ me putto, dhītā’’tiādinā aññameva janaṁ añño jano assito taṇhāya allīno pariggayha ṭhito. Jano janena heṭhīyati, heṭheti ca jano jananti kammassakatāya yathābhūtāvabodhassa ca abhāvato ajjhupekkhanaṁ akatvā lobhavasena yathā jano janaṁ assito, evaṁ dosavasena jano janena heṭhīyati vibādhīyati. ‘‘Tayidaṁ mayhaṁva upari heṭhanaphalavasena paripatissatī’’ti ajānanto heṭheti ca jano janaṁ.",
  "atk-s0508a12:440": "Ko hi tassa janenatthoti tassa aññajanassa aññena janena taṇhāvasena assitena dosavasena heṭhitena vā ko attho. Janena janitena vāti mātāpitā hutvā tena aññena janena janitena vā ko attho. Janaṁ ohāya gacchaṁ taṁ, heṭhayitvā bahuṁ jananti yasmā saṁsāre carato janassa ayamevānurūpā paṭipatti, tasmā taṁ janaṁ, tassa ca bādhikā yā sā taṇhā ca, yo ca so doso eva bahuṁ janaṁ bādhayitvā ṭhito, tañca ohāya sabbaso pahāya pariccajitvā gacchaṁ, tehi anupaddutaṁ ṭhānaṁ gaccheyyaṁ pāpuṇeyyanti attho. Evaṁ pana vatvā thero tāvadeva vipassanaṁ ussukkāpetvā arahattamapāpuṇi. Tena vuttaṁ apadāne (apa. thera 2.50.15-24) –",
  "atk-s0508a12:441": "‘‘Vanakammiko pure āsiṁ, pitumātumatenahaṁ;",
  "atk-s0508a12:442": "Pasumārena jīvāmi, kusalaṁ me na vijjati.",
  "atk-s0508a12:443": "‘‘Mama āsayasāmantā, tisso lokagganāyako;",
  "atk-s0508a12:444": "Padāni tīṇi dassesi, anukampāya cakkhumā.",
  "atk-s0508a12:445": "‘‘Akkante ca pade disvā, tissanāmassa satthuno;",
  "atk-s0508a12:446": "Haṭṭho haṭṭhena cittena, pade cittaṁ pasādayiṁ.",
  "atk-s0508a12:447": "‘‘Koraṇḍaṁ pupphitaṁ disvā, pādapaṁ dharaṇīruhaṁ;",
  "atk-s0508a12:448": "Sakosakaṁ gahetvāna, padaseṭṭhamapūjayiṁ.",
  "atk-s0508a12:449": "‘‘Tena kammena sukatena, cetanāpaṇidhīhi ca;",
  "atk-s0508a12:450": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a12:451": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a12:452": "Koraṇḍakachavi homi, suppabhāso bhavāmahaṁ.",
  "atk-s0508a12:453": "‘‘Dvenavute ito kappe, yaṁ kammamakariṁ tadā;",
  "atk-s0508a12:454": "Duggatiṁ nābhijānāmi, padapūjāyidaṁ phalaṁ.",
  "atk-s0508a12:455": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:456": "Te pana corā therassa santike dhammaṁ sutvā saṁvegajātā pabbajitvā dhammānudhammaṁ paṭipajjiṁsūti.",
  "atk-s0508a12:457": "Sabbamittattheragāthāvaṇṇanā niṭṭhitā.",
  "atk-s0508a12:458": "6. Mahākāḷattheragāthāvaṇṇanā",
  "atk-s0508a12:459": "Kāḷīitthīti āyasmato mahākāḷattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe kulagehe nibbattitvā viññutaṁ patto kenacideva karaṇīyena araññaṁ gato tattha aññatarassa rukkhassa sākhāya olambamānaṁ paṁsukūlacīvaraṁ disvā ‘‘ariyaddhajo olambatī’’ti pasannacitto kiṅkaṇipupphāni gahetvā paṁsukūlaṁ pūjesi. So tena puññakammena devamanussesu saṁsaranto imasmiṁ buddhuppāde setabyanagare satthavāhakule nibbattitvā mahākāḷoti laddhanāmo viññutaṁ patvā gharāvāsaṁ vasanto pañcahi sakaṭasatehi bhaṇḍaṁ gahetvā vāṇijjavasena sāvatthiṁ gato ekamantaṁ sakaṭasatthaṁ nivesetvā addhānaparissamaṁ vinodetvā attano parisāya saddhiṁ nisinno sāyanhasamayaṁ gandhamālādihatthe upāsake jetavanaṁ gacchante disvā sayampi tehi saddhiṁ vihāraṁ gantvā satthu santike dhammaṁ sutvā paṭiladdhasaddho pabbajitvā sosānikaṅgaṁ adhiṭṭhāya susāne vasati. Athekadivasaṁ kāḷī nāma ekā itthī chavaḍāhikā therassa kammaṭṭhānatthāya aciramatasarīraṁ ubho satthī bhinditvā ubho ca bāhū bhinditvā sīsañca dadhithālakaṁ viya bhinditvā sabbaṁ aṅgapaccaṅgaṁ sambandhameva katvā therassa oloketuṁ yogyaṭṭhāne ṭhapetvā ekamantaṁ nisīdi. Thero taṁ disvā attānaṁ ovadanto –",
  "atk-s0508a12:460": "151.",
  "atk-s0508a12:461": " ‘‘Kāḷī itthī brahatī dhaṅkarūpā, satthiñca bhetvā aparañca satthiṁ;",
  "atk-s0508a12:462": "Bāhañca bhetvā aparañca bāhaṁ, sīsañca bhetvā dadhithālakaṁva;",
  "atk-s0508a12:463": "Esā nisinnā abhisandahitvā.",
  "atk-s0508a12:464": "152.",
  "atk-s0508a12:465": " ‘‘Yo ve avidvā upadhiṁ karoti, punappunaṁ dukkhamupeti mando;",
  "atk-s0508a12:466": "Tasmā pajānaṁ upadhiṁ na kayirā, māhaṁ puna bhinnasiro sayissa’’nti. –",
  "atk-s0508a12:467": "Gāthādvayaṁ abhāsi.",
  "atk-s0508a12:468": "Tattha kāḷīti tassā nāmaṁ, kāḷavaṇṇattā vā evaṁ vuttaṁ. Brahatīti mahāsarīrā ārohapariṇāhavatī. Dhaṅkarūpāti kāḷavaṇṇattā eva kākasadisarūpā. Satthiñca bhetvāti matasarīrassa satthiṁ jaṇṇubhedanena bhañjitvā. Aparañca satthinti itarañca satthiṁ bhañjitvā. Bāhañca bhetvāti bāhaṭṭhiñca aggabāhaṭṭhāneyeva bhañjitvā. Sīsañca bhetvā dadhithālakaṁvāti matasarīrassa sīsaṁ bhinditvā bhinnattā eva leḍḍudaṇḍādīhi paggharantaṁ dadhithālakaṁ viya, paggharantaṁ matthaluṅgaṁ katvāti attho. Esā nisinnā abhisandahitvāti chinnabhinnāvayavaṁ matasarīraṁ te avayave yathāṭhāneyeva ṭhapanena sandahitvā sahitaṁ katvā maṁsāpaṇaṁ pasārentī viya esā nisinnā.",
  "atk-s0508a12:469": "Yo ve avidvā upadhiṁ karotīti yo imāya upaṭṭhāpitaṁ kammaṭṭhānaṁ disvāpi avidvā akusalo kammaṭṭhānaṁ chaḍḍetvā ayonisomanasikārena kilesūpadhiṁ uppādeti, so mando mandapañño saṁsārassa anativattanato punappunaṁ aparāparaṁ nirayādīsu dukkhaṁ upeti. Tasmā pajānaṁ upadhiṁ na kayirāti tasmāti yasmā cetadevaṁ, tasmā. Pajānaṁ upadhinti ‘‘idha yaṁ dukkhaṁ sambhotī’’ti pajānanto yoniso manasikaronto kilesūpadhiṁ na kayirā na uppādeyya. Kasmā? Māhaṁ puna bhinnasiro sayissanti yathayidaṁ matasarīraṁ bhinnasarīraṁ sayati, evaṁ kilesūpadhīhi saṁsāre punappunaṁ uppattiyā kaṭasivaḍḍhako hutvā bhinnasiro ahaṁ mā sayissanti. Evaṁ vadanto eva thero vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 2.50.8-14) –",
  "atk-s0508a12:470": "‘‘Himavantassāvidūre , udaṅgaṇo nāma pabbato;",
  "atk-s0508a12:471": "Tatthaddasaṁ paṁsukūlaṁ, dumaggamhi vilambitaṁ.",
  "atk-s0508a12:472": "‘‘Tīṇi kiṅkaṇipupphāni, ocinitvānahaṁ tadā;",
  "atk-s0508a12:473": "Haṭṭho haṭṭhena cittena, paṁsukūlamapūjayiṁ.",
  "atk-s0508a12:474": "‘‘Tena kammena sukatena, cetanāpaṇidhīhi ca;",
  "atk-s0508a12:475": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a12:476": "‘‘Ekanavutito kappe, yaṁ kammamakariṁ tadā;",
  "atk-s0508a12:477": "Duggatiṁ nābhijānāmi, pūjitvā arahaddhajaṁ.",
  "atk-s0508a12:478": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:479": "Mahākāḷattheragāthāvaṇṇanā niṭṭhitā.",
  "atk-s0508a12:480": "7. Tissattheragāthāvaṇṇanā",
  "atk-s0508a12:481": "Bahūsapatte labhatīti āyasmato tissattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto piyadassissa bhagavato kāle brāhmaṇakule nibbattitvā viññutaṁ patto sippesu nipphattiṁ gantvā kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā araññāyatane sālavane assamaṁ kāretvā vasati. Bhagavā tassa anuggaṇhanatthaṁ assamassa avidūre sālavane nirodhaṁ samāpajjitvā nisīdi. So assamato nikkhamitvā phalāphalatthāya gacchanto bhagavantaṁ disvā pasannamānaso cattāro daṇḍe ṭhapetvā bhagavato upari pupphitāhi sālasākhāhi sākhāmaṇḍapaṁ katvā sattāhaṁ navanavehi sālapupphehi bhagavantaṁ pūjento aṭṭhāsi buddhārammaṇaṁ pītiṁ avijahanto. Satthā sattāhassa accayena nirodhato vuṭṭhahitvā bhikkhusaṅghaṁ cintesi. Tāvadeva satasahassamattā khīṇāsavā satthāraṁ parivāresuṁ. Bhagavā tassa bhāviniṁ sampattiṁ vibhāvento anumodanaṁ vatvā pakkāmi. So tena puññakammena devaloke nibbattitvā aparāparaṁ sugatīsuyeva saṁsaranto imasmiṁ buddhuppāde rājagahe brāhmaṇakule nibbattitvā tissoti laddhanāmo vayappatto tiṇṇaṁ vedānaṁ pāragū hutvā pañcamattāni māṇavakasatāni mante vācento lābhaggayasaggappatto hutvā satthu rājagahagamane buddhānubhāvaṁ disvā paṭiladdhasaddho pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.49.190-220) –",
  "atk-s0508a12:482": "‘‘Ajjhogāhetvā sālavanaṁ, sukato assamo mama;",
  "atk-s0508a12:483": "Sālapupphehi sañchanno, vasāmi vipine tadā.",
  "atk-s0508a12:484": "‘‘Piyadassī ca bhagavā, sayambhū aggapuggalo;",
  "atk-s0508a12:485": "Vivekakāmo sambuddho, sālavanamupāgami.",
  "atk-s0508a12:486": "‘‘Assamā abhinikkhamma, pavanaṁ agamāsahaṁ;",
  "atk-s0508a12:487": "Mūlaphalaṁ gavesanto, āhiṇḍāmi vane tadā.",
  "atk-s0508a12:488": "‘‘Tatthaddasāsiṁ sambuddhaṁ, piyadassiṁ mahāyasaṁ;",
  "atk-s0508a12:489": "Sunisinnaṁ samāpannaṁ, virocantaṁ mahāvane.",
  "atk-s0508a12:490": "‘‘Catudaṇḍe ṭhapetvāna, buddhassa uparī ahaṁ;",
  "atk-s0508a12:491": "Maṇḍapaṁ sukataṁ katvā, sālapupphehi chādayiṁ.",
  "atk-s0508a12:492": "‘‘Sattāhaṁ dhārayitvāna, maṇḍapaṁ sālachāditaṁ;",
  "atk-s0508a12:493": "Tattha cittaṁ pasādetvā, buddhaseṭṭhamavandahaṁ.",
  "atk-s0508a12:494": "‘‘Bhagavā tamhi samaye, vuṭṭhahitvā samādhito;",
  "atk-s0508a12:495": "Yugamattaṁ pekkhamāno, nisīdi purisuttamo.",
  "atk-s0508a12:496": "‘‘Sāvako varuṇo nāma, piyadassissa satthuno;",
  "atk-s0508a12:497": "Vasīsatasahassehi, upagacchi vināyakaṁ.",
  "atk-s0508a12:498": "‘‘Piyadassī ca bhagavā, lokajeṭṭho narāsabho;",
  "atk-s0508a12:499": "Bhikkhusaṅghe nisīditvāna, sitaṁ pātukarī jino.",
  "atk-s0508a12:500": "‘‘Anuruddho upaṭṭhāko, piyadassissa satthuno;",
  "atk-s0508a12:501": "Ekaṁsaṁ cīvaraṁ katvā, apucchittha mahāmuniṁ.",
  "atk-s0508a12:502": "‘‘Ko nu kho bhagavā hetu, sitakammassa satthuno;",
  "atk-s0508a12:503": "Kāraṇe vijjamānamhi, satthā pātukare sitaṁ.",
  "atk-s0508a12:504": "‘‘Sattāhaṁ sālacchadanaṁ, yo me dhāresi māṇavo;",
  "atk-s0508a12:505": "Tassa kammaṁ saritvāna, sitaṁ pātukariṁ ahaṁ.",
  "atk-s0508a12:506": "‘‘Anokāsaṁ na passāmi, yattha puññaṁ vipaccati;",
  "atk-s0508a12:507": "Devaloke manusse vā, okāsova na sammati.",
  "atk-s0508a12:508": "‘‘Devaloke vasantassa, puññakammasamaṅgino;",
  "atk-s0508a12:509": "Yāvatā parisā tassa, sālacchannā bhavissati.",
  "atk-s0508a12:510": "‘‘Tattha dibbehi naccehi, gītehi vāditehi ca;",
  "atk-s0508a12:511": "Ramissati sadā santo, puññakammasamāhito.",
  "atk-s0508a12:512": "‘‘Yāvatā parisā tassa, gandhagandhī bhavissati;",
  "atk-s0508a12:513": "Sālassa pupphavasso ca, pavassissati tāvade.",
  "atk-s0508a12:514": "‘‘Tato cutoyaṁ manujo, mānusaṁ āgamissati;",
  "atk-s0508a12:515": "Idhāpi sālacchadanaṁ, sabbakālaṁ dharissati.",
  "atk-s0508a12:516": "‘‘Idha naccañca gītañca, sammatāḷasamāhitaṁ;",
  "atk-s0508a12:517": "Parivāressanti maṁ niccaṁ, buddhapūjāyidaṁ phalaṁ.",
  "atk-s0508a12:518": "‘‘Uggacchante ca sūriye, sālavassaṁ pavassati;",
  "atk-s0508a12:519": "Puññakammena saṁyuttaṁ, vassate sabbakālikaṁ.",
  "atk-s0508a12:520": "‘‘Aṭṭhārase kappasate, okkākakulasambhavo;",
  "atk-s0508a12:521": "Gotamo nāma gottena, satthā loke bhavissati.",
  "atk-s0508a12:522": "‘‘Tassa dhammesu dāyādo, oraso dhammanimmito;",
  "atk-s0508a12:523": "Sabbāsave pariññāya, nibbāyissatināsavo.",
  "atk-s0508a12:524": "‘‘Dhammaṁ abhisamentassa, sālacchannaṁ bhavissati;",
  "atk-s0508a12:525": "Citake jhāyamānassa, chadanaṁ tattha hessati.",
  "atk-s0508a12:526": "‘‘Vipākaṁ kittayitvāna, piyadassī mahāmuni;",
  "atk-s0508a12:527": "Parisāya dhammaṁ desesi, tappento dhammavuṭṭhiyā.",
  "atk-s0508a12:528": "‘‘Tiṁsakappāni devesu, devarajjamakārayiṁ;",
  "atk-s0508a12:529": "Saṭṭhi ca sattakkhattuñca, cakkavattī ahosahaṁ.",
  "atk-s0508a12:530": "‘‘Devalokā idhāgantvā, labhāmi vipulaṁ sukhaṁ;",
  "atk-s0508a12:531": "Idhāpi sālacchadanaṁ, maṇḍapassa idaṁ phalaṁ.",
  "atk-s0508a12:532": "‘‘Ayaṁ pacchimako mayhaṁ, carimo vattate bhavo;",
  "atk-s0508a12:533": "Idhāpi sālacchadanaṁ, hessati sabbakālikaṁ.",
  "atk-s0508a12:534": "‘‘Mahāmuniṁ tosayitvā, gotamaṁ sakyapuṅgavaṁ;",
  "atk-s0508a12:535": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a12:536": "‘‘Aṭṭhārase kappasate, yaṁ buddhamabhipūjayiṁ;",
  "atk-s0508a12:537": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a12:538": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:539": "So arahattaṁ pana patvā visesato lābhaggayasaggappatto ahosi. Tattha keci puthujjanabhikkhū therassa lābhasakkāraṁ disvā bālabhāvena asahanākāraṁ pavedesuṁ. Thero taṁ ñatvā lābhasakkāre ādīnavaṁ tattha attano alaggabhāvañca pakāsento –",
  "atk-s0508a12:540": "153.",
  "atk-s0508a12:541": " ‘‘Bahū sapatte labhati, muṇḍo saṅghāṭipāruto;",
  "atk-s0508a12:542": "Lābhī annassa pānassa, vatthassa sayanassa ca.",
  "atk-s0508a12:543": "154.",
  "atk-s0508a12:544": " ‘‘Etamādīnavaṁ ñatvā, sakkāresu mahabbhayaṁ;",
  "atk-s0508a12:545": "Appalābho anavassuto, sato bhikkhu paribbaje’’ti. –",
  "atk-s0508a12:546": "Gāthādvayaṁ abhāsi.",
  "atk-s0508a12:547": "Tassattho – sikhampi asesetvā muṇḍitakesatāya muṇḍo, chinditvā saṅghāṭitakāsāvadhāritāya saṅghāṭipāruto, evaṁ vevaṇṇiyaṁ ajjhupagato parāyattavuttiko pabbajito sace annapānādīnaṁ lābhī hoti, sopi bahū sapatte labhati, tassa usūyantā bahū sambhavanti. Tasmā etaṁ evarūpaṁ lābhasakkāresumahabbhayaṁ vipulabhayaṁ ādīnavaṁ dosaṁ viditvā appicchataṁ santosañca hadaye ṭhapetvā anavajjuppādassāpi uppannassa lābhassa parivajjanena appalābho, tato eva tattha taṇhāvassutābhāvena anavassuto, saṁsāre bhayassa ikkhanato bhinnakilesatāya vā bhikkhu santuṭṭhiṭṭhānīyassa satisampajaññassa vasena sato hutvā paribbaje careyya vihareyyāti. Taṁ sutvā te bhikkhū tāvadeva theraṁ khamāpesuṁ.",
  "atk-s0508a12:548": "Tissattheragāthāvaṇṇanā niṭṭhitā.",
  "atk-s0508a12:549": "8. Kimilattheragāthāvaṇṇanā",
  "atk-s0508a12:550": "Pācīnavaṁsadāyamhītiādikā āyasmato kimilattherassa gāthā. Kā uppatti? Tassa pubbayogo saṁveguppatti pabbajjā ca ekakanipāte ‘‘abhisatto’’ti gāthāya saṁvaṇṇanāyaṁ vuttāyeva. Tāya ca gāthāya therena attano visesādhigamassa kāraṇaṁ dassitaṁ. Idha pana adhigatavisesassa attano āyasmatā ca anuruddhena āyasmatā ca nandiyena saha samaggavāso dassitoti veditabbaṁ. Samaggavāsaṁ pana vasantā te yathā ca vasiṁsu, taṁ dassento –",
  "atk-s0508a12:551": "155.",
  "atk-s0508a12:552": " ‘‘Pācīnavaṁsadāyamhi, sakyaputtā sahāyakā;",
  "atk-s0508a12:553": "Pahāyānappake bhoge, uñche pattāgate ratā.",
  "atk-s0508a12:554": "156.",
  "atk-s0508a12:555": " ‘‘Āraddhavīriyā pahitattā, niccaṁ daḷhaparakkamā;",
  "atk-s0508a12:556": "Ramanti dhammaratiyā, hitvāna lokiyaṁ rati’’nti. – gāthādvayaṁ abhāsi;",
  "atk-s0508a12:557": "Tattha pācīnavaṁsadāyamhīti pācīnavaṁsanāmake rakkhitagopite sahaparicchede vane. Tañhi vanaṁ gāmassa pācīnadisāyaṁ ṭhitattā vaṁsagumbaparikkhittattā ca ‘‘pācīnavaṁsadāyo’’ti vutto, vaṁsavanabhāvena vāti. Sakyaputtāti anuruddhattherādayo sakyarājakumārā. Sahāyakāti saṁveguppattipabbajjāsamaṇadhammakaraṇasaṁvāsehi saha ayanato pavattanato sahāyakā. Pahāyānappake bhogeti uḷārena puññānubhāvena adhigate kulaparamparāgate ca mahante bhogakkhandhe chaḍḍetvā. ‘‘Sahāyānappake’’tipi pāḷi. Uñche pattāgate ratāti uñchācariyāya ābhatattā uñche patte āgatattā pattāgate pattapariyāpanne ratā abhiratā, saṅghabhattādiatirekalābhaṁ paṭikkhipitvā jaṅghabalaṁ nissāya bhikkhācariyāya laddhena missakabhatteneva santuṭṭhāti attho.",
  "atk-s0508a12:558": "Āraddhavīriyāti uttamatthassa adhigamāya āditova pageva sampāditavīriyā. Pahitattāti ninnapoṇapabbhārabhāvena kālena kālaṁ samāpajjanena ca nibbānaṁ patipesitacittā. Niccaṁ daḷhaparakkamāti vattapaṭipattīsu diṭṭhadhammasukhavihārānuyogena sabbakālaṁ asithilaparakkamā. Ramanti dhammaratiyā, hitvāna lokiyaṁ ratinti loke viditatāya lokapariyāpannatāya ca lokiyaṁ rūpārammaṇādiratiṁ pahāya maggapaññāya pajahitvā lokuttaradhammaratiyā aggaphalanibbānābhiratiyā ca ramanti abhiramantīti.",
  "atk-s0508a12:559": "Kimilattheragāthāvaṇṇanā niṭṭhitā.",
  "atk-s0508a12:560": "9. Nandattheragāthāvaṇṇanā",
  "atk-s0508a12:561": "Ayoniso manasikārāti āyasmato nandattherassa gāthā. Kā uppatti? Ayaṁ kira padumuttarassa bhagavato kāle haṁsavatīnagare kulagehe nibbattitvā viññutaṁ patto bhagavato santike dhammaṁ suṇanto satthāraṁ ekaṁ bhikkhuṁ indriyesu guttadvārānaṁ aggaṭṭhāne ṭhapentaṁ disvā sayampi taṁ ṭhānantaraṁ patthento bhagavato bhikkhusaṅghassa ca pūjāsakkārabahulaṁ mahādānaṁ pavattetvā, ‘‘ahampi anāgate tumhādisassa buddhassa evarūpo sāvako bhaveyya’’nti paṇidhānaṁ katvā tato paṭṭhāya devamanussesu saṁsaranto atthadassissa bhagavato kāle vinatāya nāma nadiyā mahanto kacchapo hutvā nibbatto ekadivasaṁ satthāraṁ nadiyā pāraṁ gantuṁ tīre ṭhitaṁ disvā sayaṁ bhagavantaṁ tāretukāmo satthu pādamūle nipajji . Satthā tassa ajjhāsayaṁ oloketvā piṭṭhiṁ abhiruhi. So haṭṭhatuṭṭho vegena sotaṁ chindanto sīghataraṁ paratīrameva pāpesi. Bhagavā tassa anumodanaṁ vadanto bhāviniṁ sampattiṁ kathetvā pakkāmi.",
  "atk-s0508a12:562": "So tena puññakammena sugatīsuyeva saṁsaranto imasmiṁ buddhuppāde kapilavatthusmiṁ suddhodanamahārājassa putto hutvā mahāpajāpatiyā gotamiyā kucchimhi nibbatti. Tassa nāmaggahaṇadivase ñātisaṅghaṁ nandento jātoti nandotveva nāmaṁ akaṁsu. Tassa vayappattakāle satthā pavattavaradhammacakko lokānuggahaṁ karonto kapilavatthuṁ gantvā ñātisamāgame pokkharavassaṁ aṭṭhuppattiṁ katvā vessantarajātakaṁ (jā. 2.22.1655 ādayo) kathetvā dutiyadivase piṇḍāya paviṭṭho ‘‘uttiṭṭhe nappamajjeyyā’’ti (dha. pa. 168) gāthāya pitaraṁ sotāpattiphale patiṭṭhāpetvā nivesanaṁ gantvā ‘‘dhammaṁ care sucarita’’nti (dha. pa. 169) gāthāya mahāpajāpatiṁ sotāpattiphale rājānaṁ sakadāgāmiphale patiṭṭhāpetvā tatiye divase nandakumārassa abhisekanivesanappavesanavivāhamaṅgalesu vattamānesu piṇḍāya pavisitvā nandakumārassa hatthe pattaṁ datvā maṅgalaṁ vatvā tassa hatthato pattaṁ agahetvāva vihāraṁ gato taṁ pattahatthaṁ vihāraṁ āgataṁ anicchamānaṁyeva pabbājetvā tathā pabbajitattāyeva anabhiratiyā pīḷitaṁ ñatvā upāyena tassa taṁ anabhiratiṁ vinodesi. So yoniso paṭisaṅkhāya vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.49.148-163) –",
  "atk-s0508a12:563": "‘‘Atthadassī tu bhagavā, sayambhū lokanāyako;",
  "atk-s0508a12:564": "Vinatānadiyā tīraṁ, upāgacchi tathāgato.",
  "atk-s0508a12:565": "‘‘Udakā abhinikkhamma, kacchapo vārigocaro;",
  "atk-s0508a12:566": "Buddhaṁ tāretukāmohaṁ, upesiṁ lokanāyakaṁ.",
  "atk-s0508a12:567": "‘‘Abhirūhatu maṁ buddho, atthadassī mahāmuni;",
  "atk-s0508a12:568": "Ahaṁ taṁ tārayissāmi, dukkhassantakaro tuvaṁ.",
  "atk-s0508a12:569": "‘‘Mama saṅkappamaññāya, atthadassī mahāyaso;",
  "atk-s0508a12:570": "Abhirūhitvā me piṭṭhiṁ, aṭṭhāsi lokanāyako.",
  "atk-s0508a12:571": "‘‘Yato sarāmi attānaṁ, yato pattosmi viññutaṁ;",
  "atk-s0508a12:572": "Sukhaṁ me tādisaṁ natthi, phuṭṭhe pādatale yathā.",
  "atk-s0508a12:573": "‘‘Uttaritvāna sambuddho, atthadassī mahāyaso;",
  "atk-s0508a12:574": "Naditīramhi ṭhatvāna, imā gāthā abhāsatha.",
  "atk-s0508a12:575": "‘‘Yāvatā vattate cittaṁ, gaṅgāsotaṁ tarāmahaṁ;",
  "atk-s0508a12:576": "Ayañca kacchapo rājā, tāresi mama paññavā.",
  "atk-s0508a12:577": "‘‘Iminā buddhataraṇena, mettacittavatāya ca;",
  "atk-s0508a12:578": "Aṭṭhārase kappasate, devaloke ramissati.",
  "atk-s0508a12:579": "‘‘Devalokā idhāgantvā, sukkamūlena codito;",
  "atk-s0508a12:580": "Ekāsane nisīditvā, kaṅkhāsotaṁ tarissati.",
  "atk-s0508a12:581": "‘‘Yathāpi bhaddake khette, bījaṁ appampi ropitaṁ;",
  "atk-s0508a12:582": "Sammādhāraṁ pavecchante, phalaṁ toseti kassakaṁ.",
  "atk-s0508a12:583": "‘‘Tathevidaṁ buddhakhettaṁ, sammāsambuddhadesitaṁ;",
  "atk-s0508a12:584": "Sammādhāraṁ pavecchante, phalaṁ maṁ tosayissati.",
  "atk-s0508a12:585": "‘‘Padhānapahitattomhi, upasanto nirūpadhi;",
  "atk-s0508a12:586": "Sabbāsave pariññāya, viharāmi anāsavo.",
  "atk-s0508a12:587": "‘‘Aṭṭhārase kappasate, yaṁ kammamakariṁ tadā;",
  "atk-s0508a12:588": "Duggatiṁ nābhijānāmi, taraṇāya idaṁ phalaṁ.",
  "atk-s0508a12:589": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:590": "Arahattaṁ pana patvā vimuttisukhaṁ anubhavanto ‘‘aho satthu upāyakosallaṁ, yenāhaṁ bhavapaṅkato uddharitvā nibbānathale patiṭṭhāpito’’ti attano pahīnasaṁkilesaṁ paṭiladdhañca sukhaṁ paccavekkhitvā sañjātasomanasso udānavasena –",
  "atk-s0508a12:591": "157.",
  "atk-s0508a12:592": " ‘‘Ayoniso manasikārā, maṇḍanaṁ anuyuñjisaṁ;",
  "atk-s0508a12:593": "Uddhato capalo cāsiṁ, kāmarāgena aṭṭito.",
  "atk-s0508a12:594": "158.",
  "atk-s0508a12:595": " ‘‘Upāyakusalenāhaṁ, buddhenādiccabandhunā;",
  "atk-s0508a12:596": "Yoniso paṭipajjitvā, bhave cittaṁ udabbahi’’nti. – gāthādvayaṁ abhāsi;",
  "atk-s0508a12:597": "Tattha ayoniso manasikārāti anupāyamanasikārato asubhaṁ kāyaṁ subhato manasi karitvā subhato manasikārahetu, asubhaṁ kāyaṁ subhasaññāyāti attho. Maṇḍananti hatthūpagādiābharaṇehi ceva mālāgandhādīhi ca attabhāvassa alaṅkaraṇaṁ. Anuyuñjisanti anuyuñjiṁ, sarīrassa vibhūsanappasuto ahosinti attho. Uddhatoti jātigottarūpayobbanamadādīhi uddhato avūpasantacitto. Capaloti vanamakkaṭo viya anavaṭṭhitacittatāya lolo, kāyamaṇḍanavatthamaṇḍanādicāpalye yuttatāya vā capalo ca. Āsinti ahosiṁ. Kāmarāgenāti vatthukāmesu chandarāgena aṭṭito pīḷito vibādhito āsinti yojanā.",
  "atk-s0508a12:598": "Upāyakusalenāti vineyyānaṁ damanūpāyacchekena kovidena buddhena bhagavatā hetubhūtena. Hetuatthe hi etaṁ karaṇavacanaṁ. Paluṭṭhamakkaṭīdevaccharādassanena hi upakkitavādacodanāya attano kāmarāgāpanayanaṁ sandhāya vadati. Bhagavā hi āyasmantaṁ nandattheraṁ paṭhamaṁ janapadakalyāṇiṁ upādāya ‘‘yathāyaṁ makkaṭī, evaṁ kakuṭapādiniyo upādāya janapadakalyāṇī’’ti mahatiyā āṇiyā khuddakaṁ āṇiṁ nīharanto chaḍḍako viya, sinehapānena sarīraṁ kiledetvā vamanavirecanehi dosaṁ nīharanto bhisakko viya ca kakuṭapādinidassanena janapadakalyāṇiyaṁ virattacittaṁ kāretvā puna upakkitavādena kakuṭapādinīsupi cittaṁ virājetvā sammadeva samathavipassanānuyogena ariyamagge patiṭṭhāpesi. Tena vuttaṁ ‘‘yoniso paṭipajjitvā, bhave cittaṁ udabbahi’’nti. Upāyena ñāyena sammadeva samathavipassanāya visuddhipaṭipadaṁ paṭipajjitvā bhave saṁsārapaṅke nimuggañca me cittaṁ ariyamaggena hatthena uttāriṁ, nibbānathale patiṭṭhāpesinti attho.",
  "atk-s0508a12:599": "Imaṁ udānaṁ udānetvā thero punadivase bhagavantaṁ upasaṅkamitvā evamāha – ‘‘yaṁ me, bhante, bhagavā pāṭibhogo pañcannaṁ accharāsatānaṁ paṭilābhāya kakuṭapādānaṁ, muñcāmahaṁ, bhante, bhagavantaṁ etasmā paṭissavā’’ti (udā. 22). Bhagavāpi, ‘‘yadeva kho te, nanda, anupādāya āsavehi cittaṁ vimuttaṁ, athāhaṁ mutto etasmā paṭissavā’’ti (udā. 22) āha. Athassa bhagavā savisesaṁ indriyesu guttadvārataṁ ñatvā taṁ guṇaṁ vibhāvento, ‘‘etadaggaṁ, bhikkhave, mama sāvakānaṁ bhikkhūnaṁ indriyesu guttadvārānaṁ yadidaṁ nando’’ti (a. ni. 1.219, 230) indriyesu guttadvārabhāvena aggaṭṭhāne ṭhapesi. Thero hi ‘‘yamevāhaṁ indriyānaṁ asaṁvaraṁ nissāya imaṁ vippakāraṁ patto, tamevāhaṁ suṭṭhu niggahessāmī’’ti ussāhajāto balavahirottappo tattha ca katādhikārattā indriyasaṁvare ukkaṁsapāramiṁ agamāsīti.",
  "atk-s0508a12:600": "Nandattheragāthāvaṇṇanā niṭṭhitā.",
  "atk-s0508a12:601": "10. Sirimattheragāthāvaṇṇanā",
  "atk-s0508a12:602": "Pare ca naṁ pasaṁsantīti āyasmato sirimattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato pāramiyo pūretvā tusitabhavane ṭhitakāle brāhmaṇakule nibbattitvā viññutaṁ patto tiṇṇaṁ vedānaṁ pāragū sanighaṇḍukeṭubhānaṁ sakkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo nekkhammajjhāsayatāya kāme pahāya tāpasapabbajjaṁ pabbajitvā caturāsītisahassaparimāṇena tāpasagaṇena parivuto himavantappadese devatābhinimmite assame jhānābhiññāyo nibbattetvā vasanto purimabuddhesu katādhikāratāya lakkhaṇamantesu āgataniyāmena ca buddhaguṇe anussaritvā atīte buddhe uddissa aññatarasmiṁ nadīnivattane pulinacetiyaṁ katvā pūjāsakkārābhirato ahosi. Taṁ disvā tāpasā, ‘‘kaṁ uddissa ayaṁ pūjāsakkāro karīyatī’’ti pucchiṁsu. So tesaṁ lakkhaṇamante āharitvā tattha āgatāni mahāpurisalakkhaṇāni vibhajitvā tadanusārena attano bale ṭhatvā buddhaguṇe kittesi. Taṁ sutvā tepi tāpasā pasannamānasā tato paṭṭhāya sammāsambuddhaṁ uddissa thūpapūjaṁ karontā viharanti.",
  "atk-s0508a12:603": "Tena ca samayena padumuttarabodhisatto tusitakāyā cavitvā mātukucchiṁ okkanto hoti. Carimabhave dvattiṁsa pubbanimittāni pāturahesuṁ , sabbe ca acchariyabbhūtadhammā. Tāpaso tāni antevāsikānaṁ dassetvā bhiyyosomattāya sammāsambuddhesu tesaṁ pasādaṁ vaḍḍhetvā kālaṁ katvā brahmaloke nibbattitvā tehi attano sarīrassa pūjāya karīyamānāya dissamānarūpo āgantvā, ‘‘ahaṁ tumhākaṁ ācariyo brahmaloke nibbatto, tumhe appamattā pulinacetiyapūjamanuyuñjatha, bhāvanāya ca yuttappayuttā hothā’’ti vatvā brahmalokameva gato.",
  "atk-s0508a12:604": "Evaṁ so devamanussesu saṁsaranto imasmiṁ buddhuppāde sāvatthiyaṁ gahapatikule nibbatti, tassa jātadivasato paṭṭhāya tasmiṁ kule sirisampattiyā vaḍḍhamānattā sirimātveva nāmaṁ akaṁsu. Tassa padasā gamanakāle kaniṭṭhabhātā nibbatti, tassa ‘‘ayaṁ siriṁ vaḍḍhento jāto’’ti sirivaḍḍhoti nāmaṁ akaṁsu. Te ubhopi jetavanappaṭiggahaṇe buddhānubhāvaṁ disvā paṭiladdhasaddhā pabbajiṁsu. Tesu sirivaḍḍho na tāva uttarimanussadhammassa lābhī ahosi, catunnaṁ paccayānaṁ lābhī, gahaṭṭhapabbajitānaṁ sakkato garukato, sirimatthero pana pabbajitakālato paṭṭhāya tādisena kammacchiddena appalābhī ahosi bahujanāsambhāvito, samathavipassanāsu kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 2.49.111-147) –",
  "atk-s0508a12:605": "‘‘Pabbate himavantamhi, devalo nāma tāpaso;",
  "atk-s0508a12:606": "Tattha me caṅkamo āsi, amanussehi māpito.",
  "atk-s0508a12:607": "‘‘Jaṭābhārena bharito, kamaṇḍaludharo sadā;",
  "atk-s0508a12:608": "Uttamatthaṁ gavesanto, vipinā nikkhamiṁ tadā.",
  "atk-s0508a12:609": "‘‘Cullāsītisahassāni, sissā mayhaṁ upaṭṭhahuṁ;",
  "atk-s0508a12:610": "Sakakammābhipasutā, vasanti vipine tadā.",
  "atk-s0508a12:611": "‘‘Assamā abhinikkhamma, akaṁ pulinacetiyaṁ;",
  "atk-s0508a12:612": "Nānāpupphaṁ samānetvā, taṁ cetiyamapūjayiṁ.",
  "atk-s0508a12:613": "‘‘Tattha cittaṁ pasādetvā, assamaṁ pavisāmahaṁ;",
  "atk-s0508a12:614": "Sabbe sissā samāgantvā, etamatthaṁ pucchiṁsu maṁ.",
  "atk-s0508a12:615": "‘‘Pulinena kato thūpo, yaṁ tvaṁ deva namassasi;",
  "atk-s0508a12:616": "Mayampi ñātumicchāma, puṭṭho ācikkha no tuvaṁ.",
  "atk-s0508a12:617": "‘‘Niddiṭṭhā nu mantapade, cakkhumanto mahāyasā;",
  "atk-s0508a12:618": "Te kho ahaṁ namassāmi, buddhaseṭṭhe mahāyase.",
  "atk-s0508a12:619": "‘‘Kīdisā te mahāvīrā, sabbaññū lokanāyakā;",
  "atk-s0508a12:620": "Kathaṁvaṇṇā kathaṁsīlā, kīdisā te mahāyasā.",
  "atk-s0508a12:621": "‘‘Bāttiṁsalakkhaṇā buddhā, cattālīsadijāpi ca;",
  "atk-s0508a12:622": "Nettā gopakhumā tesaṁ, jiñjukā phalasannibhā.",
  "atk-s0508a12:623": "‘‘Gacchamānā ca te buddhā, yugamattañca pekkhare;",
  "atk-s0508a12:624": "Na tesaṁ jāṇu nadati, sandhisaddo na suyyati.",
  "atk-s0508a12:625": "‘‘Gacchamānā ca sugatā, uddharantāva gacchare;",
  "atk-s0508a12:626": "Paṭhamaṁ dakkhiṇaṁ pādaṁ, buddhānaṁ esa dhammatā.",
  "atk-s0508a12:627": "‘‘Asambhītā ca te buddhā, migarājāva kesarī;",
  "atk-s0508a12:628": "Nevukkaṁsenti attānaṁ, no ca vambhenti pāṇinaṁ.",
  "atk-s0508a12:629": "‘‘Mānāvamānato muttā, samā sabbesu pāṇisu;",
  "atk-s0508a12:630": "Anattukkaṁsakā buddhā, buddhānaṁ esa dhammatā.",
  "atk-s0508a12:631": "‘‘Uppajjantā ca sambuddhā, ālokaṁ dassayanti te;",
  "atk-s0508a12:632": "Chappakāraṁ pakampenti, kevalaṁ vasudhaṁ imaṁ.",
  "atk-s0508a12:633": "‘‘Passanti nirayañcete, nibbāti nirayo tadā;",
  "atk-s0508a12:634": "Pavassati mahāmegho, buddhānaṁ esa dhammatā.",
  "atk-s0508a12:635": "‘‘Īdisā te mahānāgā, atulā ca mahāyasā;",
  "atk-s0508a12:636": "Vaṇṇato anatikkantā, appameyyā tathāgatā.",
  "atk-s0508a12:637": "‘‘Anumodiṁsu me vākyaṁ, sabbe sissā sagāravā;",
  "atk-s0508a12:638": "Tathā ca paṭipajjiṁsu, yathāsatti yathābalaṁ.",
  "atk-s0508a12:639": "‘‘Paṭipūjenti pulinaṁ, sakakammābhilāsino;",
  "atk-s0508a12:640": "Saddahantā mama vākyaṁ, buddhasakkatamānasā.",
  "atk-s0508a12:641": "‘‘Tadā cavitvā tusitā, devaputto mahāyaso;",
  "atk-s0508a12:642": "Uppajji mātukucchimhi, dasasahassi kampatha.",
  "atk-s0508a12:643": "‘‘Assamassāvidūramhi, caṅkamamhi ṭhito ahaṁ;",
  "atk-s0508a12:644": "Sabbe sissā samāgantvā, āgacchuṁ mama santike.",
  "atk-s0508a12:645": "‘‘Usabhova mahī nadati, migarājāva kūjati;",
  "atk-s0508a12:646": "Susumārova saḷati, kiṁ vipāko bhavissati.",
  "atk-s0508a12:647": "‘‘Yaṁ pakittemi sambuddhaṁ, sikatāthūpasantike;",
  "atk-s0508a12:648": "So dāni bhagavā satthā, mātukucchimupāgami.",
  "atk-s0508a12:649": "‘‘Tesaṁ dhammakathaṁ vatvā, kittayitvā mahāmuniṁ;",
  "atk-s0508a12:650": "Uyyojetvā sake sisse, pallaṅkamābhujiṁ ahaṁ.",
  "atk-s0508a12:651": "‘‘Balañca vata me khīṇaṁ, byādhinā paramena taṁ;",
  "atk-s0508a12:652": "Buddhaseṭṭhaṁ saritvāna, tattha kālaṅkato ahaṁ.",
  "atk-s0508a12:653": "‘‘Sabbe sissā samāgantvā, akaṁsu citakaṁ tadā;",
  "atk-s0508a12:654": "Kaḷevarañca me gayha, citakaṁ abhiropayuṁ.",
  "atk-s0508a12:655": "‘‘Citakaṁ parivāretvā, sīse katvāna añjaliṁ;",
  "atk-s0508a12:656": "Sokasallaparetā te, vikkandiṁsu samāgatā.",
  "atk-s0508a12:657": "‘‘Tesaṁ lālappamānānaṁ, agamaṁ citakaṁ tadā;",
  "atk-s0508a12:658": "Ahaṁ ācariyo tumhaṁ, mā socittha sumedhasā.",
  "atk-s0508a12:659": "‘‘Sadatthe vāyameyyātha, rattindivamatanditā;",
  "atk-s0508a12:660": "Mā vo pamattā ahuttha, khaṇo vo paṭipādito.",
  "atk-s0508a12:661": "‘‘Sake sissenusāsitvā, devalokaṁ punāgamiṁ;",
  "atk-s0508a12:662": "Aṭṭhārasa ca kappāni, devaloke ramāmahaṁ.",
  "atk-s0508a12:663": "‘‘Satānaṁ pañcakkhattuñca, cakkavattī ahosahaṁ;",
  "atk-s0508a12:664": "Anekasatakkhattuñca, devarajjamakārayiṁ.",
  "atk-s0508a12:665": "‘‘Avasesesu kappesu, vokiṇṇo saṁsariṁ ahaṁ;",
  "atk-s0508a12:666": "Duggatiṁ nābhijānāmi, uppādassa idaṁ phalaṁ.",
  "atk-s0508a12:667": "‘‘Yathā komudike māse, bahū pupphanti pādapā;",
  "atk-s0508a12:668": "Tathevāhampi samaye, pupphitomhi mahesinā.",
  "atk-s0508a12:669": "‘‘Vīriyaṁ me dhuradhorayhaṁ, yogakkhemādhivāhanaṁ;",
  "atk-s0508a12:670": "Nāgova bandhanaṁ chetvā, viharāmi anāsavo.",
  "atk-s0508a12:671": "‘‘Satasahassito kappe, yaṁ buddhamabhikittayiṁ;",
  "atk-s0508a12:672": "Duggatiṁ nābhijānāmi, kittanāya idaṁ phalaṁ.",
  "atk-s0508a12:673": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:674": "Chaḷabhiññañhi samānaṁ āyasmantaṁ sirimattheraṁ ‘‘ariyo’’ti ajānantā puthujjanā bhikkhū sāmaṇerā ca appalābhitāya lokassa anabhigatabhāvena asambhāventā yaṁkiñci kathetvā garahanti. Sirivaḍḍhattheraṁ pana paccayānaṁ lābhibhāvena lokassa sakkatagarukatabhāvato sambhāventā pasaṁsanti. Thero ‘‘avaṇṇārahassa nāma vaṇṇabhaṇanaṁ, vaṇṇārahassa ca avaṇṇabhaṇanaṁ assa puthujjanabhāvassa doso’’ti puthujjanabhāvañca garahanto –",
  "atk-s0508a12:675": "159.",
  "atk-s0508a12:676": " ‘‘Pare ca naṁ pasaṁsanti, attā ce asamāhito;",
  "atk-s0508a12:677": "Moghaṁ pare pasaṁsanti, attā hi asamāhito.",
  "atk-s0508a12:678": "160.",
  "atk-s0508a12:679": " ‘‘Pare ca naṁ garahanti, attā ce susamāhito;",
  "atk-s0508a12:680": "Moghaṁ pare garahanti, attā hi susamāhito’’ti.",
  "atk-s0508a12:681": "– Gāthādvayamabhāsi.",
  "atk-s0508a12:682": "Tattha pareti attato aññe pare nāma, idha pana paṇḍitehi aññe bālā pareti adhippetā. Tesañhi ajānitvā apariyogāhetvā bhāsanato garahā viya pasaṁsāpi appamāṇabhūtā. Nanti naṁ puggalaṁ. Pasaṁsantīti aviddasubhāvena taṇhāvipannatāya vā, atha vā abhūtaṁyeva puggalaṁ ‘‘asuko bhikkhu jhānalābhī, ariyo’’ti vā abhūtaguṇaropanena kittenti abhitthavanti. Yo panettha ca-saddo, so attūpanayattho. Tena pare naṁ puggalaṁ pasaṁsanti ca, tañca kho tesaṁ pasaṁsanamattaṁ, na pana tasmiṁ pasaṁsāya vatthu atthīti imamatthaṁ dasseti. Attā ce asamāhitoti yaṁ puggalaṁ pare pasaṁsanti, so ce sayaṁ asamāhito maggasamādhinā phalasamādhinā upacārappanāsamādhimatteneva vā na samāhito, samādhānassa paṭipakkhabhūtānaṁ kilesānaṁ appahīnattā vikkhitto vibbhantacitto hoti ceti attho. ‘‘Asamāhito’’ti ca etena samādhinimittānaṁ guṇānaṁ abhāvaṁ dasseti. Moghanti bhāvanapuṁsakaniddeso ‘‘visamaṁ candimasūriyā parivattantī’’tiādīsu viya. Pare pasaṁsantīti ye taṁ asamāhitaṁ puggalaṁ pasaṁsanti, te moghaṁ mudhā amūlakaṁ pasaṁsanti. Kasmā? Attā hi asamāhito yasmā tassa puggalassa cittaṁ asamāhitaṁ, tasmāti attho.",
  "atk-s0508a12:683": "Dutiyagāthāyaṁ garahantīti attano aviddasubhāvena dosantarāya vā ariyaṁ jhānalābhiñca samānaṁ ‘‘asuko bhikkhu jāgariyaṁ nānuyuñjati antamaso goduhanamattampi kālaṁ kevalaṁ kāyadaḷhibahulo niddārāmo bhassārāmo saṅgaṇikārāmo viharatī’’tiādinā appaṭipajjamānatāvibhāvanena vā guṇaparidhaṁsanena vā garahanti nindanti, upakkosanti vāti attho. Sesaṁ paṭhamagāthāya vuttapariyāyena veditabbaṁ. Evaṁ therena imāhi gāthāhi attano nikkilesabhāve sirivaḍḍhassa ca sakilesabhāve pakāsite taṁ sutvā sirivaḍḍho saṁvegajāto vipassanaṁ paṭṭhapetvā nacirasseva sadatthaṁ paripūresi, garahakapuggalā ca theraṁ khamāpesuṁ.",
  "atk-s0508a12:684": "Sirimattheragāthāvaṇṇanā niṭṭhitā.",
  "atk-s0508a12:685": "Dutiyavaggavaṇṇanā niṭṭhitā.",
  "atk-s0508a12:686": "3. Tatiyavaggo",
  "atk-s0508a12:687": "1. Uttarattheragāthāvaṇṇanā",
  "atk-s0508a12:688": "Khandhāmayā pariññātāti āyasmato uttarattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto ito catunavute kappe siddhatthassa bhagavato kāle kulagehe nibbattitvā viññutaṁ patto sāsane laddhappasādo hutvā upāsakattaṁ paṭivedesi. So satthari parinibbute attano ñātake sannipātetvā bahuṁ pūjāsakkāraṁ sambharitvā dhātupūjaṁ akāsi. So tena puññakammena devamanussesu saṁsaranto imasmiṁ buddhuppāde sākete brāhmaṇakule nibbattitvā uttaroti laddhanāmo vayappatto kenacideva karaṇīyena sāvatthiṁ gato kaṇḍambamūle kataṁ yamakapāṭihāriyaṁ disvā pasīditvā puna kāḷakārāmasuttadesanāya (a. ni. 4.24) abhivaḍḍhamānasaddho pabbajitvā satthārā saddhiṁ rājagahaṁ gantvā upasampajjitvā tattheva vasanto vipassanaṁ paṭṭhapetvā nacirasseva chaḷabhiñño ahosi. Tena vuttaṁ apadāne (apa. thera 2.49.106-110) –",
  "atk-s0508a12:689": "‘‘Nibbute lokanāthamhi, siddhatthe lokanāyake;",
  "atk-s0508a12:690": "Mama ñātī samānetvā, dhātupūjaṁ akāsahaṁ.",
  "atk-s0508a12:691": "‘‘Catunnavutito kappe, yaṁ dhātumabhipūjayiṁ;",
  "atk-s0508a12:692": "Duggatiṁ nābhijānāmi, dhātupūjāyidaṁ phalaṁ.",
  "atk-s0508a12:693": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:694": "Chaḷabhiñño pana hutvā satthari sāvatthiyaṁ viharante buddhupaṭṭhānatthaṁ rājagahato sāvatthiṁ upagato bhikkhūhi ‘‘kiṁ, āvuso, pabbajjākiccaṁ tayā matthakaṁ pāpita’’nti puṭṭho aññaṁ byākaronto –",
  "atk-s0508a12:695": "161.",
  "atk-s0508a12:696": " ‘‘Khandhā mayā pariññātā, taṇhā me susamūhatā;",
  "atk-s0508a12:697": "Bhāvitā mama bojjhaṅgā, patto me āsavakkhayo.",
  "atk-s0508a12:698": "162.",
  "atk-s0508a12:699": " ‘‘Sohaṁ khandhe pariññāya, abbahitvāna jāliniṁ;",
  "atk-s0508a12:700": "Bhāvayitvāna bojjhaṅge, nibbāyissaṁ anāsavo’’ti. – gāthādvayaṁ abhāsi;",
  "atk-s0508a12:701": "Tattha khandhāti pañcupādānakkhandhā. Pariññātāti ‘‘idaṁ dukkhaṁ, na ito bhiyyo’’ti paricchijja ñātā bhāvitā. Tena dukkhassa ariyasaccassa pariññābhisamayamāha. Taṇhāti tasati paritasatīti taṇhā. Susamūhatāti samugghāṭitā. Etena samudayasaccassa pahānābhisamayaṁ vadati. Bhāvitā mama bojjhaṅgāti bodhisaṅkhātāya satiādidhammasāmaggiyā, taṁsamaṅgino vā bodhisaṅkhātassa ariyapuggalassa aṅgāti bojjhaṅgā. Satidhammavicayavīriyapītipassaddhisamādhiupekkhāsaṅkhātā maggapariyāpannā dhammā mayā bhāvitā uppāditā vaḍḍhitā. Bojjhaṅgaggahaṇeneva cettha taṁsahacaritatāya sabbe maggadhammā, sabbe ca bodhipakkhiyadhammā gahitāti daṭṭhabbā. Eteneva maggasaccassa bhāvanābhisamayaṁ dasseti. Patto me āsavakkhayoti kāmāsavādayo āsavā khīyanti etthāti āsavakkhayoti laddhanāmo asaṅkhatadhammo mayā patto adhigato. Etena nirodhasaccassa sacchikiriyābhisamayaṁ katheti. Ettāvatā attano saupādisesanibbānasampattiṁ dasseti.",
  "atk-s0508a12:702": "Idāni pana anupādisesanibbānasampattiṁ dassento ‘‘soha’’ntiādinā dutiyaṁ gāthamāha. Tassattho – sohaṁ evaṁ vuttanayena khandhe pariññāya parijānitvā, tathā parijānanto eva sakaattabhāvaparaattabhāvesu ajjhattikabāhirāyatanesu atītādibhedabhinnesu saṁsibbanākāraṁ punappunaṁ pavattisaṅkhātaṁ jālaṁ etassa atthīti jālinīti laddhanāmaṁ taṇhaṁ abbahitvāna mama cittasantānato uddharitvā, tathā naṁ uddharantoyeva vuttappabhede bojjhaṅge bhāvayitvāna te bhāvanāpāripūriṁ pāpetvā tato eva anāsavo hutvā ṭhito idāni carimakacittanirodhena anupādāno viya jātavedo nibbāyissaṁ parinibbāyissāmīti.",
  "atk-s0508a12:703": "Uttarattheragāthāvaṇṇanā niṭṭhitā.",
  "atk-s0508a12:704": "2. Bhaddajittheragāthāvaṇṇanā",
  "atk-s0508a12:705": "Panādonāma so rājāti āyasmato bhaddajittherassa gāthā. Kā uppatti? Ayaṁ kira padumuttarassa bhagavato kāle brāhmaṇakule nibbattitvā viññutaṁ patto brāhmaṇānaṁ vijjāsippesu pāraṁ gantvā kāme pahāya tāpasapabbajjaṁ pabbajitvā araññāyatane assamaṁ kāretvā vasanto ekadivasaṁ satthāraṁ ākāsena gacchantaṁ disvā pasannamānaso añjaliṁ paggayha aṭṭhāsi. Satthā tassa ajjhāsayaṁ ñatvā ākāsato otari. Otiṇṇassa pana bhagavato madhuñca bhisamuḷālañca sappiñca khīrañca upanāmesi, tassa taṁ bhagavā anukampaṁ upādāya paṭiggahetvā anumodanaṁ vatvā pakkāmi. So tena puññakammena tusite nibbatto tattha yāvatāyukaṁ ṭhatvā tato aparāparaṁ sugatīsuyeva saṁsaranto vipassissa bhagavato kāle mahaddhano seṭṭhi hutvā aṭṭhasaṭṭhibhikkhusahassaṁ bhojetvā ticīvarena acchādesi.",
  "atk-s0508a12:706": "Evaṁ bahuṁ kusalaṁ katvā devaloke nibbattitvā tattha yāvatāyukaṁ ṭhatvā tato cavitvā manussesu uppanno buddhasuññe loke pañca paccekabuddhasatāni catūhi paccayehi upaṭṭhahitvā tato cuto rājakule nibbattitvā rajjaṁ anusāsanto puttaṁ paccekabodhiṁ adhigantvā ṭhitaṁ upaṭṭhahitvā tassa parinibbutassa dhātuyo gahetvā cetiyaṁ katvā pūjesi. Evaṁ tattha tattha tāni puññāni katvā imasmiṁ buddhuppāde bhaddiyanagare asītikoṭivibhavassa bhaddiyaseṭṭhissa ekaputtako hutvā nibbatti, bhaddajītissa nāmaṁ ahosi. Tassa kira issariyabhogaparivārādisampatti carimabhave bodhisattassa viya ahosi.",
  "atk-s0508a12:707": "Tadā satthā sāvatthiyaṁ vassaṁ vasitvā bhaddajikumāraṁ saṅgaṇhituṁ mahatā bhikkhusaṅghena saddhiṁ bhaddiyanagaraṁ gantvā jātiyāvane vasi tassa ñāṇaparipākaṁ āgamayamāno. Sopi upari pāsāde nisinno sīhapañjaraṁ vivaritvā olokento bhagavato santike dhammaṁ sotuṁ gacchantaṁ mahājanaṁ disvā ‘‘katthāyaṁ mahājano gacchatī’’ti pucchitvā taṁ kāraṇaṁ sutvā sayampi mahatā parivārena satthu santikaṁ gantvā dhammaṁ suṇanto sabbābharaṇapaṭimaṇḍitova sabbakilese khepetvā arahattaṁ pāpuṇi. Tena vuttaṁ apadāne (apa. thera 2.56.98-116) –",
  "atk-s0508a12:708": "‘‘Oggayha yaṁ pokkharaṇiṁ, nānākuñjarasevitaṁ;",
  "atk-s0508a12:709": "Uddharāmi bhisaṁ tattha, ghāsahetu ahaṁ tadā.",
  "atk-s0508a12:710": "‘‘Bhagavā tamhi samaye, padumuttarasavhayo;",
  "atk-s0508a12:711": "Rattambaradharo buddho, gacchate anilañjase.",
  "atk-s0508a12:712": "‘‘Dhunanto paṁsukūlāni, saddaṁ assosahaṁ tadā;",
  "atk-s0508a12:713": "Uddhaṁ nijjhāyamānohaṁ, addasaṁ lokanāyakaṁ.",
  "atk-s0508a12:714": "‘‘Tattheva ṭhitako santo, āyāciṁ lokanāyakaṁ;",
  "atk-s0508a12:715": "Madhuṁ bhisehi sahitaṁ, khīraṁ sappiṁ muḷālikaṁ.",
  "atk-s0508a12:716": "‘‘Paṭiggaṇhātu me buddho, anukampāya cakkhumā;",
  "atk-s0508a12:717": "Tato kāruṇiko satthā, orohitvā mahāyaso.",
  "atk-s0508a12:718": "‘‘Paṭiggaṇhi mamaṁ bhikkhaṁ, anukampāya cakkhumā;",
  "atk-s0508a12:719": "Paṭiggahetvā sambuddho, akā me anumodanaṁ.",
  "atk-s0508a12:720": "‘‘Sukhī hotu mahāpuñña, gati tuyhaṁ samijjhatu;",
  "atk-s0508a12:721": "Iminā bhisadānena, labhassu vipulaṁ sukhaṁ.",
  "atk-s0508a12:722": "‘‘Idaṁ vatvāna sambuddho, jalajuttamanāmako;",
  "atk-s0508a12:723": "Bhikkhamādāya sambuddho, ākāsenāgamā jino.",
  "atk-s0508a12:724": "‘‘Tato bhisaṁ gahetvāna, āgacchiṁ mama assamaṁ;",
  "atk-s0508a12:725": "Bhisaṁ rukkhe laggetvāna, mama dānaṁ anussariṁ.",
  "atk-s0508a12:726": "‘‘Mahāvāto uṭṭhahitvā, sañcālesi vanaṁ tadā;",
  "atk-s0508a12:727": "Ākāso abhinādittha, asanī ca phalī tadā.",
  "atk-s0508a12:728": "‘‘Tato me asanīpāto, matthake nipatī tadā;",
  "atk-s0508a12:729": "Sohaṁ nisinnako santo, tattha kālaṅkato ahaṁ.",
  "atk-s0508a12:730": "‘‘Puññakammena saññutto, tusitaṁ upapajjahaṁ;",
  "atk-s0508a12:731": "Kaḷevaraṁ me patitaṁ, devaloke ramāmahaṁ.",
  "atk-s0508a12:732": "‘‘Chaḷasītisahassāni , nāriyo samalaṅkatā;",
  "atk-s0508a12:733": "Sāyaṁ pātaṁ upaṭṭhanti, bhisadānassidaṁ phalaṁ.",
  "atk-s0508a12:734": "‘‘Manussayonimāgantvā, sukhito homahaṁ tadā;",
  "atk-s0508a12:735": "Bhoge me ūnatā natthi, bhisadānassidaṁ phalaṁ.",
  "atk-s0508a12:736": "‘‘Anukampitako tena, devadevena tādinā;",
  "atk-s0508a12:737": "Sabbāsavā parikkhīṇā, natthi dāni punabbhavo.",
  "atk-s0508a12:738": "‘‘Satasahassito kappe, yaṁ bhisaṁ adadiṁ tadā;",
  "atk-s0508a12:739": "Duggatiṁ nābhijānāmi, bhisadānassidaṁ phalaṁ.",
  "atk-s0508a12:740": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:741": "Arahatte pana tena adhigate satthā bhaddiyaseṭṭhiṁ āmantesi – ‘‘tava putto alaṅkatapaṭiyatto dhammaṁ suṇanto arahatte patiṭṭhāsi, tenassa idāneva pabbajituṁ yuttaṁ, no ce pabbajati, parinibbāyissatī’’ti. Seṭṭhi ‘‘na mayhaṁ puttassa daharasseva sato parinibbānena kiccaṁ atthi, pabbājetha na’’nti āha. Taṁ satthā pabbājetvā upasampādetvā tattha sattāhaṁ vasitvā koṭigāmaṁ pāpuṇi, so ca gāmo gaṅgātīre. Koṭigāmavāsino buddhappamukhassa bhikkhusaṅghassa mahādānaṁ pavattesuṁ. Bhaddajitthero satthārā anumodanāya āraddhamattāya bahigāmaṁ gantvā ‘‘gaṅgātīre maggasamīpe satthu āgatakāle vuṭṭhahissāmī’’ti samāpattiṁ samāpajjitvā nisīdi. Mahātheresu āgacchantesupi avuṭṭhahitvā satthu āgatakāleyeva vuṭṭhahi. Puthujjanabhikkhū, ‘‘ayaṁ adhunā pabbajito mahātheresu āgacchantesu mānatthaddho hutvā na vuṭṭhāsī’’ti ujjhāyiṁsu. Koṭigāmavāsino satthu bhikkhusaṅghassa ca bahū nāvāsaṅghāṭe bandhiṁsu, satthā ‘‘handassa ānubhāvaṁ pakāsemī’’ti nāvāsaṅghāṭe ṭhatvā, ‘‘kahaṁ, bhaddajī’’ti pucchi. Bhaddajitthero ‘‘esohaṁ, bhante’’ti satthāraṁ upasaṅkamitvā añjaliṁ katvā aṭṭhāsi. Satthā, ‘‘ehi, bhaddaji, amhehi saddhiṁ ekanāvaṁ abhiruhā’’ti. So uppatitvā satthu ṭhitanāvāyaṁ aṭṭhāsi. Satthā gaṅgāmajjhaṁ gatakāle, ‘‘bhaddaji, tayā mahāpanādarājakāle ajjhāvuṭṭharatanapāsādo kaha’’nti āha. ‘‘Imasmiṁ ṭhāne nimuggo’’ti. ‘‘Tena hi, bhaddaji, sabrahmacārīnaṁ kaṅkhaṁ chindā’’ti. Tasmiṁ khaṇe thero satthāraṁ vanditvā iddhibalena gantvā pāsādathūpikaṁ pādaṅgulantarena sannirumbhitvā pañcavīsatiyojanaṁ pāsādaṁ gahetvā ākāse uppati, uppatanto ca paññāsa yojanāni pāsādaṁ udakato ukkhipi. Athassa purimabhave ñātakā pāsādagatena lobhena macchakacchapamaṇḍūkā hutvā tasmiṁ pāsāde uṭṭhahante parivattitvā udake patiṁsu. Satthā te patante disvā ‘‘ñātakā te, bhaddaji, kilamantī’’ti āha. Thero satthu vacanena pāsādaṁ vissajjesi. Pāsādo yathāṭhāne eva patiṭṭhahi. Satthā pāraṅgato bhikkhūhi ‘‘kadā, bhante, bhaddajittherena ayaṁ pāsādo ajjhāvuṭṭho’’ti puṭṭho mahāpanādajātakaṁ (jā. 1.3.40-41) kathetvā mahājanaṁ dhammāmataṁ pāyesi. Thero pana attano ajjhāvuṭṭhapubbaṁ suvaṇṇapāsādaṁ dassetvā –",
  "atk-s0508a12:742": "163.",
  "atk-s0508a12:743": " ‘‘Panādo nāma so rājā, yassa yūpo suvaṇṇayo;",
  "atk-s0508a12:744": "Tiriyaṁ soḷasubbedho, ubbhamāhu sahassadhā.",
  "atk-s0508a12:745": "164.",
  "atk-s0508a12:746": " ‘‘Sahassakaṇḍo satageṇḍu, dhajālu haritāmayo;",
  "atk-s0508a12:747": "Anaccuṁ tattha gandhabbā, cha sahassāni sattadhā’’ti. –",
  "atk-s0508a12:748": "Dvīhi gāthāhi vaṇṇento aññaṁ byākāsi.",
  "atk-s0508a12:749": "Tattha panādo nāma so rājāti atīte panādo nāma so rājā ahosīti attabhāvaantarahitatāya attānaṁ paraṁ viya niddisati. So eva hi rajje ṭhitakālato paṭṭhāya sadā ussāhasampattiādinā mahatā rājānubhāvena mahatā ca kittisaddena samannāgatattā ‘‘rājā mahāpanādo’’ti paññāyittha. Yassa yūpo suvaṇṇayoti yassa rañño ayaṁ yūpo pāsādo suvaṇṇamayo. Tiriyaṁ soḷasubbedhoti vitthārato soḷasakaṇḍapātappamāṇo. So pana aḍḍhayojanamatto hoti. Ubbhāmāhu sahassadhāti ubbhaṁ uccaṁ evamassa pāsādassa sahassadhā sahassakaṇḍappamāṇamāhu. So pana yojanato pañcavīsatiyojanappamāṇo hoti. Keci panettha gāthāsukhatthaṁ ‘‘āhū’’ti dīghaṁ kataṁ. Āhu ahosīti atthaṁ vadanti.",
  "atk-s0508a12:750": "Sahassakaṇḍoti sahassabhūmiko. Satageṇḍūti anekasataniyyūhako. Dhajālūti tattha tattha niyyūhasikharādīsu patiṭṭhāpitehi yaṭṭhidhajapaṭākadhajādidhajehi sampanno. Haritāmayoti cāmīkarasuvaṇṇamayo. Keci pana ‘‘haritajātimaṇisarikkhako’’ti vadanti . Gandhabbāti naṭā. Cha sahassāni sattadhāti chamattāni gandhabbasahassāni sattadhā tassa pāsādassa sattasu ṭhānesu rañño abhiramāpanatthaṁ nacciṁsūti attho. Te evaṁ naccantāpi rājānaṁ hāsetuṁ nāsakkhiṁsu. Atha sakko devarājā devanaṭe pesetvā samajjaṁ kāresi, tadā rājā hasīti.",
  "atk-s0508a12:751": "Bhaddajittheragāthāvaṇṇanā niṭṭhitā.",
  "atk-s0508a12:752": "3. Sobhitattheragāthāvaṇṇanā",
  "atk-s0508a12:753": "Satimā paññavāti āyasmato sobhitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle haṁsavatīnagare kulagehe nibbattitvā vayappatto satthu dhammadesanaṁ suṇanto satthāraṁ ekaṁ bhikkhuṁ pubbenivāsañāṇalābhīnaṁ bhikkhūnaṁ aggaṭṭhāne ṭhapentaṁ disvā sayampi taṁ ṭhānantaraṁ uddissa patthanaṁ katvā puññāni katvā sugatīsuyeva saṁsaranto sumedhassa bhagavato kāle brāhmaṇakule nibbattitvā viññutaṁ patto brāhmaṇānaṁ vijjāsippesu nipphattiṁ gantvā nekkhammādhimutto gharāvāsaṁ pahāya tāpasapabbajjaṁ pabbajitvā himavantassa samīpe araññāyatane assamaṁ kāretvā vanamūlaphalāphalena yāpento buddhuppādaṁ sutvā sabbattha ekarattivāseneva bhaddavatīnagare satthāraṁ upasaṅkamitvā pasannamānaso ‘‘tuvaṁ satthā ca ketu cā’’tiādīhi chahi gāthāhi abhitthavi , satthā cassa bhāviniṁ sampattiṁ pakāsesi. So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti. Sobhitotissa nāmaṁ akaṁsu. So aparena samayena satthu dhammadesanaṁ sutvā paṭiladdhasaddho pabbajitvā vipassanaṁ vaḍḍhetvā chaḷabhiñño ahosi. Pubbenivāsañāṇe ciṇṇavasī ca ahosi. Tena vuttaṁ apadāne (apa. thera 2.49.46-74) –",
  "atk-s0508a12:754": "‘‘Dakkhiṇe himavantassa, sukato assamo mama;",
  "atk-s0508a12:755": "Uttamatthaṁ gavesanto, vasāmi vipine tadā.",
  "atk-s0508a12:756": "‘‘Lābhālābhena santuṭṭho, mūlena ca phalena ca;",
  "atk-s0508a12:757": "Anvesanto ācariyaṁ, vasāmi ekako ahaṁ.",
  "atk-s0508a12:758": "‘‘Sumedho nāma sambuddho, loke uppajji tāvade;",
  "atk-s0508a12:759": "Catusaccaṁ pakāseti, uddharanto mahājanaṁ.",
  "atk-s0508a12:760": "‘‘Nāhaṁ suṇomi sambuddhaṁ, napi me koci saṁsati;",
  "atk-s0508a12:761": "Aṭṭhavasse atikkante, assosiṁ lokanāyakaṁ.",
  "atk-s0508a12:762": "‘‘Aggidāruṁ nīharitvā, sammajjitvāna assamaṁ;",
  "atk-s0508a12:763": "Khāribhāraṁ gahetvāna, nikkhamiṁ vipinā ahaṁ.",
  "atk-s0508a12:764": "‘‘Ekarattiṁ vasantohaṁ, gāmesu nigamesu ca;",
  "atk-s0508a12:765": "Anupubbena candavatiṁ, tadāhaṁ upasaṅkamiṁ.",
  "atk-s0508a12:766": "‘‘Bhagavā tamhi samaye, sumedho lokanāyako;",
  "atk-s0508a12:767": "Uddharanto bahū satte, deseti amataṁ padaṁ.",
  "atk-s0508a12:768": "‘‘Janakāyamatikkamma, vanditvā jinasāgaraṁ;",
  "atk-s0508a12:769": "Ekaṁsaṁ ajinaṁ katvā, santhaviṁ lokanāyakaṁ.",
  "atk-s0508a12:770": "‘‘Tuvaṁ satthā ca ketu ca, dhajo yūpo ca pāṇinaṁ;",
  "atk-s0508a12:771": "Parāyano patiṭṭhā ca, dīpo ca dvipaduttamo.",
  "atk-s0508a12:772": "‘‘Nepuñño dassane vīro, tāresi janataṁ tuvaṁ;",
  "atk-s0508a12:773": "Natthañño tārako loke, tavuttaritaro mune.",
  "atk-s0508a12:774": "‘‘Sakkā theve kusaggena, pametuṁ sāgaruttame;",
  "atk-s0508a12:775": "Na tveva tava sabbaññu, ñāṇaṁ sakkā pametave.",
  "atk-s0508a12:776": "‘‘Tuladaṇḍe ṭhapetvāna, mahiṁ sakkā dharetave;",
  "atk-s0508a12:777": "Natveva tava paññāya, pamāṇamatthi cakkhuma.",
  "atk-s0508a12:778": "‘‘Ākāso minituṁ sakkā, rajjuyā aṅgulena vā;",
  "atk-s0508a12:779": "Natveva tava sabbaññu, sīlaṁ sakkā pametave.",
  "atk-s0508a12:780": "‘‘Mahāsamudde udakaṁ, ākāso ca vasundharā;",
  "atk-s0508a12:781": "Parimeyyāni etāni, appameyyosi cakkhuma.",
  "atk-s0508a12:782": "‘‘Chahi gāthāhi sabbaññuṁ, kittayitvā mahāyasaṁ;",
  "atk-s0508a12:783": "Añjaliṁ paggahetvāna, tuṇhī aṭṭhāsahaṁ tadā.",
  "atk-s0508a12:784": "‘‘Yaṁ vadanti sumedhoti, bhūripaññaṁ sumedhasaṁ;",
  "atk-s0508a12:785": "Bhikkhusaṅghe nisīditvā, imā gāthā abhāsatha.",
  "atk-s0508a12:786": "‘‘Yo me ñāṇaṁ pakittesi, vippasannena cetasā;",
  "atk-s0508a12:787": "Tamahaṁ kittayissāmi, suṇātha mama bhāsato.",
  "atk-s0508a12:788": "‘‘Sattasattati kappāni, devaloke ramissati;",
  "atk-s0508a12:789": "Sahassakkhattuṁ devindo, devarajjaṁ karissati.",
  "atk-s0508a12:790": "‘‘Anekasatakkhattuñca, cakkavattī bhavissati;",
  "atk-s0508a12:791": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a12:792": "‘‘Devabhūto manusso vā, puññakammasamāhito;",
  "atk-s0508a12:793": "Anūnamanasaṅkappo, tikkhapañño bhavissati.",
  "atk-s0508a12:794": "‘‘Tiṁsakappasahassamhi, okkākakulasambhavo;",
  "atk-s0508a12:795": "Gotamo nāma gottena, satthā loke bhavissati.",
  "atk-s0508a12:796": "‘‘Agārā abhinikkhamma, pabbajissatikiñcano;",
  "atk-s0508a12:797": "Jātiyā sattavassena, arahattaṁ phusissati.",
  "atk-s0508a12:798": "‘‘Yato sarāmi attānaṁ, yato pattosmi sāsanaṁ;",
  "atk-s0508a12:799": "Etthantare na jānāmi, cetanaṁ amanoramaṁ.",
  "atk-s0508a12:800": "‘‘Saṁsaritvā bhave sabbe, sampattānubhaviṁ ahaṁ;",
  "atk-s0508a12:801": "Bhoge me ūnatā natthi, phalaṁ ñāṇassa thomane.",
  "atk-s0508a12:802": "‘‘Tiyaggī nibbutā mayhaṁ, bhavā sabbe samūhatā;",
  "atk-s0508a12:803": "Sabbāsavā parikkhīṇā, natthi dāni punabbhavo.",
  "atk-s0508a12:804": "‘‘Tiṁsakappasahassamhi, yaṁ ñāṇamathaviṁ ahaṁ;",
  "atk-s0508a12:805": "Duggatiṁ nābhijānāmi, phalaṁ ñāṇassa thomane.",
  "atk-s0508a12:806": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:807": "So arahattaṁ pana patvā attano pubbenivāsaṁ anupaṭipāṭiyā anussaranto yāva asaññabhave acittakapaṭisandhi, tāva addasa. Tato pañca kappasatāni cittappavattiṁ adisvā avasāneva disvā ‘‘kimeta’’nti āvajjento nayavasena ‘‘asaññabhavo bhavissatī’’ti niṭṭhaṁ agamāsi. Tenāha bhagavā – ‘‘atthi, bhikkhave, asaññasattā nāma dīghāyukā devā, tato cuto sobhito idhūpapanno, so etaṁ bhavaṁ jānāti, sobhito anussaratī’’ti (pārā. 232 atthato samānaṁ). Evaṁ nayavasena anussarantassa anussaraṇakosallaṁ disvā satthā theraṁ pubbenivāsaṁ anussarantānaṁ aggaṭṭhāne ṭhapesi. Tato eva cāyaṁ āyasmā savisesaṁ attano pubbenivāsānussatiñāṇaṁ tassa ca paccayabhūtaṁ paṭipattiṁ paccavekkhitvā somanassajāto tadatthadīpanaṁ udānaṁ udānento –",
  "atk-s0508a12:808": "165.",
  "atk-s0508a12:809": " ‘‘Satimā paññavā bhikkhu, āraddhabalavīriyo;",
  "atk-s0508a12:810": "Pañca kappasatānāhaṁ, ekarattiṁ anussariṁ.",
  "atk-s0508a12:811": "166.",
  "atk-s0508a12:812": " ‘‘Cattāro satipaṭṭhāne, satta aṭṭha ca bhāvayaṁ;",
  "atk-s0508a12:813": "Pañca kappasatānāhaṁ, ekarattiṁ anussari’’nti. – gāthādvayaṁ abhāsi;",
  "atk-s0508a12:814": "Tattha satimāti sayaṁ samudāgamanasampannāya satipaṭṭhānabhāvanāpāripūriyā sativepullappattiyā ca satimā. Paññavāti chaḷabhiññāpāripūriyā paññāvepullappattiyā ca paññavā. Bhinnakilesatāya bhikkhu. Saddhādibalānañceva catubbidhasammappadhānavīriyassa ca saṁsiddhipāripūriyā āraddhabalavīriyo. Saddhādīnañhettha balaggahaṇena gahaṇaṁ satipi satiādīnaṁ balabhāve, yathā ‘‘gobalibaddhā puññañāṇasambhārā’’ti. Pañca kappasatānāhaṁ, ekarattiṁ anussarinti ekarattiṁ viya anussariṁ. Viya-saddo hi idha luttaniddiṭṭho, etena pubbenivāsānussatiñāṇe attano ñāṇavasībhāvaṁ dīpeti.",
  "atk-s0508a12:815": "Idāni yāya paṭipattiyā attano satimantādibhāvo sātisayaṁ pubbenivāsañāṇañca siddhaṁ, taṁ dassetuṁ ‘‘cattāro’’tiādinā dutiyaṁ gāthamāha. Tattha cattāro satipaṭṭhāneti kāyānupassanādike attano visayabhedena catubbidhe lokiyalokuttaramissake satisaṅkhāte satipaṭṭhāne. Sattāti satta bojjhaṅge. Aṭṭhāti aṭṭha maggaṅgāni. Satipaṭṭhānesu hi suppatiṭṭhitacittassa satta bojjhaṅgā bhāvanāpāripūriṁ gatā eva honti, tathā ariyo aṭṭhaṅgiko maggo. Tenāha dhammasenāpati – ‘‘catūsu satipaṭṭhānesu suppatiṭṭhitacittā satta bojjhaṅge yathābhūtaṁ bhāvetvā’’tiādīhi (dī. ni. 3.143) sattakoṭṭhāsikesu sattatiṁsāya bodhipakkhiyadhammesu ekasmiṁ koṭṭhāse bhāvanāpāripūriṁ gacchante itare agacchantā nāma natthīti. Bhāvayanti bhāvanāhetu. Sesaṁ vuttanayameva.",
  "atk-s0508a12:816": "Sobhitattheragāthāvaṇṇanā niṭṭhitā.",
  "atk-s0508a12:817": "4. Valliyattheragāthāvaṇṇanā",
  "atk-s0508a12:818": "Yaṁkiccaṁ daḷhavīriyenātiādikā āyasmato valliyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle brāhmaṇakule nibbattitvā viññutaṁ patto vijjāsippesu nipphattiṁ gato asītikoṭivibhavaṁ pahāya tāpasapabbajjaṁ pabbajitvā pabbatapāde araññāyatane ekissā nadiyā tīre assamaṁ kāretvā viharanto attano anuggaṇhanatthaṁ upagataṁ satthāraṁ disvā pasannamānaso ajinacammaṁ pattharitvā adāsi . Tattha nisinnaṁ bhagavantaṁ pupphehi ca candanena ca pūjetvā ambaphalāni datvā pañcapatiṭṭhitena vandi. Tassa bhagavā nisinnāsanasampattiṁ pakāsento anumodanaṁ vatvā pakkāmi. So tena puññakammena devamanussesu saṁsaranto imasmiṁ buddhuppāde vesāliyaṁ brāhmaṇakule nibbattitvā ‘‘kaṇhamitto’’ti laddhanāmo vayappatto satthu vesāligamane buddhānubhāvaṁ disvā paṭiladdhasaddho mahākaccānattherassa santike pabbaji. So mandapañño dandhaparakkamo ca hutvā ciraṁ kālaṁ viññuṁ sabrahmacāriṁ nissāyeva vasati. Bhikkhū ‘‘yathā nāma valli rukkhādīsu kiñci anissāya vaḍḍhituṁ na sakkoti, evamayampi kañci paṇḍitaṁ anissāya vaḍḍhituṁ na sakkotī’’ti valliyotveva samudācariṁsu. Aparabhāge pana veṇudattattheraṁ upasaṅkamitvā tassa ovāde ṭhatvā sato sampajāno hutvā viharanto ñāṇassa paripākaṁ gatattā paṭipattikkamaṁ theraṁ pucchanto –",
  "atk-s0508a12:819": "167.",
  "atk-s0508a12:820": " ‘‘Yaṁ kiccaṁ daḷhavīriyena, yaṁ kiccaṁ boddhumicchatā;",
  "atk-s0508a12:821": "Karissaṁ nāvarajjhissaṁ, passa vīriyaṁ parakkamaṁ.",
  "atk-s0508a12:822": "168.",
  "atk-s0508a12:823": " ‘‘Tvañca me maggamakkhāhi, añjasaṁ amatogadhaṁ;",
  "atk-s0508a12:824": "Ahaṁ monena monissaṁ, gaṅgāsotova sāgara’’nti. – gāthādvayaṁ abhāsi;",
  "atk-s0508a12:825": "Tattha yaṁ kiccaṁ daḷhavīriyenāti daḷhena vīriyena thirena parakkamena, daḷhavīriyena vā purisadhorayhena yaṁ kiccaṁ kātabbaṁ paṭipajjitabbaṁ. Yaṁ kiccaṁ boddhumicchatāti cattāri ariyasaccāni nibbānameva vā boddhuṁ bujjhituṁ icchantena paṭivijjhitukāmena yaṁ kiccaṁ karaṇīyaṁ. Karissaṁ nāvarajjhissanti tamahaṁ dāni karissaṁ na virādhessaṁ, yathānusiṭṭhaṁ paṭipajjissāmi. Passa vīriyaṁ parakkamanti yathā paṭipajjamāne dhamme vidhinā īraṇato ‘‘vīriyaṁ’’, paraṁ paraṁ ṭhānaṁ akkamanato ‘‘parakkamo’’ti ca laddhanāmaṁ sammāvāyāmaṁ passa na saddhamevāti attano kattukāmataṁ dasseti.",
  "atk-s0508a12:826": "Tvañcāti kammaṭṭhānadāyakaṁ kalyāṇamittaṁ ālapati. Meti mayhaṁ. Maggamakkhāhīti ariyamaggaṁ kathehi, lokuttaramaggasampāpakaṁ catusaccakammaṭṭhānaṁ kathehīti attho. Añjasanti ujukaṁ majjhimapaṭipadābhāvena antadvayassa anupagamanato. Amate nibbāne sampāpakabhāvena patiṭṭhitattā amatogadhaṁ. Monenāti ñāṇena maggapaññāya. Monissanti jānissaṁ nibbānaṁ paṭivijjhissaṁ pāpuṇissaṁ. Gaṅgāsotova sāgaranti yathā gaṅgāya soto sāgaraṁ samuddaṁ avirajjhanto ekaṁsato ogāhati, evaṁ ‘‘ahaṁ kammaṭṭhānaṁ anuyuñjanto maggañāṇena nibbānaṁ adhigamissāmi, tasmā taṁ kammaṭṭhānaṁ me ācikkhathā’’ti theraṁ kammaṭṭhānaṁ yāci.",
  "atk-s0508a12:827": "Taṁ sutvā veṇudattatthero tassa kammaṭṭhānaṁ adāsi. Sopi kammaṭṭhānaṁ anuyuñjanto nacirasseva vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 2.49.75-105) –",
  "atk-s0508a12:828": "‘‘Pañca kāmaguṇe hitvā, piyarūpe manorame;",
  "atk-s0508a12:829": "Asīti koṭiyo hitvā, pabbajiṁ anagāriyaṁ.",
  "atk-s0508a12:830": "‘‘Pabbajitvāna kāyena, pāpakammaṁ vivajjayiṁ;",
  "atk-s0508a12:831": "Vacīduccaritaṁ hitvā, nadīkūle vasāmahaṁ.",
  "atk-s0508a12:832": "‘‘Ekakaṁ maṁ viharantaṁ, buddhaseṭṭho upāgami;",
  "atk-s0508a12:833": "Nāhaṁ jānāmi buddhoti, akāsiṁ paṭisanthāraṁ.",
  "atk-s0508a12:834": "‘‘Karitvā paṭisanthāraṁ, nāmagottamapucchahaṁ;",
  "atk-s0508a12:835": "Devatānusi gandhabbo, adu sakko purindado.",
  "atk-s0508a12:836": "‘‘Ko vā tvaṁ kassa vā putto, mahābrahmā idhāgato;",
  "atk-s0508a12:837": "Virocesi disā sabbā, udayaṁ sūriyo yathā.",
  "atk-s0508a12:838": "‘‘Sahassārāni cakkāni, pāde dissanti mārisa;",
  "atk-s0508a12:839": "Ko vā tvaṁ kassa vā putto, kathaṁ jānemu taṁ mayaṁ.",
  "atk-s0508a12:840": "‘‘Nāmagottaṁ pavedehi, saṁsayaṁ apanehi me;",
  "atk-s0508a12:841": "Namhi devā na gandhabbo, namhi sakko purindado.",
  "atk-s0508a12:842": "‘‘Brahmabhāvo ca me natthi, etesaṁ uttamo ahaṁ;",
  "atk-s0508a12:843": "Atīto visayaṁ tesaṁ, dālayiṁ kāmabandhanaṁ.",
  "atk-s0508a12:844": "‘‘Sabbe kilese jhāpetvā, patto sambodhimuttamaṁ;",
  "atk-s0508a12:845": "Tassa vācaṁ suṇitvāhaṁ, idaṁ vacanamabraviṁ.",
  "atk-s0508a12:846": "‘‘Yadi buddhosi sabbaññū, nisīda tvaṁ mahāmune;",
  "atk-s0508a12:847": "Tamahaṁ pūjayissāmi, dukkhassantakaro tuvaṁ.",
  "atk-s0508a12:848": "‘‘Pattharitvājinacammaṁ , adāsi satthuno ahaṁ;",
  "atk-s0508a12:849": "Nisīdi tattha bhagavā, sīhova girigabbhare.",
  "atk-s0508a12:850": "‘‘Khippaṁ pabbatamāruyha, ambassa phalamaggahiṁ;",
  "atk-s0508a12:851": "Sālakalyāṇikaṁ pupphaṁ, candanañca mahārahaṁ.",
  "atk-s0508a12:852": "‘‘Khippaṁ paggayha taṁ sabbaṁ, upetvā lokanāyakaṁ;",
  "atk-s0508a12:853": "Phalaṁ buddhassa datvāna, sālapupphamapūjayiṁ.",
  "atk-s0508a12:854": "‘‘Candanaṁ anulimpitvā, avandiṁ satthuno ahaṁ;",
  "atk-s0508a12:855": "Pasannacitto sumano, vipulāya ca pītiyā.",
  "atk-s0508a12:856": "‘‘Ajinamhi nisīditvā, sumedho lokanāyako;",
  "atk-s0508a12:857": "Mama kammaṁ pakittesi, hāsayanto mamaṁ tadā.",
  "atk-s0508a12:858": "‘‘Iminā phaladānena, gandhamālehi cūbhayaṁ;",
  "atk-s0508a12:859": "Pañcavīse kappasate, devaloke ramissati.",
  "atk-s0508a12:860": "‘‘Anūnamanasaṅkappo, vasavattī bhavissati;",
  "atk-s0508a12:861": "Chabbīsatikappasate, manussattaṁ gamissati.",
  "atk-s0508a12:862": "‘‘Bhavissati cakkavattī, cāturanto mahiddhiko;",
  "atk-s0508a12:863": "Vebhāraṁ nāma nagaraṁ, vissakammena māpitaṁ.",
  "atk-s0508a12:864": "‘‘Hessati sabbasovaṇṇaṁ, nānāratanabhūsitaṁ;",
  "atk-s0508a12:865": "Eteneva upāyena, saṁsarissati so bhave.",
  "atk-s0508a12:866": "‘‘Sabbattha pūjito hutvā, devatte atha mānuse;",
  "atk-s0508a12:867": "Pacchime bhave sampatte, brahmabandhu bhavissati.",
  "atk-s0508a12:868": "‘‘Agārā abhinikkhamma, anagārī bhavissati;",
  "atk-s0508a12:869": "Abhiññāpāragū hutvā, nibbāyissatināsavo.",
  "atk-s0508a12:870": "‘‘Idaṁ vatvāna sambuddho, sumedho lokanāyako;",
  "atk-s0508a12:871": "Mama nijjhāyamānassa, pakkāmi anilañjase.",
  "atk-s0508a12:872": "‘‘Tena kammena sukatena, cetanāpaṇidhīhi ca;",
  "atk-s0508a12:873": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a12:874": "‘‘Tusitato cavitvāna, nibbattiṁ mātukucchiyaṁ;",
  "atk-s0508a12:875": "Bhoge me ūnatā natthi, yamhi gabbhe vasāmahaṁ.",
  "atk-s0508a12:876": "‘‘Mātukucchigate mayi, annapānañca bhojanaṁ;",
  "atk-s0508a12:877": "Mātuyā mama chandena, nibbattati yadicchakaṁ.",
  "atk-s0508a12:878": "‘‘Jātiyā pañcavassena, pabbajiṁ anagāriyaṁ;",
  "atk-s0508a12:879": "Oropitamhi kesamhi, arahattamapāpuṇiṁ.",
  "atk-s0508a12:880": "‘‘Pubbakammaṁ gavesanto, orena nāddasaṁ ahaṁ;",
  "atk-s0508a12:881": "Tiṁsakappasahassamhi, mama kammamanussariṁ.",
  "atk-s0508a12:882": "‘‘Namo te purisājañña, namo te purisuttama;",
  "atk-s0508a12:883": "Tava sāsanamāgamma, pattomhi acalaṁ padaṁ.",
  "atk-s0508a12:884": "‘‘Tiṁsakappasahassamhi, yaṁ buddhamabhipūjayiṁ;",
  "atk-s0508a12:885": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a12:886": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:887": "Arahattaṁ pana patvā aññaṁ byākaronto thero imāyeva gāthā abhāsīti.",
  "atk-s0508a12:888": "Valliyattheragāthāvaṇṇanā niṭṭhitā.",
  "atk-s0508a12:889": "5. Vītasokattheragāthāvaṇṇanā",
  "atk-s0508a12:890": "Kese me olikhissantītiādikā āyasmato vītasokattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle brāhmaṇakule nibbattitvā brāhmaṇānaṁ vijjāsippesu nipphattiṁ gato kāme pahāya isipabbajjaṁ pabbajitvā mahatā isigaṇena parivuto araññe vasanto buddhuppādaṁ sutvā haṭṭhatuṭṭho ‘‘udumbarapupphasadisā dullabhadassanā buddhā bhagavanto, idāneva upagantabbā’’ti mahatiyā parisāya saddhiṁ satthāraṁ daṭṭhuṁ gacchanto diyaḍḍhayojane sese byādhiko hutvā buddhagatāya saññāya kālaṅkato devesu uppajjitvā aparāparaṁ devamanussesu saṁsaranto imasmiṁ buddhuppāde aṭṭhārasavassādhikānaṁ dvinnaṁ vassasatānaṁ matthake dhammāsokarañño kaniṭṭhabhātā hutvā nibbatti, tassa vītasokoti nāma ahosi. So vayappatto khattiyakumārehi sikkhitabbavijjāsippesu nipphattiṁ gato giridattattheraṁ nissāya gihibhūto suttantapiṭake abhidhammapiṭake ca visārado hutvā ekadivasaṁ massukammasamaye kappakassa hatthato ādāsaṁ gahetvā kāyaṁ olokento valitapalitādīni disvā sañjātasaṁvego vipassanāya cittaṁ otāretvā bhāvanaṁ ussukkāpetvā tasmiṁyeva āsane sotāpanno hutvā giridattattherassa santike pabbajitvā nacirasseva arahattaṁ pāpuṇi. Tena vuttaṁ apadāne (apa. thera 2.49.9-26) –",
  "atk-s0508a12:891": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a12:892": "Lakkhaṇe itihāse ca, sanighaṇḍusakeṭubhe.",
  "atk-s0508a12:893": "‘‘Nadīsotapaṭibhāgā, sissā āyanti me tadā;",
  "atk-s0508a12:894": "Tesāhaṁ mante vācemi, rattindivamatandito.",
  "atk-s0508a12:895": "‘‘Siddhattho nāma sambuddho, loke uppajji tāvade;",
  "atk-s0508a12:896": "Tamandhakāraṁ nāsetvā, ñāṇālokaṁ pavattayi.",
  "atk-s0508a12:897": "‘‘Mama aññataro sisso, sissānaṁ so kathesi me;",
  "atk-s0508a12:898": "Sutvāna te etamatthaṁ, ārocesuṁ mamaṁ tadā.",
  "atk-s0508a12:899": "‘‘Buddho loke samuppanno, sabbaññū lokanāyako;",
  "atk-s0508a12:900": "Tassānuvattati jano, lābho amhaṁ na vijjati.",
  "atk-s0508a12:901": "‘‘Adhiccuppattikā buddhā, cakkhumanto mahāyasā;",
  "atk-s0508a12:902": "Yaṁnūnāhaṁ buddhaseṭṭhaṁ, passeyyaṁ lokanāyakaṁ.",
  "atk-s0508a12:903": "‘‘Ajinaṁ me gahetvāna, vākacīraṁ kamaṇḍaluṁ;",
  "atk-s0508a12:904": "Assamā abhinikkhamma, sisse āmantayiṁ ahaṁ.",
  "atk-s0508a12:905": "‘‘Odumbarikapupphaṁva, candamhi sasakaṁ yathā;",
  "atk-s0508a12:906": "Vāyasānaṁ yathā khīraṁ, dullabho lokanāyako.",
  "atk-s0508a12:907": "‘‘Buddho lokamhi uppanno, manussattampi dullabhaṁ;",
  "atk-s0508a12:908": "Ubhosu vijjamānesu, savanañca sudullabhaṁ.",
  "atk-s0508a12:909": "‘‘Buddho loke samuppanno, cakkhuṁ lacchāma no bhavaṁ;",
  "atk-s0508a12:910": "Etha sabbe gamissāma, sammāsambuddhasantikaṁ.",
  "atk-s0508a12:911": "‘‘Kamaṇḍaludharā sabbe, kharājinanivāsino;",
  "atk-s0508a12:912": "Te jaṭābhārabharitā, nikkhamuṁ vipinā tadā.",
  "atk-s0508a12:913": "‘‘Yugamattaṁ pekkhamānā, uttamatthaṁ gavesino;",
  "atk-s0508a12:914": "Āsattidosarahitā, asambhītāva kesarī.",
  "atk-s0508a12:915": "‘‘Appakiccā aloluppā, nipakā santavuttino;",
  "atk-s0508a12:916": "Uñchāya caramānā te, buddhaseṭṭhamupāgamuṁ.",
  "atk-s0508a12:917": "‘‘Diyaḍḍhayojane sese, byādhi me upapajjatha;",
  "atk-s0508a12:918": "Buddhaseṭṭhaṁ saritvāna, tattha kālaṅkato ahaṁ.",
  "atk-s0508a12:919": "‘‘Catunnavutito kappe, yaṁ saññamalabhiṁ tadā;",
  "atk-s0508a12:920": "Duggatiṁ nābhijānāmi, buddhasaññāyidaṁ phalaṁ.",
  "atk-s0508a12:921": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:922": "Arahattaṁ pana patvā aññaṁ byākaronto –",
  "atk-s0508a12:923": "169.",
  "atk-s0508a12:924": " ‘‘Kese me olikhissanti, kappako upasaṅkami;",
  "atk-s0508a12:925": "Tato ādāsamādāya, sarīraṁ paccavekkhisaṁ.",
  "atk-s0508a12:926": "170.",
  "atk-s0508a12:927": " ‘‘Tuccho kāyo adissittha, andhakāre tamo byagā;",
  "atk-s0508a12:928": "Sabbe coḷā samucchinnā, natthi dāni punabbhavo’’ti. – gāthādvayaṁ abhāsi;",
  "atk-s0508a12:929": "Tattha kese me olikhissanti, kappako upasaṅkamīti gihikāle massukammasamaye ‘‘mama kese olikhissaṁ kappemī’’ti kesādīnaṁ chedanādivasena kappanato kappako nhāpito maṁ upagacchi. Tatoti kappakato. Sarīraṁ paccavekkhisanti sabbakāyike ādāse palitavalitamukhanimittādidassanamukhena ‘‘abhibhūto vata jarāya me kāyo’’ti jarābhibhūtaṁ attano sarīraṁ paccavekkhiṁ. Evaṁ paccavekkhato ca tuccho kāyo adissittha niccadhuvasukhasabhāvādīhi ritto hutvā me kāyo adissatha paññāyi. Kasmā? Andhakāre tamo byagā yena ayonisomanasikārasaṅkhātena tamasā attano kāye andhagatā vijjamānampi asubhādisabhāvaṁ apassantā avijjamānaṁ subhādiākāraṁ gaṇhanti, tasmiṁ andhakāre andhakaraṇaṭṭhāne kāye yonisomanasikārasaṅkhātena ñāṇālokena avijjātamo vigato, tato eva sabbe coḷā samucchinnā corā viya kusalabhaṇḍacchedanato, sādhūhi alātabbato asaṅgahetabbato saṅkārakūṭādīsu chaḍḍitapilotikakhaṇḍaṁ viya issarajanena ariyajanena jigucchitabbatāya coḷā viyāti vā ‘‘coḷā’’ti laddhanāmā kilesā samucchinnā. Aggamaggena samugghāṭitattā eva ca nesaṁ natthi dāni punabbhavo āyatiṁ punabbhavābhinibbatti natthīti.",
  "atk-s0508a12:930": "Vītasokattheragāthāvaṇṇanā niṭṭhitā.",
  "atk-s0508a12:931": "6. Puṇṇamāsattheragāthāvaṇṇanā",
  "atk-s0508a12:932": "Pañca nīvaraṇe hitvātiādikā āyasmato puṇṇamāsattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto tissassa bhagavato kāle kulagehe nibbattitvā viññutaṁ patto ekadivasaṁ satthari araññe viharante paṁsukūlacīvaraṁ dumasākhāya laggetvā gandhakuṭiṁ paviṭṭhe dhanuhattho gahanaṁ paviṭṭho satthu paṁsukūlaṁ disvā pasannamānaso dhanuṁ nikkhipitvā buddhaguṇe anussaritvā paṁsukūlaṁ vandi. So tena puññakammena devamanussesu saṁsaranto imasmiṁ buddhuppāde sāvatthiyaṁ kuṭumbiyakule nibbatti. Tassa kira jātadivase tasmiṁ gehe sabbabhājanāni suvaṇṇaratanamayehi māsehi paripuṇṇāneva ahesuṁ. Tenassa puṇṇamāsotveva nāmaṁ akaṁsu. So vayappatto dārapariggahaṁ katvā ekasmiṁ putte uppanne gharāvāsaṁ pahāya pabbajitvā gāmakāvāse vasanto ghaṭento vāyamanto chaḷabhiñño ahosi. Tena vuttaṁ apadāne (apa. thera 2.49.1-8) –",
  "atk-s0508a12:933": "‘‘Tisso nāmāsi bhagavā, sayambhū aggapuggalo;",
  "atk-s0508a12:934": "Paṁsukūlaṁ ṭhapetvāna, vihāraṁ pāvisī jino.",
  "atk-s0508a12:935": "‘‘Vinataṁ dhanumādāya, bhakkhatthāya cariṁ ahaṁ;",
  "atk-s0508a12:936": "Maṇḍalaggaṁ gahetvāna, kānanaṁ pāvisiṁ ahaṁ.",
  "atk-s0508a12:937": "‘‘Tatthaddasaṁ paṁsukūlaṁ, dumagge laggitaṁ tadā;",
  "atk-s0508a12:938": "Cāpaṁ tattheva nikkhippa, sire katvāna añjaliṁ.",
  "atk-s0508a12:939": "‘‘Pasannacitto sumano, vipulāya ca pītiyā;",
  "atk-s0508a12:940": "Buddhaseṭṭhaṁ saritvāna, paṁsukūlaṁ avandahaṁ.",
  "atk-s0508a12:941": "‘‘Dvenavute ito kappe, paṁsukūlamavandahaṁ;",
  "atk-s0508a12:942": "Duggatiṁ nābhijānāmi, vandanāya idaṁ phalaṁ.",
  "atk-s0508a12:943": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:944": "Chaḷabhiñño pana hutvā sāvatthiṁ upagantvā satthāraṁ vanditvā susāne vasati, tassa ca acirāgatasseva sato putto kālamakāsi. Dārakamātā therassa āgatabhāvaṁ sutvā, ‘‘mā idaṁ aputtakaṁ sāpateyyaṁ rājāno hareyyu’’nti taṁ uppabbājetukāmā mahatā parivārena therassa santikaṁ gantvā paṭisanthāraṁ katvā palobhetuṁ ārabhi. Thero attano vītarāgabhāvajānāpanatthaṁ ākāse ṭhatvā attano paṭipattikittanamukhena tassā dhammaṁ desento –",
  "atk-s0508a12:945": "171.",
  "atk-s0508a12:946": " ‘‘Pañca nīvaraṇe hitvā, yogakkhemassa pattiyā;",
  "atk-s0508a12:947": "Dhammādāsaṁ gahetvāna, ñāṇadassanamattano.",
  "atk-s0508a12:948": "172.",
  "atk-s0508a12:949": " ‘‘Paccavekkhiṁ imaṁ kāyaṁ, sabbaṁ santarabāhiraṁ;",
  "atk-s0508a12:950": "Ajjhattañca bahiddhā ca, tuccho kāyo adissathā’’ti. –",
  "atk-s0508a12:951": "Gāthādvayaṁ abhāsi.",
  "atk-s0508a12:952": "Tattha pañca nīvaraṇe hitvāti kāmacchandādike pañca nīvaraṇe pahāya jhānādhigamena viddhaṁsetvā. Yogakkhemassa pattiyāti kāmayogādīhi catūhi yogehi khemassa anupaddutassa nibbānassa adhigamāya. Dhammādāsanti dhammabhūtaṁ ādāsaṁ. Yathā hi ādāso olokentassa rūpakāye guṇāguṇaṁ ādaṁseti, evaṁ vipassanāsaṅkhāto dhammānaṁ sāmaññavisesāvabodhanato ñāṇadassanabhūto dhammādāso vipassantassa vodānasaṁkilesadhammavibhāvanena tappahānasādhanena ca visesato nāmakāye guṇaṁ ādaṁseti. Tenāha –",
  "atk-s0508a12:953": "‘‘Dhammādāsaṁ gahetvāna, ñāṇadassanamattano;",
  "atk-s0508a12:954": "Paccavekkhiṁ imaṁ kāyaṁ, sabbaṁ santarabāhira’’nti. –",
  "atk-s0508a12:955": "Imaṁ kāyaṁ dhammasamūhaṁ mama attabhāvaṁ ajjhattikabāhirāyatanabhāvato santarabāhiraṁ sabbaṁ anavasesaṁ dhammādāsaṁ gahetvā ‘‘anicca’’ntipi ‘‘dukkha’’ntipi ‘‘anattā’’tipi patiavekkhiṁ ñāṇacakkhunā passiṁ. Evaṁ passatā ca mayā ajjhattañca bahiddhā cāti attano santāne parasantāne ca tuccho kāyo adissatha niccasārādivirahito tuccho khandhapañcakasaṅkhāto attabhāvakāyo ñāṇacakkhunā yāthāvato apassittha. Sakalampi hi khandhapañcakaṁ ‘‘avijjānivutassa, bhikkhave, bālassa taṇhāsaṁyuttassa evamayaṁ kāyo samudāgato’’tiādīsu (saṁ. ni. 2.19) ‘‘kāyo’’ti vuccati. ‘‘Adissathā’’ti ca iminā yadeva kāye daṭṭhabbaṁ, taṁ diṭṭhaṁ, na dānissa kiñci mayā passitabbaṁ atthīti katakiccataṁ dassento aññaṁ byākāsi. Evaṁ thero imāhi gāthāhi purāṇadutiyikāya dhammaṁ desetvā taṁ saraṇesu ca sīlesu ca sampatiṭṭhāpetvā uyyojesi.",
  "atk-s0508a12:956": "Puṇṇamāsattheragāthāvaṇṇanā niṭṭhitā.",
  "atk-s0508a12:957": "7. Nandakattheragāthāvaṇṇanā",
  "atk-s0508a12:958": "Yathāpibhaddo ājaññoti āyasmato nandakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto sikhissa bhagavato kāle paccantadese uppajjitvā viññutaṁ patto vanacāriko hutvā vicaranto ekadivasaṁ satthu caṅkamanaṭṭhānaṁ disvā pasannacitto vālukā okiri. So tena puññakammena devamanussesu saṁsaranto imasmiṁ buddhuppāde campāyaṁ gahapatikule nibbatti, tassa nandakoti nāmaṁ akaṁsu. Jeṭṭhakabhātā panassa bharato nāma. Tassa pubbayogo anantaravatthusmiṁ āvibhavissati. Te ubhopi viññutaṁ patvā āyasmantaṁ soṇaṁ koḷivisaṁ pabbajitaṁ sutvā ‘‘soṇopi nāma tathāsukhumālo pabbaji, kimaṅgaṁ pana maya’’nti pabbajiṁsu. Tesu bharato nacirasseva vipassanaṁ vaḍḍhetvā chaḷabhiñño ahosi. Nandako pana kilesānaṁ balavabhāvena tāva vipassanaṁ ussukkāpetuṁ nāsakkhi, vipassanāya kammaṁ karoti eva. Athassa bharatatthero āsayaṁ ñatvā avassayo bhavitukāmo taṁ pacchāsamaṇaṁ katvā vihārato nikkhamitvā maggasamīpe nisinno vipassanākathaṁ kathesi.",
  "atk-s0508a12:959": "Tena ca samayena sakaṭasatthe gacchante eko sakaṭe yutto goṇo cikkhallaṭṭhāne sakaṭaṁ uddharituṁ asakkonto paripati. Tato naṁ satthavāho sakaṭā mocetvā tiṇañca pānīyañca datvā parissamaṁ apanetvā puna dhure yojesi. Tato goṇo vūpasantaparissamo laddhabalo taṁ sakaṭaṁ cikkhallaṭṭhānato uddharitvā thale patiṭṭhāpesi. Atha bharatatthero nandakassa ‘‘passasi no tvaṁ, āvuso nandaka, imassa kamma’’nti taṁ nidassetvā tena ‘‘passāmī’’ti vutte ‘‘imamatthaṁ suṭṭhu upadhārehī’’ti āha. Itaro ‘‘yathāyaṁ goṇo vūpasantaparissamo paṅkaṭṭhānato bhāraṁ ubbahati, evaṁ mayāpi saṁsārapaṅkato attā uddharitabbo’’ti tamevārammaṇaṁ katvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 2.48.90-95) –",
  "atk-s0508a12:960": "‘‘Migaluddo pure āsiṁ, araññe kānane ahaṁ;",
  "atk-s0508a12:961": "Vātamigaṁ gavesanto, caṅkamaṁ addasaṁ ahaṁ.",
  "atk-s0508a12:962": "‘‘Ucchaṅgena pulinaṁ gayha, caṅkame okiriṁ ahaṁ;",
  "atk-s0508a12:963": "Pasannacitto sumano, sugatassa sirīmato.",
  "atk-s0508a12:964": "‘‘Ekatiṁse ito kappe, pulinaṁ okiriṁ ahaṁ;",
  "atk-s0508a12:965": "Duggatiṁ nābhijānāmi, pulinassa idaṁ phalaṁ.",
  "atk-s0508a12:966": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:967": "Arahattaṁ pana patvā attano jeṭṭhabhātikassa bharatattherassa santike aññaṁ byākaronto –",
  "atk-s0508a12:968": "173.",
  "atk-s0508a12:969": " ‘‘Yathāpi bhaddo ājañño, khalitvā patitiṭṭhati;",
  "atk-s0508a12:970": "Bhiyyo laddhāna saṁvegaṁ, adīno vahate dhuraṁ.",
  "atk-s0508a12:971": "174.",
  "atk-s0508a12:972": " ‘‘Evaṁ dassanasampannaṁ, sammāsambuddhasāvakaṁ;",
  "atk-s0508a12:973": "Ājānīyaṁ maṁ dhāretha, puttaṁ buddhassa orasa’’nti. – gāthādvayaṁ abhāsi;",
  "atk-s0508a12:974": "Tattha bhiyyo laddhāna saṁvegaṁ, adīno vahate dhuranti ‘‘mayhaṁ jātibalavīriyānaṁ ananucchavikametaṁ yadidaṁ āgatassa bhārassa avahana’’nti saṁvegaṁ labhitvā adīno adīnamānaso alīnacitto. ‘‘Alīno’’ti vā pāṭho, so eva attho. Bhiyyo punappunaṁ bhiyyosomattāya attano dhuraṁ bhāraṁ vahate ubbahati. Sesaṁ heṭṭhā ramaṇīyavihārittherassa gāthāvaṇṇanāyaṁ vuttanayameva.",
  "atk-s0508a12:975": "Nandakattheragāthāvaṇṇanā niṭṭhitā.",
  "atk-s0508a12:976": "8. Bharatattheragāthāvaṇṇanā",
  "atk-s0508a12:977": "Ehi, nandaka, gacchāmāti āyasmato bharatattherassa gāthā. Kā uppatti? Ayaṁ kira anomadassissa bhagavato kāle kulagehe nibbattitvā viññutaṁ patto ekadivasaṁ manuññadassanaṁ mudusukhasamphassaṁ upāhanadvayaṁ gahetvā gacchanto satthāraṁ caṅkamantaṁ disvā pasannamānaso upāhanā upanāmetvā, ‘‘abhiruhatu bhagavā upāhanā, yaṁ mama assa dīgharattaṁ hitāya sukhāyā’’ti āha. Abhiruhi bhagavā tassa anuggaṇhanatthaṁ upāhanā. So tena puññakammena devamanussesu saṁsaranto imasmiṁ buddhuppāde campānagare gahapatikule nibbatti, bharatotissa nāmaṁ ahosi. So viññutaṁ patto soṇattherassa pabbajitabhāvaṁ sutvā ‘‘sopi nāma pabbajī’’ti sañjātasaṁvego pabbajitvā katapubbakicco vipassanāya kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 2.48.71-89) –",
  "atk-s0508a12:978": "‘‘Anomadassī bhagavā, lokajeṭṭho narāsabho;",
  "atk-s0508a12:979": "Divāvihārā nikkhamma, pathamāruhi cakkhumā.",
  "atk-s0508a12:980": "‘‘Pānadhiṁ sukataṁ gayha, addhānaṁ paṭipajjahaṁ;",
  "atk-s0508a12:981": "Tatthaddasāsiṁ sambuddhaṁ, pattikaṁ cārudassanaṁ.",
  "atk-s0508a12:982": "‘‘Sakaṁ cittaṁ pasādetvā, nīharitvāna pānadhiṁ;",
  "atk-s0508a12:983": "Pādamūle ṭhapetvāna, idaṁ vacanamabraviṁ.",
  "atk-s0508a12:984": "‘‘Abhirūha mahāvīra, sugatinda vināyaka;",
  "atk-s0508a12:985": "Ito phalaṁ labhissāmi, so me attho samijjhatu.",
  "atk-s0508a12:986": "‘‘Anomadassī bhagavā, lokajeṭṭho narāsabho;",
  "atk-s0508a12:987": "Pānadhiṁ abhirūhitvā, idaṁ vacanamabravi.",
  "atk-s0508a12:988": "‘‘Yo pānadhiṁ me adāsi, pasanno sehi pāṇibhi;",
  "atk-s0508a12:989": "Tamahaṁ kittayissāmi, suṇātha mama bhāsato.",
  "atk-s0508a12:990": "‘‘Buddhassa giramaññāya, sabbe devā samāgatā;",
  "atk-s0508a12:991": "Udaggacittā sumanā, vedajātā katañjalī.",
  "atk-s0508a12:992": "‘‘Pānadhīnaṁ padānena, sukhitoyaṁ bhavissati;",
  "atk-s0508a12:993": "Pañcapaññāsakkhattuñca, devarajjaṁ karissati.",
  "atk-s0508a12:994": "‘‘Sahassakkhattuṁ rājā ca, cakkavattī bhavissati;",
  "atk-s0508a12:995": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a12:996": "‘‘Aparimeyye ito kappe, okkākakulasambhavo;",
  "atk-s0508a12:997": "Gotamo nāma gottena, satthā loke bhavissati.",
  "atk-s0508a12:998": "‘‘Tassa dhammesu dāyādo, oraso dhammanimmito;",
  "atk-s0508a12:999": "Sabbāsave pariññāya, nibbāyissatināsavo.",
  "atk-s0508a12:1000": "‘‘Devaloke manusse vā, nibbattissati puññavā;",
  "atk-s0508a12:1001": "Devayānapaṭibhāgaṁ, yānaṁ paṭilabhissati.",
  "atk-s0508a12:1002": "‘‘Pāsādā sivikā vayhaṁ, hatthino samalaṅkatā;",
  "atk-s0508a12:1003": "Rathā vājaññasaṁyuttā, sadā pātubhavanti me.",
  "atk-s0508a12:1004": "‘‘Agārā nikkhamantopi, rathena nikkhamiṁ ahaṁ;",
  "atk-s0508a12:1005": "Kesesu chijjamānesu, arahattamapāpuṇiṁ.",
  "atk-s0508a12:1006": "‘‘Lābhā mayhaṁ suladdhaṁ me, vāṇijjaṁ suppayojitaṁ;",
  "atk-s0508a12:1007": "Datvāna pānadhiṁ ekaṁ, pattomhi acalaṁ padaṁ.",
  "atk-s0508a12:1008": "‘‘Aparimeyye ito kappe, yaṁ pānadhimadāsahaṁ;",
  "atk-s0508a12:1009": "Duggatiṁ nābhijānāmi, pānadhissa idaṁ phalaṁ.",
  "atk-s0508a12:1010": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1011": "Chaḷabhiñño pana hutvā attano kaniṭṭhabhātikena nandakattherena heṭṭhā vuttanayena aññābyākaraṇe kate ‘‘idāni nandakopi arahā jāto, handa mayaṁ ubhopi satthu santikaṁ gantvā vusitabrahmacariyataṁ nivedessāmāti uppannaṁ parivitakkaṁ nandakattherassa kathento –",
  "atk-s0508a12:1012": "175.",
  "atk-s0508a12:1013": " ‘‘Ehi nandaka gacchāma, upajjhāyassa santikaṁ;",
  "atk-s0508a12:1014": "Sīhanādaṁ nadissāma, buddhaseṭṭhassa sammukhā.",
  "atk-s0508a12:1015": "176.",
  "atk-s0508a12:1016": " ‘‘Yāya no anukampāya, amhe pabbājayī muni;",
  "atk-s0508a12:1017": "So no attho anuppatto, sabbasaṁyojanakkhayo’’ti. – gāthādvayaṁ abhāsi;",
  "atk-s0508a12:1018": "Tattha nandakāti ālapanaṁ. Ehīti tassa attano santikakaraṇaṁ. Gacchāmāti tena attanā ca ekajjhaṁ kātabbakiriyāvacanaṁ, upajjhāyassāti sammāsambuddhassa, sammāsambuddho hi samantacakkhunā buddhacakkhunā ca sattānaṁ āsayānusayacaritādīnaṁ yathābhūtavilokanena sadevakassa lokassa vajjāvajjaṁ upanijjhāyatīti visesato upajjhāyoti vattabbataṁ arahati. Yadatthaṁ gamanaṁ, taṁ dassetuṁ ‘‘sīhanādaṁ nadissāma, buddhaseṭṭhassa sammukhā’’ti āha. Yathābhuccaguṇābhibyāhāratāya abhītanādabhāvato sīhanādaṁ buddhassa sammāsambuddhassa tato eva sabbasattuttamatāya seṭṭhassa, buddhānaṁ vā sāvakabuddhādīnaṁ seṭṭhassa sammukhā purato nadissāmāti attho.",
  "atk-s0508a12:1019": "Yathā pana sīhanādaṁ naditukāmo, taṁ dassento ‘‘yāyā’’ti gāthamāha. Tattha yāyāti yadatthaṁ, yāya yadatthānuppattiyāti attho. Noti amhākaṁ. Anukampāyāti anuggaṇhanena amhe dvepi pabbājayi pabbājesi. Munīti bhagavā. So no attho anuppattoti so attho sabbesaṁ saṁyojanānaṁ khayabhūtaṁ arahattaphalaṁ no amhehi anuppatto, adhigatoti attho.",
  "atk-s0508a12:1020": "Bharatattheragāthāvaṇṇanā niṭṭhitā.",
  "atk-s0508a12:1021": "9. Bhāradvājattheragāthāvaṇṇanā",
  "atk-s0508a12:1022": "Nadanti evaṁ sappaññāti āyasmato bhāradvājattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṁse kappe kulagehe nibbattitvā viññutaṁ patto ekadivasaṁ sumanaṁ nāma paccekabuddhaṁ piṇḍāya carantaṁ disvā pasannamānaso paripakkaṁ vallikāraphalaṁ adāsi. So tena puññakammena devamanussesu saṁsaranto imasmiṁ buddhuppāde rājagahe brāhmaṇakule nibbattitvā gottanāmena bhāradvājotveva paññāyittha. So vayappatto gharāvāsaṁ vasanto ekaputtaṁ labhi. Tassa ‘‘kaṇhadinno’’ti nāmaṁ akāsi. Tassa viññutaṁ pattakāle ‘‘tāta, asukassa nāma ācariyassa santike sippaṁ sikkhitvā ehī’’ti taṁ takkasilaṁ pesesi. So gacchanto antarāmagge satthu sāvakaṁ aññataraṁ mahātheraṁ kalyāṇamittaṁ labhitvā tassa santike dhammaṁ sutvā paṭiladdhasaddho pabbajitvā katapubbakicco vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 2.48.66-70) –",
  "atk-s0508a12:1023": "‘‘Sumano nāma sambuddho, takkarāyaṁ vasī tadā;",
  "atk-s0508a12:1024": "Vallikāraphalaṁ gayha, sayambhussa adāsahaṁ.",
  "atk-s0508a12:1025": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a12:1026": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1027": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1028": "Athassa pitā bhāradvājo veḷuvane viharantaṁ bhagavantaṁ upasaṅkamitvā dhammaṁ sutvā pabbajitvā nacirasseva arahattaṁ sacchākāsi. Atha putto satthāraṁ vandituṁ rājagahaṁ āgato satthu santike nisinnaṁ pitaraṁ disvā tuṭṭhacitto ‘‘pitāpi kho me pabbajito, kiṁ nu kho tena pabbajjākiccaṁ matthakaṁ pāpita’’nti vīmaṁsanto khīṇāsavabhāvaṁ ñatvā taṁ sīhanādaṁ nadāpetukāmo, ‘‘sādhu, kho tumhehi kataṁ pabbajantehi, pabbajjākiccaṁ pana matthakaṁ pāpita’’nti pucchi. Bhāradvājo puttassa adhigamaṁ dīpento –",
  "atk-s0508a12:1029": "177.",
  "atk-s0508a12:1030": " ‘‘Nadanti evaṁ sappaññā, sīhāva girigabbhare;",
  "atk-s0508a12:1031": "Vīrā vijitasaṅgāmā, jetvā māraṁ savāhanaṁ.",
  "atk-s0508a12:1032": "178.",
  "atk-s0508a12:1033": " ‘‘Satthā ca pariciṇṇo me, dhammo saṅgho ca pūjito;",
  "atk-s0508a12:1034": "Ahañca vitto sumano, puttaṁ disvā anāsava’’nti. – gāthādvayaṁ abhāsi;",
  "atk-s0508a12:1035": "Tattha nadantīti yathābhuccaguṇābhibyāhāravasena abhītanādaṁ nadanti gajjanti. Evanti idāni vattabbākāradassanaṁ. Sappaññāti aggamaggapaññādhigamena sabbapaññādhigamena sabbapaññāvepullappattā. Vīrāti catubbidhasammappadhānavīriyasampannatāya vīrā, tato eva anavasesasaṁkilesapakkhanimmathanena savāhanaṁ kilesamāraṁ abhisaṅkhāramāraṁ devaputtamārañca jetvā sabbaso vijitasaṅgāmā nadanti sappaññāti sambandho.",
  "atk-s0508a12:1036": "Evaṁ vijetabbavijayena sīhanādaṁ dassetvā idāni ārādhetabbasamārādhanena icchitabbasiddhiyā ca taṁ dassetuṁ, ‘‘satthā ca pariciṇṇo me’’ti dutiyaṁ gāthamāha. Tattha satthā ca pariciṇṇo meti mama satthā sammāsambuddho yathānusiṭṭhaṁ ovādānusāsanīkaraṇena mayā pariciṇṇo upāsito, na dhammādhikaraṇaṁ visositoti adhippāyo. Dhammo saṅgho ca pūjitoti navavidhopi lokuttaradhammo, yathāpaṭipattiyāgatamaggānuppattiyā sīladiṭṭhisāmaññagamanena ariyasaṅgho ca mayā pūjito mānito. Ahañca vitto sumano, puttaṁ disvā anāsavanti mama puttaṁ anāsavaṁ sabbaso khīṇāsavaṁ disvā dassanahetu ahampi vitto nirāmisāya pītiyā tuṭṭho, tatoyeva nirāmisena somanassena sumano jātoti attho.",
  "atk-s0508a12:1037": "Bhāradvājattheragāthāvaṇṇanā niṭṭhitā.",
  "atk-s0508a12:1038": "10. Kaṇhadinnattheragāthāvaṇṇanā",
  "atk-s0508a12:1039": "Upāsitāsappurisāti āyasmato kaṇhadinnattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito catunavute kappe kulagehe nibbattitvā viññutaṁ patto ekadivasaṁ sobhitaṁ nāma paccekabuddhaṁ disvā pasannacitto punnāgapupphehi pūjaṁ akāsi. So tena puññakammena devamanussesu saṁsaranto imasmiṁ buddhuppāde rājagahe brāhmaṇakule nibbattitvā kaṇhadinnoti laddhanāmo vayappatto upanissayasampattiyā codiyamāno dhammasenāpatiṁ upasaṅkamitvā dhammaṁ sutvā paṭiladdhasaddho pabbajitvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.48.61-65) –",
  "atk-s0508a12:1040": "‘‘Sobhito nāma sambuddho, cittakūṭe vasī tadā;",
  "atk-s0508a12:1041": "Gahetvā giripunnāgaṁ, sayambhuṁ abhipūjayiṁ.",
  "atk-s0508a12:1042": "‘‘Catunnavutito kappe, yaṁ buddhamabhipūjayiṁ;",
  "atk-s0508a12:1043": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a12:1044": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1045": "Arahattaṁ pana patvā aññaṁ byākaronto –",
  "atk-s0508a12:1046": "179.",
  "atk-s0508a12:1047": " ‘‘Upāsitā sappurisā, sutā dhammā abhiṇhaso;",
  "atk-s0508a12:1048": "Sutvāna paṭipajjissaṁ, añjasaṁ amatogadhaṁ.",
  "atk-s0508a12:1049": "180.",
  "atk-s0508a12:1050": " ‘‘Bhavarāgahatassa me sato, bhavarāgo puna me na vijjati;",
  "atk-s0508a12:1051": "Na cāhu na ca me bhavissati, na ca me etarahi vijjatī’’ti. –",
  "atk-s0508a12:1052": "Gāthādvayaṁ abhāsi.",
  "atk-s0508a12:1053": "Tattha upāsitāti paricaritā paṭipattipayirupāsanāya payirupāsitā. Sappurisāti santehi sīlādiguṇehi samannāgatā purisā, ariyapuggalā sāriputtattherādayo. Etena purimacakkadvayasampattimattano dasseti. Na hi patirūpadesavāsena vinā sappurisūpanissayo sambhavati. Sutā dhammāti saccapaṭiccasamuppādādipaṭisaṁyuttadhammā sotadvārānusārena upadhāritā. Etena attano bāhusaccaṁ dassento pacchimacakkadvayasampattiṁ dasseti. Abhiṇhasoti bahuso na kālena kālaṁ. Idañca padaṁ ‘‘upāsitā sappurisā’’ti etthāpi yojetabbaṁ. Sutvāna paṭipajjissaṁ, añjasaṁ amatogadhanti te dhamme sutvā tattha vuttarūpārūpadhamme salakkhaṇādito pariggahetvā anukkamena vipassanaṁ vaḍḍhetvā amatogadhaṁ nibbānapatiṭṭhaṁ taṁsampāpakaṁ añjasaṁ ariyaṁ aṭṭhaṅgikaṁ maggaṁ paṭipajjiṁ pāpuṇiṁ.",
  "atk-s0508a12:1054": "Bhavarāgahatassame satoti bhavarāgena bhavataṇhāya anādimati saṁsāre hatassa upaddutassa mama sato samānassa, aggamaggena vā hatabhavarāgassa. Bhavarāgo puna me na vijjatīti tato eva puna idāni bhavarāgo me natthi. Na cāhu na me bhavissati, na ca me etarahi vijjatīti yadipi pubbe puthujjanakāle sekkhakāle ca me bhavarāgo ahosi, aggamaggappattito pana paṭṭhāya na cāhu na ca ahosi, āyatimpi na me bhavissati, etarahi adhunāpi na ca me vijjati na ca upalabbhati, pahīnoti attho. Bhavarāgavacaneneva cettha tadekaṭṭhatāya mānādīnampi abhāvo vuttoti sabbaso parikkhīṇabhavasaṁyojanataṁ dasseti.",
  "atk-s0508a12:1055": "Kaṇhadinnattheragāthāvaṇṇanā niṭṭhitā.",
  "atk-s0508a12:1056": "Tatiyavaggavaṇṇanā niṭṭhitā.",
  "atk-s0508a12:1057": "4. Catutthavaggo",
  "atk-s0508a12:1058": "1. Migasirattheragāthāvaṇṇanā",
  "atk-s0508a12:1059": "Yatoahaṁ pabbajitoti āyasmato migasirattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto kassapassa bhagavato kāle brāhmaṇakule nibbattitvā viññutaṁ patto ekadivasaṁ satthāraṁ disvā pasannacitto kusaṭṭhakaṁ adāsi. So tena puññakammena devamanussesu saṁsaranto imasmiṁ buddhuppāde kosalaraṭṭhe brāhmaṇakule paṭisandhiṁ gahetvā migasiranakkhattena jātattā migasiroti laddhanāmo vayappatto brāhmaṇānaṁ vijjāsippesu nipphattiṁ gato chavasīsamantaṁ nāma sikkhi, yaṁ parijappetvā tivassamatthake matānampi sīsaṁ nakhena ākoṭetvā ‘‘ayaṁ satto asukaṭṭhāne nibbatto’’ti jānāti.",
  "atk-s0508a12:1060": "So gharāvāsaṁ anicchanto paribbājakapabbajjaṁ pabbajitvā taṁ vijjaṁ nissāya lokena sakkato garukato lābhī hutvā vicaranto sāvatthiṁ upagato satthu santikaṁ gantvā attano ānubhāvaṁ pakāsento – ‘‘ahaṁ, bho gotama, matānaṁ nibbattaṭṭhānaṁ jānāmī’’ti vatvā, ‘‘kathaṁ pana tvaṁ jānāsī’’ti vutte, ‘‘chavasīsāni āharāpetvā mantaṁ parijappetvā nakhena sīsaṁ ākoṭento nirayādikaṁ tehi tehi nibbattaṭṭhānaṁ jānāmī’’ti kathesi. Athassa bhagavā parinibbutassa bhikkhuno sīsakapālaṁ āharāpetvā, ‘‘kathehi tāva tassa gatiṁ, yassidaṁ sīsakapāla’’nti āha. So taṁ kapālaṁ mantaṁ parijappetvā nakhena ākoṭetvā neva antaṁ na koṭiṁ passati. Atha satthārā, ‘‘na sakkosi paribbājakā’’ti vutte , ‘‘upaparikkhissāmi tāvā’’ti vatvā punappunaṁ parivattentopi na passateva. Bāhirakamantena hi khīṇāsavassa gatiṁ kathaṁ jānissati, athassa matthakato kacchehi ca sedo mucci. So lajjitvā tuṇhībhūto aṭṭhāsi. Satthā ‘‘kilamasi paribbājakā’’ti āha. So ‘‘āma, kilamāmi, na imassa gatiṁ jānāmi, tumhe pana jānāthā’’ti. ‘‘Ahaṁ etaṁ jānāmi, ito uttaritarampi jānāmī’’ti vatvā ‘‘nibbānaṁ gato so’’ti āha. Paribbājako ‘‘imaṁ vijjaṁ mayhaṁ dethā’’ti āha. ‘‘Tena hi pabbajā’’ti vatvā taṁ pabbājetvā paṭhamaṁ samathakammaṭṭhāne niyojetvā jhānābhiññāsu patiṭṭhitassa vipassanāya kammaṁ upadisi. So vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 2.48.56-60) –",
  "atk-s0508a12:1061": "‘‘Kassapassa bhagavato, brāhmaṇassa vusīmato;",
  "atk-s0508a12:1062": "Pasannacitto sumano, kusaṭṭhakamadāsahaṁ.",
  "atk-s0508a12:1063": "‘‘Imasmiṁyeva kappasmiṁ, kusaṭṭhakamadāsahaṁ;",
  "atk-s0508a12:1064": "Duggatiṁ nābhijānāmi, kusaṭṭhakassidaṁ phalaṁ.",
  "atk-s0508a12:1065": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1066": "Arahattaṁ pana patvā aññaṁ byākaronto –",
  "atk-s0508a12:1067": "181.",
  "atk-s0508a12:1068": " ‘‘Yato ahaṁ pabbajito, sammāsambuddhasāsane;",
  "atk-s0508a12:1069": "Vimuccamāno uggacchiṁ, kāmadhātuṁ upaccagaṁ.",
  "atk-s0508a12:1070": "182.",
  "atk-s0508a12:1071": " ‘‘Brahmuno pekkhamānassa, tato cittaṁ vimucci me;",
  "atk-s0508a12:1072": "Akuppā me vimuttīti, sabbasaṁyojanakkhayā’’ti. – gāthādvayaṁ abhāsi;",
  "atk-s0508a12:1073": "Tattha yato ahaṁ pabbajito, sammāsambuddhasāsaneti yato pabhuti ahaṁ pabbajito buddhassa bhagavato sāsane, pabbajitakālato paṭṭhāya. Vimuccamāno uggacchinti saṁkilesapakkhato paṭhamaṁ tāva samathavipassanāhi vimuccamāno vodānadhammasavanena uṭṭhahiṁ. Evaṁ uggacchanto kāmadhātuṁ upaccagaṁ anāgāmimaggena accantameva kāmadhātuṁ atikkamiṁ.",
  "atk-s0508a12:1074": "Brahmuno pekkhamānassa, tato cittaṁ vimucci meti sadevakassa lokassa aggabhūtattā seṭṭhaṭṭhena brahmuno buddhassa bhagavato mahākaruṇāyogena ‘‘ayaṁ kulaputto mama sāsane pabbajitvā kathaṁ nu kho paṭipajjatī’’ti pekkhantassa tato anāgāmimaggādhigamato pacchā aggamaggādhigamena mama cittaṁ sabbasaṁkilesato accantameva mucci. Akuppāme vimuttīti, sabbasaṁyojanakkhayāti tathāvimuttacittattā eva sabbesaṁ saṁyojanānaṁ khayā parikkhayā iti evaṁ akuppā me vimuttīti aññaṁ byākāsi.",
  "atk-s0508a12:1075": "Migasirattheragāthāvaṇṇanā niṭṭhitā.",
  "atk-s0508a12:1076": "2. Sivakattheragāthāvaṇṇanā",
  "atk-s0508a12:1077": "Aniccānigahakānīti āyasmato sivakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṁ patto ekadivasaṁ bhagavantaṁ piṇḍāya carantaṁ passitvā pasannamānaso pattaṁ ādāya kummāsassa pūretvā adāsi. So tena puññakammena devamanussesu saṁsaranto imasmiṁ buddhuppāde rājagahe brāhmaṇakule nibbatti, sivakotissa nāmaṁ ahosi. So vayappatto vijjāsippesu nipphattiṁ gato nekkhammajjhāsayatāya kāme pahāya paribbājakapabbajjaṁ pabbajitvā vicaranto satthāraṁ upasaṅkamitvā dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 2.56.117-121) –",
  "atk-s0508a12:1078": "‘‘Esanāya carantassa, vipassissa mahesino;",
  "atk-s0508a12:1079": "Rittakaṁ pattaṁ disvāna, kummāsaṁ pūrayiṁ ahaṁ.",
  "atk-s0508a12:1080": "‘‘Ekanavutito kappe, yaṁ bhikkhamadadiṁ tadā;",
  "atk-s0508a12:1081": "Duggatiṁ nābhijānāmi, kummāsassa idaṁ phalaṁ.",
  "atk-s0508a12:1082": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1083": "Arahattaṁ pana patvā aññaṁ byākaronto –",
  "atk-s0508a12:1084": "183.",
  "atk-s0508a12:1085": " ‘‘Aniccāni gahakāni, tattha tattha punappunaṁ;",
  "atk-s0508a12:1086": "Gahakāraṁ gavesanto, dukkhā jāti punappunaṁ.",
  "atk-s0508a12:1087": "184.",
  "atk-s0508a12:1088": " ‘‘Gahakāraka diṭṭhosi, puna gehaṁ na kāhasi;",
  "atk-s0508a12:1089": "Sabbā te phāsukā bhaggā, thūṇikā ca vidālitā;",
  "atk-s0508a12:1090": "Vimariyādikataṁ cittaṁ, idheva vidhamissatī’’ti. – gāthādvayaṁ abhāsi;",
  "atk-s0508a12:1091": "Tattha aniccāni gahakāni, tattha tattha punappunanti tasmiṁ tasmiṁ bhave punappunaṁ nibbattamānāni gahakāni attabhāvagehāni na nibbāni anavaṭṭhitāni ittarāni parittakālāni. Gahakāraṁ gavesantoti imassa attabhāvagehassa kārakaṁ taṇhāvaḍḍhakiṁ pariyesanto ettakaṁ kālaṁ anuvicarinti adhippāyo. Dukkhā jāti punappunanti idaṁ gahakārakagavesanassa kāraṇavacanaṁ . Yasmā jarābyādhimaraṇamissatāya jāti nāmesā punappunaṁ upagantuṁ dukkhā, na ca sā tasmiṁ adiṭṭhe nivattati, tasmā taṁ gavesanto vicarinti attho.",
  "atk-s0508a12:1092": "Gahakārakadiṭṭhosīti idāni pana yena so sakkā daṭṭhuṁ, tena ariyamaggañāṇacakkhunā gahakāraka diṭṭho asi. Puna gehanti puna imasmiṁ saṁsāravaṭṭe attabhāvasaṅkhātaṁ mama gehaṁ na kāhasi na karissasi. Sabbā te phāsukā bhaggāti tava sabbā anavasesakilesaphāsukā mayā bhaggā. Thūṇikā ca vidālitāti idāni tayā kātabbassa attabhāvagehassa avijjāsaṅkhātā kaṇṇikā ca bhinnā. Vimariyādikataṁ cittanti mama cittaṁ vigatantaṁ kataṁ, āyatiṁ anuppattidhammataṁ āpāditaṁ. Tato eva idheva vidhamissati imasmiṁyeva bhave viddhaṁsissati, carimakacittanirodhena nirujjhissatīti attho.",
  "atk-s0508a12:1093": "Sivakattheragāthāvaṇṇanā niṭṭhitā.",
  "atk-s0508a12:1094": "3. Upavāṇattheragāthāvaṇṇanā",
  "atk-s0508a12:1095": "Arahaṁ sugatoti āyasmato upavāṇattherassa gāthā. Kā uppatti? Ayaṁ kira padumuttarassa bhagavato kāle daliddakule nibbattitvā viññutaṁ patto bhagavati parinibbute tassa dhātuṁ gahetvā manussadevanāgagaruḷakumbhaṇḍayakkhagandhabbehi sattaratanamaye sattayojanike thūpe kate tattha sudhotaṁ attano uttarāsaṅgaṁ veḷagge ābandhitvā dhajaṁ katvā pūjaṁ akāsi. Taṁ gahetvā abhisammatako nāma yakkhasenāpati devehi cetiyapūjārakkhaṇatthaṁ ṭhapito adissamānakāyo ākāse dhārento cetiyaṁ tikkhattuṁ padakkhiṇaṁ akāsi. So taṁ disvā bhiyyosomattāya pasannamānaso ahosi. So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā upavāṇoti laddhanāmo vayappatto jetavanapaṭiggahaṇe buddhānubhāvaṁ disvā paṭiladdhasaddho pabbajitvā vipassanāya kammaṁ karonto arahattaṁ patvā chaḷabhiñño ahosi. Tena vuttaṁ apadāne (apa. thera 2.56.122-178) –",
  "atk-s0508a12:1096": "‘‘Padumuttaro nāma jino, sabbadhammāna pāragū;",
  "atk-s0508a12:1097": "Jalitvā aggikkhandhova, sambuddho parinibbuto.",
  "atk-s0508a12:1098": "‘‘Mahājanā samāgamma, pūjayitvā tathāgataṁ;",
  "atk-s0508a12:1099": "Cittaṁ katvāna sugataṁ, sarīraṁ abhiropayuṁ.",
  "atk-s0508a12:1100": "‘‘Sarīrakiccaṁ katvāna, dhātuṁ tattha samānayuṁ;",
  "atk-s0508a12:1101": "Sadevamanussā sabbe, buddhathūpaṁ akaṁsu te.",
  "atk-s0508a12:1102": "‘‘Paṭhamā kañcanamayā, dutiyā ca maṇimayā;",
  "atk-s0508a12:1103": "Tatiyā rūpiyamayā, catutthī phalikāmayā.",
  "atk-s0508a12:1104": "‘‘Tattha pañcamikā ceva, lohitaṅkamayā ahu;",
  "atk-s0508a12:1105": "Chaṭṭhā masāragallassa, sabbaṁ ratanamayūpari.",
  "atk-s0508a12:1106": "‘‘Jaṅghā maṇimayā āsi, vedikā ratanāmayā;",
  "atk-s0508a12:1107": "Sabbasoṇṇamayo thūpo, uddhaṁ yojanamuggato.",
  "atk-s0508a12:1108": "‘‘Devā tattha samāgantvā, ekato mantayuṁ tadā;",
  "atk-s0508a12:1109": "Mayampi thūpaṁ kassāma, lokanāthassa tādino.",
  "atk-s0508a12:1110": "‘‘Dhātu āveṇikā natthi, sarīraṁ ekapiṇḍitaṁ;",
  "atk-s0508a12:1111": "Imamhi buddhathūpamhi, kassāma kañcukaṁ mayaṁ.",
  "atk-s0508a12:1112": "‘‘Devā sattahi ratnehi, aññaṁ vaḍḍhesuṁ yojanaṁ;",
  "atk-s0508a12:1113": "Thūpo dviyojanubbedho, timiraṁ byapahanti so.",
  "atk-s0508a12:1114": "‘‘Nāgā tattha samāgantvā, ekato mantayuṁ tadā;",
  "atk-s0508a12:1115": "Manussā ceva devā ca, buddhathūpaṁ akaṁsu te.",
  "atk-s0508a12:1116": "‘‘Mā no pamattā assumha, appamattā sadevakā;",
  "atk-s0508a12:1117": "Mayampi thūpaṁ kassāma, lokanāthassa tādino.",
  "atk-s0508a12:1118": "‘‘Indanīlaṁ mahānīlaṁ, atho jotirasaṁ maṇiṁ;",
  "atk-s0508a12:1119": "Ekato sannipātetvā, buddhathūpaṁ achādayuṁ.",
  "atk-s0508a12:1120": "‘‘Sabbaṁ maṇimayaṁ āsi, yāvatā buddhacetiyaṁ;",
  "atk-s0508a12:1121": "Tiyojanasamubbedhaṁ, ālokakaraṇaṁ tadā.",
  "atk-s0508a12:1122": "‘‘Garuḷā ca samāgantvā, ekato mantayuṁ tadā;",
  "atk-s0508a12:1123": "Manussā devanāgā ca, buddhapūjaṁ akaṁsu te.",
  "atk-s0508a12:1124": "‘‘Mā no pamattā assumha, appamattā sadevakā;",
  "atk-s0508a12:1125": "Mayampi thūpaṁ kassāma, lokanāthassa tādino.",
  "atk-s0508a12:1126": "‘‘Sabbaṁ maṇimayaṁ thūpaṁ, akaruṁ te ca kañcukaṁ;",
  "atk-s0508a12:1127": "Yojanaṁ tepi vaḍḍhesuṁ, āyataṁ buddhacetiyaṁ.",
  "atk-s0508a12:1128": "‘‘Catuyojanamubbedho, buddhathūpo virocati;",
  "atk-s0508a12:1129": "Obhāseti disā sabbā, sataraṁsīva uggato.",
  "atk-s0508a12:1130": "‘‘Kumbhaṇḍā ca samāgantvā, ekato mantayuṁ tadā;",
  "atk-s0508a12:1131": "Manussā ceva devā ca, nāgā ca garuḷā tathā.",
  "atk-s0508a12:1132": "‘‘Paccekaṁ buddhaseṭṭhassa, akaṁsu thūpamuttamaṁ;",
  "atk-s0508a12:1133": "Mā no pamattā assumha, appamattā sadevakā.",
  "atk-s0508a12:1134": "‘‘Mayampi thūpaṁ kassāma, lokanāthassa tādino;",
  "atk-s0508a12:1135": "Ratanehi chādessāma, āyataṁ buddhacetiyaṁ.",
  "atk-s0508a12:1136": "‘‘Yojanaṁ tepi vaḍḍhesuṁ, āyataṁ buddhacetiyaṁ;",
  "atk-s0508a12:1137": "Pañcayojanamubbedho, thūpo obhāsate tadā.",
  "atk-s0508a12:1138": "‘‘Yakkhā tattha samāgantvā, ekato mantayuṁ tadā;",
  "atk-s0508a12:1139": "Manussā devanāgā ca, garuḷā ca kumbhaṇḍakā.",
  "atk-s0508a12:1140": "‘‘Paccekaṁ buddhaseṭṭhassa, akaṁsu thūpamuttamaṁ;",
  "atk-s0508a12:1141": "Mā no pamattā assumha, appamattā sadevakā.",
  "atk-s0508a12:1142": "‘‘Mayampi thūpaṁ kassāma, lokanāthassa tādino;",
  "atk-s0508a12:1143": "Phalikā chādayissāma, āyataṁ buddhacetiyaṁ.",
  "atk-s0508a12:1144": "‘‘Yojanaṁ tepi vaḍḍhesuṁ, āyataṁ buddhacetiyaṁ;",
  "atk-s0508a12:1145": "Chayojanikamubbedho, thūpo obhāsate tadā.",
  "atk-s0508a12:1146": "‘‘Gandhabbā ca samāgantvā, ekato mantayuṁ tadā;",
  "atk-s0508a12:1147": "Manujā devatā nāgā, kumbhaṇḍā garuḷā tathā.",
  "atk-s0508a12:1148": "‘‘Sabbe akaṁsu buddhathūpaṁ, mayamettha akārakā;",
  "atk-s0508a12:1149": "Mayampi thūpaṁ kassāma, lokanāthassa tādino.",
  "atk-s0508a12:1150": "‘‘Vediyo satta katvāna, dhajaṁ chattaṁ akaṁsu te;",
  "atk-s0508a12:1151": "Sabbasoṇṇamayaṁ thūpaṁ, gandhabbā kārayuṁ tadā.",
  "atk-s0508a12:1152": "‘‘Sattayojanamubbedho, thūpo obhāsate tadā;",
  "atk-s0508a12:1153": "Rattindivā na ñāyanti, āloko hoti sabbadā.",
  "atk-s0508a12:1154": "‘‘Abhibhonti na tassābhā, candasūrā satārakā;",
  "atk-s0508a12:1155": "Samantā yojanasate, padīpopi na pajjali.",
  "atk-s0508a12:1156": "‘‘Tena kālena ye keci, thūpaṁ pūjenti mānusā;",
  "atk-s0508a12:1157": "Na te thūpaṁ āruhanti, ambare ukkhipanti te.",
  "atk-s0508a12:1158": "‘‘Devehi ṭhapito yakkho, abhisammatanāmako;",
  "atk-s0508a12:1159": "Dhajaṁ vā pupphadāmaṁ vā, abhiropeti uttariṁ.",
  "atk-s0508a12:1160": "‘‘Na te passanti taṁ yakkhaṁ, dāmaṁ passanti gacchato;",
  "atk-s0508a12:1161": "Evaṁ passitvā gacchantā, sabbe gacchanti suggatiṁ.",
  "atk-s0508a12:1162": "‘‘Viruddhā ye pāvacane, pasannā ye ca sāsane;",
  "atk-s0508a12:1163": "Pāṭihīraṁ daṭṭhukāmā, thūpaṁ pūjenti mānusā.",
  "atk-s0508a12:1164": "‘‘Nagare haṁsavatiyā, ahosiṁ bhatako tadā;",
  "atk-s0508a12:1165": "Āmoditaṁ janaṁ disvā, evaṁ cintesahaṁ tadā.",
  "atk-s0508a12:1166": "‘‘Uḷāro bhagavā neso, yassa dhātughare disaṁ;",
  "atk-s0508a12:1167": "Imā ca janatā tuṭṭhā, kāraṁ kubbaṁ na tappare.",
  "atk-s0508a12:1168": "‘‘Ahampi kāraṁ kassāmi, lokanāthassa tādino;",
  "atk-s0508a12:1169": "Tassa dhammesu dāyādo, bhavissāmi anāgate.",
  "atk-s0508a12:1170": "‘‘Sudhotaṁ rajakenāhaṁ, uttareyyaṁ paṭaṁ mama;",
  "atk-s0508a12:1171": "Veḷagge ālaggetvāna, dhajaṁ ukkhipimambare.",
  "atk-s0508a12:1172": "‘‘Abhisammatako gayha, ambare hāsi me dhajaṁ;",
  "atk-s0508a12:1173": "Vāteritaṁ dhajaṁ disvā, bhiyyo hāsaṁ janesahaṁ.",
  "atk-s0508a12:1174": "‘‘Tattha cittaṁ pasādetvā, samaṇaṁ upasaṅkamiṁ;",
  "atk-s0508a12:1175": "Taṁ bhikkhuṁ abhivādetvā, vipākaṁ pucchahaṁ dhaje.",
  "atk-s0508a12:1176": "‘‘So me kathesi ānandī, pītisañjananaṁ mama;",
  "atk-s0508a12:1177": "Tassa dhajassa vipākaṁ, anubhossasi sabbadā.",
  "atk-s0508a12:1178": "‘‘Hatthiassarathāpattī, senā ca caturaṅginī;",
  "atk-s0508a12:1179": "Parivāressanti taṁ niccaṁ, dhajadānassidaṁ phalaṁ.",
  "atk-s0508a12:1180": "‘‘Saṭṭhitūriyasahassāni, bheriyo samalaṅkatā;",
  "atk-s0508a12:1181": "Parivāressanti taṁ niccaṁ, dhajadānassidaṁ phalaṁ.",
  "atk-s0508a12:1182": "‘‘Chaḷasīti sahassāni, nāriyo samalaṅkatā;",
  "atk-s0508a12:1183": "Vicittavatthābharaṇā, āmukkamaṇikuṇḍalā.",
  "atk-s0508a12:1184": "‘‘Aḷārapamhā hasulā, susaññā tanumajjhimā;",
  "atk-s0508a12:1185": "Parivāressanti taṁ niccaṁ, dhajadānassidaṁ phalaṁ.",
  "atk-s0508a12:1186": "‘‘Tiṁsakappasahassāni, devaloke ramissasi;",
  "atk-s0508a12:1187": "Asītikkhattuṁ devindo, devarajjaṁ karissasi.",
  "atk-s0508a12:1188": "‘‘Sahassakkhattuṁ rājā ca, cakkavattī bhavissati;",
  "atk-s0508a12:1189": "Padesarajjaṁ vipulaṁ, gaṇanāto asaṅkhiyaṁ.",
  "atk-s0508a12:1190": "‘‘Kappasatasahassamhi, okkākakulasambhavo;",
  "atk-s0508a12:1191": "Gotamo nāma gottena, satthā loke bhavissati.",
  "atk-s0508a12:1192": "‘‘Devalokā cavitvāna, sukkamūlena codito;",
  "atk-s0508a12:1193": "Puññakammena saññutto, brahmabandhu bhavissasi.",
  "atk-s0508a12:1194": "‘‘Asītikoṭiṁ chaḍḍetvā, dāse kammakare bahū;",
  "atk-s0508a12:1195": "Gotamassa bhagavato, sāsane pabbajissasi.",
  "atk-s0508a12:1196": "‘‘Ārādhayitvā sambuddhaṁ, gotamaṁ sakyapuṅgavaṁ;",
  "atk-s0508a12:1197": "Upavāṇoti nāmena, hessasi satthu sāvako.",
  "atk-s0508a12:1198": "‘‘Satasahasse kataṁ kammaṁ, phalaṁ dassesi me idha;",
  "atk-s0508a12:1199": "Sumutto saravegova, kilese jhāpayiṁ mama.",
  "atk-s0508a12:1200": "‘‘Cakkavattissa santassa, cātuddīpissarassa me;",
  "atk-s0508a12:1201": "Tīṇi yojanāni sāmantā, ussīyanti dhajā sadā.",
  "atk-s0508a12:1202": "‘‘Satasahassito kappe, yaṁ kammamakariṁ tadā;",
  "atk-s0508a12:1203": "Duggatiṁ nābhijānāmi, dhajadānassidaṁ phalaṁ.",
  "atk-s0508a12:1204": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1205": "Athāyasmā upavāṇo bhagavato upaṭṭhāko ahosi. Tena ca samayena bhagavato vātābādho uppajji. Therassa ca gihisahāyo devahito nāma brāhmaṇo sāvatthiyaṁ paṭivasati. So theraṁ catūhi paccayehi pavedesi. Athāyasmā upavāṇo nivāsetvā pattacīvaramādāya tassa brāhmaṇassa nivesanaṁ upagacchi. Brāhmaṇo ‘‘kenaci aññena payojanena thero āgato’’ti ñatvā, ‘‘vadeyyātha, bhante, kenattho’’ti āha. Thero tassa brāhmaṇassa payojanaṁ ācikkhanto –",
  "atk-s0508a12:1206": "185.",
  "atk-s0508a12:1207": " ‘‘Arahaṁ sugato loke, vātehābādhiko muni;",
  "atk-s0508a12:1208": "Sace uṇhodakaṁ atthi, munino dehi brāhmaṇa.",
  "atk-s0508a12:1209": "186.",
  "atk-s0508a12:1210": " ‘‘Pūjito pūjaneyyānaṁ, sakkareyyāna sakkato;",
  "atk-s0508a12:1211": "Apacitopaceyyānaṁ, tassa icchāmi hātave’’ti. – gāthādvayaṁ abhāsi;",
  "atk-s0508a12:1212": "Tassattho – yo imasmiṁ loke pūjaneyyānaṁ pūjetabbehi sakkādīhi devehi mahābrahmādīhi ca brahmehi pūjito, sakkareyyānaṁ sakkātabbehi bimbisārakosalarājādīhi sakkato, apaceyyānaṁ apacāyitabbehi mahesīhi khīṇāsavehi apacito, kilesehi ārakattādinā arahaṁ, sobhanagamanādinā sugato sabbaññū muni mayhaṁ satthā devadevo sakkānaṁ atisakko brahmānaṁ atibrahmā, so dāni vātehi vātahetu vātakkhobhanimittaṁ ābādhiko jāto. Sace, brāhmaṇa, uṇhodakaṁ atthi, tassa vātābādhavūpasamanatthaṁ taṁ hātave upanetuṁ icchāmīti. Taṁ sutvā brāhmaṇo uṇhodakaṁ tadanurūpaṁ vātārahañca bhesajjaṁ bhagavato upanāmesi. Tena ca satthu rogo vūpasami. Tassa bhagavā anumodanaṁ akāsīti.",
  "atk-s0508a12:1213": "Upavāṇattheragāthāvaṇṇanā niṭṭhitā.",
  "atk-s0508a12:1214": "4. Isidinnattheragāthāvaṇṇanā",
  "atk-s0508a12:1215": "Diṭṭhāmayāti āyasmato isidinnattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto vipassissa bhagavato kāle kulagehe nibbattitvā viññutaṁ patto bījaniṁ gahetvā bodhiyā pūjaṁ akāsi. So tena puññakammena devamanussesu saṁsaranto imasmiṁ buddhuppāde sunāparantajanapade seṭṭhikule nibbattitvā isidinnoti laddhanāmo vayappatto satthu candanamāḷapaṭiggahaṇe pāṭihāriyaṁ disvā pasannamānaso satthāraṁ upasaṅkamitvā dhammaṁ sutvā sotāpanno hutvā agāraṁ ajjhāvasati. Tassa hitānukampinī devatā taṁ codentī –",
  "atk-s0508a12:1216": "187.",
  "atk-s0508a12:1217": " ‘‘Diṭṭhā mayā dhammadharā upāsakā, kāmā aniccā iti bhāsamānā;",
  "atk-s0508a12:1218": "Sārattarattā maṇikuṇḍalesu, puttesu dāresu ca te apekkhā.",
  "atk-s0508a12:1219": "188.",
  "atk-s0508a12:1220": " ‘‘Addhā na jānanti yatodha dhammaṁ, kāmā aniccā iti cāpi āhu;",
  "atk-s0508a12:1221": "Rāgañca tesaṁ na balatthi chettuṁ, tasmā sitā puttadāraṁ dhanañcā’’ti. –",
  "atk-s0508a12:1222": "Gāthādvayamabhāsi.",
  "atk-s0508a12:1223": "Tattha diṭṭhā mayā dhammadharā upāsakā, kāmā aniccā iti bhāsamānāti idhekacce pariyattidhammadharā upāsakā mayā diṭṭhā, pariyattidhammadharattā eva ‘‘kāmā nāmete aniccā dukkhā vipariṇāmadhammā’’ti kāmesu ādīnavapaṭisaṁyuttaṁ dhammaṁ bhāsamānā, sayaṁ pana sārattarattā maṇikuṇḍalesu, puttesu dāresu ca te apekkhāti sārattā hutvā bahalarāgarattā maṇīsu kuṇḍalesu ca, maṇicitesu vā kuṇḍalesu, puttesu puttadhītāsu dāresu ca adhigatasnehā, aññaṁ bhaṇantā aññaṁ karontā diṭṭhā mayāti attho.",
  "atk-s0508a12:1224": "Yatoti yasmā te upāsakā sārattarattā maṇikuṇḍalesu puttesu dāresu ca apekkhavanto, tasmā idha imasmiṁ buddhasāsane dhammaṁ yāthāvato addhā ekaṁsena na jānanti. Evaṁ bhūtā ca ‘‘kāmā aniccā’’iti cāpi āhu ahosi, sattapakati vicittasabhāvāti adhippāyo. Rāgañca tesaṁ na balatthi chettunti tesaṁ upāsakānaṁ yasmā rāgaṁ chettuṁ samucchindituṁ tādisaṁ ñāṇabalaṁ natthi, tasmā tena kāraṇena sitā taṇhāvasena nissitā puttadāraṁ dhanañca allīnā na vissajjentīti sabbametaṁ devatā taṁyeva upāsakaṁ uddissa aññāpadesena kathesi. Taṁ sutvā upāsako saṁvegajāto pabbajitvā nacirasseva arahattaṁ pāpuṇi. Tena vuttaṁ apadāne (apa. thera 2.48.46-50) –",
  "atk-s0508a12:1225": "‘‘Vipassino bhagavato, bodhiyā pādaputtame;",
  "atk-s0508a12:1226": "Sumano bījaniṁ gayha, abījiṁ bodhimuttamaṁ.",
  "atk-s0508a12:1227": "‘‘Ekanavutito kappe, abījiṁ bodhimuttamaṁ;",
  "atk-s0508a12:1228": "Duggatiṁ nābhijānāmi, bījanāya idaṁ phalaṁ.",
  "atk-s0508a12:1229": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1230": "Arahattaṁ pana patvā aññaṁ byākaronto imā eva gāthā abhāsīti.",
  "atk-s0508a12:1231": "Isidinnattheragāthāvaṇṇanā niṭṭhitā.",
  "atk-s0508a12:1232": "5. Sambulakaccānattheragāthāvaṇṇanā",
  "atk-s0508a12:1233": "Devocāti āyasmato sambulakaccānattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto ito catunavutikappamatthake kulagehe nibbattitvā viññutaṁ patto ekadivasaṁ sataraṁsiṁ nāma paccekabuddhaṁ nirodhā vuṭṭhahitvā piṇḍāya carantaṁ disvā pasannamānaso tālaphalaṁ adāsi. So tena puññakammena devamanussesu saṁsaranto imasmiṁ buddhuppāde magadharaṭṭhe gahapatikule nibbattitvā ‘‘sambulo’’ti laddhanāmo kaccānagottatāya sambulakaccānoti paññāyittha.",
  "atk-s0508a12:1234": "So vayappatto satthu santike dhammaṁ sutvā paṭiladdhasaddho pabbajitvā himavantasamīpe bheravāya nāma pabbataguhāyaṁ vipassanāya kammaṁ karonto viharati. Athekadivasaṁ mahā akālamegho satapaṭalasahassapaṭalo thanento gajjanto vijjullatā nicchārento gaḷagaḷāyanto uṭṭhahitvā vassituṁ ārabhi, asaniyo phaliṁsu. Taṁ saddaṁ sutvā acchataracchuvanamahiṁsahatthiādayo bhītatasitā bhītaravaṁ viraviṁsu. Thero pana āraddhavipassanattā kāye jīvite ca nirapekkho vigatalomahaṁso taṁ acintento vipassanāyameva kammaṁ karonto ghammāpagamena utusappāyalābhena samāhitacitto tāvadeva vipassanaṁ ussukkāpetvā saha abhiññāhi arahattaṁ pāpuṇi. Tena vuttaṁ apadāne (apa. thera 2.51.85-90) –",
  "atk-s0508a12:1235": "‘‘Sataraṁsī nāma bhagavā, sayambhū aparājito;",
  "atk-s0508a12:1236": "Vivekā vuṭṭhahitvāna, gocarāyābhinikkhami.",
  "atk-s0508a12:1237": "‘‘Phalahattho ahaṁ disvā, upagacchiṁ narāsabhaṁ;",
  "atk-s0508a12:1238": "Pasannacitto sumano, tālaphalaṁ adāsahaṁ.",
  "atk-s0508a12:1239": "‘‘Catunnavutito kappe, yaṁ phalaṁ adadiṁ tadā;",
  "atk-s0508a12:1240": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1241": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1242": "Arahattaṁ pana patvā attano paṭipattiṁ paccavekkhitvā somanassajāto udānavasena aññaṁ byākaronto –",
  "atk-s0508a12:1243": "189.",
  "atk-s0508a12:1244": " ‘‘Devo ca vassati, devo ca gaḷagaḷāyati,",
  "atk-s0508a12:1245": "Ekako cāhaṁ bherave bile viharāmi;",
  "atk-s0508a12:1246": "Tassa mayhaṁ ekakassa bherave bile viharato,",
  "atk-s0508a12:1247": "Natthi bhayaṁ vā chambhitattaṁ vā lomahaṁso vā.",
  "atk-s0508a12:1248": "190.",
  "atk-s0508a12:1249": " ‘‘Dhammatā mamesā yassa me, ekakassa bherave bile;",
  "atk-s0508a12:1250": "Viharato natthi bhayaṁ vā, chambhitattaṁ vā lomahaṁso vā’’ti. –",
  "atk-s0508a12:1251": "Gāthādvayaṁ abhāsi.",
  "atk-s0508a12:1252": "Tattha devo ca vassati, devo ca gaḷagaḷāyatīti devo megho vassati ca, ‘‘gaḷagaḷā’’ti ca karonto gajjatīti attho. Gajjantassa hi anukaraṇametaṁ. Ekako cāhaṁ bherave bile viharāmīti ahañca ekako asahāyo sappaṭibhayāyaṁ pabbataguhāyaṁ vasāmi, tassa mayhaṁ evaṁbhūtassa me sato natthi bhayaṁ vā chambhitattaṁ vā lomahaṁso vāti cittutrāsasaññitaṁ bhayaṁ vā taṁnimittakaṁ sarīrassa chambhitattaṁ vā lomahaṁsanamattaṁ vā natthi.",
  "atk-s0508a12:1253": "Kasmāti tattha kāraṇamāha ‘‘dhammatā mamesā’’ti. Apariññātavatthukassa hi tattha appahīnacchandarāgatāya bhayādinā bhavitabbaṁ, mayā pana sabbaso tattha pariññātaṁ, tattha ca chandarāgo samucchinno, tasmā bhayādīnaṁ abhāvo dhammatā mamesā mama dhammasabhāvo esoti aññaṁ byākāsi.",
  "atk-s0508a12:1254": "Sambulakaccānattheragāthāvaṇṇanā niṭṭhitā.",
  "atk-s0508a12:1255": "6. Nitakattheragāthāvaṇṇanā",
  "atk-s0508a12:1256": "Kassaselūpamaṁ cittanti āyasmato nitakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto vipassissa bhagavato kāle bandhumatīnagare ārāmagopako hutvā jīvanto ekadivasaṁ bhagavantaṁ ākāsena gacchantaṁ disvā pasannamānaso nāḷikeraphalaṁ dātukāmo ahosi. Satthā taṁ anuggaṇhanto ākāseyeva ṭhatvā paṭiggaṇhi. So taṁ datvā uḷāraṁ pītisomanassaṁ paṭisaṁvedi. So tena puññakammena devamanussesu saṁsaranto imasmiṁ buddhuppāde kosalaraṭṭhe brāhmaṇakule nibbattitvā nitakoti laddhanāmo viññutaṁ patto satthu santike dhammaṁ sutvā paṭiladdhasaddho pabbajitvā kammaṭṭhānaṁ gahetvā araññe viharanto ghaṭento arahattaṁ pāpuṇi. Tena vuttaṁ apadāne (apa. thera 2.51.91-99) –",
  "atk-s0508a12:1257": "‘‘Nagare bandhumatiyā, ārāmiko ahaṁ tadā;",
  "atk-s0508a12:1258": "Addasaṁ virajaṁ buddhaṁ, gacchantaṁ anilañjase.",
  "atk-s0508a12:1259": "‘‘Nāḷikeraphalaṁ gayha, buddhaseṭṭhassadāsahaṁ;",
  "atk-s0508a12:1260": "Ākāse ṭhitako santo, paṭiggaṇhi mahāyaso.",
  "atk-s0508a12:1261": "‘‘Vittisañjanano mayhaṁ, diṭṭhadhammasukhāvaho;",
  "atk-s0508a12:1262": "Phalaṁ buddhassa datvāna, vippasannena cetasā.",
  "atk-s0508a12:1263": "‘‘Adhigacchiṁ tadā pītiṁ, vipulañca sukhuttamaṁ;",
  "atk-s0508a12:1264": "Uppajjateva ratanaṁ, nibbattassa tahiṁ tahiṁ.",
  "atk-s0508a12:1265": "‘‘Ekanavutito kappe, yaṁ phalaṁ adadiṁ tadā;",
  "atk-s0508a12:1266": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1267": "‘‘Dibbacakkhu visuddhaṁ me, samādhikusalo ahaṁ;",
  "atk-s0508a12:1268": "Abhiññāpāramippatto, phaladānassidaṁ phalaṁ.",
  "atk-s0508a12:1269": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1270": "Arahattaṁ pana patvā there phalasukhena nibbānasukhena viharante padhānapariggāhako thero taṁ āraññāyatanaṁ gantvā tattha vasantānaṁ bhikkhūnaṁ pariggaṇhanatthaṁ ‘‘kassa selūpama’’ntiādinā paṭhamaṁ gāthamāha.",
  "atk-s0508a12:1271": "191. Tattha kassa selūpamaṁ cittaṁ, ṭhitaṁ nānupakampatīti imasmiṁ araññāyatane vasantesu kassa bhikkhuno cittaṁ aggaphalādhigamena ekaghanasilāmayapabbatūpamaṁ sabbesaṁ iñjanānaṁ abhāvato vasībhāvappattiyā ca ṭhitaṁ sabbehipi lokadhammehi nānukampati na vedhati. Idānissa akampanākāraṁ saddhiṁ kāraṇena dassetuṁ ‘‘viratta’’ntiādi vuttaṁ. Tattha virattaṁ rajanīyesūti virāgasaṅkhātena ariyamaggena rajanīyesu rāguppattihetubhūtesu tebhūmakadhammesu virattaṁ, tattha sabbaso samucchinnarāganti attho. Kuppanīyeti paṭighaṭṭhānīye, sabbasmimpi āghātavatthusmiṁ. Na kuppatīti na dussati na vikāraṁ āpajjati. Yassevaṁ bhāvitaṁ cittanti yassa ariyapuggalassa cittaṁ mano evaṁ vuttanayena tādibhāvena bhāvitaṁ, kuto taṁ dukkhamessatīti taṁ puggalaṁ kuto sattato saṅkhārato vā dukkhaṁ upagamissati, na tādisassa dukkhaṁ atthīti attho.",
  "atk-s0508a12:1272": "192. Evaṁ aniyamavasena pucchitamatthaṁ nitakatthero attūpanāyikaṁ katvā vissajjento ‘‘mama selūpamaṁ citta’’ntiādinā dutiyagāthāya aññaṁ byākāsi. Taṁ vuttatthameva.",
  "atk-s0508a12:1273": "Nitakattheragāthāvaṇṇanā niṭṭhitā.",
  "atk-s0508a12:1274": "7. Soṇapoṭiriyaputtattheragāthāvaṇṇanā",
  "atk-s0508a12:1275": "Na tāva supituṁ hotīti āyasmato soṇassa poṭiriyaputtassa gāthā. Kā uppatti? Ayampi purimabuddhesu katādhikāro sikhissa bhagavato kāle vanacaro hutvā jīvanto ekadivasaṁ satthāraṁ disvā pasannacitto kurañjiyaphalaṁ satthuno adāsi. So tena puññakammena devamanussesu saṁsaranto imasmiṁ buddhuppāde kapilavatthusmiṁ poṭiriyassa nāma gāmabhojakassa putto hutvā nibbatti, soṇotissa nāmaṁ ahosi. So vayappatto bhaddiyassa sākiyarañño senāpati ahosi. Atha bhaddiyarāje heṭṭhā vuttanayena pabbajite, senāpati ‘‘rājāpi nāma pabbaji, kiṁ mayhaṁ gharāvāsenā’’ti pabbaji? Pabbajitvā pana niddārāmo viharati, na bhāvanamanuyuñjati. Taṁ bhagavā anupiyāyaṁ ambavane viharanto attano obhāsaṁ pharāpetvā tenassa satiṁ janetvā imāya gāthāya taṁ ovadanto –",
  "atk-s0508a12:1276": "193.",
  "atk-s0508a12:1277": " ‘‘Na tāva supituṁ hoti, ratti nakkhattamālinī;",
  "atk-s0508a12:1278": "Paṭijaggitumevesā, ratti hoti vijānatā.",
  "atk-s0508a12:1279": "194.",
  "atk-s0508a12:1280": " ‘‘Hatthikkhandhāvapatitaṁ , kuñjaro ce anukkame;",
  "atk-s0508a12:1281": "Saṅgāme me mataṁ seyyo, yañce jīve parājito’’ti. – gāthādvayaṁ abhāsi;",
  "atk-s0508a12:1282": "Tattha na tāva supituṁ hoti, ratti nakkhattamālinīti aṭṭhahi akkhaṇehi vajjitaṁ navamaṁ khaṇaṁ labhitvā ṭhitassa viññujātikassa yāva na arahattaṁ hatthagataṁ hoti, tāva ayaṁ nakkhattamālinī ratti supituṁ niddāyituṁ na hoti, supanassa kālo na hoti. Apica kho paṭijaggitumevesā, ratti hoti vijānatāti esā ratti nāma manussānaṁ migapakkhīnañca niddūpagamanena visesato nissaddavelābhūtā paṭipattiṁ attani sañjaggituṁ jāgariyānuyogamanuyuñjitumeva vijānatā viññunā icchitā hotīti.",
  "atk-s0508a12:1283": "Taṁ sutvā soṇo saṁviggataramānaso hirottappaṁ paccupaṭṭhapetvā abbhokāsikaṅgaṁ adhiṭṭhāya vipassanāya kammaṁ karonto ‘‘hatthikkhandhova patita’’nti dutiyaṁ gāthamāha. Tattha avapatitanti avamukhaṁ patitaṁ uddhaṁpādaṁ adhomukhaṁ patitaṁ. Kuñjaro ce anukkameti kuñjaro anukkameyya ce. Idaṁ vuttaṁ hoti – yadāhaṁ hatthimāruhitvā saṅgāmaṁ paviṭṭho hatthikkhandhato patito, tadāhaṁ saṅgāme tena hatthinā maddito mato ahosiṁ ce, taṁ me maraṇaṁ seyyo, yañce idāni kilesehi parājito jīveyyaṁ, taṁ na seyyoti. Imaṁ gāthaṁ vadantoyeva vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 2.52.1-6) –",
  "atk-s0508a12:1284": "‘‘Migaluddo pure āsiṁ, vipine vicaraṁ ahaṁ;",
  "atk-s0508a12:1285": "Addasaṁ virajaṁ buddhaṁ, sabbadhammāna pāraguṁ.",
  "atk-s0508a12:1286": "‘‘Kurañjiyaphalaṁ gayha, buddhaseṭṭhassadāsahaṁ;",
  "atk-s0508a12:1287": "Puññakkhettassa tādino, pasanno sehi pāṇibhi.",
  "atk-s0508a12:1288": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a12:1289": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1290": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1291": "Arahattaṁ pana patvā ‘‘satthārā vuttaṁ, attanā vutta’’nti ubhayañhi gāthaṁ ‘‘hatthikkhandhāvapatita’’ntiādinā paccudāhāsi. Tena idameva aññābyākaraṇaṁ ahosīti.",
  "atk-s0508a12:1292": "Soṇapoṭiriyaputtattheragāthāvaṇṇanā niṭṭhitā.",
  "atk-s0508a12:1293": "8. Nisabhattheragāthāvaṇṇanā",
  "atk-s0508a12:1294": "Pañcakāmaguṇe hitvāti āyasmato nisabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya carantaṁ disvā pasannacitto kapitthaphalamadāsi. So tena puññakammena sugatīsuyeva saṁsaranto imasmiṁ buddhuppāde koliyajanapade kulagehe nibbattitvā nisabhoti laddhanāmo vayappatto sākiyakoliyānaṁ saṅgāme buddhānubhāvaṁ disvā paṭiladdhasaddho pabbajitvā tadaheva arahattaṁ pāpuṇi. Tena vuttaṁ apadāne (apa. thera 2.52.7-11) –",
  "atk-s0508a12:1295": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a12:1296": "Rathiyaṁ paṭipajjantaṁ, kapitthaṁ adadiṁ phalaṁ.",
  "atk-s0508a12:1297": "‘‘Ekanavutito kappe, yaṁ phalaṁ adadiṁ tadā;",
  "atk-s0508a12:1298": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1299": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1300": "So arahattaṁ pana patvā attano sahāyabhikkhū pamādavihārena kālaṁ vītināmente disvā te ovadanto –",
  "atk-s0508a12:1301": "195.",
  "atk-s0508a12:1302": " ‘‘Pañca kāmaguṇe hitvā, piyarūpe manorame;",
  "atk-s0508a12:1303": "Saddhāya gharā nikkhamma, dukkhassantakaro bhave’’ti. –",
  "atk-s0508a12:1304": "Paṭhamaṁ gāthaṁ abhāsi.",
  "atk-s0508a12:1305": "Tassattho – bālaputhujjanassa piyāyitabbasabhāvatāya piyarūpe manuññasabhāvatāya manorame rūpādike pañca kāmaguṇe kāmakoṭṭhāse hitvā pahāya pariccajitvā kammaphalasaddhāya ratanattayasaddhāya ca vasena gharā gharabandhanato nikkhamma nikkhamitvā pabbajjaṁ upagato viññujātiko pabbajitakālato paṭṭhāya ghaṭento vāyamanto vaṭṭadukkhassa antakaro bhave bhaveyyāti. Evaṁ te bhikkhū ovaditvā ‘‘ayaṁ pare eva saññāpento viharati, ‘‘sayaṁ pana akārako’ti mā cintayitthā’’ti tesaṁ attano paṭipannabhāvaṁ pakāsento –",
  "atk-s0508a12:1306": "196.",
  "atk-s0508a12:1307": " ‘‘Nābhinandāmi maraṇaṁ, nābhinandāmi jīvitaṁ;",
  "atk-s0508a12:1308": "Kālañca paṭikaṅkhāmi, sampajāno patissato’’ti. –",
  "atk-s0508a12:1309": "Dutiyagāthāya aññaṁ byākāsi. Tattha nābhinandāmi maraṇanti maraṇaṁ na abhikaṅkhāmi. Nābhinandāmi jīvitanti idaṁ pana tassa kāraṇavacanaṁ, yasmā nābhinandāmi jīvitaṁ, tasmā nābhinandāmi maraṇanti. Yo hi āyatiṁ jātijarāmaraṇāya kilesābhisaṅkhāre ācinoti upacinoti, so punabbhavābhinibbattiṁ abhinandanto nāntariyakatāya attano maraṇampi abhinandati nāma kāraṇassa appahīnattā, khīṇāsavo pana sabbaso ācayagāmidhamme pahāya apacayagāmidhamme patiṭṭhito pariññātavatthuko sabbaso jīvitaṁ anabhinandanto maraṇampi anabhinandati nāma kāraṇassa eva suppahīnattā. Tenāha – ‘‘nābhinandāmi maraṇaṁ, nābhinandāmi jīvita’’nti. Yadi evaṁ khīṇāsavassa parinibbānābhikaṅkhā, yāva parinibbānā avaṭṭhānañca kathanti āha ‘‘kālañca paṭikaṅkhāmi, sampajāno patissato’’ti, kilesaparinibbāne siddhe satipaññāvepullappattiyā sato sampajāno kevalaṁ khandhaparinibbānakālaṁ paṭikaṅkhāmi, taṁ udikkhamāno āgamayamāno viharāmi, na pana me maraṇe jīvite vā abhinandanā atthi arahattamaggeneva tassa samugghāṭitattāti.",
  "atk-s0508a12:1310": "Nisabhattheragāthāvaṇṇanā niṭṭhitā.",
  "atk-s0508a12:1311": "9. Usabhattheragāthāvaṇṇanā",
  "atk-s0508a12:1312": "Ambapallavasaṅkāsanti āyasmato usabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto sikhissa bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya carantaṁ disvā pasannamānaso kosambaphalaṁ adāsi. So tena puññakammena devamanussesu saṁsaranto imasmiṁ buddhuppāde kapilavatthusmiṁ sākiyarājakule nibbattitvā usabhoti laddhanāmo vayappatto satthu ñātisamāgame buddhānubhāvaṁ disvā paṭiladdhasaddho pabbaji. So pabbajitakālato paṭṭhāya samaṇadhammaṁ akatvā divā saṅgaṇikārāmo sakalarattiṁ niddāyamāno vītināmeti. So ekadivasaṁ muṭṭhassati asampajāno niddaṁ okkanto supine kesamassuṁ ohāretvā ambapallavavaṇṇaṁ cīvaraṁ pārupitvā hatthigīvāyaṁ nisīditvā nagaraṁ piṇḍāya paviṭṭhaṁ tattheva manusse sampatte disvā lajjāya hatthikkhandhato oruyha attānaṁ disvā paṭibuddho, ‘‘īdisaṁ nāma supinaṁ muṭṭhassatinā asampajānena niddāyamānena mayā diṭṭha’’nti uppannasaṁvego vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.52.12-16) –",
  "atk-s0508a12:1313": "‘‘Kakudhaṁ vilasantaṁva, devadevaṁ narāsabhaṁ;",
  "atk-s0508a12:1314": "Rathiyaṁ paṭipajjantaṁ, kosambaṁ adadiṁ tadā.",
  "atk-s0508a12:1315": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a12:1316": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1317": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1318": "Atha thero yathādiṭṭhaṁ supinaṁ aṅkusaṁ katvā arahattassa adhigatattā tasseva supinassa kittanavasena aññaṁ byākaronto –",
  "atk-s0508a12:1319": "197.",
  "atk-s0508a12:1320": " ‘‘Ambapallavasaṅkāsaṁ, aṁse katvāna cīvaraṁ;",
  "atk-s0508a12:1321": "Nisinno hatthigīvāyaṁ, gāmaṁ piṇḍāya pāvisiṁ.",
  "atk-s0508a12:1322": "198.",
  "atk-s0508a12:1323": " ‘‘Hatthikkhandhato oruyha, saṁvegaṁ alabhiṁ tadā;",
  "atk-s0508a12:1324": "Sohaṁ ditto tadā santo, patto me āsavakkhayo’’ti. – gāthādvayamāha;",
  "atk-s0508a12:1325": "Tattha ambapallavasaṅkāsaṁ, aṁse katvāna cīvaranti ambapallavākāraṁ pavāḷavaṇṇaṁ cīvaraṁ khandhe karitvā uttarāsaṅgaṁ karitvā. Gāmanti attano rājadhāniṁ hatthikkhandhe nisinno piṇḍāya pāvisiṁ, paviṭṭhamattova mahājanena olokiyamāno hatthikkhandhato oruyha ṭhito paṭibujjhiṁ, pabuddhova saṁvegaṁ alabhiṁ tadā ‘‘muṭṭhassati asampajāno hutvā niddāyokkamanena etaṁ jāta’’nti. Apare pana ‘‘rājāva hutvā rattibhāge evarūpaṁ supinaṁ disvā vibhātāya rattiyā hatthikkhandhaṁ āruyha nagaravīthiyaṁ caranto taṁ supinaṁ saritvā hatthikkhandhato oruyha saṁvegaṁ labhitvā satthu santike pabbajitvā arahattaṁ patvā udānaṁ udānento imā gāthā abhāsī’’ti vadanti. Dittoti tasmiṁ rājakāle jātimadabhogamadādiparidappito samāno saṁvegamalabhinti yojanā.",
  "atk-s0508a12:1326": "Usabhattheragāthāvaṇṇanā niṭṭhitā.",
  "atk-s0508a12:1327": "10. Kappaṭakurattheragāthāvaṇṇanā",
  "atk-s0508a12:1328": "Ayamitikappaṭoti āyasmato kappaṭakurattherassa gāthā. Kā uppatti. Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṁ patto ekadivasaṁ bhagavantaṁ vinatāya nāma nadiyā tīre aññatarasmiṁ rukkhamūle nisinnaṁ disvā pasannamānaso ketakapupphehi pūjaṁ akāsi. So tena puññakammena devamanussesu saṁsaranto imasmiṁ buddhuppāde sāvatthiyaṁ duggatakule nibbattitvā yāva vayappatti, tāva aññaṁ upāyaṁ ajānanto kappaṭakhaṇḍanivāsano sarāvahattho tattha tattha kuraṁ pariyesanto vicari, tena kappaṭakurotveva paññāyittha. So vayappatto tiṇaṁ vikkiṇitvā jīvikaṁ kappento ekadivasaṁ tiṇalāvanatthaṁ araññaṁ gato tattha aññataraṁ khīṇāsavattheraṁ disvā taṁ upasaṅkamitvā vanditvā nisīdi. Tassa thero dhammaṁ kathesi. So dhammaṁ sutvā paṭiladdhasaddho ‘‘kiṁ me imāya kicchajīvikāyā’’ti pabbajitvā attano nivatthakappaṭacoḷaṁ ekasmiṁ ṭhāne nikkhipi. Yadā cassa anabhirati uppajjati, tadā taṁ kappaṭaṁ olokentassa anabhirati vigacchati, saṁvegaṁ paṭilabhi. Evaṁ karonto sattakkhattuṁ uppabbaji. Tassa taṁ kāraṇaṁ bhikkhū bhagavato ārocesuṁ. Athekadivasaṁ kappaṭakuro bhikkhu dhammasabhāyaṁ parisapariyante nisinno niddāyati, taṁ bhagavā codento –",
  "atk-s0508a12:1329": "199.",
  "atk-s0508a12:1330": " ‘‘Ayamiti kappaṭo kappaṭakuro, acchāya atibharitāya;",
  "atk-s0508a12:1331": "Amataghaṭikāyaṁ dhammakaṭamatto, katapadaṁ jhānāni ocetuṁ.",
  "atk-s0508a12:1332": "200.",
  "atk-s0508a12:1333": " ‘‘Mā kho tvaṁ kappaṭa pacālesi, mā tvaṁ upakaṇṇamhi tāḷessaṁ;",
  "atk-s0508a12:1334": "Na hi tvaṁ kappaṭa mattamaññāsi, saṅghamajjhamhi pacalāyamāno’’ti. –",
  "atk-s0508a12:1335": "Gāthādvayaṁ abhāsi.",
  "atk-s0508a12:1336": "Tattha ayamiti kappaṭo kappaṭakuroti kappaṭakuro bhikkhu ‘‘ayaṁ mama kappaṭo, imaṁ paridahitvā yathā tathā jīvāmī’’ti evaṁ uppannamicchāvitakko acchāya atibharitāya amataghaṭikāyaṁ mama amataghaṭe tahaṁ tahaṁ vassante ‘‘amatamadhigataṁ ahamanusāsāmi, ahaṁ dhammaṁ desemi’’ (mahāva. 12; ma. ni. 1.286; 2.342). ‘‘Andhībhūtasmiṁ lokasmiṁ, āhañchaṁ amatadundubhi’’ntiādinā (mahāva. 11; ma. ni. 1.285; 2.341) ghosetvā mayā dhammāmate pavassiyamāne katapadaṁ jhānāni ocetuṁ lokiyalokuttarajjhānāni upacetuṁ bhāvetuṁ katapadaṁ kaṭamaggavihitabhāvanāmaggaṁ idaṁ mama sāsanaṁ, tathāpi dhammakaṭamatto mama sāsanadhammato ukkaṇṭhacitto apagatamānaso kappaṭakuroti taṁ codetvā punapissa sahoḍḍhaṁ coraṁ gaṇhanto viya pamādavihāraṁ dassento ‘‘mā kho tvaṁ, kappaṭa, pacālesī’’ti gāthamāha.",
  "atk-s0508a12:1337": "Tattha mā kho tvaṁ, kappaṭa, pacālesīti tvaṁ, kappaṭakura, ‘‘mama dhammaṁ suṇissāmī’’ti nisīditvā mā kho pacālesi mā pacalāhi mā niddaṁ upagacchi. Mā tvaṁ upakaṇṇamhi tāḷessanti taṁ niddāyamānaṁ upakaṇṇamhi kaṇṇasamīpe desanāhatthena ahaṁ mā patāḷessaṁ. Yathā ito paraṁ kilesappahānāya ahaṁ taṁ na ovadeyyaṁ, tathā paṭipajjāhīti attho. Na hi tvaṁ, kappaṭa, mattamaññāsīti tvaṁ, kappaṭa, saṅghamajjhamhi pacalāyamāno mattaṁ pamāṇaṁ na vā maññasi, ‘‘ayamatidullabho khaṇo paṭiladdho, so mā upajjhagā’’ti ettakampi na jānāsi, passa yāva ca te aparaddhanti codesi.",
  "atk-s0508a12:1338": "Evaṁ bhagavatā dvīhi gāthāhi gāḷhaṁ taṁ niggayha codanāya katāya aṭṭhivedhaviddho viya caṇḍagajo maggaṁ otaranto viya ca sañjātasaṁvego vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.52.17-22) –",
  "atk-s0508a12:1339": "‘‘Vinatānadiyā tīre, vihāsi purisuttamo;",
  "atk-s0508a12:1340": "Addasaṁ virajaṁ buddhaṁ, ekaggaṁ susamāhitaṁ.",
  "atk-s0508a12:1341": "‘‘Madhugandhassa pupphena, ketakassa ahaṁ tadā;",
  "atk-s0508a12:1342": "Pasannacitto sumano, buddhaseṭṭhamapūjayiṁ.",
  "atk-s0508a12:1343": "‘‘Ekanavutito kappe, yaṁ pupphamabhipūjayiṁ;",
  "atk-s0508a12:1344": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a12:1345": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1346": "Arahattaṁ pana patvā satthārā vuttagāthādvayameva attano arahattādhigamanassa aṅkusabhūtanti paccudāhāsi. Tenassa tadeva aññābyākaraṇaṁ ahosīti.",
  "atk-s0508a12:1347": "Kappaṭakurattheragāthāvaṇṇanā niṭṭhitā.",
  "atk-s0508a12:1348": "Catutthavaggavaṇṇanā niṭṭhitā.",
  "atk-s0508a12:1349": "5. Pañcamavaggo",
  "atk-s0508a12:1350": "1. Kumārakassapattheragāthāvaṇṇanā",
  "atk-s0508a12:1351": "Ahobuddhā aho dhammāti āyasmato kumārakassapattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle brāhmaṇakule nibbattitvā viññutaṁ pāpuṇi. ‘‘Kulagehe’’ti pana aṅguttaraṭṭhakathāyaṁ (a. ni. aṭṭha. 1.1.217) vuttaṁ. So satthu santikaṁ gantvā dhammaṁ suṇanto satthāraṁ ekaṁ bhikkhuṁ cittakathikānaṁ aggaṭṭhāne ṭhapentaṁ disvā sayampi taṁ ṭhānantaraṁ ākaṅkhanto paṇidhānaṁ katvā tadanurūpāni puññāni karonto kassapassa bhagavato kāle samaṇadhammaṁ katvā sugatīsuyeva saṁsaranto imasmiṁ buddhuppāde rājagahe seṭṭhidhītāya kucchimhi paṭisandhiṁ gaṇhi. Sā kira kumārikākāleyeva pabbajitukāmā hutvā mātāpitaro yācitvā pabbajjaṁ alabhamānā kulagharaṁ gatāpi gabbhasaṇṭhitampi ajānantī sāmikaṁ ārādhetvā tena anuññātā bhikkhunīsu pabbajitā. Tassā gabbhinibhāvaṁ disvā bhikkhuniyo devadattaṁ pucchiṁsu. So ‘‘assamaṇī’’ti āha. Puna dasabalaṁ pucchiṁsu. Satthā upālittheraṁ paṭicchāpesi. Thero sāvatthinagaravāsīni kulāni visākhañca upāsikaṁ pakkosāpetvā sarājikāya parisāya vinicchinanto ‘‘pure laddho gabbho, pabbajjā arogā’’ti āha. Satthā ‘‘suvinicchitaṁ adhikaraṇa’’nti therassa sādhukāraṁ adāsi.",
  "atk-s0508a12:1352": "Sā bhikkhunī suvaṇṇabimbasadisaṁ puttaṁ vijāyi. Taṁ rājā pasenadikosalo posesi. ‘‘Kassapo’’ti cassa nāmaṁ akaṁsu. Aparabhāge alaṅkaritvā satthu santikaṁ netvā pabbājesi. Kumārakāle pabbajitattā bhagavatā ‘‘kassapaṁ pakkosatha, idaṁ phalaṁ vā khādanīyaṁ vā kassapassa dethā’’ti vutte ‘‘katarakassapassā’’ti. ‘‘Kumārakassapassā’’ti. Evaṁ gahitanāmattā rañño posāvanikaputtattā ca vuḍḍhakālepi kumārakassapotveva paññāyittha.",
  "atk-s0508a12:1353": "So pabbajitakālato paṭṭhāya vipassanāya ceva kammaṁ karoti, buddhavacanañca uggaṇhāti. Atha tena saddhiṁ pabbatamatthake samaṇadhammaṁ katvā anāgāmī hutvā suddhāvāse nibbatto mahābrahmā ‘‘vipassanāya mukhaṁ dassetvā maggaphalappattiyā upāyaṁ karissāmī’’ti pañcadasa pañhe abhisaṅkharitvā andhavane vasantassa therassa ‘‘ime pañhe satthāraṁ puccheyyāsī’’ti ācikkhitvā gato. So te pañhe bhagavantaṁ pucchi. Bhagavāpissa byākāsi. Thero satthārā kathitaniyāmeneva te uggaṇhitvā vipassanaṁ gabbhaṁ gaṇhāpetvā arahattaṁ pāpuṇi. Tena vuttaṁ apadāne (apa. thera 2.54.150-177) –",
  "atk-s0508a12:1354": "‘‘Ito satasahassamhi, kappe uppajji nāyako;",
  "atk-s0508a12:1355": "Sabbalokahito vīro, padumuttaranāmako.",
  "atk-s0508a12:1356": "‘‘Tadāhaṁ brāhmaṇo hutvā, vissuto vedapāragū;",
  "atk-s0508a12:1357": "Divāvihāraṁ vicaraṁ, addasaṁ lokanāyakaṁ.",
  "atk-s0508a12:1358": "‘‘Catusaccaṁ pakāsentaṁ, bodhayantaṁ sadevakaṁ;",
  "atk-s0508a12:1359": "Vicittakathikānaggaṁ, vaṇṇayantaṁ mahājane.",
  "atk-s0508a12:1360": "‘‘Tadā muditacittohaṁ, nimantetvā tathāgataṁ;",
  "atk-s0508a12:1361": "Nānārattehi vatthehi, alaṅkaritvāna maṇḍapaṁ.",
  "atk-s0508a12:1362": "‘‘Nānāratanapajjotaṁ, sasaṅghaṁ bhojayiṁ tahiṁ;",
  "atk-s0508a12:1363": "Bhojayitvāna sattāhaṁ, nānaggarasabhojanaṁ.",
  "atk-s0508a12:1364": "‘‘Nānācittehi pupphehi, pūjayitvā sasāvakaṁ;",
  "atk-s0508a12:1365": "Nipacca pādamūlamhi, taṁ ṭhāna patthayiṁ ahaṁ.",
  "atk-s0508a12:1366": "‘‘Tadā munivaro āha, karuṇekarasāsayo;",
  "atk-s0508a12:1367": "Passathetaṁ dijavaraṁ, padumānanalocanaṁ.",
  "atk-s0508a12:1368": "‘‘Pītipāmojjabahulaṁ , samuggatatanūruhaṁ;",
  "atk-s0508a12:1369": "Hāsamhitavisālakkhaṁ, mama sāsanalālasaṁ.",
  "atk-s0508a12:1370": "‘‘Patitaṁ pādamūle me, ekāvatthasumānasaṁ;",
  "atk-s0508a12:1371": "Esa pattheti taṁ ṭhānaṁ, vicittakathikattanaṁ.",
  "atk-s0508a12:1372": "‘‘Satasahassito kappe, okkākakulasambhavo;",
  "atk-s0508a12:1373": "Gotamo nāma gottena, satthā loke bhavissati.",
  "atk-s0508a12:1374": "‘‘Tassa dhammesu dāyādo, oraso dhammanimmito;",
  "atk-s0508a12:1375": "Kumārakassapo nāma, hessati satthu sāvako.",
  "atk-s0508a12:1376": "‘‘Vicittapupphadussānaṁ, ratanānañca vāhasā;",
  "atk-s0508a12:1377": "Vicittakathikānaṁ so, aggataṁ pāpuṇissati.",
  "atk-s0508a12:1378": "‘‘Tena kammena sukatena, cetanāpaṇidhīhi ca;",
  "atk-s0508a12:1379": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a12:1380": "‘‘Paribbhamaṁ bhavābhave, raṅgamajjhe yathā naṭo;",
  "atk-s0508a12:1381": "Sākhamigatrajo hutvā, migiyā kucchimokkamiṁ.",
  "atk-s0508a12:1382": "‘‘Tadā mayi kucchigate, vajjhavāro upaṭṭhito;",
  "atk-s0508a12:1383": "Sākhena cattā me mātā, nigrodhaṁ saraṇaṁ gatā.",
  "atk-s0508a12:1384": "‘‘Tena sā migarājena, maraṇā parimocitā;",
  "atk-s0508a12:1385": "Pariccajitvā sapāṇaṁ, mamevaṁ ovadī tadā.",
  "atk-s0508a12:1386": "‘‘Nigrodhameva seveyya, na sākhamupasaṁvase;",
  "atk-s0508a12:1387": "Nigrodhasmiṁ mataṁ seyyo, yañce sākhamhi jīvitaṁ.",
  "atk-s0508a12:1388": "‘‘Tenānusiṭṭhā migayūthapena, ahañca mātā ca tathetare ca;",
  "atk-s0508a12:1389": "Āgamma rammaṁ tusitādhivāsaṁ, gatā pavāsaṁ sagharaṁ yatheva.",
  "atk-s0508a12:1390": "‘‘Puno kassapavīrassa, atthamentamhi sāsane;",
  "atk-s0508a12:1391": "Āruyha selasikharaṁ, yuñjitvā jinasāsanaṁ.",
  "atk-s0508a12:1392": "‘‘Idānāhaṁ rājagahe, jāto seṭṭhikule ahuṁ;",
  "atk-s0508a12:1393": "Āpannasattā me mātā, pabbaji anagāriyaṁ.",
  "atk-s0508a12:1394": "‘‘Sagabbhaṁ taṁ viditvāna, devadattamupānayuṁ;",
  "atk-s0508a12:1395": "So avoca vināsetha, pāpikaṁ bhikkhuniṁ imaṁ.",
  "atk-s0508a12:1396": "‘‘Idānipi munindena, jinena anukampitā;",
  "atk-s0508a12:1397": "Sukhinī ajanī mayhaṁ, mātā bhikkhunupassaye.",
  "atk-s0508a12:1398": "‘‘Taṁ viditvā mahīpālo, kosalo maṁ aposayi;",
  "atk-s0508a12:1399": "Kumāraparihānena, nāmenāhañca kassapo.",
  "atk-s0508a12:1400": "‘‘Mahākassapamāgamma, ahaṁ kumārakassapo;",
  "atk-s0508a12:1401": "Vammikasadisaṁ kāyaṁ, sutvā buddhena desitaṁ.",
  "atk-s0508a12:1402": "‘‘Tato cittaṁ vimucci me, anupādāya sabbaso;",
  "atk-s0508a12:1403": "Pāyāsiṁ damayitvāhaṁ, etadaggamapāpuṇiṁ.",
  "atk-s0508a12:1404": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1405": "Arahattaṁ pana patvā cittakathikabhāvena satthārā etadagge ṭhapito attano paṭipattiṁ paccavekkhitvā ratanattayaguṇavibhāvanamukhena aññaṁ byākaronto –",
  "atk-s0508a12:1406": "201.",
  "atk-s0508a12:1407": " ‘‘Aho buddhā aho dhammā, aho no satthu sampadā;",
  "atk-s0508a12:1408": "Yattha etādisaṁ dhammaṁ, sāvako sacchikāhiti.",
  "atk-s0508a12:1409": "202.",
  "atk-s0508a12:1410": " ‘‘Asaṅkheyyesu kappesu, sakkāyādhigatā ahū;",
  "atk-s0508a12:1411": "Tesamayaṁ pacchimako, carimoyaṁ samussayo;",
  "atk-s0508a12:1412": "Jātimaraṇasaṁsāro, natthi dāni punabbhavo’’ti. – gāthādvayaṁ abhāsi;",
  "atk-s0508a12:1413": "Tattha ahoti acchariyatthe nipāto. Buddhāti sabbaññubuddhā, gāravavasena bahuvacanaṁ, aho acchariyā sambuddhāti attho. Dhammāti pariyattidhammena saddhiṁ nava lokuttaradhammā. Aho no satthu sampadāti amhākaṁ satthu dasabalassa aho sampattiyo. Yatthāti yasmiṁ satthari brahmacariyavāsena. Etādisaṁ dhammaṁ, sāvako sacchikāhitīti etādisaṁ evarūpaṁ suvisuddhajjhānābhiññāparivāraṁ anavasesakilesakkhayāvahaṁ santaṁ paṇītaṁ anuttaraṁ dhammaṁ sāvakopi nāma sacchikarissati, tasmā evaṁvidhaguṇavisesādhigamahetubhūtā aho acchariyā buddhā bhagavanto, acchariyā dhammaguṇā, acchariyā amhākaṁ satthu sampattiyoti ratanattayassa guṇādhimuttiṁ pavedesīti. Dhammasampattikittaneneva hi saṅghasuppaṭipatti kittitā hotīti.",
  "atk-s0508a12:1414": "Evaṁ sādhāraṇavasena dassitaṁ dhammassa sacchikiriyaṁ idāni attupanāyikaṁ katvā dassento ‘‘asaṅkheyyesū’’ti gāthamāha. Tattha asaṅkheyyesūti gaṇanapathaṁ vītivattesu mahākappesu. Sakkāyāti pañcupādānakkhandhā. Te hi paramatthato vijjamānadhammasamūhatāya ‘‘sakkāyā’’ti vuccanti. Ahūti nivattanūpāyassa anadhigatattā anapagatā ahesuṁ. Tesamayaṁ pacchimako carimoyaṁ samussayoti yasmā ayaṁ sabbapacchimako, tato eva carimo, tasmā jātimaraṇasahito khandhādipaṭipāṭisaññito saṁsāro idāni āyatiṁ punabbhavābhāvato punabbhavo natthi, ayamantimā jātīti attho.",
  "atk-s0508a12:1415": "Kumārakassapattheragāthāvaṇṇanā niṭṭhitā.",
  "atk-s0508a12:1416": "2. Dhammapālattheragāthāvaṇṇanā",
  "atk-s0508a12:1417": "Yo have daharo bhikkhūti āyasmato dhammapālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto atthadassissa bhagavato kāle kulagehe nibbattitvā viññutaṁ patto kenacideva karaṇīyena vanantaṁ upagato satthāraṁ disvā pasannamānaso pilakkhaphalamadāsi. So tena puññakammena devamanussesu saṁsaranto imasmiṁ buddhuppāde satthari parinibbute avantiraṭṭhe brāhmaṇakule nibbattitvā dhammapāloti laddhanāmo vayappatto takkasilaṁ gantvā sippaṁ uggahetvā paṭinivattento antarāmagge ekasmiṁ vihāre aññataraṁ theraṁ disvā tassa santike dhammaṁ sutvā paṭiladdhasaddho pabbajitvā vipassanaṁ vaḍḍhetvā chaḷabhiñño ahosi. Tena vuttaṁ apadāne (apa. thera 1.39.21-25) –",
  "atk-s0508a12:1418": "‘‘Vanantare buddhaṁ disvā, atthadassiṁ mahāyasaṁ;",
  "atk-s0508a12:1419": "Pasannacitto sumano, pilakkhassādadiṁ phalaṁ.",
  "atk-s0508a12:1420": "‘‘Aṭṭhārase kappasate, yaṁ phalamadadiṁ tadā;",
  "atk-s0508a12:1421": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1422": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1423": "Chaḷabhiñño pana hutvā samāpattisukhena vītināmento ekadivasaṁ tasmiṁ vihāre dve sāmaṇere rukkhagge pupphāni ocinante ārūḷhasākhāya bhaggāya patante disvā thero iddhānubhāvena hatthena gahetvā arogeyeva bhūmiyaṁ ṭhapetvā tesaṁ sāmaṇerānaṁ dhammaṁ desento –",
  "atk-s0508a12:1424": "203.",
  "atk-s0508a12:1425": " ‘‘Yo have daharo bhikkhu, yuñjati buddhasāsane;",
  "atk-s0508a12:1426": "Jāgaro sa hi suttesu, amoghaṁ tassa jīvitaṁ.",
  "atk-s0508a12:1427": "204.",
  "atk-s0508a12:1428": " ‘‘Tasmā saddhañca sīlañca, pasādaṁ dhammadassanaṁ;",
  "atk-s0508a12:1429": "Anuyuñjetha medhāvī, saraṁ buddhāna sāsana’’nti. – imā dve gāthā abhāsi;",
  "atk-s0508a12:1430": "Tattha yoti aniyamavacanaṁ. Haveti daḷhatthe nipāto. Daharoti taruṇo. Bhikkhatīti bhikkhu. Yuñjatīti ghaṭati vāyamati. Jāgaroti jāgaraṇadhammasamannāgato. Suttesūti supantesu. Idaṁ vuttaṁ hoti yo bhikkhu daharova samāno taruṇo ‘‘tathāhaṁ pacchā vuḍḍhakāle jānissāmī’’ti acintetvā buddhānaṁ sāsane appamādapaṭipattiyaṁ yuñjati samathavipassanābhāvanāya yogaṁ karoti, so suttesu avijjāniddāya suttesu pamattesu saddhādijāgaradhammasamannāgamena jāgaro, tato eva attahitaparahitapāripūriyā amoghaṁ avañjhaṁ tassa jīvitaṁ, yasmā ca etadevaṁ, tasmā saddhañca ‘‘atthi kammaṁ atthi kammavipāko’’tiādinayappavattaṁ kammaphalasaddhañca, saddhūpanibandhattā sīlassa tadupanissayaṁ catupārisuddhisīlañca, ‘‘sammāsambuddho bhagavā, svākhāto dhammo, suppaṭipanno saṅgho’’ti evaṁ pavattaratanattayappasādañca , vipassanāpaññāsahitāya maggapaññāya pariññādivasena catusaccadhammadassanañca medhāvī dhammojapaññāya samannāgato bhikkhu buddhānaṁ sāsanaṁ ovādaṁ anusiṭṭhiṁ anussaranto ādittampi attano sīsaṁ ajjhupekkhitvā anuyuñjetha, tattha anuyogaṁ ātappaṁ kareyyāti attho.",
  "atk-s0508a12:1431": "Dhammapālattheragāthāvaṇṇanā niṭṭhitā.",
  "atk-s0508a12:1432": "3. Brahmālittheragāthāvaṇṇanā",
  "atk-s0508a12:1433": "Kassindriyāni samathaṅgatānīti āyasmato brahmālittherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto vipassissa bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya carantaṁ disvā pasannamānaso vanditvā pādaphalaṁ adāsi. Satthā anumodanaṁ vatvā pakkāmi. So tena puññakammena devamanussesu saṁsaranto imasmiṁ buddhuppāde kosalaraṭṭhe brāhmaṇakule nibbattitvā brahmālīti laddhanāmo viññutaṁ patto hetusampattiyā codiyamāno saṁsāre sañjātasaṁvego tādisena kalyāṇamittasannissayena buddhasāsane pabbajitvā patirūpakammaṭṭhānaṁ gahetvā araññe viharanto ñāṇassa paripākagatattā nacirasseva vipassanaṁ vaḍḍhetvā chaḷabhiñño ahosi. Tena vuttaṁ apadāne (apa. thera 2.51.63-67) –",
  "atk-s0508a12:1434": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a12:1435": "Rathiyaṁ paṭipajjantaṁ, pādaphalaṁ adāsahaṁ.",
  "atk-s0508a12:1436": "‘‘Ekanavutito kappe, yaṁ phalaṁ adadiṁ tadā;",
  "atk-s0508a12:1437": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1438": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1439": "Chaḷabhiñño pana hutvā maggasukhena phalasukhena vītināmento ekadivasaṁ padhānapariggāhakena therena tasmiṁ araññāyatane bhikkhū uddissa vuttaṁ padhānānuyogaṁ pariggaṇhanto –",
  "atk-s0508a12:1440": "205.",
  "atk-s0508a12:1441": " ‘‘Kassindriyāni samathaṅgatāni, assā yathā sārathinā sudantā;",
  "atk-s0508a12:1442": "Pahīnamānassa anāsavassa, devāpi kassa pihayanti tādino.",
  "atk-s0508a12:1443": "206.",
  "atk-s0508a12:1444": " ‘‘Mayhindriyāni samathaṅgatāni, assā yathā sārathinā sudantā;",
  "atk-s0508a12:1445": "Pahīnamānassa anāsavassa, devāpi mayhaṁ pihayanti tādino’’ti. –",
  "atk-s0508a12:1446": "Gāthādvayaṁ abhāsi.",
  "atk-s0508a12:1447": "Tassattho – imasmiṁ araññāyatane vasantesu bhikkhūsu kassa bhikkhuno therassa vā navassa vā majjhimassa vā chekena sārathinā sudantā assā viya manacchaṭṭhāni indriyāni samathaṁ dantabhāvaṁ nibbisevanabhāvaṁ gatāni. Kassa navavidhampi mānaṁ pahāya ṭhitattā pahīnamānassa catunnampi āsavānaṁ abhāvena anāsavassa iṭṭhādīsu tādilakkhaṇappattiyā tādino devāpi pihayanti manussāpi sammāpaṭipattidassanādinā ca ādarena patthentīti.",
  "atk-s0508a12:1448": "Tattha ca gāthāyaṁ purimaḍḍhena anāgāmimaggādhigamo puṭṭho, anāgāminopi hi indriyāni pahīnakāmarāgabyāpādatāya samathaṁ nibbisevanataṁ gatāni honti. Itarena arahattamaggapaṭilābho, arahā hi ‘‘pahīnamāno anāsavo tādī’’ti ca vuccati.",
  "atk-s0508a12:1449": "Athāyasmā brahmāli padhānapariggāhakena vuttaṁ ‘‘kassindriyānī’’ti gāthaṁ paccanubhāsi. Tadatthaṁ attūpanāyikavasena vissajjento ‘‘mayhindriyānī’’tiādikāya dutiyagāthāya aññaṁ byākāsi, tattha mayhindriyānīti mama cakkhādīni indriyāni. Sesaṁ vuttanayameva.",
  "atk-s0508a12:1450": "Brahmālittheragāthāvaṇṇanā niṭṭhitā.",
  "atk-s0508a12:1451": "4. Mogharājattheragāthāvaṇṇanā",
  "atk-s0508a12:1452": "Chavipāpakacittabhaddakāti āyasmato mogharājattherassa gāthā. Kā uppatti? Ayampi purimabuddhesu katādhikāro padumuttarassa bhagavato kāle kulagehe nibbattitvā viññutaṁ patto ekadivasaṁ satthu santike dhammaṁ suṇanto satthāraṁ ekaṁ bhikkhuṁ lūkhacīvaradharānaṁ aggaṭṭhāne ṭhapentaṁ disvā taṁ ṭhānantaraṁ ākaṅkhanto paṇidhānaṁ katvā tattha tattha bhave puññāni karonto atthadassissa bhagavato kāle brāhmaṇakule nibbattitvā brāhmaṇānaṁ vijjāsippesu nipphattiṁ gato brāhmaṇamāṇave vijjāsippāni sikkhāpento ekadivasaṁ atthadassiṁ bhagavantaṁ bhikkhusaṅghaparivutaṁ gacchantaṁ disvā pasannamānaso pañcapatiṭṭhitena vanditvā sirasi añjaliṁ katvā ‘‘yāvatā rūpino sattā’’tiādinā chahi gāthāhi abhitthavitvā bhājanaṁ pūretvā madhuṁ upanāmesi. Satthā madhuṁ paṭiggahetvā anumodanaṁ akāsi.",
  "atk-s0508a12:1453": "So tena puññakammena devamanussesu saṁsaranto kassapassa bhagavato kāle kaṭṭhavāhanassa nāma rañño amacco hutvā tena satthu ānayanatthaṁ purisasahassena pesito satthu santikaṁ gantvā dhammaṁ sutvā paṭiladdhasaddho pabbajitvā vīsativassasahassāni samaṇadhammaṁ katvā tato cuto ekaṁ buddhantaraṁ sugatīsuyeva parivattento imasmiṁ buddhuppāde brāhmaṇakule nibbattitvā mogharājāti laddhanāmo bāvarībrāhmaṇassa santike uggahitasippo saṁvegajāto tāpasapabbajjaṁ pabbajitvā tāpasasahassaparivāro ajitādīhi saddhiṁ satthu santikaṁ pesito tesaṁ pannarasamo hutvā pañhe pucchitvā pañhavissajjanapariyosāne arahattaṁ pāpuṇi. Tena vuttaṁ apadāne (apa. thera 1.4.64-83) –",
  "atk-s0508a12:1454": "‘‘Atthadassī tu bhagavā, sayambhū aparājito;",
  "atk-s0508a12:1455": "Bhikkhusaṅghaparibyūḷho, rathiyaṁ paṭipajjatha.",
  "atk-s0508a12:1456": "‘‘Sissehi samparivuto, gharamhā abhinikkhamiṁ;",
  "atk-s0508a12:1457": "Nikkhamitvānahaṁ tattha, addasaṁ lokanāyakaṁ.",
  "atk-s0508a12:1458": "‘‘Abhivādiya sambuddhaṁ, sire katvāna añjaliṁ;",
  "atk-s0508a12:1459": "Sakaṁ cittaṁ pasādetvā, santhaviṁ lokanāyakaṁ.",
  "atk-s0508a12:1460": "‘‘Yāvatā rūpino sattā, arūpī vā asaññino;",
  "atk-s0508a12:1461": "Sabbe te tava ñāṇamhi, anto honti samogadhā.",
  "atk-s0508a12:1462": "‘‘Sukhumacchikajālena, udakaṁ yo parikkhipe;",
  "atk-s0508a12:1463": "Ye keci udake pāṇā, antojāle bhavanti te.",
  "atk-s0508a12:1464": "‘‘Yesañca cetanā atthi, rūpino ca arūpino;",
  "atk-s0508a12:1465": "Sabbe te tava ñāṇamhi, anto honti samogadhā.",
  "atk-s0508a12:1466": "‘‘Samuddharasimaṁ lokaṁ, andhakārasamākulaṁ;",
  "atk-s0508a12:1467": "Tava dhammaṁ suṇitvāna, kaṅkhāsotaṁ taranti te.",
  "atk-s0508a12:1468": "‘‘Avijjānivute loke, andhakārena otthaṭe;",
  "atk-s0508a12:1469": "Tava ñāṇamhi jotante, andhakārā padhaṁsitā.",
  "atk-s0508a12:1470": "‘‘Tuvaṁ cakkhūsi sabbesaṁ, mahātamapanūdano;",
  "atk-s0508a12:1471": "Tava dhammaṁ suṇitvāna, nibbāyati bahujjano.",
  "atk-s0508a12:1472": "‘‘Puṭakaṁ pūrayitvāna, madhukhuddamaneḷakaṁ;",
  "atk-s0508a12:1473": "Ubho hatthehi paggayha, upanesiṁ mahesino.",
  "atk-s0508a12:1474": "‘‘Paṭiggaṇhi mahāvīro, sahatthena mahā isi;",
  "atk-s0508a12:1475": "Bhuñjitvā tañca sabbaññū, vehāsaṁ nabhamuggami.",
  "atk-s0508a12:1476": "‘‘Antalikkhe ṭhito satthā, atthadassī narāsabho;",
  "atk-s0508a12:1477": "Mama cittaṁ pasādento, imā gāthā abhāsatha.",
  "atk-s0508a12:1478": "‘‘Yenidaṁ thavitaṁ ñāṇaṁ, buddhaseṭṭho ca thomito;",
  "atk-s0508a12:1479": "Tena cittappasādena, duggatiṁ so na gacchati.",
  "atk-s0508a12:1480": "‘‘Catuddasañca khattuṁ so, devarajjaṁ karissati;",
  "atk-s0508a12:1481": "Pathabyā rajjaṁ aṭṭhasataṁ, vasudhaṁ āvasissati.",
  "atk-s0508a12:1482": "‘‘Pañceva satakkhattuñca, cakkavattī bhavissati;",
  "atk-s0508a12:1483": "Padesarajjaṁ asaṅkheyyaṁ, mahiyā kārayissati.",
  "atk-s0508a12:1484": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a12:1485": "Gotamassa bhagavato, sāsane pabbajissati.",
  "atk-s0508a12:1486": "‘‘Gambhīraṁ nipuṇaṁ atthaṁ, ñāṇena vicinissati;",
  "atk-s0508a12:1487": "Mogharājāti nāmena, hessati satthu sāvako.",
  "atk-s0508a12:1488": "‘‘Tīhi vijjāhi sampannaṁ, katakiccamanāsavaṁ;",
  "atk-s0508a12:1489": "Gotamo satthavāhaggo, etadagge ṭhapessati.",
  "atk-s0508a12:1490": "‘‘Hitvā mānusakaṁ yogaṁ, chetvāna bhavabandhanaṁ;",
  "atk-s0508a12:1491": "Sabbāsave pariññāya, viharāmi anāsavo.",
  "atk-s0508a12:1492": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1493": "Arahattaṁ pana patvā satthalūkhaṁ suttalūkhaṁ rajanalūkhanti visesena tividhenapi lūkhena samannāgataṁ paṁsukūlaṁ dhāresi. Tena naṁ satthā lūkhacīvaradharānaṁ aggaṭṭhāne ṭhapesi. Aparabhāge purimakammappaccayā parihārassa akaraṇato therassa sarīre daddupīḷakādīni uppajjitvā vaḍḍhiṁsu. So ‘‘senāsanaṁ dussatī’’ti hemantepi magadhakkhettesu palālasanthārāni attharitvā seti. Taṁ ekadivasaṁ upaṭṭhānaṁ upasaṅkamitvā vanditvā ekamantaṁ nisinnaṁ satthā paṭisanthāravasena ‘‘chavipāpakā’’tiādinā paṭhamagāthāya pucchi.",
  "atk-s0508a12:1494": "207. Tattha chavipāpakāti daddukacchupīḷakāhi bhinnacchavibhāvato hīnacchavika duṭṭhacchavika . Cittabhaddakāti anavasesakilesappahānena brahmavihārasevanāya ca bhaddacitta sundaracitta. Mogharājāti tassa ālapanaṁ. Satataṁ samāhitoti aggaphalasamādhinā niccakālaṁ abhiṇhaṁ samāhitamānaso. Hemantikasītakālarattiyoti hemantasamaye sītakālarattiyo. Accantasaṁyoge cetaṁ upayogavacanaṁ. ‘‘Hemantikā sītakālarattiyo’’tipi pāḷi. Tattha hemantikāti hemantogadhā hemantapariyāpannāti attho. Bhikkhu tvaṁ sīti bhikkhu ko tvaṁ asi, evaṁbhūto paresu tava senāsanaṁ katvā adentesu saṅghikañca senāsanaṁ apavisanto. Kathaṁ karissasīti yathāvutte sītakāle kathaṁ attabhāvaṁ pavattesīti satthā pucchi. Evaṁ pana puṭṭho thero satthu tamatthaṁ kathento –",
  "atk-s0508a12:1495": "208.",
  "atk-s0508a12:1496": " ‘‘Sampannasassā magadhā, kevalā iti me sutaṁ;",
  "atk-s0508a12:1497": "Palālacchannako seyyaṁ, yathaññe sukhajīvino’’ti. – gāthamāha;",
  "atk-s0508a12:1498": "Tattha sampannasassāti nipphannasassā. Magadhāti magadharaṭṭhaṁ vadati. Magadhā nāma jānapadino rājakumārā, tesaṁ nivāso ekopi janapado ruḷhīvasena ‘‘magadhā’’tveva bahuvacanena vuccati. Kevalāti anavasesā. Iti me sutanti evaṁ mayā sutaṁ. Tattha yo adiṭṭho padeso, tassa vasena sutanti vuttaṁ. Tena edise kāle magadhesu yattha katthaci mayā vasituṁ sakkāti dasseti. Palālacchannako seyyaṁ, yathaññe sukhajīvinoti yathā aññe sukhajīvino bhikkhū senāsanasappāyaṁ laddhā sundarehi attharaṇapāvuraṇehi sukhena sayanti, evaṁ ahampi palālasanthārameva heṭṭhā santharitvā upari tiriyañca palālacchadaneneva chāditasarīratāya palālacchannako seyyaṁ sayiṁ, seyyaṁ kappesinti attano yathālābhasantosaṁ vibhāveti.",
  "atk-s0508a12:1499": "Mogharājattheragāthāvaṇṇanā niṭṭhitā.",
  "atk-s0508a12:1500": "5. Visākhapañcālaputtattheragāthāvaṇṇanā",
  "atk-s0508a12:1501": "Naukkhipe no ca parikkhipe pareti āyasmato visākhassa pañcālaputtassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito cuddase kappe paccantagāme daliddakule nibbattitvā viññutaṁ patto ekadivasaṁ phalapariyesanaṁ carantehi tasmiṁ gāme manussehi saddhiṁ araññaṁ gato tattha ekaṁ paccekabuddhaṁ disvā pasannamānaso valliphalaṁ adāsi. So tena puññakammena devamanussesu saṁsaranto imasmiṁ buddhuppāde magadharaṭṭhe maṇḍalikarājakule nibbattitvā visākhoti laddhanāmo pañcālarājadhītuyā puttabhāvato pacchā pañcālaputtoti paññāyittha. So pitari mate rajjaṁ kārento satthari attano gāmasamīpagate satthu santikaṁ gantvā dhammaṁ sutvā paṭiladdhasaddho pabbajitvā satthārā saddhiṁ sāvatthiṁ gato vipassanaṁ paṭṭhapetvā nacirasseva chaḷabhiñño ahosi. Tena vuttaṁ apadāne (apa. thera 1.39.31-36) –",
  "atk-s0508a12:1502": "‘‘Sabbe janā samāgamma, agamiṁsu vanaṁ tadā;",
  "atk-s0508a12:1503": "Phalamanvesamānā te, alabhiṁsu phalaṁ tadā.",
  "atk-s0508a12:1504": "‘‘Tatthaddasāsiṁ sambuddhaṁ, sayambhuṁ aparājitaṁ;",
  "atk-s0508a12:1505": "Pasannacitto sumano, valliphalamadāsahaṁ.",
  "atk-s0508a12:1506": "‘‘Catuddase ito kappe, yaṁ phalamadadiṁ tadā;",
  "atk-s0508a12:1507": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1508": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1509": "Chaḷabhiñño pana hutvā thero ñātīnaṁ anukampāya jātibhūmiṁ agamāsi. Tattha manussā theraṁ upasaṅkamitvā kālena kālaṁ dhammaṁ suṇantā ekadivasaṁ ‘‘katihi nu kho, bhante, aṅgehi samannāgato dhammakathiko hotī’’ti dhammakathikalakkhaṇaṁ pucchiṁsu. Thero tesaṁ dhammakathikalakkhaṇaṁ kathento –",
  "atk-s0508a12:1510": "209.",
  "atk-s0508a12:1511": " ‘‘Na ukkhipe no ca parikkhipe pare, na okkhipe pāragataṁ na eraye;",
  "atk-s0508a12:1512": "Na cattavaṇṇaṁ parisāsu byāhare, anuddhato sammitabhāṇi subbato.",
  "atk-s0508a12:1513": "210.",
  "atk-s0508a12:1514": " ‘‘Susukhumanipuṇatthadassinā, matikusalena nivātavuttinā;",
  "atk-s0508a12:1515": "Saṁsevitabuddhasīlinā, nibbānaṁ na hi tena dullabha’’nti. –",
  "atk-s0508a12:1516": "Gāthādvayaṁ abhāsi.",
  "atk-s0508a12:1517": "Tattha na ukkhipeti attānaṁ na ukkhipeyya, jātiādīhi bāhusaccādīhi ca attukkaṁsanaṁ na kareyya. No ca parikkhipe pareti pare parapuggale teheva jātiādīhi no parikkhipe paricchinditvā na khipeyya guṇaparidhaṁsanavasena vā na khipeyya. Na okkhipe pare iccevaṁ sambandho. Pare ojjhāpanavasena na okkhipe heṭṭhato katvā pare na olokāpeyya, na ojjhāpeyyāti attho. ‘‘Na ukkhipe’’ti keci paṭhanti, so evattho. Pāragatanti saṁsārapāraṁ viya vijjāya pāraṁ gataṁ khīṇāsavaṁ tevijjaṁ chaḷabhiññaṁ vā na eraye na ghaṭṭaye na āsādeyya. Na cattavaṇṇaṁ parisāsu byāhareti attano vaṇṇaṁ guṇaṁ lābhasakkārasilokaṁ nikāmayamāno khattiyaparisādīsu na bhāseyya. Anuddhatoti uddhaccarahito. Uddhatassa hi vacanaṁ nādiyanti. Sammitabhāṇīti sammadeva mitabhāṇī, kālena sāpadesaṁ pariyantavatiṁ atthasañhitameva vācaṁ bhāsanasīloti attho. Ito aññathā vadantassa vacanaṁ agahaṇīyaṁ hoti. Subbatoti sundaravato sīlasampanno. ‘‘Siyā’’ti kiriyāpadaṁ ānetvā yojetabbaṁ.",
  "atk-s0508a12:1518": "Evaṁ thero saṅkhepeneva dhammakathikalakkhaṇaṁ vatvā tesaṁ guṇānaṁ attani labbhamānataṁ adhimuccitvā bhiyyosomattāya abhippasannaṁ mahājanaṁ ñatvā ‘‘evaṁvidhassa dhammakathikassa vimuttāyatanasannissitassa na nibbānaṁ dullabhaṁ, atha kho sulabhamevā’’ti dassento ‘‘susukhumanipuṇatthadassinā’’ti dutiyagāthamāha. Tassattho heṭṭhā vuttoyeva.",
  "atk-s0508a12:1519": "Visākhapañcālaputtattheragāthāvaṇṇanā niṭṭhitā.",
  "atk-s0508a12:1520": "6. Cūḷakattheragāthāvaṇṇanā",
  "atk-s0508a12:1521": "Nadanti morā susikhā supekhuṇāti āyasmato cūḷakattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto ito ekatiṁse kappe sikhissa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannamānaso chattapaṇṇiphalaṁ adāsi. So tena puññakammena devamanussesu saṁsaranto imasmiṁ buddhuppāde rājagahe brāhmaṇakule nibbattitvā cūḷakoti laddhanāmo vayappatto dhanapāladamane satthari laddhappasādo pabbajitvā samaṇadhammaṁ karonto indasālaguhāyaṁ vasati, so ekadivasaṁ guhādvāre nisinno magadhakkhettaṁ olokesi. Tasmiṁ khaṇe pāvusakālamegho gambhīramadhuranigghoso satapaṭalasahassapaṭalo añjana sikharasannikāso nabhaṁ pūretvā pavassati, mayūrasaṅghā ca meghagajjitaṁ sutvā haṭṭhatuṭṭhā kekāsaddaṁ muñcitvā tattha tattha padese naccantā vicaranti. Therassapi āvāsagabbhe meghavātaphassehi apagatadhammattā passaddhakarajakāye kallataṁ patte utusappāyalābhena cittaṁ ekaggaṁ ahosi, kammaṭṭhānavīthiṁ otari, so taṁ ñatvā kālasampadādikittanamukhena attānaṁ bhāvanāya ussāhento –",
  "atk-s0508a12:1522": "211.",
  "atk-s0508a12:1523": " ‘‘Nadanti morā susikhā supekhuṇā, sunīlagīvā sumukhā sugajjino;",
  "atk-s0508a12:1524": "Susaddalā cāpi mahāmahī ayaṁ, subyāpitambu suvalāhakaṁ nabhaṁ.",
  "atk-s0508a12:1525": "212.",
  "atk-s0508a12:1526": " ‘‘Sukallarūpo sumanassa jhāyataṁ, sunikkamo sādhu subuddhasāsane;",
  "atk-s0508a12:1527": "Susukkasukkaṁ nipuṇaṁ sududdasaṁ, phusāhi taṁ uttamamaccutaṁ pada’’nti. –",
  "atk-s0508a12:1528": "Dve gāthā abhāsi.",
  "atk-s0508a12:1529": "Tattha nadanti morā susikhā supekhuṇā, sunīlagīvā sumukhā sugajjinoti ete matthake uṭṭhitāhi sundarāhi sikhāhi samannāgatattā susikhā, nānāvaṇṇehi anekehi sobhanehi bhaddakapiñchehi samannāgatattā supekhuṇā, rājīvavaṇṇasaṅkāsāya sundarāya nīlavaṇṇāya gīvāya samannāgatattā sunīlagīvā, sundaramukhatāya sumukhā, manuññavāditāya sugajjino, morā sikhaṇḍino chajjasaṁvādī kekāsaddaṁ muñcantā nadanti ravanti. Susaddalā cāpi mahāmahī ayanti ayañca mahāpathavī susaddalā sundaraharitatiṇā. Subyāpitambūti abhinavavuṭṭhiyā tahaṁ tahaṁ vissandamānasalilatāya suṭṭhu byāpitajalā vitatajalā. ‘‘Susukkatambū’’tipi pāṭho, suvisuddhajalāti attho. Suvalāhakaṁ nabhanti idañca nabhaṁ ākāsaṁ nīluppaladalasannibhehi samantato pūretvā ṭhitehi sundarehi valāhakehi meghehi suvalāhakaṁ.",
  "atk-s0508a12:1530": "Sukallarūposumanassa jhāyatanti idāni utusappāyalābhena suṭṭhu kallarūpo kammaniyasabhāvo tvaṁ, nīvaraṇehi anajjhārūḷhacittatāya sundaramanassa yogāvacarassa yaṁ ārammaṇūpanijjhānavasena lakkhaṇūpanijjhānavasena ca jhāyataṁ. Sunikkamo…pe… accutaṁ padanti evaṁ jhāyanto ca sādhu subuddhassa sammāsambuddhassa sāsane sundaranikkamo hutvā suparisuddhasīlatāya susukkaṁ, visuddhasabhāvatāya sabbassapi saṁkilesassa gocarabhāvānupagamanato sukkaṁ, nipuṇañāṇagocaratāya nipuṇaṁ, paramagambhīratāya sududdasaṁ, paṇītabhāvena seṭṭhabhāvena ca uttamaṁ, niccasabhāvatāya accutaṁ padaṁ taṁ nibbānaṁ phusāhi attapaccakkhakaraṇena sammāpaṭipattiyā sacchikarohīti.",
  "atk-s0508a12:1531": "Evaṁ thero attānaṁ ovadantova utusappāyalābhena samāhitacitto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.39.37-42) –",
  "atk-s0508a12:1532": "‘‘Kaṇikāraṁva jalitaṁ, puṇṇamāyeva candimaṁ;",
  "atk-s0508a12:1533": "Jalantaṁ dīparukkhaṁva, addasaṁ lokanāyakaṁ.",
  "atk-s0508a12:1534": "‘‘Kadaliphalaṁ paggayha, adāsiṁ satthuno ahaṁ;",
  "atk-s0508a12:1535": "Pasannacitto sumano, vanditvāna apakkamiṁ.",
  "atk-s0508a12:1536": "‘‘Ekatiṁse ito kappe, yaṁ phalamadadiṁ tadā;",
  "atk-s0508a12:1537": "Duggatiṁ nābhijānāmi, phaladānassidaṁ phalaṁ.",
  "atk-s0508a12:1538": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1539": "Arahattaṁ pana patvā thero attano paṭipattiṁ paccavekkhitvā pītisomanassajāto ‘‘nadanti morā’’tiādinā tāyeva gāthā paccudāhāsi. Tenassa idameva aññābyākaraṇaṁ ahosīti.",
  "atk-s0508a12:1540": "Cūḷakattheragāthāvaṇṇanā niṭṭhitā.",
  "atk-s0508a12:1541": "7. Anūpamattheragāthāvaṇṇanā",
  "atk-s0508a12:1542": "Nandamānāgataṁ cittāti āyasmato anūpamattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito ekatiṁse kappe kulagehe nibbattitvā viññutaṁ patto ekadivasaṁ padumaṁ nāma paccekabuddhaṁ piṇḍāya carantaṁ rathiyaṁ disvā pasannamānaso aṅkolapupphehi pūjesi. So tena puññakammena devamanussesu saṁsaranto imasmiṁ buddhuppāde kosalaraṭṭhe ibbhakule nibbattitvā rūpasampattiyā anūpamoti laddhanāmo vayappatto upanissayasampannatāya kāme pahāya pabbajitvā vipassanāya kammaṁ karonto araññe viharati. Tassa cittaṁ bahiddhā rūpādiārammaṇesu vidhāvati. Kammaṭṭhānaṁ parivaṭṭati. Thero vidhāvantaṁ cittaṁ niggaṇhanto –",
  "atk-s0508a12:1543": "213.",
  "atk-s0508a12:1544": " ‘‘Nandamānāgataṁ cittaṁ, sūlamāropamānakaṁ;",
  "atk-s0508a12:1545": "Tena teneva vajasi, yena sūlaṁ kaliṅgaraṁ.",
  "atk-s0508a12:1546": "214.",
  "atk-s0508a12:1547": " ‘‘Tāhaṁ cittakaliṁ brūmi, taṁ brūmi cittadubbhakaṁ;",
  "atk-s0508a12:1548": "Satthā te dullabho laddho, mānatthe maṁ niyojayī’’ti. –",
  "atk-s0508a12:1549": "Imāhi dvīhi gāthāhi ovadi.",
  "atk-s0508a12:1550": "Tattha nandamānāgataṁ cittāti nandamāna abhinandamāna citta abhinandamānaṁ āgataṁ uppannaṁ . Sūlamāropamānakanti dukkhuppattiṭṭhānatāya sūlasadisattā sūlaṁ taṁ taṁ bhavaṁ kammakilesehi ettakaṁ kālaṁ āropiyamānaṁ. Tena teneva vajasi, yena sūlaṁ kaliṅgaranti yattha yattha sūlasaṅkhātā bhavā kaliṅgarasaṅkhātā adhikuṭṭanakā kāmaguṇā ca tena teneva, pāpacitta, vajasi, taṁ tadeva ṭhānaṁ upagacchasi, attano anatthaṁ na sallakkhesi.",
  "atk-s0508a12:1551": "Tāhaṁ cittakaliṁ brūmīti taṁ tasmā pamattabhāvato cittakaliṁ cittakālakaṇṇiṁ ahaṁ kathayāmi. Punapi taṁ brūmi kathemi cittadubbhakaṁ cittasaṅkhātassa attano bahūpakārassa santānassa anatthāvahanato cittadubbhiṁ. ‘‘Cittadubbhagā’’tipi paṭhanti. Cittasaṅkhātaalakkhikaappapuññāti attho. Kinti brūhīti ce? Āha ‘‘satthā te dullabho laddho, mānatthe maṁ niyojayī’’ti. Kappānaṁ asaṅkhyeyyampi nāma buddhasuñño loko hoti, satthari uppannepi manussattasaddhāpaṭilābhādayo dullabhā eva, laddhesu ca tesu satthāpi dullabhoyeva hoti. Evaṁ dullabho satthā idāni tayā laddho, tasmiṁ laddhe sampatipi anatthe ahite āyatiñca anatthāvahe dukkhāvahe akusale maṁ mā niyojesīti. Evaṁ thero attano cittaṁ ovadanto eva vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.37.16-19) –",
  "atk-s0508a12:1552": "‘‘Padumo nāma sambuddho, cittakūṭe vasī tadā;",
  "atk-s0508a12:1553": "Disvāna taṁ ahaṁ buddhaṁ, sayambhuṁ aparājitaṁ.",
  "atk-s0508a12:1554": "‘‘Aṅkolaṁ pupphitaṁ disvā, ocinitvānahaṁ tadā;",
  "atk-s0508a12:1555": "Upagantvāna sambuddhaṁ, pūjayiṁ padumaṁ jinaṁ.",
  "atk-s0508a12:1556": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a12:1557": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a12:1558": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1559": "Anūpamattheragāthāvaṇṇanā niṭṭhitā.",
  "atk-s0508a12:1560": "8. Vajjitattheragāthāvaṇṇanā",
  "atk-s0508a12:1561": "Saṁsaraṁdīghamaddhānanti āyasmato vajjitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito pañcasaṭṭhime kappe ekasmiṁ paccantagāme nibbattitvā viññutaṁ patto vanacarako hutvā vicaranto ekadivasaṁ upasantaṁ nāma paccekabuddhaṁ pabbataguhāyaṁ viharantaṁ addasa. So tassa upasamaṁ disvā pasannamānaso campakapupphena pūjaṁ akāsi. So tena puññakammena devamanussesu saṁsaranto imasmiṁ buddhuppāde kosalaraṭṭhe ibbhakule nibbatto jātadivasato paṭṭhāya mātugāmahatthaṁ gato rodati. Brahmalokato kira cavitvā idhāgato yasmā mātugāmasamphassaṁ na sahati, tasmā mātugāmasamphassavajjanato vajjitotveva nāmaṁ jātaṁ. So vayappatto satthu yamakapāṭihāriyaṁ disvā paṭiladdhasaddho pabbajitvā vipassanaṁ paṭṭhapetvā tadaheva chaḷabhiñño ahosi. Tena vuttaṁ apadāne (apa. thera 1.37.27-30) –",
  "atk-s0508a12:1562": "‘‘Upasanto ca sambuddho, vasatī pabbatantare;",
  "atk-s0508a12:1563": "Ekacampakamādāya, upagacchiṁ naruttamaṁ.",
  "atk-s0508a12:1564": "‘‘Pasannacitto sumano, paccekamunimuttamaṁ;",
  "atk-s0508a12:1565": "Ubho hatthehi paggayha, pūjayiṁ aparājitaṁ.",
  "atk-s0508a12:1566": "‘‘Pañcasaṭṭhimhito kappe, yaṁ pupphamabhipūjayiṁ;",
  "atk-s0508a12:1567": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a12:1568": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1569": "Chaḷabhiñño pana hutvā attano pubbenivāsaṁ anussaritvā dhammasaṁvegena –",
  "atk-s0508a12:1570": "215.",
  "atk-s0508a12:1571": " ‘‘Saṁsaraṁ dīghamaddhānaṁ, gatīsu parivattisaṁ;",
  "atk-s0508a12:1572": "Apassaṁ ariyasaccāni, andhabhūto puthujjano.",
  "atk-s0508a12:1573": "216.",
  "atk-s0508a12:1574": " ‘‘Tassa me appamattassa, saṁsārā vinaḷīkatā;",
  "atk-s0508a12:1575": "Sabbā gatī samucchinnā, natthi dāni punabbhavo’’ti. – dve gāthā abhāsi;",
  "atk-s0508a12:1576": "Tattha saṁsaranti saṁsaranto, tasmiṁ tasmiṁ bhave ādānanikkhepavasena aparāparaṁ sandhāvanto. Dīghamaddhānanti cirakālaṁ anādimati saṁsāre aparimāṇakālaṁ. Gatīsūti sukatadukkaṭānaṁ kammānaṁ vasena sugatiduggatīsu. Parivattisanti ghaṭīyantaṁ viya paribbhamanto cavanupapajjanavasena aparāparaṁ parivattiṁ. Tassa pana parivattanassa kāraṇamāha ‘‘apassaṁ ariyasaccāni, andhabhūto puthujjano’’ti. Dukkhādīni cattāri ariyasaccāni ñāṇacakkhunā apassanto appaṭivijjhanto, tato eva avijjandhatāya andhabhūto puthūnaṁ jananādīhi kāraṇehi puthujjano honto gatīsu parivattisanti yojanā, tenevāha bhagavā –",
  "atk-s0508a12:1577": "‘‘Catunnaṁ , bhikkhave, ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañcā’’ti (mahāva. 287; dī. ni. 2.155; saṁ. ni. 5.1091; netti. 114).",
  "atk-s0508a12:1578": "Tassa mayhaṁ vuttanayena pubbe puthujjanasseva sato idāni satthārā dinnanayena appamattassa appamādapaṭipattiyā samathavipassanābhāvanaṁ matthakaṁ pāpetvā ṭhitassa. Saṁsārā vinaḷīkatāti saṁsaranti sattā etehīti ‘‘saṁsārā’’ti laddhanāmā kammakilesā aggamaggena samucchinnattā vigatanaḷā nimmūlā katā. Sabbā gatī samucchinnāti evaṁ kammakilesavaṭṭānaṁ vinaḷīkatattā nirayādikā sabbāpi gatiyo sammadeva ucchinnā viddhaṁsitā, tato eva natthi dāni āyatiṁ punabbhavoti idameva ca therassa aññābyākaraṇaṁ ahosīti.",
  "atk-s0508a12:1579": "Vajjitattheragāthāvaṇṇanā niṭṭhitā.",
  "atk-s0508a12:1580": "9. Sandhitattheragāthāvaṇṇanā",
  "atk-s0508a12:1581": "Assatthe haritobhāseti āyasmato sandhitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṁse kappe sikhissa bhagavato kāle eko gopālako ahosi. So satthari parinibbute aññataraṁ theraṁ upasaṅkamitvā tassa santike buddhaguṇapaṭisaṁyuttaṁ dhammaṁ sutvā pasannamānaso ‘‘kuhiṁ bhagavā’’ti pucchitvā parinibbutabhāvaṁ sutvā ‘‘evaṁ mahānubhāvā buddhāpi nāma aniccatāvasaṁ gacchanti, aho saṅkhārā addhuvā’’ti aniccasaññaṁ paṭilabhi. Taṁ thero bodhipūjāya ussāhesi. So kālena kālaṁ bodhirukkhasamīpaṁ gantvā vipassanaṁ paṭṭhapetvā buddhaguṇe anussaranto bodhiṁ vandati. So tena puññakammena devamanussesu saṁsaranto imasmiṁ buddhuppāde kosalaraṭṭhe ibbhakule nibbattitvā sandhitoti laddhanāmo vayappatto aniccatāpaṭisaṁyuttaṁ dhammakathaṁ sutvā saṁvegajāto pabbajitvā vipassanaṁ paṭṭhapetvā ñāṇassa paripākaṁ gatattā nacirasseva chaḷabhiñño ahosi. So attano pubbenivāsaṁ anussaranto sikhissa bhagavato kāle bodhivandanaṁ buddhānussatiṁ aniccasaññāpaṭilābhañca anussaritvā tadupanissayena attano visesādhigamaṁ pakāsento –",
  "atk-s0508a12:1582": "217.",
  "atk-s0508a12:1583": " ‘‘Assatthe haritobhāse, saṁvirūḷhamhi pādape;",
  "atk-s0508a12:1584": "Ekaṁ buddhagataṁ saññaṁ, alabhitthaṁ patissato.",
  "atk-s0508a12:1585": "218.",
  "atk-s0508a12:1586": " ‘‘Ekatiṁse ito kappe, yaṁ saññamalabhiṁ tadā;",
  "atk-s0508a12:1587": "Tassā saññāya vāhasā, patto me āsavakkhayo’’ti. –",
  "atk-s0508a12:1588": "Dve gāthā abhāsi.",
  "atk-s0508a12:1589": "Tattha assattheti assatthaṭṭhānīye, yvāyaṁ etarahi amhākaṁ bhagavato bodhirukkho assattho, etassa ṭhāne tadā sikhissa bhagavato bodhirukkho puṇḍarīko ṭhitoti so assatthaṭṭhānīyatāya ‘‘assatthe’’ti vuttaṁ. Sattānaṁ assāsajananato vā. Apare pana ‘‘assattharukkhamūle nisīditvā tadā buddhānussatiyā bhāvitattā thero ‘assatthe’ti avocā’’ti vadanti. Haritobhāseti haritehi sāramaṇivaṇṇehi obhāsamāne. Saṁvirūḷhamhīti suṭṭhu virūḷhe suppatiṭṭhite, sughananicitapattapalāsapallavehi virūḷhasañchanneti ca vadanti. Pādapeti rukkhe. Ekaṁ buddhagataṁ saññaṁ, alabhitthaṁ patissatoti buddhārammaṇaṁ ārammaṇassa ekajātiyattā ekaṁ ‘‘itipi so bhagavā’’tiādinayappavattaṁ buddhānussatisahagataṁ saññaṁ buddhaguṇānaṁ patipatisaraṇato patissato hutvā alabhiṁ.",
  "atk-s0508a12:1590": "Kadā pana sā saññā laddhā, kīvatāya siddhāti āha ‘‘ekatiṁse ito kappe’’tiādi. Ito bhaddakappato uddhaṁ ārohanavasena ekatiṁse kappe. Yaṁ saññanti yaṁ buddhānussatisahagataṁ saññaṁ, yaṁ vā buddhānaṁ aniccataṁ disvā tadanusārena sabbāsaṅkhāresu tadā aniccasaññaṁ alabhiṁ. Tassā saññāya vāhasāti tassā yathāvuttāya saññāya kāraṇabhāvena taṁ upanissayaṁ katvā. Patto me āsavakkhayoti idāni mayā āsavānaṁ khayo nirodho adhigatoti imāyeva ca imassa therassa apadānagāthāpi. Yathāha (apa. thera 1.22.27-30) –",
  "atk-s0508a12:1591": "‘‘Assatthe haritobhāse…pe… patto me āsavakkhayo.",
  "atk-s0508a12:1592": "‘‘Ito terasakappamhi, dhaniṭṭho nāma khattiyo;",
  "atk-s0508a12:1593": "Sattaratanasampanno, cakkavattī mahabbalo.",
  "atk-s0508a12:1594": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a12:1595": "Sandhitattheragāthāvaṇṇanā niṭṭhitā.",
  "atk-s0508a12:1596": "Pañcamavaggavaṇṇanā niṭṭhitā.",
  "atk-s0508a12:1597": "Niṭṭhitā ca dukanipātavaṇṇanā."
}