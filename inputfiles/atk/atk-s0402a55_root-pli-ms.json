{
  "atk-s0402a55:0": "(20) 5. Mahāvaggo",
  "atk-s0402a55:1": "1. Sotānugatasuttavaṇṇanā",
  "atk-s0402a55:2": "191. Pañcamassa paṭhame sotānugatānanti pasādasotaṁ odahitvā ñāṇasotena vavatthapitānaṁ. Cattāro ānisaṁsā pāṭikaṅkhāti cattāro guṇānisaṁsā pāṭikaṅkhitabbā. Idaṁ pana bhagavatā atthuppattivasena āraddhaṁ. Kataraatthuppattivasenāti? Bhikkhūnaṁ dhammassavanāya anupasaṅkamanaatthuppattivasena. Pañcasatā kira brāhmaṇapabbajitā ‘‘sammāsambuddho liṅgavacanavibhattipadabyañjanādīhi kathento amhehi ñātameva kathessati, aññātaṁ kiṁ kathessatī’’ti dhammassavanatthaṁ na gacchanti. Satthā taṁ pavattiṁ sutvā te pakkosāpetvā ‘‘kasmā evaṁ karotha, sakkaccaṁ dhammaṁ suṇātha, sakkaccaṁ dhammaṁ suṇantānañca sajjhāyantānañca ime ettakā ānisaṁsā’’ti dassento imaṁ desanaṁ ārabhi.",
  "atk-s0402a55:3": "Tattha dhammaṁ pariyāpuṇātīti suttaṁ geyyantiādikaṁ navaṅgaṁ satthusāsanabhūtaṁ tantidhammaṁ vaḷañjeti. Sotānugatā hontīti sotaṁ anuppattā anupaviṭṭhā honti. Manasānupekkhitāti cittena olokitā. Diṭṭhiyā suppaṭividdhāti atthato ca kāraṇato ca paññāya suṭṭhu paṭividdhā paccakkhaṁ katā. Muṭṭhassati kālaṁ kurumānoti nayidaṁ buddhavacanaṁ anussaraṇasatiyā abhāvena vuttaṁ, puthujjanakālakiriyaṁ pana sandhāya vuttaṁ. Puthujjano hi muṭṭhassati kālaṁ karoti nāma. Upapajjatīti suddhasīle patiṭṭhito devaloke nibbattati. Dhammapadā plavantīti antarābhave nibbattamuṭṭhassatino, yepi pubbe sajjhāyamūlikā vācāparicitabuddhavacanadhammā, te sabbe pasanne ādāse chāyā viya plavanti, pākaṭā hutvā paññāyanti. Dandho, bhikkhave, satuppādoti buddhavacanānussaraṇasatiyā uppādo dandho garu. Atha so satto khippaṁyeva visesagāmī hoti, nibbānagāmī hotīti attho.",
  "atk-s0402a55:4": "Iddhimā cetovasippattoti iddhisampanno cittassa vasibhāvapatto khīṇāsavo. Ayaṁvā so dhammavinayoti ettha vibhāvanattho vā-saddo. Yatthāti yasmiṁ dhammavinaye. Brahmacariyaṁ acarinti brahmacariyavāsaṁ vasiṁ. Idampi buddhavacanaṁ mayā pubbe vaḷañjitanti buddhavacanānussaraṇavasenetaṁ vuttaṁ. Devaputtoti pañcālacaṇḍo viya hatthakamahābrahmā viya sanaṅkumārabrahmā viya ca eko dhammakathikadevaputto. Opapātiko opapātikaṁ sāretīti paṭhamaṁ uppanno devaputto pacchā uppannaṁ sāreti. Sahapaṁsukīḷikāti etena nesaṁ dīgharattaṁ kataparicayabhāvaṁ dasseti. Samāgaccheyyunti sālāya vā rukkhamūle vā sammukhībhāvaṁ gaccheyyuṁ. Evaṁ vadeyyāti sālāya vā rukkhamūle vā paṭhamataraṁ nisinno pacchā āgataṁ evaṁ vadeyya. Sesamettha pāḷinayeneva veditabbaṁ.",
  "atk-s0402a55:5": "2. Ṭhānasuttavaṇṇanā",
  "atk-s0402a55:6": "192. Dutiye ṭhānānīti kāraṇāni. Ṭhānehīti kāraṇehi. Soceyyanti sucibhāvo. Saṁvasamānoti ekato vasamāno. Na santatakārīti na satatakārī. Na santatavutti sīlesūti satataṁ sabbakālaṁ sīlajīvitaṁ na jīvatīti attho. Saṁvohāramānoti kathento. Ekena eko voharatīti ekena saddhiṁ eko hutvā katheti. Vokkamatīti okkamati. Purimavohārā pacchimavohāranti purimakathāya pacchimakathaṁ, purimakathāya ca pacchimakathā, pacchimakathāya ca purimakathā na sametīti attho.",
  "atk-s0402a55:7": "Ñātibyasanenātiādīsu ñātīnaṁ byasanaṁ ñātibyasanaṁ, ñātivināsoti attho. Dutiyapadepi eseva nayo. Rogabyasane pana rogoyeva ārogyavināsanato byasanaṁ rogabyasanaṁ. Anuparivattantīti anubandhanti. Lābho cātiādīsu ekaṁ attabhāvaṁ lābho anuparivattati, ekaṁ alābhoti evaṁ nayo netabbo. Sākacchāyamānoti pañhapucchanavissajjanavasena sākacchaṁ karonto. Yathāti yenākārena . Ummaggoti pañhummaggo. Abhinīhāroti pañhābhisaṅkharaṇavasena cittassa abhinīhāro. Samudāhāroti pañhapucchanaṁ. Santanti paccanīkasantatāya santaṁ katvā na kathetīti attho. Paṇītanti atappakaṁ. Atakkāvacaranti yathā takkena nayaggāhena gahetuṁ sakkā hoti, evaṁ na kathetīti attho. Nipuṇanti saṇhaṁ. Paṇḍitavedanīyanti paṇḍitehi jānitabbakaṁ. Sesaṁ sabbattha vuttānusāreneva veditabbaṁ.",
  "atk-s0402a55:8": "3. Bhaddiyasuttavaṇṇanā",
  "atk-s0402a55:9": "193. Tatiye upasaṅkamīti bhuttapātarāso hutvā mālāgandhavilepanaṁ gahetvā bhagavantaṁ vandissāmīti upasaṅkami. Mā anussavenātiādīsu anussavavacanena mama kathaṁ mā gaṇhathāti iminā nayena attho veditabbo. Sārambhoti karaṇuttariyalakkhaṇo sārambho. Alobhādayo lobhādipaṭipakkhavasena veditabbā. Kusaladhammūpasampadāyāti kusaladhammānaṁ sampādanatthāya, paṭilābhatthāyāti vuttaṁ hoti. Ime cepi, bhaddiya, mahāsālāti purato ṭhite sālarukkhe dassento evamāha. Sesamettha heṭṭhā vuttanayattā uttānatthattā ca suviññeyyameva. Satthari pana desanaṁ vinivaṭṭente bhaddiyo sotāpanno jātoti.",
  "atk-s0402a55:10": "4. Sāmugiyāsuttavaṇṇanā",
  "atk-s0402a55:11": "194. Catutthe sāmugiyāti sāmuganigamavāsino. Byagghapajjāti te ālapanto evamāha. Kolanagarassa hi kolarukkhe hāretvā katattā kolanagaranti ca byagghapathe māpitattā byagghapajjanti ca dve nāmāni. Etesañca pubbapurisā tattha vasiṁsūti byagghapajjavāsitāya byagghapajjavāsino byagghapajjāti vuccanti. Te ālapanto evamāha. Pārisuddhipadhāniyaṅgānīti pārisuddhiatthāya padhāniyaṅgāni padahitabbavīriyassa aṅgāni, koṭṭhāsāti attho. Sīlapārisuddhipadhāniyaṅganti sīlaparisodhanavīriyassetaṁ nāmaṁ. Tañhi sīlapārisuddhiparipūraṇatthāya padhāniyaṅganti sīlapārisuddhipadhāniyaṅgaṁ. Sesesupi eseva nayo. Tattha tattha paññāya anuggahessāmīti tasmiṁ tasmiṁ ṭhāne vipassanāpaññāya anuggahessāmi . Yo tattha chandotiādīsu yo tasmiṁ anuggaṇhane kattukāmatāchandoti iminā nayena attho veditabbo. Satisampajaññaṁ panettha satiṁ upaṭṭhapetvā ñāṇena paricchinditvā vīriyapaggahanatthaṁ vuttaṁ. Rajanīyesu dhammesu cittaṁ virājetīti rāgapaccayesu iṭṭhārammaṇesu yathā cittaṁ virajjati, evaṁ karoti. Vimocanīyesu dhammesu cittaṁ vimocetīti yehi ārammaṇehi cittaṁ vimocetabbaṁ, tesu yathā vimuccati, evaṁ karoti. Virājetvāti ettha maggakkhaṇe virājeti nāma, phalakkhaṇe virattaṁ nāma hoti. Dutiyapadepi eseva nayo. Sammāvimuttiṁ phusatīti hetunā nayena arahattaphalavimuttiṁ ñāṇaphassena phusatīti.",
  "atk-s0402a55:12": "5. Vappasuttavaṇṇanā",
  "atk-s0402a55:13": "195. Pañcame vappoti dasabalassa cūḷapitā sakyarājā. Nigaṇṭhasāvakoti vesāliyaṁ sīhasenāpati viya nāḷandāyaṁ upāligahapati viya ca nigaṇṭhassa nāṭaputtassa upaṭṭhāko. Kāyena saṁvutoti kāyadvārassa saṁvutattā pihitattā kāyena saṁvuto nāma. Sesadvayepi eseva nayo. Avijjāvirāgāti avijjāya khayavirāgena. Vijjuppādāti maggavijjāya uppādena. Taṁ ṭhānanti taṁ kāraṇaṁ. Avipakkavipākanti aladdhavipākavāraṁ. Tatonidānanti taṁhetu tappaccayā. Dukkhavedaniyā āsavā assaveyyunti dukkhavedanāya paccayabhūtā kilesā assaveyyuṁ, tassa purisassa uppajjeyyunti attho. Abhisamparāyanti dutiye attabhāve. Kāyasamārambhapaccayāti kāyakammapaccayena. Āsavāti kilesā. Vighātapariḷāhāti ettha vighātoti dukkhaṁ. Pariḷāhoti kāyikacetasiko pariḷāho. Phussa phussa byantīkarotīti ñāṇavajjhaṁ kammaṁ ñāṇaphassena phusitvā phusitvā khayaṁ gameti, vipākavajjhaṁ kammaṁ vipākaphassena phusitvā phusitvā khayaṁ gameti. Nijjarāti kilesajīraṇakapaṭipadā. Sesavāresupi eseva nayo. Idha ṭhatvā ayaṁ bhikkhu khīṇāsavo kātabbo, cattāri mahābhūtāni nīharitvā catusaccavavatthānaṁ dassetvā yāva arahattaphalaṁ kammaṭṭhānaṁ kathetabbaṁ.",
  "atk-s0402a55:14": "Idāni pana tassa khīṇāsavassa satatavihāre dassetuṁ evaṁ sammā vimuttacittassātiādimāha. Tattha sammā vimuttacittassāti hetunā kāraṇena sammā vimuttassa. Satatavihārāti niccavihārā nibaddhavihārā. Neva sumano hotīti iṭṭhārammaṇe rāgavasena na somanassajāto hoti. Na dummanoti aniṭṭhārammaṇe paṭighavasena na domanassajāto hoti. Upekkhako viharati sato sampajānoti satisampajaññapariggahitāya majjhattākāralakkhaṇāya upekkhāya tesu ārammaṇesu upekkhako majjhatto hutvā viharati.",
  "atk-s0402a55:15": "Kāyapariyantikanti kāyantikaṁ kāyaparicchinnaṁ, yāva pañcadvārakāyo pavattati, tāva pavattaṁ pañcadvārikavedananti attho. Jīvitapariyantikanti jīvitantikaṁ jīvitaparicchinnaṁ, yāva jīvitaṁ pavattati, tāva pavattaṁ manodvārikavedananti attho. Tattha pañcadvārikavedanā pacchā uppajjitvā paṭhamaṁ nirujjhati, manodvārikavedanā paṭhamaṁ uppajjitvā pacchā nirujjhati. Sā hi paṭisandhikkhaṇe vatthurūpasmiṁyeva patiṭṭhāti. Pañcadvārikā pavatte pañcadvāravasena pavattamānā paṭhamavaye vīsativassakāle rajjanadussanamuyhanavasena adhimattā balavatī hoti, paṇṇāsavassakāle ṭhitā hoti, saṭṭhivassakālato paṭṭhāya parihāyamānā, asītinavutivassakāle mandā hoti. Tadā hi sattā ‘‘cirarattaṁ ekato nisīdimhā nipajjimhā’’ti vadantepi na jānāmāti vadanti. Adhimattānipi rūpādiārammaṇāni na passāma, sugandhaduggandhaṁ vā sāduasāduṁ vā thaddhamudukaṁ vāti na jānāmātipi vadanti. Iti nesaṁ pañcadvārikavedanā bhaggā hoti, manodvārikā pavattati. Sāpi anupubbena parihāyamānā maraṇasamaye hadayakoṭiṁyeva nissāya pavattati. Yāva panesā pavattati, tāva satto jīvatīti vuccati. Yadā nappavattati, tadā ‘‘mato niruddho’’ti vuccati.",
  "atk-s0402a55:16": "Svāyamattho vāpiyā dīpetabbo – yathā hi puriso pañcaudakamaggasampannaṁ vāpiṁ kareyya. Paṭhamaṁ deve vuṭṭhe pañcahi udakamaggehi udakaṁ pavisitvā antovāpiyaṁ āvāṭe pūreyya. Punappunaṁ deve vassante udakamagge pūretvā gāvutaḍḍhayojanamattaṁ ottharitvā udakaṁ tiṭṭheyya tato tato vissandamānaṁ. Atha niddhamanatumbe vivaritvā khettesu kamme kayiramāne udakaṁ nikkhamantaṁ, sassapākakāle udakaṁ nikkhantaṁ udakaṁ parihīnaṁ, ‘‘macche gaṇhāmā’’ti vattabbataṁ āpajjeyya. Tato katipāhena āvāṭesuyeva udakaṁ saṇṭhaheya. Yāva pana taṁ āvāṭesu hoti, tāva mahāvāpiyaṁ udakaṁ atthīti saṅkhaṁ gacchati. Yadā pana tattha chijjati, tadā ‘‘vāpiyaṁ udakaṁ natthī’’ti vuccati. Evaṁ sampadamidaṁ veditabbaṁ.",
  "atk-s0402a55:17": "Paṭhamaṁ deve vassante pañcahi maggehi udake pavisante āvāṭānaṁ pūraṇakālo viya hi paṭhamameva paṭisandhikkhaṇe manodvārikavedanāya vatthurūpe patiṭṭhitakālo, punappunaṁ deve vassante pañcamaggānaṁ pūraṇakālo viya pavatte pañcadvārikavedanāya pavatti, gāvutaḍḍhayojanamattaṁ ajjhottharaṇaṁ viya paṭhamavaye vīsativassakāle rajjanādivasena tassa adhimattabalavabhāvo, yāva vāpito udakaṁ na niggacchati, tāva pūrāya vāpiyā ṭhitakālo viya paññāsavassakāle tassa ṭhitakālo, niddhamanatumbesu vivaṭesu kamme kayiramāne udakassa nikkhamanakālo viya saṭṭhivassakālato paṭṭhāya tassa parihāni, udake bhaṭṭhe udakamaggesu parittaudakassa ṭhitakālo viya asītinavutikāle pañcadvārikavedanāya mandakālo, āvāṭesuyeva udakassa patiṭṭhitakālo viya hadayavatthukoṭiṁ nissāya manodvāre vedanāya pavattikālo, āvāṭesu parittepi udake sati ‘‘vāpiyaṁ udakaṁ atthī’’ti vattabbakālo viya yāva sā pavattati, tāva ‘‘satto jīvatī’’ti vuccati. Yathā pana āvāṭesu udake chinne ‘‘natthi vāpiyaṁ udaka’’nti vuccati, evaṁ manodvārikavedanāya appavattamānāya satto matoti vuccati. Imaṁ vedanaṁ sandhāya vuttaṁ – ‘‘jīvitapariyantikaṁ vedanaṁ vediyamāno’’ti.",
  "atk-s0402a55:18": "Kāyassa bhedāti kāyassa bhedena. Uddhaṁ jīvitapariyādānāti jīvitakkhayato uddhaṁ. Idhevāti paṭisandhivasena parato agantvā idheva. Sītībhavissantīti pavattivipphandanadaratharahitāni sītāni appavattanadhammāni bhavissanti.",
  "atk-s0402a55:19": "Thūṇaṁ paṭiccāti rukkhaṁ paṭicca. Kuddālapiṭakaṁ ādāyāti kuddālañca khaṇittiñca pacchiñca gahetvāti attho. Desanā pana kuddālavaseneva katā. Mūle chindeyyāti mūlamhi kuddālena chindeyya. Palikhaṇeyyāti khaṇittiyā samantā khaṇeyya.",
  "atk-s0402a55:20": "Evamevakhoti ettha idaṁ opammasaṁsandanaṁ – rukkho viya hi attabhāvo daṭṭhabbo, rukkhaṁ paṭicca chāyā viya kusalākusalaṁ kammaṁ, chāyaṁ appavattaṁ kātukāmo puriso viya yogāvacaro, kuddālo viya paññā, piṭakaṁ viya samādhi, khaṇitti viya vipassanā, khaṇittiyā mūlānaṁ palikhaṇanakālo viya arahattamaggena avijjāya chedanakālo, khaṇḍākhaṇḍaṁ karaṇakālo viya khandhavasena diṭṭhakālo, phālanakālo viya āyatanavasena diṭṭhakālo, sakalīkaraṇakālo viya dhātuvasena diṭṭhakālo, vātātapena visosanakālo viya kāyikacetasikassa vīriyassa karaṇakālo, agginā ḍahanakālo viya ñāṇena kilesānaṁ ḍahanakālo, masikaraṇakālo viya vattamānaka-pañcakkhandhakālo, mahāvāte ophunanakālo viya nadīsote pavāhanakālo viya ca chinnamūlakānaṁ pañcannaṁ khandhānaṁ appaṭisandhikanirodho, ophunanappavāhanehi apaññattikabhāvūpagamo viya punabbhave vipākakkhandhānaṁ anuppādena apaṇṇattikabhāvo veditabbo.",
  "atk-s0402a55:21": "Bhagavantaṁ etadavocāti satthari desanaṁ vinivaṭṭente sotāpattiphalaṁ patvā etaṁ ‘‘seyyathāpi, bhante’’tiādivacanaṁ avoca. Tattha udayatthikoti vaḍḍhiatthiko. Assapaṇiyaṁ poseyyāti pañca assapotasatāni kiṇitvā pacchā vikkiṇissāmīti poseyya. Sahassagghanakassa assassa pañcasatamattaṁ upakaraṇaṁ gandhamālādivasena posāvanikaṁyeva agamāsi. Athassa te assā ekadivaseneva rogaṁ phusitvā sabbe jīvitakkhayaṁ pāpuṇeyyunti iminā adhippāyena evamāha. Udayañceva nādhigaccheyyāti vaḍḍhiñca gehato nīharitvā dinnamūlañca kiñci na labheyya. Payirupāsinti catūhi paccayehi upaṭṭhahiṁ. Svāhaṁ udayañceva nādhigacchinti so ahaṁ neva udayaṁ na gehato dinnadhanaṁ adhigacchiṁ, paṇiyaassajagganako nāma jātosmīti dasseti. Sesamettha uttānamevāti.",
  "atk-s0402a55:22": "6. Sāḷhasuttavaṇṇanā",
  "atk-s0402a55:23": "196. Chaṭṭhe dvayenāti dvīhi koṭṭhāsehi. Oghassanittharaṇanti caturoghanittharaṇaṁ. Tapojigucchāhetūti dukkarakārikasaṅkhātena tapena pāpajigucchanahetu . Aññataraṁ sāmaññaṅganti ekaṁ samaṇadhammakoṭṭhāsaṁ. Aparisuddhakāyasamācārātiādīsu purimehi tīhi padehi kāyikavācasikacetasikasīlānaṁ aparisuddhataṁ dassetvā pacchimena padena aparisuddhājīvataṁ dasseti. Ñāṇadassanāyāti maggañāṇasaṅkhātāya dassanāya. Anuttarāya sambodhāyāti arahattāya, arahattañāṇaphassena phusituṁ abhabbāti vuttaṁ hoti. Sālalaṭṭhinti sālarukkhaṁ. Navanti taruṇaṁ. Akukkuccakajātanti ‘‘bhaveyya nu kho, na bhaveyyā’’ti ajanetabbakukkuccaṁ. Lekhaṇiyā likheyyāti avalekhanamattakena avalikheyya. Dhoveyyāti ghaṁseyya. Anto avisuddhāti abbhantare asuddhā apanītasārā.",
  "atk-s0402a55:24": "Evameva khoti ettha idaṁ opammasaṁsandanaṁ – sālalaṭṭhi viya hi attabhāvo daṭṭhabbo, nadīsotaṁ viya saṁsārasotaṁ, pāraṁ gantukāmapuriso viya dvāsaṭṭhi diṭṭhiyo gahetvā ṭhitapuriso, sālalaṭṭhiyā bahiddhā suparikammakatakālo viya bahiddhā tapacaraṇaṁ gāḷhaṁ katvā gahitakālo, anto asuddhakālo viya abbhantare sīlānaṁ aparisuddhakālo, sālalaṭṭhiyā saṁsīditvā adhogamanaṁ viya diṭṭhigatikassa saṁsārasote saṁsīdanaṁ veditabbaṁ.",
  "atk-s0402a55:25": "Phiyārittaṁ bandheyyāti phiyañca arittañca yojeyya. Evamevāti etthāpi idaṁ opammasaṁsandanaṁ – sālalaṭṭhi viya attabhāvo, nadīsotaṁ viya saṁsārasotaṁ, pāraṁ gantukāmapuriso viya yogāvacaro, bahiddhā suparikammakatakālo viya chasu dvāresu saṁvarassa paccupaṭṭhitakālo, anto suvisodhitabhāvo viya abbhantare parisuddhasīlabhāvo, phiyārittabandhanaṁ viya kāyikacetasikavīriyakaraṇaṁ, sotthinā pārimatīragamanaṁ viya anupubbena sīlaṁ pūretvā samādhiṁ pūretvā paññaṁ pūretvā nibbānagamanaṁ daṭṭhabbaṁ.",
  "atk-s0402a55:26": "Kaṇḍacitrakānīti saralaṭṭhisararajjusarapāsādasarasāṇisarapokkharaṇisarapadumānīti anekāni kaṇḍehi kattabbacitrāni. Atha kho so tīhi ṭhānehīti so evaṁ bahūni kaṇḍacitrakāni jānantopi na rājāraho hoti, tīhiyeva pana ṭhānehi hotīti attho. Sammāsamādhihotīti maggasamādhinā ca phalasamādhinā ca samāhito hotīti ayamettha attho. Sammādiṭṭhīti maggasammādiṭṭhiyā samannāgato. Idaṁ dukkhantiādīhi catūhi saccehi cattāro maggā tīṇi ca phalāni kathitāni. Ayaṁ pana maggeneva avirādhitaṁ vijjhati nāmāti veditabbo. Sammāvimuttīti arahattaphalavimuttiyā samannāgato. Avijjākkhandhaṁ padāletīti arahattamaggena padāleti nāmāti vuccati. Iminā hi heṭṭhā arahattamaggena avijjākkhandho padālito , idha pana padālitaṁ upādāya padāletīti vattuṁ vaṭṭatīti.",
  "atk-s0402a55:27": "7. Mallikādevīsuttavaṇṇanā",
  "atk-s0402a55:28": "197. Sattame mallikā devīti pasenadirañño devī. Yena midhekacco mātugāmoti yena idhekaccā itthī. Dubbaṇṇāti bībhacchavaṇṇā. Durūpāti dussaṇṭhitā. Supāpikāti suṭṭhu pāpikā suṭṭhu lāmikā. Dassanāyāti passituṁ. Daliddāti dhanadaliddā. Appassakāti sakena dhanena rahitā. Appabhogāti upabhogaparibhogabhaṇḍakarahitā. Appesakkhāti appaparivārā. Aḍḍhāti issarā. Mahaddhanāti vaḷañjanakadhanena mahaddhanā. Mahābhogāti upabhogaparibhogabhaṇḍabhogena mahābhogā. Mahesakkhāti mahāparivārā. Abhirūpāti uttamarūpā. Dassanīyāti dassanayuttā. Pāsādikāti dassanena pāsādikā. Vaṇṇapokkharatāyāti vaṇṇena ceva sarīrasaṇṭhānena ca.",
  "atk-s0402a55:29": "Abhisajjatīti laggati. Byāpajjatīti pakatiṁ pajahati. Patitthīyatīti kodhavasena thinabhāvaṁ thaddhabhāvaṁ āpajjati. Nadātā hotīti na dāyikā hoti. Seyyāvasathapadīpeyyanti ettha seyyāti mañcapallaṅkādisayanaṁ. Āvasathoti āvasathāgāraṁ. Padīpeyyaṁ vuccati vaṭṭitelādipadīpūpakaraṇaṁ. Issāmanikāti issāya sampayuttacittā. Iminā nayena sabbattha attho veditabbo . Kodhanā ahosinti kodhamanā ahosiṁ. Anissāmanikā ahosinti issāvirahitacittā ahosiṁ. Sesamettha uttānatthamevāti.",
  "atk-s0402a55:30": "8. Attantapasuttavaṇṇanā",
  "atk-s0402a55:31": "198. Aṭṭhame attantapādīsu attānaṁ tapati dukkhāpetīti attantapo. Attano paritāpanānuyogaṁ attaparitāpanānuyogaṁ. Paraṁ tapatīti parantapo. Paresaṁ paritāpanānuyogaṁ paraparitāpanānuyogaṁ. Diṭṭheva dhammeti imasmiṁyeva attabhāve. Nicchātoti chātaṁ vuccati taṇhā, sā assa natthīti nicchāto. Sabbakilesānaṁ nibbutattā nibbuto. Anto tāpanakilesānaṁ abhāvā sītalo jātoti sītībhūto. Jhānamaggaphalanibbānasukhāni paṭisaṁvedetīti sukhappaṭisaṁvedī. Brahmabhūtena attanāti seṭṭhabhūtena attanā.",
  "atk-s0402a55:32": "Acelakotiādīni vuttatthāneva. Orabbhikādīsu urabbhā vuccanti eḷakā, urabbhe hanatīti orabbhiko. Sūkarikādīsupi eseva nayo. Luddoti dāruṇo kakkhaḷo. Macchaghātakoti macchabandho kevaṭṭo. Bandhanāgārikoti bandhanāgāragopako. Kurūrakammantāti dāruṇakammantā.",
  "atk-s0402a55:33": "Muddhāvasittoti khattiyābhisekena muddhani abhisitto. Puratthimena nagarassāti nagarato puratthimāya disāya. Santhāgāranti yaññasālaṁ. Kharājinaṁ nivāsetvāti sakhuraṁ ajinacammaṁ nivāsetvā. Sappitelenāti sappinā ceva telena ca. Ṭhapetvā hi sappiṁ avaseso yo koci sneho telanti vuccati. Kaṇḍuvamānoti nakhānaṁ chinnattā kaṇḍuvitabbakāle tena kaṇḍuvamāno. Anantarahitāyāti asanthatāya. Sarūpavacchāyāti sadisavacchāya. Sace gāvī setā hoti, vacchopi setakova. Sace kapilā vā rattā vā, vacchakopi tādisovāti evaṁ sarūpavacchāya. So evamāhāti so rājā evaṁ vadeti. Vacchatarāti taruṇavacchakabhāvaṁ atikkantā balavavacchā. Vacchatarīsupi eseva nayo. Barihisatthāyāti parikkhepakaraṇatthāya ceva yaññabhūmiyaṁ attharaṇatthāya ca.",
  "atk-s0402a55:34": "Catutthapuggalaṁ buddhuppādato paṭṭhāya dassetuṁ idha, bhikkhave, tathāgatotiādimāha. Tattha tathāgatotiādīni vuttatthāneva. Taṁ dhammanti taṁ vuttappakārasampadaṁ dhammaṁ. Suṇāti, gahapati, vāti kasmā paṭhamaṁ gahapatiṁ niddisati? Nihatamānattā ussannattā ca. Yebhuyyena hi khattiyakulato pabbajitā jātiṁ nissāya mānaṁ karonti. Brāhmaṇakulā pabbajitā mante nissāya mānaṁ karonti, hīnajaccakulā pabbajitā attano vijātitāya patiṭṭhātuṁ na sakkonti. Gahapatidārakā pana kacchehi sedaṁ muñcantehi piṭṭhiyā loṇaṁ pupphamānāya bhūmiṁ kasitvā tādisassa mānassa abhāvato nihatamānadappā honti. Te pabbajitvā mānaṁ vā dappaṁ vā akatvā yathābalaṁ buddhavacanaṁ uggahetvā vipassanāya kammaṁ karontā sakkonti arahatte patiṭṭhātuṁ. Itarehi ca kulehi nikkhamitvā pabbajitā na bahukā, gahapatikāva bahukā. Iti nihatamānattā ussannattā ca paṭhamaṁ gahapatiṁ niddisatīti.",
  "atk-s0402a55:35": "Aññatarasmiṁ vāti itaresaṁ vā kulānaṁ aññatarasmiṁ. Paccājātoti patijāto. Tathāgate saddhaṁ paṭilabhatīti parisuddhaṁ dhammaṁ sutvā dhammasāmimhi tathāgate ‘‘sammāsambuddho vata bhagavā’’ti saddhaṁ paṭilabhati. Iti paṭisañcikkhatīti evaṁ paccavekkhati. Sambādho gharāvāsoti sacepi saṭṭhihatthe ghare yojanasatantarepi vā dve jāyampatikā vasanti, tathāpi nesaṁ sakiñcanasapalibodhaṭṭhena gharāvāso sambādhova. Rajāpathoti rāgarajādīnaṁ uṭṭhānaṭṭhānanti mahāaṭṭhakathāyaṁ vuttaṁ. Āgamanapathotipi vaṭṭati. Alagganaṭṭhena abbhokāso viyāti abbhokāso. Pabbajito hi kūṭāgāraratanapāsādadevavimānādīsu pihitadvāravātapānesu paṭicchannesu vasantopi neva laggati na sajjati na bajjhati. Tena vuttaṁ – ‘‘abbhokāso pabbajjā’’ti. Apica sambādho gharāvāso kusalakiriyāya yathāsukhaṁ okāsābhāvato, rajāpatho asaṁvutasaṅkāraṭṭhānaṁ viya rajānaṁ, kilesarajānaṁ sannipātaṭṭhānato. Abbhokāso pabbajjā kusalakiriyāya yathāsukhaṁ okāsasabbhāvato.",
  "atk-s0402a55:36": "Nayidaṁ sukaraṁ…pe… pabbajeyyanti ettha ayaṁ saṅkhepakathā – yadetaṁ sikkhattayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ, ekadivasampi ca kilesamalena amalinaṁ katvā carimakacittaṁ pāpetabbatāya ekantaparisuddhaṁ, saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ. Idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ. Yaṁnūnāhaṁ kese ca massuñca ohāretvā kasāyarasapītatāya kāsāyāni brahmacariyaṁ carantānaṁ anucchavikāni vatthāni acchādetvā paridahitvā agārasmā nikkhamitvā anagāriyaṁ pabbajeyyanti. Ettha ca yasmā agārassa hitaṁ kasivaṇijjādikammaṁ agāriyanti vuccati, tañca pabbajjāya natthi, tasmā pabbajjā anagāriyāti ñātabbā, taṁ anagāriyaṁ. Pabbajeyyanti paṭipajjeyyaṁ.",
  "atk-s0402a55:37": "Appaṁ vāti sahassato heṭṭhā bhogakkhandho appo nāma hoti, sahassato paṭṭhāya mahā. Ābandhanaṭṭhena ñātiyeva ñātiparivaṭṭo. So vīsatiyā heṭṭhā appo nāma hoti, vīsatiyā paṭṭhāya mahā. Bhikkhūnaṁ sikkhāsājīvasamāpannoti yā bhikkhūnaṁ adhisīlasaṅkhātā sikkhā, tañca, yattha cete saha jīvanti, ekajīvikā sabhāgavuttino honti, taṁ bhagavatā paññattasikkhāpadasaṅkhātaṁ sājīvañca tattha sikkhanabhāvena samāpannoti bhikkhūnaṁ sikkhāsājīvasamāpanno. Samāpannoti sikkhaṁ paripūrento sājīvañca avītikkamanto hutvā tadubhayaṁ upagatoti attho.",
  "atk-s0402a55:38": "Pāṇātipātaṁ pahāyātiādīni vuttatthāneva. Imesaṁ bhedāyāti yesaṁ itoti vuttānaṁ santike sutaṁ, tesaṁ bhedāya. Bhinnānaṁ vā sandhātāti dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ upasaṅkamitvā ‘‘tumhākaṁ īdise kule jātānaṁ evaṁ bahussutānaṁ idaṁ na yutta’’ntiādīni vatvā sandhānaṁ kattā. Anuppadātāti sandhānānuppadātā, dve jane samagge disvā ‘‘tumhākaṁ evarūpe kule jātānaṁ evarūpehi guṇehi samannāgatānaṁ anucchavikameta’’ntiādīni vatvā daḷhīkammaṁ kattāti attho. Samaggo ārāmo assāti samaggārāmo. Yattha samaggā natthi, tattha vasitumpi na icchatīti attho. Samaggarāmotipi pāḷi, ayameva attho. Samaggaratoti samaggesu rato, te pahāya aññattha gantuṁ na icchatīti attho. Samagge disvāpi sutvāpi nandatīti samagganandī. Samaggakaraṇiṁ vācaṁ bhāsitāti yā vācā satte samaggeyeva karoti, taṁ sāmaggiguṇaparidīpikameva vācaṁ bhāsati, na itaranti.",
  "atk-s0402a55:39": "Nelāti elaṁ vuccati doso, nāssā elanti nelā, niddosāti attho ‘‘nelaṅgo setapacchādo’’ti (udā. 65) ettha vuttanelaṁ viya. Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ viya kaṇṇasūlaṁ na janeti. Atthamadhuratāya sakalasarīre kopaṁ ajanetvā pemaṁ janetīti pemanīyā. Hadayaṁ gacchati appaṭihaññamānā sukhena cittaṁ pavisatīti hadayaṅgamā. Guṇaparipuṇṇatāya pure bhavāti porī. Pure saṁvaḍḍhanārī viya sukumārātipi porī. Purassa esātipi porī, nagaravāsīnaṁ kathāti attho. Nagaravāsino hi yuttakathā honti, pitimattaṁ pitāti, bhātimattaṁ bhātāti vadanti. Evarūpī kathā bahuno janassa kantā hotīti bahujanakantā. Kantabhāveneva bahujanassa manāpā cittavuḍḍhikarāti bahujanamanāpā.",
  "atk-s0402a55:40": "Kāle vadatīti kālavādī, vattabbayuttakālaṁ sallakkhetvā vadatīti attho. Bhūtaṁ tacchaṁ sabhāvameva vadatīti bhūtavādī. Diṭṭhadhammikasamparāyikaatthasannissitameva katvā vadatīti atthavādī. Navalokuttaradhammasannissitaṁ katvā vadatīti dhammavādī. Saṁvaravinayapahānavinayasannissitaṁ katvā vadatīti vinayavādī. Nidhānaṁ vuccati ṭhapanokāso, nidhānamassā atthīti nidhānavatī. Hadaye nidhetabbayuttakaṁ vācaṁ bhāsitāti attho. Kālenāti evarūpiṁ bhāsamānopi ca ‘‘ahaṁ nidhānavatiṁ vācaṁ bhāsissāmī’’ti na akālena bhāsati, yuttakālaṁ pana avekkhitvāva bhāsatīti attho. Sāpadesanti saupamaṁ, sakāraṇanti attho. Pariyantavatinti paricchedaṁ dassetvā, yathāssā paricchedo paññāyati, evaṁ bhāsatīti attho. Atthasaṁhitanti anekehipi nayehi vibhajantena pariyādātuṁ asakkuṇeyyatāya atthasampannaṁ bhāsati. Yaṁ vā so atthavādī atthaṁ vadati, tena atthena saṁhitattā atthasaṁhitaṁ vācaṁ bhāsati, na aññaṁ nikkhipitvā aññaṁ bhāsatīti vuttaṁ hoti.",
  "atk-s0402a55:41": "Bījagāmabhūtagāmasamārambhāti mūlabījaṁ khandhabījaṁ phaḷubījaṁ aggabījaṁ bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca samārambhā, chedanabhedanapacanādibhāvena vikopanā paṭiviratoti attho.",
  "atk-s0402a55:42": "Ekabhattikoti pātarāsabhattaṁ sāyamāsabhattanti dve bhattāni. Tesu pātarāsabhattaṁ antomajjhanhikena paricchinnaṁ, itaraṁ majjhanhikato uddhaṁ antoaruṇena. Tasmā antomajjhanhike dasakkhattuṁ bhuñjamānopi ekabhattikova hoti. Taṁ sandhāya vuttaṁ ‘‘ekabhattiko’’ti. Rattiyā bhojanaṁ ratti, tato uparatoti rattūparato. Atikkante majjhanhike yāva sūriyatthaṅgamanā bhojanaṁ vikālabhojanaṁ nāma, tato viratattā virato vikālabhojanā.",
  "atk-s0402a55:43": "Jātarūpanti suvaṇṇaṁ. Rajatanti kahāpaṇo lohamāsako jatumāsako dārumāsakoti ye vohāraṁ gacchanti. Tassa ubhayassāpi paṭiggahaṇā paṭivirato, neva taṁ uggaṇhāti, na uggaṇhāpeti, na upanikkhittaṁ sādiyatīti attho.",
  "atk-s0402a55:44": "Āmakadhaññapaṭiggahaṇāti sālivīhiyavagodhūmakaṅguvarakakudrūsakasaṅkhātassa sattavidhassapi āmakadhaññassa paṭiggahaṇā. Na kevalañca etesaṁ paṭiggahaṇameva, āmasanampi bhikkhūnaṁ na vaṭṭatiyeva. Āmakamaṁsapaṭiggahaṇāti ettha aññatra odissa anuññātā āmakamaṁsamacchānaṁ paṭiggahaṇameva bhikkhūnaṁ na vaṭṭati, no āmasananti.",
  "atk-s0402a55:45": "Itthikumārikapaṭiggahaṇāti ettha itthīti purisantaragatā, itarā kumārikā nāma, tāsaṁ paṭiggahaṇampi āmasanampi akappiyameva. Dāsidāsapaṭiggahaṇāti ettha dāsidāsavaseneva tesaṁ paṭiggahaṇaṁ na vaṭṭati, ‘‘kappiyakārakaṁ dammi, ārāmikaṁ dammī’’ti evaṁ vutte pana vaṭṭati. Ajeḷakādīsupi khettavatthupariyosānesu kappiyākappiyanayo vinayavasena upaparikkhitabbo. Tattha khettaṁ nāma yasmiṁ pubbaṇṇaṁ ruhati. Vatthu nāma yasmiṁ aparaṇṇaṁ ruhati. Yattha vā ubhayampi ruhati, taṁ khettaṁ. Tadatthāya akatabhūmibhāgo vatthu. Khettavatthusīsena cettha vāpi-taḷākādīnipi saṅgahitāneva.",
  "atk-s0402a55:46": "Dūteyyaṁ vuccati dūtakammaṁ gihīnaṁ paṇṇaṁ vā sāsanaṁ vā gahetvā tattha tattha gamanaṁ. Pahiṇagamanaṁ vuccati gharā gharaṁ pesitassa khuddakagamanaṁ. Anuyogo nāma tadubhayakaraṇaṁ. Tasmā duteyyapahiṇagamanānaṁ anuyogoti evamettha attho veditabbo. Kayavikkayāti kayā ca vikkayā ca. Tulākūṭādīsu kūṭanti vañcanaṁ. Tattha tulākūṭaṁ tāva rūpakūṭaṁ, aṅgakūṭaṁ, gahaṇakūṭaṁ, paṭicchannakūṭanti catubbidhaṁ hoti. Tattha rūpakūṭaṁ nāma dve tulā samarūpā katvā gaṇhanto mahatiyā gaṇhāti, dadanto khuddikāya deti. Aṅgakūṭaṁ nāma gaṇhanto pacchābhāge hatthena tulaṁ akkamati, dadanto pubbabhāge. Gahaṇakūṭaṁ nāma gaṇhanto mūle rajjuṁ gaṇhāti , dadanto agge. Paṭicchannakūṭaṁ nāma tulaṁ susiraṁ katvā anto ayacuṇṇaṁ pakkhipitvā gaṇhanto taṁ pacchābhāge karoti, dadanto aggabhāge.",
  "atk-s0402a55:47": "Kaṁso vuccati suvaṇṇapāti, tāya vañcanaṁ kaṁsakūṭaṁ. Kathaṁ? Ekaṁ suvaṇṇapātiṁ katvā aññā dve tisso lohapātiyo suvaṇṇavaṇṇā karoti. Tato janapadaṁ gantvā kiñcideva aḍḍhakulaṁ pavisitvā ‘‘suvaṇṇabhājanāni kiṇathā’’ti vatvā agghe pucchite samagghataraṁ dātukāmā honti. Tato tehi ‘‘kathaṁ imesaṁ suvaṇṇabhāvo jānitabbo’’ti vutte ‘‘vīmaṁsitvā gaṇhathā’’ti suvaṇṇapātiṁ pāsāṇe ghaṁsitvā sabbapātiyo datvā gacchati.",
  "atk-s0402a55:48": "Mānakūṭaṁ nāma hadayabheda-sikhābheda-rajjubhedavasena tividhaṁ hoti. Tattha hadayabhedo sappitelādiminanakāle labbhati. Tāni hi gaṇhanto heṭṭhāchiddena mānena ‘‘saṇikaṁ āsiñcā’’ti vatvā attano bhājane bahuṁ paggharāpetvā gaṇhāti, dadanto chiddaṁ pidhāya sīghaṁ pūretvā deti. Sikhābhedo tilataṇḍulādiminanakāle labbhati. Tāni hi gaṇhanto saṇikaṁ sikhaṁ ussāpetvā gaṇhāti, dadanto vegena pūretvā sikhaṁ chindanto deti. Rajjubhedo khettavatthuminanakāle labbhati. Lañjaṁ alabhantā hi khettaṁ amahantampi mahantaṁ katvā minanti.",
  "atk-s0402a55:49": "Ukkoṭanādīsu ukkoṭananti sāmike assāmike kātuṁ lañjaggahaṇaṁ. Vañcananti tehi tehi upāyehi paresaṁ vañcanaṁ. Tatridamekaṁ vatthu – eko kira luddako migañca migapotakañca gahetvā āgacchati. Tameko dhutto ‘‘kiṁ bho migo agghati, kiṁ migapotako’’ti āha. ‘‘Migo dve kahāpaṇe, migapotako eka’’nti ca vutte ekaṁ kahāpaṇaṁ datvā migapotakaṁ gahetvā thokaṁ gantvā nivatto ‘‘na me bho migapotakenattho, migaṁ me dehī’’ti āha. Tena hi dve kahāpaṇe dehīti. So āha – ‘‘nanu te bho mayā paṭhamaṁ eko kahāpaṇo dinno’’ti? Āma dinnoti. Imampi migapotakaṁ gaṇha, evaṁ so ca kahāpaṇo ayañca kahāpaṇagghanako migapotako’’ti dve kahāpaṇā bhavissantīti. So ‘‘kāraṇaṁ vadatī’’ti sallakkhetvā migapotakaṁ gahetvā migaṁ adāsīti. Nikatīti yogavasena vā māyāvasena vā apāmaṅgaṁ pāmaṅganti, amaṇiṁ maṇinti, asuvaṇṇaṁ suvaṇṇanti katvā patirūpakena vañcanaṁ. Sāciyogoti kuṭilayogo. Etesaṁyeva ukkoṭanādīnametaṁ nāmaṁ. Tasmā ukkoṭanasāciyogo vañcanasāciyogo nikatisāciyogoti evamettha attho daṭṭhabbo. Keci aññaṁ dassetvā aññassa parivattanaṁ sāciyogoti vadanti, taṁ pana vañcaneneva saṅgahitaṁ.",
  "atk-s0402a55:50": "Chedanādīsu chedananti hatthacchedanādi. Vadhoti māraṇaṁ. Bandhoti rajjubandhanādīhi bandhanaṁ. Viparāmosoti himaviparāmoso, gumbaviparāmosoti duvidho. Yaṁ himapātasamaye himena paṭicchannā hutvā maggappaṭipannaṁ janaṁ musanti, ayaṁ himaviparāmoso. Yaṁ gumbādīhi paṭicchannā musanti, ayaṁ gumbaviparāmoso. Ālopo vuccati gāmanigamādīnaṁ vilopakaraṇaṁ. Sahasākāroti sāhasikakiriyā, gehaṁ pavisitvā manussānaṁ ure satthaṁ ṭhapetvā icchitabhaṇḍaggahaṇaṁ. Evametasmā chedana…pe… sahasākārā paṭivirato hoti.",
  "atk-s0402a55:51": "So santuṭṭho hotīti svāyaṁ bhikkhu heṭṭhā vuttena catūsu paccayesu dvādasavidhena itarītarapaccayasantosena samannāgato hoti. Iminā pana dvādasavidhena itarītarapaccayasantosena samannāgatassa bhikkhuno aṭṭha parikkhārā vaṭṭanti – tīṇi cīvarāni, patto, dantakaṭṭhacchedanavāsi, ekā sūci, kāyabandhanaṁ parissāvananti. Vuttampi cetaṁ –",
  "atk-s0402a55:52": "‘‘Ticīvarañca patto ca, vāsi sūci ca bandhanaṁ;",
  "atk-s0402a55:53": "Parissāvanena aṭṭhete, yuttayogassa bhikkhuno’’ti.",
  "atk-s0402a55:54": "Te sabbe kāyaparihārikāpi honti, kucchiparihārikāpi. Kathaṁ? Ticīvaraṁ tāva nivāsetvā pārupitvā ca vicaraṇakāle kāyaṁ pariharati posetīti kāyaparihārikaṁ hoti. Cīvarakaṇṇena udakaṁ parissāvetvā pivanakāle, khāditabbaphalāphalaṁ gahaṇakāle ca kucchiṁ pariharati posetīti kucchiparihārikaṁ hoti. Pattopi tena udakaṁ uddharitvā nhānakāle kuṭiparibhaṇḍakaraṇakāle ca kāyaparihāriko hoti, āhāraṁ gahetvā bhuñjanakāle kucchiparihāriko. Vāsipi tāya dantakaṭṭhacchedanakāle mañcapīṭhānaṁ aṅgapādacīvarakuṭidaṇḍakasajjanakāle ca kāyaparihārikā hoti, ucchucchedananāḷikerāditacchanakāle kucchiparihārikā. Sūcipi cīvarasibbanakāle kāyaparihārikā hoti, pūvaṁ vā phalaṁ vā vijjhitvā khādanakāle kucchiparihārikā. Kāyabandhanaṁ bandhitvā vicaraṇakāle kāyaparihārikaṁ, ucchuādīni bandhitvā gahaṇakāle kucchiparihārikaṁ. Parissāvanaṁ tena udakaṁ parissāvetvā nhānakāle senāsanaparibhaṇḍakaraṇakāle ca kāyaparihārikaṁ, pānīyapānakaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṁ. Ayaṁ tāva aṭṭhaparikkhārikassa parikkhāramattā.",
  "atk-s0402a55:55": "Navaparikkhārikassa pana seyyaṁ pavisantassa tatraṭṭhakapaccattharaṇaṁ vā kuñcikā vā vaṭṭati. Dasaparikkhārikassa nisīdanaṁ vā cammakhaṇḍaṁ vā vaṭṭati. Ekādasaparikkhārikassa kattarayaṭṭhi vā telanāḷikā vā vaṭṭati. Dvādasaparikkhārikassa chattaṁ vā upāhanaṁ vā vaṭṭati. Etesu ca aṭṭhaparikkhārikova santuṭṭho, itare asantuṭṭhā mahicchā mahābhārāti na vattabbā. Etepi appicchāva santuṭṭhāva subharāva sallahukavuttinova. Bhagavā pana na imaṁ suttaṁ tesaṁ vasena kathesi, aṭṭhaparikkhārikassa vasena kathesi. So hi khuddakavāsiñca sūciñca parissāvane pakkhipitvā pattassa anto ṭhapetvā pattaṁ aṁsakūṭe laggetvā ticīvaraṁ kāyappaṭibaddhaṁ katvā yenicchakaṁ sukhaṁ pakkamati, paṭinivattitvā gahetabbaṁ nāmassa na hoti. Iti imassa bhikkhuno sallahukavuttitaṁ dassento bhagavā santuṭṭho hoti kāyaparihārikena cīvarenātiādimāha.",
  "atk-s0402a55:56": "Tattha kāyaparihārikenāti kāyapariharaṇamattakena. Kucchiparihārikenāti kucchipariharaṇamattakena. Samādāyeva pakkamatīti taṁ aṭṭhaparikkhāramattakaṁ sabbaṁ gahetvāva kāyappaṭibaddhaṁ katvāva gacchati, ‘‘mama vihāro pariveṇaṁ upaṭṭhāko’’tissa saṅgo vā bandho vā na hoti. So jiyā mutto saro viya, yūthā apakkanto mattahatthī viya icchiticchitaṁ senāsanaṁ, vanasaṇḍaṁ, rukkhamūlaṁ, navaṁ pabbhāraṁ paribhuñjanto eko tiṭṭhati, eko nisīdati, sabbiriyāpathesu eko adutiyo.",
  "atk-s0402a55:57": "‘‘Cātuddiso appaṭigho ca hoti,",
  "atk-s0402a55:58": "Santussamāno itarītarena;",
  "atk-s0402a55:59": "Parissayānaṁ sahitā achambhī,",
  "atk-s0402a55:60": "Eko care khaggavisāṇakappo’’ti. (su. ni. 42; cūḷani. khaggavisāṇasuttaniddeso 128) –",
  "atk-s0402a55:61": "Evaṁ vaṇṇitaṁ khaggavisāṇakappataṁ āpajjati.",
  "atk-s0402a55:62": "Idāni tamatthaṁ upamāya sādhento seyyathāpītiādimāha. Tattha pakkhī sakuṇoti pakkhayutto sakuṇo. Ḍetīti uppatati. Ayaṁ panettha saṅkhepattho – sakuṇā nāma ‘‘asukasmiṁ padese rukkho paripakkaphalo’’ti ñatvā nānādisāhi āgantvā nakhapakkhatuṇḍādīhi tassa phalāni vijjhantā vidhunantā khādanti, ‘‘idaṁ ajjatanāya, idaṁ svātanāya bhavissatī’’ti nesaṁ na hoti. Phale pana khīṇe neva rukkhassa ārakkhaṁ ṭhapenti, na tattha pakkhaṁ vā pattaṁ vā nakhaṁ vā tuṇḍaṁ vā ṭhapenti, atha kho tasmiṁ rukkhe anapekkhā hutvā yo yaṁ disābhāgaṁ icchati, so tena sapattabhārova uppatitvā gacchati. Evameva ayaṁ bhikkhu nissaṅgo nirapekkhoyeva pakkamati, samādāyeva pakkamati. Ariyenāti niddosena. Ajjhattanti sake attabhāve. Anavajjasukhanti niddosasukhaṁ.",
  "atk-s0402a55:63": "So cakkhunā rūpaṁ disvāti so iminā ariyena sīlakkhandhena samannāgato bhikkhu cakkhuviññāṇena rūpaṁ passitvāti attho. Sesapadesupi yaṁ vattabbaṁ siyā, taṁ sabbaṁ visuddhimagge (visuddhi. 1.15) vuttaṁ. Abyāsekasukhanti kilesehi anāsittasukhaṁ, avikiṇṇasukhantipi vuttaṁ. Indriyasaṁvarasukhaṁ hi diṭṭhādīsu diṭṭhamattādivasena pavattatāya avikiṇṇaṁ hoti.",
  "atk-s0402a55:64": "So abhikkante paṭikkanteti so manacchaṭṭhānaṁ indriyānaṁ saṁvarena samannāgato bhikkhu imesu abhikkantapaṭikkantādīsu sattasu ṭhānesu satisampajaññavasena sampajānakārī hoti. Tattha abhikkantanti purato gamanaṁ. Paṭikkantanti pacchāgamanaṁ.",
  "atk-s0402a55:65": "Sampajānakārīhotīti sātthakasampajaññaṁ, sappāyasampajaññaṁ, gocarasampajaññaṁ, asammohasampajaññanti imesaṁ catunnaṁ satisampayuttānaṁ sampajaññānaṁ vasena satiṁ upaṭṭhapetvā ñāṇena paricchinditvāyeva tāni abhikkantapaṭikkantāni karoti. Sesapadesupi eseva nayo. Ayamettha saṅkhepo, vitthāro pana icchantena dīghanikāye sāmaññaphalavaṇṇanāto vā majjhimanikāye satipaṭṭhānavaṇṇanāto vā gahetabbo.",
  "atk-s0402a55:66": "So iminā cātiādinā kiṁ dasseti? Araññavāsassa paccayasampattiṁ dasseti. Yassa hi ime cattāro paccayā natthi, tassa araññavāso na ijjhati, tiracchānagatehi vā vanacarakehi vā saddhiṁ vatthabbataṁ āpajjati. Araññe adhivatthā devatā ‘‘kiṁ evarūpassa pāpabhikkhuno araññavāsenā’’ti bheravasaddaṁ sāventi, hatthehi sīsaṁ paharitvā palāyanākāraṁ karonti. ‘‘Asuko bhikkhu araññaṁ pavisitvā idañcidañca pāpakammamakāsī’’ti ayaso pattharati. Yassa panete cattāro paccayā atthi, tassa araññavāso ijjhati. So hi attano sīlaṁ paccavekkhanto kiñci kāḷakaṁ vā tilakaṁ vā apassanto pītiṁ uppādetvā taṁ khayato vayato sammasanto ariyabhūmiṁ okkamati. Araññe adhivatthā devatā attamanā vaṇṇaṁ bhāsanti. Itissa udake pakkhittatelabindu viya yaso vitthāriko hoti.",
  "atk-s0402a55:67": "Tattha vivittanti suññaṁ, appasaddaṁ, appanigghosanti attho. Etadeva hi sandhāya vibhaṅge ‘‘vivittanti santike cepi senāsanaṁ hoti, tañca anākiṇṇaṁ gahaṭṭhehi pabbajitehi, tena taṁ vivitta’’nti (vibha. 526) vuttaṁ. Seti ceva āsati ca etthāti senāsanaṁ. Mañcapīṭhānametaṁ adhivacanaṁ. Tenāha – ‘‘senāsananti mañcopi senāsanaṁ, pīṭhampi, bhisipi, bimbohanampi, vihāropi, aḍḍhayogopi, pāsādopi, hammiyampi, guhāpi, aṭṭopi, māḷopi, leṇampi, veḷugumbopi, rukkhamūlampi, maṇḍapopi senāsanaṁ, yattha vā pana bhikkhū paṭikkamanti, sabbametaṁ senāsana’’nti (vibha. 527). Apica vihāro, aḍḍhayogo, pāsādo, hammiyaṁ, guhāti idaṁ vihārasenāsanaṁ nāma. Mañco, pīṭhaṁ, bhisi, bimbohananti idaṁ mañcapīṭhasenāsanaṁ nāma. Cimilikā, cammakhaṇḍo, tiṇasanthāro, paṇṇasanthāroti idaṁ santhatasenāsanaṁ nāma. Yattha vā pana bhikkhū paṭikkamantīti etaṁ okāsasenāsanaṁ nāmāti evaṁ catubbidhaṁ senāsanaṁ hoti. Taṁ sabbampi senāsanaggahaṇena gahitameva.",
  "atk-s0402a55:68": "Imassa pana sakuṇasadisassa cātuddisassa bhikkhuno anucchavikaṁ dassento araññaṁ rukkhamūlantiādimāha. Tattha araññanti ‘‘nikkhamitvā bahi indakhīlā sabbametaṁ arañña’’nti (vibha. 529) ‘‘idaṁ bhikkhunīnaṁ vasena āgataṁ araññaṁ. ‘‘Āraññakaṁ nāma senāsanaṁ pañcadhanusatikaṁ pacchima’’nti (pārā. 654) idaṁ pana imassa bhikkhuno anurūpaṁ. Tassa lakkhaṇaṁ visuddhimagge dhutaṅganiddese vuttaṁ. Rukkhamūlanti yaṁkiñci sītacchāyaṁ vivittaṁ rukkhamūlaṁ. Pabbatanti selaṁ. Tattha hi udakasoṇḍīsu udakakiccaṁ katvā sītāya rukkhacchāyāya nisinnassa nānādisāsu khāyamānāsu sītena vātena bījiyamānassa cittaṁ ekaggaṁ hoti. Kandaranti kaṁ vuccati udakaṁ, tena dāritaṁ udakabhinnaṁ pabbatapadesaṁ, yaṁ nitambantipi nadīnikuñjantipi vadanti. Tattha hi rajatapaṭṭasadisā vālikā hoti, matthake maṇivitānaṁ viya vanagahanaṁ, maṇikkhandhasadisaṁ udakaṁ sandati. Evarūpaṁ kandaraṁ oruyha pānīyaṁ pivitvā gattāni sītāni katvā vālikaṁ ussāpetvā paṁsukūlacīvaraṁ paññāpetvā nisinnassa samaṇadhammaṁ karoto cittaṁ ekaggaṁ hoti. Giriguhanti dvinnaṁ pabbatānaṁ antaraṁ, ekasmiṁyeva vā umaṅgasadisaṁ mahāvivaraṁ. Susānalakkhaṇaṁ visuddhimagge (visuddhi. 1.34) vuttaṁ. Vanapatthanti gāmantaṁ atikkamitvā manussānaṁ anupacāraṭṭhānaṁ, yattha na kasanti na vapanti. Tenevāha – ‘‘vanapatthanti dūrānametaṁ senāsanānaṁ adhivacana’’ntiādi. Abbhokāsanti acchannaṁ. Ākaṅkhamāno panettha cīvarakuṭiṁ katvā vasati. Palālapuñjanti palālarāsiṁ . Mahāpalālapuñjato hi palālaṁ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṁ pakkhipitvā heṭṭhā nisinnā samaṇadhammaṁ karonti. Taṁ sandhāyetaṁ vuttaṁ.",
  "atk-s0402a55:69": "Pacchābhattanti bhattassa pacchato. Piṇḍapātapaṭikkantoti piṇḍapātapariyesanato paṭikkanto. Pallaṅkanti samantato ūrubaddhāsanaṁ. Ābhujitvāti bandhitvā. Ujuṁ kāyaṁ paṇidhāyāti uparimasarīraṁ ujukaṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā. Evañhi nisinnassa cammamaṁsanhārūni na paṇamanti. Athassa yā tesaṁ paṇamanapaccayā khaṇe khaṇe vedanā uppajjeyyuṁ, tā na uppajjanti. Tāsu na uppajjamānāsu cittaṁ ekaggaṁ hoti, kammaṭṭhānaṁ na paripatati, vuddhiṁ phātiṁ upagacchati. Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā, mukhasamīpe vā katvāti attho. Teneva vibhaṅge vuttaṁ – ‘‘ayaṁ sati upaṭṭhitā hoti sūpaṭṭhitā nāsikagge vā mukhanimitte vā. Tena vuccati parimukhaṁ satiṁ upaṭṭhapetvā’’ti (vibha. 537). Atha vā ‘‘parīti pariggahaṭṭho. Mukhanti niyyānaṭṭho. Satīti upaṭṭhānaṭṭho. Tena vuccati – ‘parimukhaṁ sati’’’nti evaṁ paṭisambhidāyaṁ (paṭi. ma. 1.164) vuttanayena panettha attho daṭṭhabbo. Tatrāyaṁ saṅkhepo ‘‘pariggahitaniyyānaṁ satiṁ katvā’’ti.",
  "atk-s0402a55:70": "Abhijjhaṁ loketi ettha lujjana-palujjanaṭṭhena pañcupādānakkhandhā loko. Tasmā pañcasu upādānakkhandhesu rāgaṁ pahāya kāmacchandaṁ vikkhambhetvāti ayamettha attho. Vigatābhijjhenāti vikkhambhanavasena pahīnattā vigatābhijjhena, na cakkhuviññāṇasadisenāti attho. Abhijjhāya cittaṁ parisodhetīti abhijjhāto cittaṁ parimoceti, yathā naṁ sā muñcati ceva muñcitvā ca na puna gaṇhāti, evaṁ karotīti attho. Byāpādapadosaṁ pahāyātiādīsupi eseva nayo. Byāpajjati iminā cittaṁ pūtikummāsādayo viya purimapakatiṁ pajahatīti byāpādo. Vikārappattiyā padussati, paraṁ vā padūseti vināsetīti padoso. Ubhayampetaṁ kodhasseva adhivacanaṁ . Thinaṁ cittagelaññaṁ, middhaṁ cetasikagelaññaṁ. Thinañca middhañca thinamiddhaṁ. Ālokasaññīti rattimpi divāpi diṭṭhaālokasañjānanasamatthāya vigatanīvaraṇāya parisuddhāya saññāya samannāgato . Sato sampajānoti satiyā ca ñāṇena ca samannāgato. Idaṁ ubhayaṁ ālokasaññāya upakārakattā vuttaṁ. Uddhaccañca kukkuccañca uddhaccakukkuccaṁ. Tiṇṇavicikicchoti vicikicchaṁ taritvā atikkamitvā ṭhito. ‘‘Kathamidaṁ kathamida’’nti evaṁ nappavattatīti akathaṁkathī. Kusalesu dhammesūti anavajjesu dhammesu. ‘‘Ime nu kho kusalā, kathamime kusalā’’ti evaṁ na vicikicchati na kaṅkhatīti attho. Ayamettha saṅkhepo. Imesu pana nīvaraṇesu vacanatthalakkhaṇādibhedato yaṁ vattabbaṁ siyā, taṁ visuddhimagge (visuddhi. 1.71-72) vuttaṁ. Paññāya dubbalīkaraṇeti yasmā ime pañca nīvaraṇā uppajjamānā anuppannāya lokiyalokuttarāya paññāya uppajjituṁ na denti, uppannāpi aṭṭha samāpattiyo pañca vā abhiññā ucchinditvā pātenti. Tasmā paññāya dubbalīkaraṇāti vuccanti. Vivicceva kāmehītiādīni visuddhimagge vitthāritāni.",
  "atk-s0402a55:71": "Ime āsavātiādi aparenāpi pariyāyena catusaccappakāsanatthaṁ vuttaṁ. Nāparaṁ itthattāyāti pajānātīti ettāvatā heṭṭhā tīhi aṅgehi bāhirasamayassa nipphalabhāvaṁ dassetvā catutthena aṅgena attano sāsanassa gambhīrabhāvaṁ pakāsetvā desanāya arahattena kūṭaṁ gaṇhi. Idāni desanaṁ appento evaṁ kho, bhikkhavetiādimāha.",
  "atk-s0402a55:72": "9. Taṇhāsuttavaṇṇanā",
  "atk-s0402a55:73": "199. Navame jālininti jālasadisaṁ. Yathā hi jālaṁ samantato saṁsibbitaṁ ākulabyākulaṁ, evaṁ taṇhāpīti jālasadisattā jālinīti vuttā. Tayo vā bhave ajjhottharitvā ṭhitāya etissā tattha tattha attano koṭṭhāsabhūtaṁ jālaṁ atthītipi jālinī. Saritanti tattha tattha saritvā saṁsaritvā ṭhitaṁ. Visaṭanti patthaṭaṁ vikkhittaṁ. Visattikanti tattha tattha visattaṁ laggaṁ lagitaṁ. Apica ‘‘visamūlāti visattikā. Visaphalāti visattikā’’tiādināpi (mahāni. 3; cūḷani. mettagūmāṇavapucchāniddeso 22) nayenettha attho daṭṭhabbo. Uddhastoti upari dhaṁsito. Pariyonaddhoti samantā veṭhito. Tantākulakajātoti tantaṁ viya ākulajāto. Yathā nāma dunnikkhittaṁ mūsikacchinnaṁ pesakārānaṁ tantaṁ tahiṁ tahiṁ ākulaṁ hoti, ‘‘idaṁ aggaṁ idaṁ mūla’’nti aggena vā aggaṁ, mūlena vā mūlaṁ samānetuṁ dukkaraṁ hoti, evaṁ sattā imāya taṇhāya pariyonaddhā ākulabyākulā na sakkonti attano nissaraṇamaggaṁ ujuṁ kātuṁ. Gulāguṇṭhikajātoti gulāguṇṭhikaṁ vuccati pesakārakañjiyasuttaṁ. Gulā nāma sakuṇikā, tassā kulāvakotipi eke. Yathā tadubhayampi ākulaṁ aggena vā aggaṁ, mūlena vā mūlaṁ samānetuṁ dukkaranti purimanayeneva yojetabbaṁ. Muñjapabbajabhūtoti muñjatiṇaṁ viya pabbajatiṇaṁ viya ca bhūto, tādiso jāto. Yathā tāni tiṇāni koṭṭetvā katarajjuṁ jiṇṇakāle katthaci patitaṁ gahetvā tesaṁ tiṇānaṁ ‘‘idaṁ aggaṁ idaṁ mūla’’nti aggena vā aggaṁ, mūlena vā mūlaṁ samānetuṁ dukkaraṁ. Tampi ca paccattapurisakāre ṭhatvā sakkā bhaveyya ujuṁ kātuṁ, ṭhapetvā pana bodhisatte añño satto attano dhammatāya taṇhājālaṁ padāletvā attano nissaraṇamaggaṁ ujuṁ kātuṁ samattho nāma natthi. Evamayaṁ loko taṇhājālena pariyonaddho apāyaṁ duggatiṁ vinipātaṁ saṁsāraṁ nātivattati. Tattha apāyoti niraya-tiracchānayoni-pettivisaya-asurakāyā. Sabbepi hi te vaḍḍhisaṅkhātassa āyassa abhāvato apāyāti vuccanti. Tathā dukkhassa gatibhāvato duggati. Sukhasamussayato vinipatitattā vinipāto. Itaro pana –",
  "atk-s0402a55:74": "‘‘Khandhānañca paṭipāṭi, dhātuāyatanāna ca;",
  "atk-s0402a55:75": "Abbocchinnaṁ vattamānā, saṁsāroti pavuccati.",
  "atk-s0402a55:76": "Taṁ sabbaṁ nātivattati nātikkamati, atha kho cutito paṭisandhiṁ paṭisandhito cutinti evaṁ punappunaṁ cutipaṭisandhiyo gaṇhamāno tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu mahāsamudde vātakkhittanāvā viya yante yuttagoṇo viya ca paribbhamatiyeva.",
  "atk-s0402a55:77": "Ajjhattikassa upādāyāti ajjhattikaṁ khandhapañcakaṁ upādāya. Idañhi upayogatthe sāmivacanaṁ. Bāhirassa upādāyāti bāhiraṁ khandhapañcakaṁ upādāya, idampi upayogatthe sāmivacanaṁ. Asmīti, bhikkhave, satīti, bhikkhave, yadetaṁ ajjhattaṁ khandhapañcakaṁ upādāya taṇhāmānadiṭṭhivasena samūhaggāhato asmīti hoti, tasmiṁ satīti attho. Itthasmīti hotītiādīsu pana evaṁ samūhato ahanti gahaṇe sati tato anupanidhāya ca upanidhāya cāti dvidhā gahaṇaṁ hoti. Tattha anupanidhāyāti aññaṁ ākāraṁ anupagamma sakabhāvameva ārammaṇaṁ katvā itthasmīti hoti, khattiyādīsu idaṁpakāro ahanti evaṁ taṇhāmānadiṭṭhivasena hotīti attho. Idaṁ tāva anupanidhāya gahaṇaṁ. Upanidhāya gahaṇaṁ pana duvidhaṁ hoti samato ca asamato ca. Taṁ dassetuṁ evaṁsmīti aññathāsmīti ca vuttaṁ. Tattha evaṁsmīti idaṁ samato upanidhāya gahaṇaṁ, yathāyaṁ khattiyo yathāyaṁ brāhmaṇo, evamahampīti attho. Aññathāsmīti idaṁ pana asamato gahaṇaṁ, yathāyaṁ khattiyo yathāyaṁ brāhmaṇo, tato aññathā ahaṁ, hīno vā adhiko vāti attho. Imāni tāva paccuppannavasena cattāri taṇhāvicaritāni.",
  "atk-s0402a55:78": "Asasmīti satasmīti imāni pana dve yasmā atthīti asaṁ, niccassetaṁ adhivacanaṁ. Sīdatīti sataṁ, aniccassetaṁ adhivacanaṁ. Tasmā sassatucchedavasena vuttānīti veditabbāni. Ito parāni santi evamādīni cattāri saṁsayaparivitakkavasena vuttāni. Santi hotīti evamādīsu ahaṁ siyanti hotīti evamattho veditabbo. Adhippāyo panettha purimacatukke vuttanayeneva gahetabbo. Apihaṁ santiādīni pana cattāri api nāma ahaṁ bhaveyyanti evaṁ patthanākappanavasena vuttāni. Tānipi purimacatukke vuttanayeneva veditabbāni. Bhavissantiādīni pana cattāri anāgatavasena vuttāni. Tesampi purimacatukke vuttanayeneva attho veditabbo. Evamete –",
  "atk-s0402a55:79": "‘‘Dve diṭṭhisīsā sīsaññe, cattāro sīsamūlakā;",
  "atk-s0402a55:80": "Tayo tayoti etāni, aṭṭhārasa vibhāvaye.",
  "atk-s0402a55:81": "Etesu hi asasmi, satasmīti ete dve diṭṭhisīsā nāma. Asmi, santi, apihaṁ santi, bhavissanti ete cattāro suddhasīsā eva. Itthasmītiādayo tayo tayoti dvādasa sīsamūlakā nāmāti evamete dve diṭṭhisīsā cattāro suddhasīsā dvādasa sīsamūlakāti aṭṭhārasa taṇhāvicaritadhammā veditabbā. Imāni tāva ajjhattikassa upādāya aṭṭhārasa taṇhāvicaritāni. Bāhirassa upādāya taṇhāvicaritesupi eseva nayo. Imināti iminā rūpena vā…pe… viññāṇena vāti esa viseso veditabbo. Sesaṁ tādisameva.",
  "atk-s0402a55:82": "Iti evarūpāni atītāni chattiṁsāti ekamekassa puggalassa atīte addhani chattiṁsa. Anāgatānichattiṁsāti ekamekasseva puggalassa ca anāgate addhani chattiṁsa. Paccuppannāni chattiṁsāti ekassa vā puggalassa yathāsambhavato bahūnaṁ vā paccuppanne addhani chattiṁsāva. Sabbasattānaṁ pana niyameneva atīte addhani chattiṁsa, anāgate chattiṁsa, paccuppanne chattiṁsa. Anantā hi asadisataṇhāmānadiṭṭhibhedā sattā. Aṭṭhasataṁtaṇhāvicaritaṁ hontīti ettha pana aṭṭhasatasaṅkhātaṁ taṇhāvicaritaṁ hotīti evamattho daṭṭhabbo.",
  "atk-s0402a55:83": "10. Pemasuttavaṇṇanā",
  "atk-s0402a55:84": "200. Dasame na ussenetīti diṭṭhivasena na ukkhipati. Na paṭisenetīti paṭiviruddho hutvā kalahabhaṇḍanavasena na ukkhipati. Na dhūpāyatīti ajjhattikassa upādāya taṇhāvicaritavasena na dhūpāyati. Na pajjalatīti bāhirassa upādāya taṇhāvicaritavasena na pajjalati. Na sampajjhāyatīti asmimānavasena na sampajjhāyati. Sesaṁ pāḷinayeneva veditabbaṁ. Imasmiṁ sutte vaṭṭavivaṭṭaṁ kathitanti.",
  "atk-s0402a55:85": "Mahāvaggo pañcamo.",
  "atk-s0402a55:86": "Catutthapaṇṇāsakaṁ niṭṭhitaṁ.",
  "atk-s0402a55:87": "5. Pañcamapaṇṇāsakaṁ"
}