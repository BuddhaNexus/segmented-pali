{
  "atk-s0510a42:0": "56. Yasavaggo",
  "atk-s0510a42:1": "1. Yasattheraapadānavaṇṇanā",
  "atk-s0510a42:2": "Chappaññāsame vagge paṭhamāpadāne mahāsamuddaṁ oggayhātiādikaṁ āyasmato yasattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sumedhassa bhagavato kāle mahānubhāvo nāgarājā hutvā buddhappamukhaṁ bhikkhusaṅghaṁ attano bhavanaṁ netvā mahādānaṁ pavattesi, bhagavantaṁ mahagghena ticīvarena acchādesi, ekekañca bhikkhuṁ mahaggheneva paccekadussayugena sabbena ca samaṇaparikkhārena. So tena puññakammena devamanussesu saṁsaranto siddhatthassa bhagavato kāle seṭṭhiputto hutvā mahābodhimaṇḍalaṁ sattahi ratanehi pūjesi. Kassapassa bhagavato kāle sāsane pabbajitvā samaṇadhammaṁ akāsi. Evaṁ so sugatīsuyeva saṁsaranto amhākaṁ bhagavato kāle bārāṇasiyaṁ mahāvibhavassa seṭṭhino putto hutvā sujātāya bhagavato khīrapāyāsaṁ dinnāya seṭṭhidhītāya kucchimhi nibbatti, yaso nāma nāmena paramasukhumālo. Tassa tayo pāsādā honti – eko hemantiko, eko gimhiko, eko vassikoti. So vassike pāsāde vassike cattāro māse nippurisehi tūriyehi paricārayamāno vasati, heṭṭhāpāsādaṁ na otarati. Hemantike pāsāde cattāro māse suphusitavātapānakavāṭe tattheva paṭivasati. Gimhike pāsāde bahukavāṭavātapānajālāhi sampanne tattheva vasati. Hatthapādānaṁ sukhumālatāya bhūmiyaṁ nisajjādikiccaṁ natthi. Simbalitulādipuṇṇasabhāve attharitvā tattha upadhānāni kiccāni karoti. Evaṁ devaloke devakumāro viya pañcahi kāmaguṇehi samappitassa samaṅgībhūtassa paricārayamānassa paṭikacceva niddā okkami, parijanassāpi niddā okkami, sabbarattiyo ca telapadīpo jhāyati. Atha kho yaso kulaputto paṭikacceva pabujjhitvā addasa sakaṁ parijanaṁ supantaṁ aññissā kacche vīṇaṁ, aññissā kaṇṭhe mudiṅgaṁ, aññissā kacche āḷambaraṁ, aññaṁ vikesikaṁ, vikkheḷikaṁ, aññā vippalapantiyo hatthapattaṁ susānaṁ maññe, disvānassa ādīnavo pāturahosi, nibbidāya cittaṁ saṇṭhāsi. Atha kho yaso kulaputto udānaṁ udānesi – ‘‘upaddutaṁ vata bho, upassaṭṭhaṁ vata bho’’ti.",
  "atk-s0510a42:3": "Atha kho yaso kulaputto suvaṇṇapādukāyo ārohitvā yena nivesanadvāraṁ tenupasaṅkami, amanussā dvāraṁ vivariṁsu – ‘‘mā yasassa kulaputtassa koci antarāyamakāsi agārasmā anagāriyaṁ pabbajjāyā’’ti. Atha kho yaso kulaputto yena nagaradvāraṁ tenupasaṅkami, amanussā dvāraṁ vivariṁsu – ‘‘mā yasassa kulaputtassa koci antarāyamakāsi agārasmā anagāriyaṁ pabbajjāyā’’ti. Atha kho yaso kulaputto yena isipatanaṁ migadāyo tenupasaṅkami.",
  "atk-s0510a42:4": "Tena kho pana samayena bhagavā rattiyā paccūsasamayaṁ paccuṭṭhāya ajjhokāse caṅkamati, addasā kho bhagavā yasaṁ kulaputtaṁ dūratova āgacchantaṁ, disvāna caṅkamā orohitvā paññatte āsane nisīdi. Atha kho yaso kulaputto bhagavato avidūre udānaṁ udānesi – ‘‘upaddutaṁ vata bho, upassaṭṭhaṁ vata bho’’ti. Atha kho bhagavā yasaṁ kulaputtaṁ etadavoca – ‘‘idaṁ kho, yasa, anupaddutaṁ, idaṁ anupassaṭṭhaṁ, ehi, yasa, nisīda, dhammaṁ te desessāmī’’ti. Atha kho yaso kulaputto, ‘‘idaṁ kira anupaddutaṁ, idaṁ anupassaṭṭha’’nti haṭṭho udaggo suvaṇṇapādukāhi orohitvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi, ekamantaṁ nisinnassa kho yasassa kulaputtassa bhagavā anupubbiṁ kathaṁ kathesi, seyyathidaṁ, dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesi. Yadā bhagavā aññāsi yasaṁ kulaputtaṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ, atha yā buddhānaṁ sāmukkaṁsikā dhammadesanā, taṁ pakāsesi dukkhaṁ samudayaṁ nirodhaṁ maggaṁ. Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya, evameva yasassa kulaputtassa tasmiṁyeva āsane virajaṁ vītamalaṁ dhammacakkhuṁ udapādi – ‘‘yaṁ kiñci samudayadhammaṁ, sabbaṁ taṁ nirodhadhamma’’nti.",
  "atk-s0510a42:5": "Atha kho yasassa kulaputtassa mātā pāsādaṁ abhiruhitvā yasaṁ kulaputtaṁ apassantī yena seṭṭhi gahapati tenupasaṅkami; upasaṅkamitvā seṭṭhiṁ gahapatiṁ etadavoca – ‘‘putto te gahapati yaso na dissatī’’ti. Atha kho, seṭṭhi gahapati, catuddisā assadūte uyyojetvā sāmaṁyeva yena isipatanaṁ migadāyo tenupasaṅkami. Addasā kho, seṭṭhi gahapati, suvaṇṇapādukānaṁ nikkhepaṁ, disvāna taṁyeva anugamāsi. Addasā kho bhagavā seṭṭhiṁ gahapatiṁ dūratova āgacchantaṁ, disvāna bhagavato etadahosi – ‘‘yaṁnūnāhaṁ tathārūpaṁ iddhābhisaṅkhāraṁ abhisaṅkhareyyaṁ, yathā seṭṭhi gahapati idha nisinno idha nisinnaṁ yasaṁ kulaputtaṁ na passeyyā’’ti. Atha kho bhagavā tathārūpaṁ iddhābhisaṅkhāraṁ abhisaṅkharesi. Atha kho seṭṭhi gahapati yena bhagavā tenupasaṅkami ; upasaṅkamitvā bhagavantaṁ etadavoca – ‘‘api, bhante, bhagavā yasaṁ kulaputtaṁ passeyyā’’ti. Tena hi gahapati nisīda, appeva nāma idha nisinno idha nisinnaṁ yasaṁ kulaputtaṁ passeyyāsīti. Atha kho seṭṭhi gahapati ‘‘idheva kirāhaṁ nisinno idha nisinnaṁ yasaṁ kulaputtaṁ passissāmī’’ti haṭṭho udaggo bhagavantaṁ abhivādetvā ekamantaṁ nisīdi, ekamantaṁ nisinnassa kho seṭṭhissa gahapatissa bhagavā anupubbiṁ kathaṁ kathesi…pe… aparappaccayo atthu sāsane bhagavantaṁ etadavoca – ‘‘abhikkantaṁ bhante, abhikkantaṁ bhante, seyyathāpi , bhante, nikkujjitaṁ vā ukkujjeyya, paṭicchannaṁ vā vivareyya mūḷhassa vā maggaṁ ācikkheyya, andhakāre vā telapajjotaṁ dhāreyya ‘cakkhumanto rūpāni dakkhantī’ti, evamevaṁ bhagavatā anekapariyāyena dhammo pakāsito. Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca, upāsakaṁ maṁ bhagavā dhāretu ajjatagge pāṇupetaṁ saraṇaṁ gata’’nti. Sova loke paṭhamaṁ upāsako ahosi tevāciko.",
  "atk-s0510a42:6": "Atha kho yasassa kulaputtassa pituno dhamme desiyamāne yathādiṭṭhaṁ yathāviditaṁ bhūmiṁ paccavekkhantassa anupādāya āyavehi cittaṁ vimucci. Atha kho bhagavato etadahosi – ‘‘yasassa kho kulaputtassa pituno dhamme desiyamāne yathādiṭṭhaṁ yathāviditaṁ bhūmiṁ paccavekkhantassa anupādāya āsavehi cittaṁ vimuttaṁ, abhabbo kho yaso kulaputto hīnāyāvattitvā kāme paribhuñjituṁ, seyyathāpi pubbe agārikabhūto, yaṁnūnāhaṁ taṁ iddhābhisaṅkhāraṁ paṭippassambheyya’’nti. Atha kho bhagavā taṁ iddhābhisaṅkhāraṁ paṭippassambhesi. Addasā kho seṭṭhi gahapati yasaṁ kulaputtaṁ nisinnaṁ, disvāna yasaṁ kulaputtaṁ etadavoca – ‘‘mātā te tāta, yasa, paridevasokasamāpannā, dehi mātuyā jīvita’’nti. Atha kho yaso kulaputto bhagavantaṁ ullokesi. Atha kho bhagavā seṭṭhiṁ gahapatiṁ etadavoca – ‘‘taṁ kiṁ maññasi, gahapati, yassa sekkhena ñāṇena sekkhena dassanena dhammo diṭṭho vidito seyyathāpi tayā, tassa yathādiṭṭhaṁ yathāviditaṁ bhūmiṁ paccavekkhantassa anupādāya āsavehi cittaṁ vimuttaṁ, bhabbo nu kho so, gahapati, hīnāyāvattitvā kāme paribhuñjituṁ seyyathāpi pubbe agārikabhūto’’ti? ‘‘No hetaṁ, bhante’’. ‘‘Yasassa kho, gahapati, kulaputtassa sekkhena ñāṇena sekkhena dassanena dhammo diṭṭho vidito seyyathāpi tayā, tassa yathādiṭṭhaṁ yathāviditaṁ bhūmiṁ paccavekkhantassa anupādāya āsavehi cittaṁ vimuttaṁ, abhabbo kho, gahapati, yaso kulaputto hīnāyāvattitvā kāme paribhuñjituṁ seyyathāpi pubbe agārikabhūto’’ti. ‘‘Lābhā, bhante, yasassa kulaputtassa, suladdhaṁ, bhante, yasassa kulaputtassa , yathā yasassa kulaputtassa anupādāya āsavehi cittaṁ vimuttaṁ, adhivāsetu me, bhante bhagavā, ajjatanāya bhattaṁ yasena kulaputtena pacchāsamaṇenā’’ti . ‘‘Adhivāsesi bhagavā tuṇhībhāvena’’. Atha kho seṭṭhi gahapati , bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Atha kho yaso kulaputto acirapakkante seṭṭhimhi gahapatimhi bhagavantaṁ etadavoca – ‘‘labheyyāhaṁ, bhante, bhagavato santike pabbajjaṁ, labheyyaṁ upasampada’’nti. ‘‘Ehi bhikkhū’’ti bhagavā avoca – ‘‘svākkhāto dhammo, cara brahmacariyaṁ sammā dukkhassa antakiriyāyā’’ti, sāva tassa āyasmato upasampadā ahosi.",
  "atk-s0510a42:7": "1. Arahā pana hutvā somanassajāto attano pubbacaritāpadānaṁ pakāsento mahāsamuddaṁ oggayhātiādimāha. Tattha samuddanti aṅgulimuddāya saṁ suṭṭhu dassetabbato samuddo, atha vā saṁ suṭṭhu udiyati khobhiyati pasodhiyati ghosanaṁ karonto āluḷiyatīti samuddo, mahanto ca so samuddo cāti mahāsamuddo, taṁ mahāsamuddaṁ. Oggayhāti ajjhogāhetvā abbhantaraṁ pavisitvā tassa mahāsamuddassa anto pavisitvā, sāmyatthe cetaṁ upayogavacananti daṭṭhabbaṁ. Bhavanaṁ me sumāpitanti ettha bhavanti nibbattanti nivasanti catūhi iriyāpathehi vāsaṁ kappenti etthāti bhavanaṁ, mayhaṁ taṁ bhavanaṁ taṁ vimānaṁ taṁ pāsādaṁ pañcapākārakūṭāgārehi saṁ suṭṭhu māpitaṁ nagaraṁ, attano balena suṭṭhu nimmitanti attho. Sunimmitā pokkharaṇīti sumahantā hutvā bhūtā itā gatā pavattā khaṇitā katāti pokkharaṇī, macchakacchapapupphapulinatitthamadhurodakādīhi suṭṭhu nibbattā nimmitāti attho. Cakkavākūpakūjitāti cakkavākakukkuṭahaṁsādīhi kūjitā ghositā nāditā sā pokkharaṇīti sambandho. Ito paraṁ nadīvanadvipadacatuppadapādapapakkhīnaṁ vaṇṇañca sumedhassa bhagavato dassanañca nimantetvā sumedhassa bhagavato dānakkamañca suviññeyyameva.",
  "atk-s0510a42:8": "Lokāhutipaṭiggahanti ettha loke āhuti lokāhuti, kāmarūpārūpasaṅkhātassa lokassa āhutiṁ pūjāsakkāraṁ paṭiggaṇhātīti lokāhutipaṭiggahaṁ, sumedhaṁ bhagavantanti attho. Sesaṁ byākaraṇadānañca arahattappattaphalañca suviññeyyamevāti.",
  "atk-s0510a42:9": "Yasattheraapadānavaṇṇanā samattā.",
  "atk-s0510a42:10": "2. Nadīkassapattheraapadānavaṇṇanā",
  "atk-s0510a42:11": "Dutiyāpadāne padumuttarassa bhagavatotiādikaṁ āyasmato nadīkassapattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle kulagehe nibbattitvā viññutaṁ patto ekadivasaṁ satthāraṁ piṇḍāya carantaṁ disvā pasannamānaso attanā ropitassa ambarukkhassa paṭhamuppannaṁ manosilāvaṇṇaṁ ekaṁ ambaphalaṁ adāsi. So tena puññakammena devamanussesu saṁsaranto imasmiṁ buddhuppāde magadharaṭṭhe brāhmaṇakule uruvelakassapassa bhātā hutvā nibbatto vayappatto nissaraṇajjhāsayatāya gharāvāsaṁ anicchanto tāpasapabbajjaṁ pabbajitvā tīhi tāpasasatehi saddhiṁ nerañjarāya nadiyā tīre assamaṁ māpetvā viharati. Nadītīre vasanato kassapagottatāya ca nadīkassapoti samaññā ahosi. Tassa bhagavā saparisassa ehibhikkhubhāvena upasampadaṁ adāsi. So bhagavato gayāsīse ādittapariyāya desanāya (mahāva. 54; saṁ. ni. 4.28) arahatte patiṭṭhāsi.",
  "atk-s0510a42:12": "Tatrāyaṁ anupubbikathā – satthā yasaṁ kulaputtaṁ pabbājetvā uruvelāyaṁ tayo bhātikajaṭile dametuṁ yena uruvelā tadavasari. Tena kho pana samayena uruvelāyaṁ tayo jaṭilā paṭivasanti uruvelakassapo nadīkassapo gayākassapoti, tesu uruvelakassapo jaṭilo pañcannaṁ jaṭilasatānaṁ nāyako hoti vināyako aggo pamukho pāmokkho, nadīkassapo jaṭilo tiṇṇaṁ jaṭilasatānaṁ nāyako hoti vināyako aggo pamukho pāmokkho, gayākassapo jaṭilo dvinnaṁ jaṭilasatānaṁ nāyako hoti vināyako aggo pamukho pāmokkho. Atha kho bhagavā yena uruvelakassapassa jaṭilassa assamo tenupasaṅkami; upasaṅkamitvā uruvelakassapaṁ jaṭilaṁ etadavoca – ‘‘sace te, kassapa, agaru, vaseyyāma ekarattaṁ agyāgāre’’ti. Na kho me, mahāsamaṇa, garu, caṇḍettha nāgarājā iddhimā āsiviso ghoraviso, so taṁ mā viheṭhesīti. Dutiyampi kho bhagavā uruvelakassapaṁ jaṭilaṁ etadavoca…pe… tatiyampi…pe… so taṁ mā viheṭhesīti. Appeva maṁ na viheṭheyya, iṅgha tvaṁ, kassapa, anujānāhi agyāgāranti . Vihara, mahāsamaṇa, yathāsukhanti. Atha kho bhagavā agyāgāraṁ pavisitvā tiṇasanthārakaṁ paññapetvā nisīdi pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.",
  "atk-s0510a42:13": "Addasā kho so nāgo bhagavantaṁ paviṭṭhaṁ, disvā dummano padhūpāyi. Atha kho bhagavato etadahosi – ‘‘yaṁnūnāhaṁ imassa nāgassa anupahacca chaviñca cammañca maṁsañca nhāruñca aṭṭhiñca aṭṭhimiñjañca tejasā tejaṁ pariyādiyeyya’’nti. Atha kho bhagavā tathārūpaṁ iddhābhisaṅkhāraṁ abhisaṅkharitvā padhūpāyi. Atha kho so nāgo makkhaṁ asahamāno pajjali. Bhagavāpi tejodhātuṁ samāpajjitvā pajjali. Ubhinnaṁ sajotibhūtānaṁ agyāgāraṁ ādittaṁ viya hoti sampajjalitaṁ sajotibhūtaṁ. Atha kho te jaṭilā agyāgāraṁ parivāretvā evamāhaṁsu – ‘‘abhirūpo vata, bho, mahāsamaṇo nāgena viheṭhiyatī’’ti. Atha kho bhagavā tassā rattiyā accayena tassa nāgassa anupahacca chaviñca cammañca maṁsañca nhāruñca aṭṭhiñca aṭṭhimiñjañca tejasā tejaṁ pariyādiyitvā patte pakkhipitvā uruvelakassapassa jaṭilassa dassesi – ‘‘ayaṁ te, kassapa, nāgo pariyādinno assa tejasā tejo’’ti. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma caṇḍassa nāgarājassa iddhimato āsivisassa ghoravisassa tejasā tejaṁ pariyādiyissati, na tveva kho arahā yathā aha’’nti.",
  "atk-s0510a42:14": "‘‘Nerañjarāyaṁ bhagavā, uruvelakassapaṁ jaṭilaṁ avoca;",
  "atk-s0510a42:15": "Sace te kassapa agaru, viharemu ajjaṇho aggisālamhī’’ti.",
  "atk-s0510a42:16": "‘‘Na kho me mahāsamaṇa garu, phāsukāmova taṁ nivāremi;",
  "atk-s0510a42:17": "Caṇḍettha nāgarājā, iddhimā āsiviso ghoraviso;",
  "atk-s0510a42:18": "So taṁ mā viheṭhesī’’ti.",
  "atk-s0510a42:19": "‘‘Appeva maṁ na viheṭheyya, iṅgha tvaṁ kassapa anujānāhi agyāgāranti;",
  "atk-s0510a42:20": "Dinnanti naṁ viditvā, abhīto pāvisi bhayamatīto.",
  "atk-s0510a42:21": "‘‘Disvā isiṁ paviṭṭhaṁ, ahināgo dummano padhūpāyi;",
  "atk-s0510a42:22": "Sumanamanaso adhimano, manussanāgopi tattha padhūpāyi.",
  "atk-s0510a42:23": "‘‘Makkhañca asahamāno, ahināgo pāvakova pajjali;",
  "atk-s0510a42:24": "Tejodhātusukusalo, manussanāgopi tattha pajjali.",
  "atk-s0510a42:25": "‘‘Ubhinnaṁ sajotibhūtānaṁ,",
  "atk-s0510a42:26": "Agyāgāraṁ ādittaṁ hoti sampajjalitaṁ sajotibhūtaṁ;",
  "atk-s0510a42:27": "Udicchare jaṭilā, abhirūpo vata bho mahāsamaṇo;",
  "atk-s0510a42:28": "Nāgena viheṭhiyatīti bhaṇanti.",
  "atk-s0510a42:29": "‘‘Atha tassā rattiyā accayena, hatā nāgassa acciyo honti;",
  "atk-s0510a42:30": "Iddhimato pana ṭhitā, anekavaṇṇā acciyo honti.",
  "atk-s0510a42:31": "‘‘Nīlā atha lohitikā, mañjiṭṭhā pītakā phalikavaṇṇāyo;",
  "atk-s0510a42:32": "Aṅgīrasassa kāye, anekavaṇṇā acciyo honti.",
  "atk-s0510a42:33": "‘‘Pattamhi odahitvā, ahināgaṁ brāhmaṇassa dassesi;",
  "atk-s0510a42:34": "Ayaṁ te kassapa nāgo, pariyādinno assa tejasā tejo’’ti.",
  "atk-s0510a42:35": "Atha kho uruvelakassapo jaṭilo bhagavato iminā iddhipāṭihāriyena abhippasanno bhagavantaṁ etadavoca – ‘‘idheva, mahāsamaṇa, vihara, ahaṁ te dhuvabhattenā’’ti.",
  "atk-s0510a42:36": "Paṭhamaṁ pāṭihāriyaṁ.",
  "atk-s0510a42:37": "Atha kho bhagavā uruvelakassapassa jaṭilassa assamassa avidūre aññatarasmiṁ vanasaṇḍe vihāsi. Atha kho cattāro mahārājāno abhikkantāya rattiyā abhikkantavaṇṇā kevalakappaṁ vanasaṇḍaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā catuddisā aṭṭhaṁsu seyyathāpi mahantā aggikkhandhā. Atha kho uruvelakassapo jaṭilo tassā rattiyā accayena yena bhagavā tenupasaṅkami; upasaṅkamitvā bhagavantaṁ etadavoca – ‘‘kālo, mahāsamaṇa, niṭṭhitaṁ bhattaṁ, te nu kho te, mahāsamaṇa, abhikkantāya rattiyā abhikkantavaṇṇā kevalakappaṁ vanasaṇḍaṁ obhāsetvā yena tvaṁ tenupasaṅkamiṁsu; upasaṅkamitvā taṁ abhivādetvā catuddisā aṭṭhaṁsu seyyathāpi mahantā aggikkhandhā’’ti. Ete kho, kassapa, cattāro mahārājāno yenāhaṁ tenupasaṅkamiṁsu dhammassavanāyāti. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma cattāropi mahārājāno upasaṅkamissanti dhammassavanāya, na tveva ca kho arahā yathā aha’’nti . Atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:38": "Dutiyaṁ pāṭihāriyaṁ.",
  "atk-s0510a42:39": "Atha kho sakko devānamindo abhikkantāya rattiyā abhikkantavaṇṇo kevalakappaṁ vanasaṇḍaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi seyyathāpi mahāaggikkhandho purimāhi vaṇṇanibhāhi abhikkantataro ca paṇītataro ca. Atha kho uruvelakassapo jaṭilo tassā rattiyā accayena yena bhagavā tenupasaṅkami; upasaṅkamitvā bhagavantaṁ etadavoca – ‘‘kālo, mahāsamaṇa, niṭṭhitaṁ bhattaṁ, ko nu kho so, mahāsamaṇa, abhikkantāya rattiyā abhikkantavaṇṇo kevalakappaṁ vanasaṇḍaṁ obhāsetvā yena tvaṁ tenupasaṅkami; upasaṅkamitvā taṁ abhivādetvā ekamantaṁ aṭṭhāsi seyyathāpi mahāaggikkhandho purimāhi vaṇṇanibhāhi abhikkantataro ca paṇītataro cā’’ti. Eso kho, kassapa, sakko devānamindo yenāhaṁ tenupasaṅkami dhammassavanāyāti. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma sakkopi devānamindo upasaṅkamissati dhammassavanāya, na tveva ca kho arahā yathā aha’’nti . Atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:40": "Tatiyaṁ pāṭihāriyaṁ.",
  "atk-s0510a42:41": "Atha kho brahmā sahampati abhikkantāya rattiyā abhikkantavaṇṇo kevalakappaṁ vanasaṇḍaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi seyyathāpi mahāaggikkhandho purimāhi vaṇṇanibhāhi abhikkantataro ca paṇītataro ca. Atha kho uruvelakassapo jaṭilo tassā rattiyā accayena yena bhagavā tenupasaṅkami; upasaṅkamitvā bhagavantaṁ etadavoca – ‘‘kālo, mahāsamaṇa, niṭṭhitaṁ bhattaṁ, ko nu kho so, mahāsamaṇa, abhikkantāya rattiyā abhikkantavaṇṇo kevalakappaṁ vanasaṇḍaṁ obhāsetvā yena tvaṁ tenupasaṅkami; upasaṅkamitvā taṁ abhivādetvā ekamantaṁ aṭṭhāsi seyyathāpi mahāaggikkhandho purimāhi vaṇṇanibhāhi abhikkantataro ca paṇītataro cā’’ti. Eso kho, kassapa, brahmā sahampati yenāhaṁ tenupasaṅkami dhammassavanāyāti. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma brahmāpi sahampati upasaṅkamissati dhammassavanāya, na tveva ca kho arahā yathā aha’’nti. Atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:42": "Catutthaṁ pāṭihāriyaṁ.",
  "atk-s0510a42:43": "Tena kho pana samayena uruvelakassapassa jaṭilassa mahāyañño paccupaṭṭhito hoti, kevalakappā ca aṅgamagadhā pahūtaṁ khādanīyaṁ bhojanīyaṁ ādāya abhikkamitukāmā honti. Atha kho uruvelakassapassa jaṭilassa etadahosi – ‘‘etarahi kho me mahāyañño paccupaṭṭhito, kevalakappā ca aṅgamagadhā pahūtaṁ khādanīyaṁ bhojanīyaṁ ādāya abhikkamissanti, sace mahāsamaṇo mahājanakāye iddhipāṭihāriyaṁ karissati, mahāsamaṇassa lābhasakkāro abhivaḍḍhissati, mama lābhasakkāro parihāyissati, aho nūna mahāsamaṇo svātanāya nāgaccheyyā’’ti. Atha kho bhagavā uruvelakassapassa jaṭilassa cetasā cetoparivitakkamaññāya uttarakuruṁ gantvā tato piṇḍapātaṁ āharitvā anotattadahe paribhuñjitvā tattheva divāvihāraṁ akāsi. Atha kho uruvelakassapo jaṭilo tassā rattiyā accayena yena bhagavā tenupasaṅkami; upasaṅkamitvā bhagavantaṁ etadavoca – ‘‘kālo, mahāsamaṇa, niṭṭhitaṁ bhattaṁ, kiṁ nu kho, mahāsamaṇa, hiyyo nāgamāsi, apica mayaṁ taṁ sarāma, ‘kiṁ nu kho mahāsamaṇo nāgacchatī’ti, khādanīyassa ca bhojanīyassa ca te paṭivīso ṭhapito’’ti. Nanu te, kassapa, etadahosi – ‘‘etarahi kho me mahāyañño paccupaṭṭhito kevalakappā ca aṅgamagadhā pahūtaṁ khādanīyaṁ bhojanīyaṁ ādāya abhikkamissanti, sace mahāsamaṇo mahājanakāye iddhipāṭihāriyaṁ karissati, mahāsamaṇassa lābhasakkāro abhivaḍḍhissati, mama lābhasakkāro parihāyissati, aho nūna mahāsamaṇo svātanāya nāgaccheyyā’’ti, so kho ahaṁ, kassapa, tava cetasā cetoparivitakkamaññāya uttarakuruṁ gantvā tato piṇḍapātaṁ āharitvā anotattadahe paribhuñjitvā tattheva divāvihāraṁ akāsinti. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma cetasāpi cittaṁ pajānissati, na tveva ca kho arahā yathā aha’’nti. Atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:44": "Pañcamaṁ pāṭihāriyaṁ.",
  "atk-s0510a42:45": "Tena kho pana samayena bhagavato paṁsukūlaṁ uppannaṁ hoti. Atha kho bhagavato etadahosi – ‘‘kattha nu kho ahaṁ paṁsukūlaṁ dhoveyya’’nti? Atha kho sakko devānamindo bhagavato cetasā cetoparivitakkamaññāya pāṇinā pokkharaṇiṁ khaṇitvā bhagavantaṁ etadavoca – ‘‘idha, bhante bhagavā, paṁsukūlaṁ dhovatū’’ti. Atha kho bhagavato etadahosi – ‘‘kimhi nu kho ahaṁ paṁsukūlaṁ parimaddeyya’’nti? Atha kho sakko devānamindo bhagavato cetasā cetoparivitakkamaññāya mahatiṁ silaṁ upanikkhipi – ‘‘idha, bhante bhagavā, paṁsukūlaṁ parimaddatū’’ti. Atha kho bhagavato etadahosi – ‘‘kimhi nu kho ahaṁ ālambitvā uttareyya’’nti? Atha kho kakudhe adhivatthā devatā bhagavato cetasā cetoparivitakkamaññāya sākhaṁ onāmesi – ‘‘idha, bhante bhagavā, ālambitvā uttaratū’’ti. Atha kho bhagavato etadahosi – ‘‘kimhi nu kho ahaṁ paṁsukūlaṁ vissajjeyya’’nti? Atha kho sakko devānamindo bhagavato cetasā cetoparivitakkamaññāya mahatiṁ silaṁ upanikkhipi – ‘‘idha, bhante bhagavā, paṁsukūlaṁ vissajjetū’’ti. Atha kho uruvelakassapo jaṭilo tassā rattiyā accayena yena bhagavā tenupasaṅkami; upasaṅkamitvā bhagavantaṁ etadavoca – ‘‘kālo, mahāsamaṇa, niṭṭhitaṁ bhattaṁ, kiṁ nu kho, mahāsamaṇa, nāyaṁ pubbe idha pokkharaṇī sāyaṁ idha pokkharaṇī, nayimā silā pubbe upanikkhittā, kenimā silā upanikkhittā, nayimassa kakudhassa pubbe sākhā onatā, sāyaṁ sākhā onatā’’ti? Idha me, kassapa, paṁsukūlaṁ uppannaṁ ahosi, tassa mayhaṁ, kassapa, etadahosi – ‘‘kattha nu kho ahaṁ paṁsukūlaṁ dhoveyya’’nti? Atha kho, kassapa, sakko devānamindo mama cetasā cetoparivitakkamaññāya pāṇinā pokkharaṇiṁ khaṇitvā maṁ etadavoca – ‘‘idha, bhante bhagavā, paṁsukūlaṁ dhovatū’’ti. Sāyaṁ, kassapa, amanussena pāṇinā khaṇitā pokkharaṇī. Tassa mayhaṁ, kassapa, etadahosi – ‘‘kimhi nu kho ahaṁ paṁsukūlaṁ parimaddeyya’’nti? Atha kho, kassapa, sakko devānamindo mama cetasā cetoparivitakkamaññāya mahatiṁ silaṁ upanikkhipi – ‘‘idha, bhante bhagavā, paṁsukūlaṁ parimaddatū’’ti? Sāyaṁ, kassapa, amanussena upanikkhittā silā. Tassa mayhaṁ, kassapa, etadahosi – ‘‘kimhi nu kho ahaṁ ālambitvā uttareyya’’nti? Atha kho, kassapa, kakudhe adhivatthā devatā mama cetasā cetoparivitakkamaññāya sākhaṁ onāmesi – ‘‘idha, bhante bhagavā, ālambitvā uttaratū’’ti? Svāyaṁ āharahattho kakudho. Tassa mayhaṁ, kassapa, etadahosi – ‘‘kimhi nu kho ahaṁ paṁsukūlaṁ vissajjeyya’’nti? Atha kho, kassapa, sakko devānamindo mama cetasā cetoparivitakkamaññāya mahatiṁ silaṁ upanikkhipi – ‘‘idha, bhante bhagavā, paṁsukūlaṁ vissajjetū’’ti? Sāyaṁ, kassapa, amanussena upanikkhittā silāti. Atha kho uruvelakassapassa etadahosi – ‘‘mahiddhiko mahāsamaṇo mahānubhāvo , yatra hi nāma sakkopi devānamindo veyyāvaccaṁ karissati, na tveva ca kho arahā yathā aha’’nti. Atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:46": "Atha kho uruvelakassapo jaṭilo tassā rattiyā accayena yena bhagavā tenupasaṅkami; upasaṅkamitvā bhagavato kālaṁ ārocesi – ‘‘kālo, mahāsamaṇa, niṭṭhitaṁ bhatta’’nti. ‘‘Gaccha tvaṁ, kassapa, āyāmaha’’nti uruvelakassapaṁ jaṭilaṁ uyyojetvā yāya jambuyā jambudīpo paññāyati, tato phalaṁ gahetvā paṭhamataraṁ āgantvā agyāgāre nisīdi. Addasā kho uruvelakassapo jaṭilo bhagavantaṁ agyāgāre nisinnaṁ, disvāna bhagavantaṁ etadavoca – ‘‘katamena tvaṁ, mahāsamaṇa, maggena āgato, ahaṁ tayā paṭhamataraṁ pakkanto, so tvaṁ paṭhamataraṁ āgantvā agyāgāre nisinno’’ti? ‘‘Idhāhaṁ, kassapa, taṁ uyyojetvā yāya jambuyā jambudīpo paññāyati, tato phalaṁ gahetvā paṭhamataraṁ āgantvā agyāgāre nisinno. Idaṁ kho, kassapa, jambuphalaṁ vaṇṇasampannaṁ gandhasampannaṁ rasasampannaṁ, sace ākaṅkhasi paribhuñjā’’ti. ‘‘Alaṁ, mahāsamaṇa, tvaṁyeva taṁ arahasi, tvaṁyeva taṁ paribhuñjā’’ti. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma maṁ paṭhamataraṁ uyyojetvā yāya jambuyā jambudīpo paññāyati, tato phalaṁ gahetvā paṭhamataraṁ āgantvā agyāgāre nisīdissati, na tveva ca kho arahā yathā aha’’nti. Atha kho bhagavā uruvelakassapassa jaṭilassa bhattaṁ bhuñjitvā tasmiṁyeva vanasaṇḍe vihāsi.",
  "atk-s0510a42:47": "Atha kho uruvelakassapo jaṭilo tassā rattiyā accayena yena bhagavā tenupasaṅkami; upasaṅkamitvā bhagavato kālaṁ ārocesi – ‘‘kālo, mahāsamaṇa, niṭṭhitaṁ bhatta’’nti. ‘‘Gaccha tvaṁ, kassapa, āyāmaha’’nti uruvelakassapaṁ jaṭilaṁ uyyojetvā yāya jambuyā jambudīpo paññāyati, tassā avidūre ambo…pe… tassā avidūre āmalakī…pe… tassā avidūre harītakī…pe… tāvatiṁsaṁ gantvā pāricchattakapupphaṁ gahetvā paṭhamataraṁ āgantvā agyāgāre nisīdi. Addasā kho uruvelakassapo jaṭilo bhagavantaṁ agyāgāre nisinnaṁ, disvāna bhagavantaṁ etadavoca – ‘‘katamena tvaṁ, mahāsamaṇa, maggena āgato, ahaṁ tayā paṭhamataraṁ pakkanto, so tvaṁ paṭhamataraṁ āgantvā agyāgāre nisinno’’ti? ‘‘Idhāhaṁ, kassapa, taṁ uyyojetvā tāvatiṁsaṁ gantvā pāricchattakapupphaṁ gahetvā paṭhamataraṁ āgantvā agyāgāre nisinno. Idaṁ kho, kassapa, pāricchattakapupphaṁ vaṇṇasampannaṁ gandhasampannaṁ, sace ākaṅkhasi gaṇhā’’ti . ‘‘Alaṁ, mahāsamaṇa, tvaṁyeva taṁ arahasi, tvaṁyeva taṁ gaṇhā’’ti. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma maṁ paṭhamataraṁ uyyojetvā tāvatiṁsaṁ gantvā pāricchattakapupphaṁ gahetvā paṭhamataraṁ āgantvā agyāgāre nisīdissati, na tveva ca kho arahā yathā aha’’nti.",
  "atk-s0510a42:48": "Tena kho pana samayena te jaṭilā aggiṁ paricaritukāmā na sakkonti kaṭṭhāni phāletuṁ. Atha kho tesaṁ jaṭilānaṁ etadahosi – ‘‘nissaṁsayaṁ kho mahāsamaṇassa iddhānubhāvo yathā mayaṁ na sakkoma kaṭṭhāni phāletu’’nti. Atha kho bhagavā uruvelakassapaṁ jaṭilaṁ etadavoca – ‘‘phāliyantu, kassapa, kaṭṭhānī’’ti. ‘‘Phāliyantu, mahāsamaṇā’’ti. Sakideva pañca kaṭṭhasatāni phāliyiṁsu. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma kaṭṭhānipi phāliyissanti, na tveva ca kho arahā yathā aha’’nti.",
  "atk-s0510a42:49": "Tena kho pana samayena te jaṭilā aggiṁ paricaritukāmā na sakkonti aggiṁ ujjaletuṁ. Atha kho tesaṁ jaṭilānaṁ etadahosi – ‘‘nissaṁsayaṁ kho mahāsamaṇassa iddhānubhāvo yathā mayaṁ na sakkoma aggiṁ ujjaletu’’nti. Atha kho bhagavā uruvelakassapaṁ jaṭilaṁ etadavoca – ‘‘ujjaliyantu, kassapa, aggī’’ti. ‘‘Ujjaliyantu, mahāsamaṇā’’ti. Sakideva pañca aggisatāni ujjaliyiṁsu. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma aggīpi ujjaliyissanti, na tveva ca kho arahā yathā aha’’nti.",
  "atk-s0510a42:50": "Tena kho pana samayena te jaṭilā aggiṁ paricaritvā na sakkonti aggiṁ vijjhāpetuṁ. Atha kho tesaṁ jaṭilānaṁ etadahosi – ‘‘nissaṁsayaṁ kho mahāsamaṇassa iddhānubhāvo yathā mayaṁ na sakkoma aggiṁ vijjhāpetu’’nti. Atha kho bhagavā uruvelakassapaṁ jaṭilaṁ etadavoca – ‘‘vijjhāyantu, kassapa, aggī’’ti. ‘‘Vijjhāyantu, mahāsamaṇā’’ti. Sakideva pañca aggisatāni vijjhāyiṁsu. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma aggīpi vijjhāyissanti, na tveva ca kho arahā yathā aha’’nti.",
  "atk-s0510a42:51": "Tena kho pana samayena te jaṭilā sītāsu hemantikāsu rattīsu antaraṭṭhakāsu himapātasamaye najjā nerañjarāya ummujjantipi nimujjantipi ummujjananimujjanampi karonti. Atha kho bhagavā pañcamattāni mandāmukhisatāni abhinimmini yattha te jaṭilā uttaritvā visibbesuṁ. Atha kho tesaṁ jaṭilānaṁ etadahosi – ‘‘nissaṁsayaṁ kho mahāsamaṇassa iddhānubhāvo yathayimā mandāmukhiyo nimmitā’’ti. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo, yatra hi nāma tāva bahū mandāmukhiyopi abhinimminissati, na tveva ca kho arahā yathā aha’’nti.",
  "atk-s0510a42:52": "Tena kho pana samayena mahā akālamegho pāvassi, mahā udakavāhako sañjāyi, yasmiṁ padese bhagavā viharati so padeso udakena na otthaṭo hoti. Atha kho bhagavato etadahosi – ‘‘yaṁnūnāhaṁ samantā udakaṁ ussāretvā majjhe reṇuhatāya bhūmiyā caṅkameyya’’nti. Atha kho bhagavā samantā udakaṁ ussāretvā majjhe reṇuhatāya bhūmiyā caṅkami. Atha kho uruvelakassapo jaṭilo ‘‘māheva kho mahāsamaṇo udakena vūḷho ahosī’’ti nāvāya sambahulehi jaṭilehi saddhiṁ yasmiṁ padese bhagavā viharati, taṁ padesaṁ agamāsi. Addasā kho uruvelakassapo jaṭilo bhagavantaṁ samantā udakaṁ ussāretvā majjhe reṇuhatāya bhūmiyā caṅkamantaṁ, disvāna bhagavantaṁ etadavoca – ‘‘idaṁ nu tvaṁ, mahāsamaṇā’’ti. ‘‘Ayamahamasmi, kassapā’’ti bhagavā vehāsaṁ abbhuggantvā nāvāya paccuṭṭhāsi. Atha kho uruvelakassapassa jaṭilassa etadahosi – ‘‘mahiddhiko kho mahāsamaṇo mahānubhāvo , yatra hi nāma udakampi na pavāhissati, na tveva ca kho arahā yathā aha’’nti.",
  "atk-s0510a42:53": "Atha kho bhagavato etadahosi – ‘‘cirampi kho imassa moghapurisassa evaṁ bhavissati ‘mahiddhiko kho mahāsamaṇo mahānubhāvo, na tveva ca kho arahā yathā aha’nti, yaṁnūnāhaṁ imaṁ jaṭilaṁ saṁvejeyya’’nti. Atha kho bhagavā uruvelakassapaṁ jaṭilaṁ etadavoca – ‘‘neva ca kho tvaṁ, kassapa, arahā, nāpi arahattamaggasamāpanno, sāpi te paṭipadā natthi, yāya tvaṁ arahā vā assasi arahattamaggaṁ vā samāpanno’’ti. Atha kho uruvelakassapo jaṭilo bhagavato pādesu sirasā nipatitvā bhagavantaṁ etadavoca – ‘‘labheyyāhaṁ, bhante, bhagavato santike pabbajjaṁ, labheyyaṁ upasampada’’nti. ‘‘Tvaṁ khosi, kassapa, pañcannaṁ jaṭilasatānaṁ nāyako vināyako aggo pamukho pāmokkho, tepi tāva apalokehi, yathā te maññissanti, tathā te karissantī’’ti. Atha kho uruvelakassapo jaṭilo yena te jaṭilā tenupasaṅkami; upasaṅkamitvā te jaṭile etadavoca – ‘‘icchāmahaṁ, bho, mahāsamaṇe brahmacariyaṁ carituṁ, yathā bhavanto maññanti tathā karontū’’ti. ‘‘Cirapaṭikā mayaṁ, bho, mahāsamaṇe abhippasannā, sace bhavaṁ mahāsamaṇe brahmacariyaṁ carissati, sabbeva mayaṁ mahāsamaṇe brahmacariyaṁ carissāmā’’ti. Atha kho te jaṭilā kesamissaṁ jaṭāmissaṁ khārikājamissaṁ aggihutamissaṁ udake pavāhetvā yena bhagavā tenupasaṅkamiṁsu; upasaṅkamitvā bhagavato pādesu sirasā nipatitvā bhagavantaṁ etadavocuṁ – ‘‘labheyyāma mayaṁ, bhante, bhagavato santike pabbajjaṁ, labheyyāma upasampada’’nti. ‘‘Etha, bhikkhavo’’ti bhagavā avoca – ‘‘svākkhāto dhammo, caratha brahmacariyaṁ sammā dukkhassa antakiriyāyā’’ti. Sāva tesaṁ āyasmantānaṁ upasampadā ahosi.",
  "atk-s0510a42:54": "Addasā kho nadīkassapo jaṭilo kesamissaṁ jaṭāmissaṁ khārikājamissaṁ aggihutamissaṁ udake vuyhamāne, disvānassa etadahosi – ‘‘māheva me bhātuno upasaggo ahosī’’ti, jaṭile pāhesi – ‘‘gacchatha me bhātaraṁ jānāthā’’ti, sāmañca tīhi jaṭilasatehi saddhiṁ yenāyasmā uruvelakassapo tenupasaṅkami; upasaṅkamitvā āyasmantaṁ uruvelakassapaṁ etadavoca – ‘‘idaṁ nu kho, kassapa, seyyo’’ti? ‘‘Āmāvuso, idaṁ seyyo’’ti. Atha kho te jaṭilā kesamissaṁ jaṭāmissaṁ khārikājamissaṁ aggihutamissaṁ udake pavāhetvā yena bhagavā tenupasaṅkamiṁsu; upasaṅkamitvā bhagavato pādesu sirasā nipatitvā bhagavantaṁ etadavocuṁ – ‘‘labheyyāma mayaṁ, bhante, bhagavato santike pabbajjaṁ, labheyyāma upasampada’’nti. ‘‘Etha, bhikkhavo’’ti bhagavā avoca – ‘‘svākkhāto dhammo, caratha brahmacariyaṁ sammā dukkhassa antakiriyāyā’’ti. Sāva tesaṁ āyasmantānaṁ upasampadā ahosi.",
  "atk-s0510a42:55": "Addasā kho gayākassapo jaṭilo kesamissaṁ jaṭāmissaṁ khārikājamissaṁ aggihutamissaṁ udake vuyhamāne, disvānassa etadahosi – ‘‘māheva me bhātūnaṁ upasaggo ahosī’’ti, jaṭile pāhesi – ‘‘gacchatha me bhātaro jānāthā’’ti, sāmañca dvīhi jaṭilasatehi saddhiṁ yenāyasmā uruvelakassapo tenupasaṅkami; upasaṅkamitvā āyasmantaṁ uruvelakassapaṁ etadavoca – ‘‘idaṁ nu kho, kassapa, seyyo’’ti? ‘‘Āmāvuso, idaṁ seyyo’’ti. Atha kho te jaṭilā kesamissaṁ jaṭāmissaṁ khārikājamissaṁ aggihutamissaṁ udake pavāhetvā yena bhagavā tenupasaṅkamiṁsu; upasaṅkamitvā bhagavato pādesu sirasā nipatitvā bhagavantaṁ etadavocuṁ – ‘‘labheyyāma mayaṁ, bhante, bhagavato santike pabbajjaṁ, labheyyāma upasampada’’nti. ‘‘Etha, bhikkhavo’’ti, bhagavā avoca – ‘‘svākkhāto dhammo, caratha brahmacariyaṁ sammā dukkhassa antakiriyāyā’’ti. Sāva tesaṁ āyasmantānaṁ upasampadā ahosi.",
  "atk-s0510a42:56": "‘‘Bhagavato adhiṭṭhānena pañca kaṭṭhasatāni na phāliyiṁsu, phāliyiṁsu, aggī na ujjaliyiṁsu, ujjaliyiṁsu, na vijjhāyiṁsu, vijjhāyiṁsu, pañca mandāmukhisatāni abhinimmini, etena nayena aḍḍhuḍḍhapāṭihāriyasahassāni honti.",
  "atk-s0510a42:57": "‘‘Atha kho bhagavā uruvelāyaṁ yathābhirantaṁ viharitvā yena gayāsīsaṁ tena cārikaṁ pakkāmi mahatā bhikkhusaṅghena saddhiṁ sahassena sabbeheva purāṇajaṭilehi. Tatra sudaṁ bhagavā gayāyaṁ viharati gayāsīse saddhiṁ bhikkhusahassena. Tatra kho bhagavā bhikkhu āmantesi (saṁ. ni. 4.28) – ‘sabbaṁ, bhikkhave, ādittaṁ, kiñca, bhikkhave, sabbaṁ ādittaṁ, cakkhu, bhikkhave, ādittaṁ, rūpā ādittā, cakkhuviññāṇaṁ ādittaṁ, cakkhusamphasso āditto, yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. Kena ādittaṁ, rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmi? Sotaṁ ādittaṁ, saddā ādittā…pe… ghānaṁ ādittaṁ, gandhā ādittā…pe… jivhā ādittā, rasā ādittā…pe… kāyo āditto, phoṭṭhabbā ādittā…pe… mano āditto, dhammā ādittā, manoviññāṇaṁ ādittaṁ, manosamphasso āditto, yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ādittaṁ. Kena ādittaṁ, rāgagginā dosagginā mohagginā ādittaṁ, jātiyā jarāya maraṇena sokehi paridevehi dukkhehi domanassehi upāyāsehi āditta’’’nti vadāmi.",
  "atk-s0510a42:58": "‘‘Evaṁ passaṁ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. Sotasmimpi nibbindati, saddesupi nibbindati…pe… ghānasmimpi nibbindati, gandhesupi nibbindati…pe… jivhāyapi nibbindati, rasesupi nibbindati…pe… kāyasmimpi nibbindati, phoṭṭhabbesupi nibbindati…pe… manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati, yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. Nibbindaṁ virajjati , virāgā vimuccati, vimuttasmiṁ vimuttamiti ñāṇaṁ hoti, ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī’’ti.",
  "atk-s0510a42:59": "Imasmiñca pana veyyākaraṇasmiṁ bhaññamāne tassa bhikkhusahassassa anupādāya āsavehi cittāni vimucciṁsu.",
  "atk-s0510a42:60": "29. Evaṁ ādittapariyāyadesanaṁ sutvā saha paṭisambhidāhi arahattaṁ sampatto nadīkassapo thero somanassajāto attano pubbacaritāpadānaṁ pakāsento padumuttarassa bhagavatotiādimāha. Tattha aggaphalanti uttamaphalaṁ, attanā ropitaambarukkhassa ādimhi gahitaphalaṁ vā. Sesaṁ suviññeyyamevāti.",
  "atk-s0510a42:61": "Nadīkassapattheraapadānavaṇṇanā samattā.",
  "atk-s0510a42:62": "3. Gayākassapattheraapadānavaṇṇanā",
  "atk-s0510a42:63": "Tatiyāpadāne ajinacammavatthohantiādikaṁ āyasmato gayākassapattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto ito ekatiṁsakappe sikhissa bhagavato kāle kulagehe nibbatto viññutaṁ patto nissaraṇajjhāsayatāya gharāvāsaṁ pahāya tāpasapabbajjaṁ pabbajitvā araññāyatane assamaṁ māpetvā vanamūlaphalāhāro vasati. Tena ca samayena bhagavā eko adutiyo tassa assamasamīpenāgacchi, so bhagavantaṁ disvā pasannamānaso upasaṅkamitvā vanditvā ekamantaṁ ṭhito velaṁ olokento manoharāni kolaphalāni satthu upanesi. So tena puññakammena devamanussesu saṁsaranto imasmiṁ buddhuppāde brāhmaṇakule nibbattitvā vayappatto nissaraṇajjhāsayatāya gharāvāsaṁ pahāya tāpasapabbajjaṁ pabbajitvā dvīhi tāpasasatehi saddhiṁ gayāya viharati. Gayāya vasanato hissa kassapagottatāya ca gayākassapoti samaññā ahosi. So bhagavato saddhiṁ parisāya ehibhikkhūpasampadaṁ datvā nadīkassapassa vuttanayena ādittapariyāya desanāya ovadiyamāno arahatte patiṭṭhāsi.",
  "atk-s0510a42:64": "35. So arahattaṁ patvā somanassajāto attano pubbacaritāpadānaṁ pakāsento ajinacammavatthohantiādimāha . Tattha ajinacammavatthoti tāpasapabbajitattā ajinacammanivāsanapāvuraṇoti attho. Khāribhāradharoti tāpasakāle tāpasaparikkhāraparipuṇṇakājadharoti attho. Khārikatāpasaparikkhāre pūretvā. Kolaṁ ahāsi assamanti kolaphalaṁ assame pūretvā assame nisinnoti attho. Agopayinti pāṭhe kolaphalaṁ pariyesitvā assamaṁ gopesiṁ rakkhinti attho. Sesaṁ sabbaṁ uttānatthamevāti.",
  "atk-s0510a42:65": "Gayākassapattheraapadānavaṇṇanā samattā.",
  "atk-s0510a42:66": "4. Kimilattheraapadānavaṇṇanā",
  "atk-s0510a42:67": "Catutthāpadāne nibbute kakusandhamhītiādikaṁ āyasmato kimilattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto kakusandhassa bhagavato kāle kulagehe nibbattitvā viññutaṁ patto parinibbute satthari tassa dhātuyo uddissa salalamālāhi maṇḍapaṁ kāretvā pūjaṁ akāsi. So tena puññakammena tāvatiṁsesu uppajjitvā aparāparaṁ devamanussesu saṁsaranto imasmiṁ buddhuppāde kapilavatthunagare sakyarājakule nibbattitvā kimiloti tassa nāmaṁ akāsi. So vayappatto bhogasampattiyā pamatto viharati. Tassa ñāṇaparipākaṁ ñatvā saṁvegajananatthaṁ anupiyāyaṁ viharanto satthā paṭhamayobbane ṭhitaṁ ramaṇīyaṁ itthirūpaṁ abhinimminitvā purato dassetvā puna anukkamena yathā jarārogavipattīhi abhibhūtā dissati, tathā akāsi. Taṁ disvā kimilakumāro ativiya saṁvegajāto attano saṁvegaṁ pakāsento bhagavato pākaṭaṁ katvā laddhānusāsano arahattaṁ pāpuṇi.",
  "atk-s0510a42:68": "42. So arahattaṁ patvā somanassajāto attano pubbacaritāpadānaṁ pakāsento nibbute kakusandhamhītiādimāha. Brāhmaṇamhi vusīmatīti pañcahi vasitāhi vasippattamhi bhagavati. Brāhmaṇassa sabbaguṇagaṇehi maṇḍitattā abhivūḷhītattā brāhmaṇamhi kakusandhe bhagavati parinibbuteti attho. Sesaṁ sabbaṁ uttānamevāti.",
  "atk-s0510a42:69": "Kimilattheraapadānavaṇṇanā samattā.",
  "atk-s0510a42:70": "5. Vajjiputtattheraapadānavaṇṇanā",
  "atk-s0510a42:71": "Sahassaraṁsībhagavātiādikaṁ āyasmato vajjiputtattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito catunavutikappe ekaṁ paccekabuddhaṁ bhikkhāya gacchantaṁ disvā pasannamānaso kadaliphalāni adāsi. So tena puññakammena devamanussesu saṁsaranto imasmiṁ buddhuppāde vesāliyaṁ licchavirājakumāro hutvā nibbatti, vajjirājaputtattā vajjiputtotvevassa samaññā. So daharo hutvā hatthisippādisikkhanakālepi hetusampannatāya nissaraṇajjhāsayova hutvā vicaranto satthu dhammadesanaṁ sutvā paṭiladdhasaddho satthu santike pabbajitvā vipassanāya kammaṁ katvā nacirasseva chaḷabhiñño ahosi. Chaḷabhiñño pana hutvā aparabhāge aciraparinibbute satthari dhammaṁ saṅgāyituṁ saṅketaṁ katvā mahātheresu tattha tattha viharantesu ekadivasaṁ āyasmantaṁ ānandaṁ sekhaṁyeva samānaṁ mahatiyā parisāya parivutaṁ dhammaṁ desentaṁ disvā tassa uparimaggādhigamāya ussāhaṁ janento –",
  "atk-s0510a42:72": "‘‘Rukkhamūlagahanaṁ pasakkiya, nibbānaṁ hadayasmiṁ opiya;",
  "atk-s0510a42:73": "Jhāya gotama mā ca pamādo, kiṁ te biḷibiḷikā karissatī’’ti. (theragā. 119) – gāthaṁ abhāsi;",
  "atk-s0510a42:74": "Tattha rukkhamūlagahananti rukkhamūlabhūtaṁ gahanaṁ, gahanañhi atthi, na rukkhamūlaṁ, rukkhamūlañca atthi, na gahanaṁ, tesu rukkhamūlaggahaṇena ṭhānassa chāyāya sampannatāya vātātapaparissayābhāvaṁ dīpeti, gahanaggahaṇena nivātabhāvena vātaparissayābhāvaṁ janasambādhābhāvañca dasseti, tadubhayena ca bhāvanāyogyataṁ. Pasakkiyāti upagantvā. Nibbānaṁ hadayasmiṁ opiyāti ‘‘evaṁ mayā paṭipajjitvā nibbānaṁ adhigantabba’’nti nibbutiṁ hadaye ṭhapetvā citte katvā. Jhāyāti tilakkhaṇūpanijjhānena jhāya, vipassanābhāvanāsahitaṁ maggabhāvanaṁ bhāvehi. Gotamāti dhammabhaṇḍāgārikaṁ gottenālapati. Mā ca pamādoti adhikusalesu dhammesu mā pamādaṁ āpajji. Idāni yādiso therassa pamādo, taṁ paṭikkhepavasena dassento ‘‘kiṁ te biḷibiḷikā karissatī’’ti āha. Tattha biḷibiḷikāti biḷibiḷikiriyā, biḷibiḷitisaddapavatti yathā niratthakā, evaṁ biḷibiḷikāsadisā janapaññatti. Kiṁ te karissatīti kīdisaṁ atthaṁ tuyhaṁ sādhessati, tasmā janapaññattiṁ pahāya sadatthapasuto hohīti ovādaṁ adāsi.",
  "atk-s0510a42:75": "Taṁ sutvā aññehi vuttena vissagandhavāyanavacanena saṁvegajāto bahudeva rattiṁ caṅkamena vītināmento vipassanaṁ ussukkāpetvā senāsanaṁ pavisitvā mañcake nisinnamattova ‘‘kiñci sayāmī’’ti sīsaṁ bimbohanamasampattaṁ pādaṁ bhūmito uggataṁ sarīrassa ākāsagatakkhaṇeyeva arahattaṁ pāpuṇi.",
  "atk-s0510a42:76": "49. Vajjiputtatthero aparabhāge somanassajāto attano pubbacaritāpadānaṁ pakāsento sahassaraṁsī bhagavātiādimāha. Tattha sahassaraṁsīti ettha ‘‘anekasatasahassaraṁsī’’ti vattabbe gāthābandhasukhatthaṁ ‘‘sahassaraṁsī’’ti vuttanti veditabbaṁ. Sesaṁ suviññeyyamevāti.",
  "atk-s0510a42:77": "Vajjiputtattheraapadānavaṇṇanā samattā.",
  "atk-s0510a42:78": "6. Uttarattheraapadānavaṇṇanā",
  "atk-s0510a42:79": "Chaṭṭhāpadāne sumedho nāma sambuddhotiādikaṁ āyasmato uttarasāmaṇerassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sumedhassa bhagavato kāle vijjādharo hutvā ākāsena vicarati. Tena ca samayena satthā tasseva anuggaṇhanatthaṁ vanantare aññatarasmiṁ rukkhamūle nisīdi chabbaṇṇabuddharaṁsiyo vissajjento. So antalikkhena gacchanto bhagavantaṁ disvā pasannamānaso ākāsato oruyha suvisuddhehi vipulehi kaṇikārapupphehi bhagavantaṁ pūjesi, pupphāni buddhānubhāvena satthu upari chattākārena aṭṭhaṁsu, so tena bhiyyosomattāya pasannacitto hutvā aparabhāge kālaṁ katvā tāvatiṁsesu nibbattitvā dibbasampattiṁ anubhavanto yāvatāyukaṁ tattha ṭhatvā tato cuto devamanussesu saṁsaranto imasmiṁ buddhuppāde rājagahe brāhmaṇamahāsālassa putto hutvā nibbatti, uttarotissa nāmaṁ ahosi. So viññutaṁ patto brāhmaṇavijjāsu nipphattiṁ gantvā jātiyā rūpena vijjāya vayena sīlācārena ca lokassa sambhāvanīyo jāto.",
  "atk-s0510a42:80": "Tassa taṁ sampattiṁ disvā vassakāro magadhamahāmatto attano dhītaraṁ dātukāmo hutvā attano adhippāyaṁ pavedesi. So nissaraṇajjhāsayatāya taṁ paṭikkhipitvā kālena kālaṁ dhammasenāpatiṁ payirupāsanto tassa santike dhammaṁ sutvā paṭiladdhasaddho pabbajitvā vattasampanno hutvā theraṁ upaṭṭhahati.",
  "atk-s0510a42:81": "Tena ca samayena therassa aññataro ābādho uppanno, tassa bhesajjatthāya uttaro sāmaṇero pātova pattacīvaramādāya vihārato nikkhanto antarāmagge taḷākassa samīpe pattaṁ ṭhapetvā udakasamīpaṁ gantvā mukhaṁ dhovati. Atha aññataro umaṅgacoro katakammo ārakkhapurisehi anubaddho aggamaggena nagarato nikkhamitvā palāyanto attanā gahitaṁ ratanabhaṇḍitaṁ sāmaṇerassa patte pakkhipitvā palāyi. Sāmaṇeropi pattasamīpaṁ upagato. Coraṁ anubandhantā rājapurisā sāmaṇerassa patte bhaṇḍikaṁ disvā ‘‘ayaṁ coro, iminā coriyaṁ kata’’nti sāmaṇeraṁ pacchābāhaṁ bandhitvā vassakārassa brāhmaṇassa dassesuṁ. Vassakāro ca tadā rañño vinicchaye niyutto hutvā chejjabhejjaṁ anusāsati, so ‘‘pubbe mama vacanaṁ nādiyi, suddhapāsaṇḍiyesu pabbajī’’ti (theragā. aṭṭha. 1.uttarattheragāthāvaṇṇanā) kammaṁ asodhetvā ghātukāmattāva jīvantameva taṁ sūle uttāsesi.",
  "atk-s0510a42:82": "Athassa bhagavā ñāṇaparipākaṁ oloketvā taṁ ṭhānaṁ gantvā vipphurantahatthanakhamaṇimayūkhasambhinnasitābhatāya paggharantajātihiṅgulakasuvaṇṇarasadhāraṁ viya jālāguṇṭhitamudutalunadīghaṅgulihatthaṁ uttarassa sīse ṭhapetvā ‘‘uttara, idaṁ te purimakammassa phalaṁ uppannaṁ, tattha tayā paccavekkhaṇabalena adhivāsanā kātabbā’’ti vatvā ajjhāsayānurūpaṁ dhammaṁ desesi. Uttaro amatābhisekasadisena satthu hatthasamphassena sañjātappasādasomanassatāya uḷārapītipāmojjaṁ paṭilabhitvā yathāparicitaṁ vipassanāmaggaṁ samārūḷho ñāṇassa paripākaṁ gatattā satthu ca desanāvilāsena tāvadeva maggapaṭipāṭiyā sabbe kilese khepetvā chaḷabhiñño ahosi. Chaḷabhiñño pana hutvā sūlato uṭṭhahitvā parānuddayāya ākāse ṭhatvā pāṭihāriyaṁ dassesi. Mahājano acchariyabbhutacittajāto ahosi. Tāvadevassa vaṇo saṁrūḷhi, so bhikkhūhi, ‘‘āvuso, tādisadukkhaṁ anubhavanto kathaṁ tvaṁ vipassanaṁ anuyuñjituṁ asakkhī’’ti puṭṭho, ‘‘pageva me, āvuso, saṁsāre ādīnavo, saṅkhārānañca sabhāvo sudiṭṭho, evāhaṁ tādisaṁ dukkhaṁ anubhavantopi asakkhiṁ vipassanaṁ vaḍḍhetvā visesaṁ adhigantu’’nti āha. ‘‘Pubbajātiyā daharakāle makkhikaṁ gahetvā nimbasūlakaṁ gahetvā sūlāropanakīḷaṁ paṭicca evaṁ anekajātisatesu sūlāropanadukkhamanubhavitvā imāya pariyosānajātiyā evarūpaṁ dukkhamanubhūta’’nti āha.",
  "atk-s0510a42:83": "55. Atha aparabhāge pubbakammaṁ saritvā somanassajāto pubbacaritāpadānaṁ pakāsento sumedho nāma sambuddhotiādimāha. Tattha anuttānapadavaṇṇanameva karissāma.",
  "atk-s0510a42:84": "57.Vijjādharo tadā āsinti bāhirakamantādivijjāsiddhiyā ākāsagāmisamattho hutvā caraṇavasena taṁ vijjaṁ rakkhitvā avināsetvā pariharaṇavasena vijjādharayoni āsiṁ ahosinti attho. Antalikkhacaro ahanti antaṁ pariyosānaṁ koṭiṁ likhate saṁkarissatīti antalikkhaṁ. Atha vā antaṁ pariyosānaṁ likhyate olokiyate etenāti antalikkhaṁ, tasmiṁ antalikkhe, ākāse caraṇasīlo ahanti attho. Tisūlaṁ sukataṁ gayhāti tikhiṇaṁ sūlaṁ, aggaṁ āvudhaṁ. Tisūlaṁ sundaraṁ kataṁ, koṭṭanaghaṁsanamaddanapaharaṇavasena suṭṭhu kataṁ sūlāvudhaṁ gayha gahetvā ambarato gacchāmīti attho. Sesaṁ sabbaṁ heṭṭhā vuttanayattāva nayānuyogena suviññeyyamevāti.",
  "atk-s0510a42:85": "Uttarattheraapadānavaṇṇanā samattā.",
  "atk-s0510a42:86": "7. Aparauttarattheraapadānavaṇṇanā",
  "atk-s0510a42:87": "Sattamāpadāne nibbute lokanāthamhītiādikaṁ āyasmato aparassa uttarattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto ito catunnavutikappe siddhatthassa bhagavato kāle kulagehe nibbattitvā vayappatto viññutaṁ patvā sāsane laddhappasādo hutvā upāsakattaṁ nivedesi. So satthari parinibbute attano ñātake sannipātetvā bahupūjāsakkāraṁ saṁharitvā dhātupūjaṁ akāsi. So tena puññakammena devamanussesu saṁsaranto imasmiṁ buddhuppāde sākete brāhmaṇakule nibbattitvā uttaroti laddhanāmo vayappatto kenacideva karaṇīyena sāvatthiṁ gato kaṇḍambamūle kataṁ yamakapāṭihāriyaṁ disvā pasīditvā puna kāḷakārāmasuttadesanāya abhivaḍḍhamānasaddho pabbajitvā satthārā saddhiṁ rājagahaṁ gantvā upasampadaṁ labhitvā tatheva caranto vipassanaṁ paṭṭhapetvā nacirasseva chaḷabhiñño ahosi. Chaḷabhiñño pana hutvā satthari sāvatthiyaṁ viharante buddhupaṭṭhānatthaṁ rājagahato sāvatthiṁ upagato bhikkhūhi – ‘‘kiṁ, āvuso, pabbajjākiccaṁ tayā matthakaṁ pāpita’’nti puṭṭho aññaṁ byākāsi.",
  "atk-s0510a42:88": "93. Arahattaṁ pana patvā somanassajāto attano pubbacaritāpadānaṁ pakāsento nibbute lokanāthamhītiādimāha. Taṁ sabbaṁ heṭṭhā vuttanayattā uttānatthamevāti.",
  "atk-s0510a42:89": "Aparauttarattheraapadānavaṇṇanā samattā.",
  "atk-s0510a42:90": "8. Bhaddajittheraapadānavaṇṇanā",
  "atk-s0510a42:91": "Aṭṭhamāpadāne ogayhāhaṁ pokkharaṇintiādikaṁ āyasmato bhaddajittherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle brāhmaṇakule nibbattitvā viññutaṁ patto brāhmaṇānaṁ vijjāsippesu pāraṁ gantvā kāme pahāya tāpasapabbajjaṁ pabbajitvā araññāyatane assamaṁ kāretvā vasanto ekadivasaṁ satthāraṁ ākāsena gacchantaṁ disvā pasannamānaso añjaliṁ paggayha aṭṭhāsi. Satthā tassa ajjhāsayaṁ disvā ākāsato otari. Otiṇṇassa pana bhagavato madhuñca bhisamuḷālañca sappikhīrañca upanāmesi, tassa taṁ bhagavā anukammaṁ upādāya paṭiggahetvā anumodanaṁ katvā pakkāmi. So tena puññakammena tusitesu nibbatto tattha yāvatāyukaṁ ṭhatvā tato cuto aparāparaṁ sugatīsuyeva saṁsaranto vipassissa bhagavato kāle mahaddhano seṭṭhi hutvā aṭṭhasaṭṭhibhikkhusatasahassaṁ bhojetvā ticīvarena acchādesi.",
  "atk-s0510a42:92": "Evaṁ bahuṁ kusalaṁ katvā devaloke nibbatti. Tattha yāvatāyukaṁ ṭhatvā tato cavitvā manussalokesu uppanno buddhasuññe loke pañca paccekabuddhasatāni catūhi paccayehi upaṭṭhahitvā tato cuto rājakule nibbattitvā rajjaṁ anusāsanto attano puttaṁ paccekabodhiṁ adhigantvā ṭhitaṁ upaṭṭhahitvā tassa parinibbutassa dhātuyo gahetvā cetiyaṁ katvā pūjesi. Evaṁ tattha tattha tāni tāni puññāni katvā imasmiṁ buddhuppāde bhaddiyanagare asītikoṭivibhavassa bhaddiyaseṭṭhissa ekaputtako hutvā nibbatti, bhaddajītissa nāmaṁ ahosi. Tassa kira issariyabhogaparivārasampatti carimabhave bodhisattassa viya ahosi.",
  "atk-s0510a42:93": "Tadā satthā sāvatthiyaṁ vasitvā bhaddajikumāraṁ saṅgaṇhanatthāya mahatā bhikkhusaṅghena saddhiṁ bhaddiyanagaraṁ gantvā jātiyāvane vasi tassa ñāṇaparipākaṁ āgamayamāno. Sopi uparipāsāde nisinno sīhapañjaraṁ vivaritvā olokento bhagavato santike dhammaṁ sotuṁ gacchantaṁ mahājanaṁ disvā, ‘‘katthāyaṁ mahājano gacchatī’’ti pucchitvā taṁ kāraṇaṁ sutvā sayampi mahatā parivārena satthu santikaṁ gantvā dhammaṁ suṇanto sabbābharaṇapaṭimaṇḍitova sabbakilese khepetvā arahattaṁ pāpuṇi. Arahatte pana tena adhigate satthā bhaddiyaseṭṭhiṁ āmantesi – ‘‘tava putto alaṅkatapaṭiyatto dhammaṁ suṇanto arahatte patiṭṭhāsi, tenassa idāneva pabbajituṁ yuttaṁ, no ce pabbajissati, parinibbāyissatī’’ti. Seṭṭhi ‘‘na mayhaṁ puttassa daharasseva sato parinibbānena kiccaṁ atthi, pabbājetha na’’nti āha. Taṁ satthā pabbājetvā upasampādetvā tattha sattāhaṁ vasitvā koṭigāmaṁ pāpuṇi, so ca gāmo gaṅgātīre ahosi . Koṭigāmavāsino ca buddhappamukhassa bhikkhusaṅghassa mahādānaṁ pavattesuṁ. Bhaddajitthero satthārā anumodanāya āraddhamattāya bahigāmaṁ gantvā ‘‘gaṅgātīre maggasamīpe satthu āgatakāle vuṭṭhahissāmī’’ti kālaparicchedaṁ katvā aññatarasmiṁ rukkhamūle samāpattiṁ samāpajjitvā nisīdi. Mahātheresu āgacchantesupi avuṭṭhahitvā satthu āgatakāleyeva vuṭṭhāsi. Puthujjanā bhikkhū – ‘‘ayaṁ adhunā pabbajito, mahātheresu āgacchantesu mānathaddho hutvā na vuṭṭhāsī’’ti ujjhāyiṁsu.",
  "atk-s0510a42:94": "Koṭigāmavāsino satthu bhikkhusaṅghassa ca bahū nāvāsaṅghāṭe bandhiṁsu. Satthā ‘‘bhaddajissānubhāvaṁ pakāsemī’’ti nāvāya ṭhatvā ‘‘kahaṁ bhaddajī’’ti pucchi. Bhaddajitthero – ‘‘sohaṁ, bhante’’ti satthāraṁ upasaṅkamitvā añjaliṁ katvā aṭṭhāsi. Satthā ‘‘ehi, bhaddaji, amhehi saddhiṁ ekanāvaṁ abhiruhā’’ti. So uppatitvā satthu ṭhitanāvāyaṁ aṭṭhāsi. Satthā gaṅgāya majjhe gatakāle, ‘‘bhaddaji, tayā mahāpanādakāle ajjhāvuṭṭharatanapāsādo kaha’’nti āha. ‘‘Imasmiṁ ṭhāne nimuggo, bhante’’ti. ‘‘Tena hi, bhaddaji, sabrahmacārīnaṁ kaṅkhaṁ chindā’’ti. Tasmiṁ khaṇe thero satthāraṁ vanditvā iddhibalena gantvā pāsādathūpikaṁ pādaṅgulantarena sannirujjhitvā pañcavīsatiyojanaṁ pāsādaṁ gahetvā ākāse uppati, uppatanto ca paññāsayojanāni ukkhipi. Athassa purimabhave ñātakā pāsādagatena lobhena macchakacchapamaṇḍūkā hutvā nibbattā tasmiṁ pāsāde uṭṭhahante parivattitvā patiṁsu. Satthā te sampatante disvā ‘‘ñātakā te, bhaddaji, kilamantī’’ti āha. Thero satthu vacanena pāsādaṁ vissajjesi. Pāsādo yathāṭhāneyeva patiṭṭhahi. Satthā pāraṅgato bhikkhūhi – ‘‘kadā, bhante, bhaddajittherena ayaṁ pāsādo ajjhāvuṭṭho’’ti puṭṭho mahāpanādajātakaṁ (jā. 1.3.40 ādayo) kathetvā bahujanaṁ dhammāmataṁ pāyesi.",
  "atk-s0510a42:95": "98. Thero pana arahattaṁ patto pubbasambhāraṁ saritvā somanassajāto pubbacaritāpadānaṁ pakāsetuṁ ogayhāhaṁ pokkharaṇintiādimāha. Tattha ogayhāhaṁ pokkharaṇinti puthunānāanekamahoghehi khaṇitattā ‘‘pokkharaṇī’’ti laddhanāmaṁ jalāsayaṁ ogayha ogahetvā pavisitvā ajjhogāhetvā ghāsahetukhādanatthāya tattha pokkharaṇiyaṁ pavisitvā bhisaṁ padumapuṇḍarīkamūlaṁ uddharāmīti attho. Sesaṁ heṭṭhā vuttanayattā uttānapadatthattā ca nayānusārena suviññeyyamevāti.",
  "atk-s0510a42:96": "Bhaddajittheraapadānavaṇṇanā samattā.",
  "atk-s0510a42:97": "9. Sivakattheraapadānavaṇṇanā",
  "atk-s0510a42:98": "Navamāpadāne esanāya carantassātiādikaṁ āyasmato sivakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle kulagehe nibbattitvā viññutaṁ patto ekadivasaṁ bhagavantaṁ piṇḍāya carantaṁ disvā pasannamānaso pattaṁ ādāya kummāsassa pūretvā adāsi. So tena puññakammena devamanussesu saṁsaranto imasmiṁ buddhuppāde rājagahe brāhmaṇakulagehe nibbattitvā sivakotissa nāmaṁ ahosi. So vayappatto vijjāsippesu nipphattiṁ gato nekkhammajjhāsayatāya kāme pahāya tāpasapabbajjaṁ pabbajitvā vicaranto satthāraṁ upasaṅkamitvā dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi.",
  "atk-s0510a42:99": "117. Arahattaṁ patvā somanassajāto attano pubbacaritāpadānaṁ pakāsento esanāya carantassātiādimāha. Taṁ sabbaṁ suviññeyyamevāti.",
  "atk-s0510a42:100": "Sivakattheraapadānavaṇṇanā samattā.",
  "atk-s0510a42:101": "10. Upavānattheraapadānavaṇṇanā",
  "atk-s0510a42:102": "Dasamāpadāne padumuttaro nāma jinotiādikaṁ āyasmato upavānattherassa apadānaṁ. Ayaṁ kira purimabuddhesu katādhikāro tattha tattha bhave vivaṭṭūpanissayāni puññāni upacinanto kenaci kammacchiddena padumuttarassa bhagavato kāle dalliddakule nibbattitvā viññutaṁ patto bhagavati parinibbute tassa dhātuṁ gahetvā manussadevanāgagaruḷayakkhakumbhaṇḍagandhabbehi sattaratanamaye sattayojanike thūpe kate tattha sudhotaṁ attano uttarāsaṅgaṁ veḷagge ābandhitvā dhajaṁ katvā pūjaṁ akāsi. Taṁ gahetvā abhisammatako nāma yakkhasenāpati devehi cetiyapūjārakkhaṇatthaṁ ṭhapito adissamānakāyo ākāse dhārento cetiyaṁ tikkhattuṁ padakkhiṇaṁ akāsi. Taṁ disvā bhiyyosomattāya pasannamānaso ahosi. So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā upavānoti laddhanāmo vayappatto jetavanapaṭiggahaṇe buddhānubhāvaṁ disvā paṭiladdhasaddho pabbajitvā vipassanāya kammaṁ karonto chaḷabhiñño ahosi. Athāyasmā upavāno bhagavato upaṭṭhāko ahosi . Tena ca samayena bhagavato vātābādho uppajji. Therassa gihisahāyo devahito nāma brāhmaṇo sāvatthiyaṁ paṭivasati. So theraṁ catūhi paccayehi pavāresi. Athāyasmā upavāno nivāsetvā pattacīvaraṁ gahetvā tassa brāhmaṇassa nivesanaṁ upagañchi. Brāhmaṇo ‘‘kenaci maññe payojanena thero āgato bhavissatī’’ti ñatvā ‘‘vadeyyātha, bhante, kenattho’’ti āha. Thero tassa brāhmaṇassa payojanaṁ ācikkhanto –",
  "atk-s0510a42:103": "‘‘Arahaṁ sugato loke, vātehābādhiko muni;",
  "atk-s0510a42:104": "Sace uṇhodakaṁ atthi, munino dehi brāhmaṇa.",
  "atk-s0510a42:105": "‘‘Pūjito pūjaneyyānaṁ, sakkareyyāna sakkato;",
  "atk-s0510a42:106": "Apacitopaceyyānaṁ, tassa icchāmi hātave’’ti. (theragā. 185-186) –",
  "atk-s0510a42:107": "Gāthādvayaṁ abhāsi.",
  "atk-s0510a42:108": "Tassattho – yo imasmiṁ loke pūjaneyyānaṁ pūjetabbehi sakkādīhi devehi mahābrahmādīhi ca brahmehi pūjito, sakkareyyānaṁ sakkātabbehi bimbisārakosalarājādīhi sakkato, apaceyyānaṁ apacāyitabbehi mahesīhi khīṇāsavehi apacito, kilesehi ārakattādinā arahaṁ, sobhanagamanādinā sugato sabbaññū muni mayhaṁ satthā devadevo sakkānaṁ atisakko brahmānaṁ atibrahmā, so dāni vātehi vātahetu vātakkhobhanimittaṁ ābādhiko jāto. Sace , brāhmaṇa, uṇhodakaṁ atthi, tassa vātābādhavūpasamanatthaṁ taṁ hātave upanetuṁ icchāmīti.",
  "atk-s0510a42:109": "Taṁ sutvā brāhmaṇo uṇhodakaṁ tadanurūpaṁ vātaharañca bhesajjaṁ bhagavato upanāmesi. Tena ca satthu rogo vūpasami. Tassa bhagavā anumodanaṁ akāsi.",
  "atk-s0510a42:110": "122. Athāyasmā upavāno aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha. Tattha padumuttarotiādīni pubbe vuttatthāneva.",
  "atk-s0510a42:111": "123.Mahājanā samāgammāti sakalajambudīpavāsino rāsibhūtāti attho. Citakaṁ katvāti yojanubbedhaṁ candanarāsicitakaṁ katvā bhagavato sarīraṁ tattha abhiropayiṁsūti sambandho.",
  "atk-s0510a42:112": "124.Sarīrakiccaṁkatvānāti ādahanāti agginā dahanakiccaṁ katvāti attho.",
  "atk-s0510a42:113": "127-28.Jaṅghā maṇimayā āsīti manussehi katathūpe jaṅghā pupphavāhatthaṁ caritaṭṭhānaṁ maṇimayā indanīlamaṇinā katāti attho. Mayampīti sabbe devā thūpaṁ karissāmāti attho.",
  "atk-s0510a42:114": "129.Dhātu āveṇikā natthīti devamanussehi visuṁ visuṁ cetiyaṁ kātuṁ āveṇikā visuṁ dhātu natthi, taṁ dassento sarīraṁ ekapiṇḍitanti āha. Adhiṭṭhānabalena sakalasarīradhātu ekaghanasilāmayapaṭimā viya ekameva ahosīti attho. Imamhi buddhathūpamhīti sakalajambudīpavāsīhi katamhi imamhi suvaṇṇathūpamhi mayaṁ sabbe samāgantvā kañcukathūpaṁ karissāmāti attho.",
  "atk-s0510a42:115": "133.Indanīlaṁ mahānīlanti indīvarapupphavaṇṇābhaṁ maṇi indanīlamaṇi. Tato adhikavaṇṇatā mahāmaṇi indanīlamaṇayo ca mahānīlamaṇayo ca jotirasamaṇijātiraṅgamaṇayo ca ekato sannipātetvā rāsī katvā suvaṇṇathūpe kañcukathūpaṁ katvā achādayunti sambandho.",
  "atk-s0510a42:116": "144.Paccekaṁbuddhaseṭṭhassāti buddhuttamassa pati ekaṁ visuṁ uparichadanena thūpaṁ akaṁsūti attho.",
  "atk-s0510a42:117": "147.Kumbhaṇḍā guyhakātathāti kumbhamattāni aṇḍāni yesaṁ devānaṁ te kumbhaṇḍā, paṭicchādetvā niguhitvā paṭicchādanato garuḷā guyhakā nāma jātā, te kumbhaṇḍā guyhakāpi thūpaṁ akaṁsūti attho.",
  "atk-s0510a42:118": "151.Atibhonti na tassābhāti tassa cetiyassa pabhaṁ candasūriyatārakānaṁ pabhā na atibhonti, na ajjhottharantīti attho.",
  "atk-s0510a42:119": "158.Ahampi kāraṁ kassāmīti tādino lokanāthassa thūpasmiṁ ahampi kāraṁ puññakiriyaṁ kusalakammaṁ dhajapaṭākapūjaṁ karissāmīti attho.",
  "atk-s0510a42:120": "Upavānattheraapadānavaṇṇanā samattā.",
  "atk-s0510a42:121": "11. Raṭṭhapālattheraapadānavaṇṇanā",
  "atk-s0510a42:122": "Ekādasamāpadāne padumuttarassa bhagavatotiādikaṁ āyasmato raṭṭhapālattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle tassa uppattito puretarameva haṁsavatīnagare gahapatimahāsālakule nibbattitvā vayappatto pitu accayena gharāvāse patiṭṭhito ratanakoṭṭhāgārakammikena dassitaṁ aparimāṇaṁ kulavaṁsānugataṁ dhanaṁ disvā ‘‘imaṁ ettakaṁ dhanarāsiṁ mayhaṁ ayyakapayyakādayo attanā saddhiṁ gahetvā gantuṁ nāsakkhiṁsu, mayā pana gahetvā gantuṁ vaṭṭatī’’ti cintetvā kapaṇaddhikādīnaṁ mahādānaṁ deti. So abhiññālābhiṁ ekaṁ tāpasaṁ upaṭṭhahanto tena devalokādhipacce uyyojito yāvajīvaṁ puññāni katvā tato cuto devo hutvā nibbatti. So tattha devaloke devarajjaṁ karonto yāvatāyukaṁ ṭhatvā tato cuto manussaloke bhinnaṁ raṭṭhaṁ sandhāretuṁ samatthassa kulassa ekaputto hutvā nibbatti. Tena ca samayena padumuttaro nāma bhagavā loke uppajjitvā pavattitavaradhammacakko veneyyasattaṁ nibbānamahānagarasaṅkhātakhemantabhūmiṁ sampāpesi. Atha so kulaputto anukkamena viññutaṁ patto ekadivasaṁ upāsakehi saddhiṁ vihāraṁ gato satthāraṁ dhammaṁ desentaṁ disvā pasannacitto parisapariyante nisīdi.",
  "atk-s0510a42:123": "Tena ca samayena satthā ekaṁ bhikkhuṁ saddhāpabbajitānaṁ aggaṭṭhāne ṭhapesi, taṁ disvā pasannamānaso tadatthāya cittaṁ ṭhapetvā satasahassabhikkhuparivārassa bhagavato mahatā sakkārena sattāhaṁ mahādānaṁ pavattetvā paṇidhānaṁ akāsi. Satthā tassa anantarāyena ijjhanabhāvaṁ disvā ‘‘anāgate gotamassa nāma sammāsambuddhassa sāsane saddhāpabbajitānaṁ aggo bhavissatī’’ti byākāsi. So satthāraṁ bhikkhusaṅghañca vanditvā uṭṭhāyāsanā pakkāmi. So tattha yāvatāyukaṁ puññāni katvā tato cavitvā devamanussesu saṁsaranto ito dvānavutikappe phussassa bhagavato kāle satthu vemātikabhātikesu tīsu rājaputtesu satthāraṁ upaṭṭhahantesu tesaṁ puññakiriyāya sahāyakiccaṁ akāsi. Evaṁ tattha tattha bhave taṁ taṁ bahuṁ kusalaṁ upacinitvā sugatīsuyeva saṁsaranto imasmiṁ buddhuppāde kururaṭṭhe thullakoṭṭhikanigame raṭṭhapālaseṭṭhigehe nibbatti, tassa bhinnaṁ raṭṭhaṁ sandhāretuṁ samatthe kule nibbattattā raṭṭhapāloti vaṁsānugatameva nāmaṁ ahosi. So mahatā parivārena vaḍḍhanto anukkamena yobbanaṁ patto mātāpitūhi patirūpena dārena saṁyojetvā mahante ca yase patiṭṭhāpito dibbasampattisadisaṁ sampattiṁ paccanubhoti. Atha bhagavā kururaṭṭhe janapadacārikaṁ caranto thullakoṭṭhikaṁ anupāpuṇi. Taṁ sutvā raṭṭhapālo kulaputto satthāraṁ upasaṅkamitvā satthu santike dhammaṁ sutvā paṭiladdhasaddho sattavāre bhattacchede katvā kicchena kasirena mātāpitaro anujānāpetvā satthāraṁ upasaṅkamitvā pabbajjaṁ yācitvā satthu āṇattiyā aññatarassa therassa santike pabbajitvā yonisomanasikārena kammaṁ karonto vipassanaṁ vaḍḍhetvā arahattaṁ pāpuṇi.",
  "atk-s0510a42:124": "179-180. Athāyasmā aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttarassa bhagavatotiādimāha. Sunāgo so mayā dinnoti tadā mahādhanaseṭṭhi hutvā sabbaṁ sāpateyyaṁ dānamukhe vissajjanasamaye sattappatiṭṭho sundaro nāgo hatthirājā mayā dinno ahosi. Taṁ dassento īsādantotiādimāha. Īsādanto rathaīsappamāṇadanto, so mayā dinno hatthināgo. Urūḷhavāti rājāvahanayoggasamattho, rājāraho vā. Setacchattoti alaṅkāratthāya upaṭṭhahanasetacchattasahitoti attho. Pasobhitoti ārohapariṇāhavā rūpasobhāhi sampannoti attho. Sakappano sahatthipoti hatthialaṅkārasahito hatthigopakasahitoti attho. Itthambhūto hatthināgo padumuttarassa bhagavato mayā dinnoti attho.",
  "atk-s0510a42:125": "181.Mayā bhattaṁ kāretvānāti mayā kārāpitavihāre vasantānaṁ koṭisaṅkhānaṁ bhikkhūnaṁ niccabhattaṁ paṭṭhapetvā mahesino niyyādesinti sambandho.",
  "atk-s0510a42:126": "183.Jalajuttamanāmakoti jalato jāto jalajo, kiṁ taṁ? Padumaṁ, padumena samānanāmattā uttamattā ca padumuttaro nāma bhagavāti attho. Sesaṁ sabbattha uttānatthamevāti.",
  "atk-s0510a42:127": "Raṭṭhapālattheraapadānavaṇṇanā samattā.",
  "atk-s0510a42:128": "Chappaññāsamamahāvaggavaṇṇanā samattā.",
  "atk-s0510a42:129": "Iti visuddhajanavilāsiniyā apadāna-aṭṭhakathāya",
  "atk-s0510a42:130": "Ettāvatā buddhapaccekabuddhasāvakattherāpadāna-aṭṭhakathā samattā.",
  "atk-s0510a42:131": "Nigamanakathā",
  "atk-s0510a42:132": "Sīhaḷadīpake appicchatādiguṇavantānaṁ theravaṁsappadīpānaṁ ānandattherādīnaṁ sabbasattānaṁ taṇhāmānadiṭṭhādayo chedananiggahavivecanādyatthaṁ sattahi māsehi ativiya ārādhanena laddhakosallena bodhisambhāraṁ gavesantena satidhitigativīriyaparakkamantena mahāsamantaguṇasobhanena tipiṭakadharena paṇḍitena ābhataṁ imaṁ apadāna-aṭṭhakathaṁ sabbo sadevaloko jānātūti.",
  "atk-s0510a42:133": "Anena lobhādimalā pajānaṁ, cakkhādirogā vividhā ca dukkhā;",
  "atk-s0510a42:134": "Kalahādibhayā dukkhitā jātā, corādayonatthakarā ca loke.",
  "atk-s0510a42:135": "Nassantu me pañca verā ca pāpā, nassantu gimhe yathā vuṭṭhivātā;",
  "atk-s0510a42:136": "Aṭṭhaṅgikamaggavarena patvā, nibbānapuraṁ paṭipādayāmi.",
  "atk-s0510a42:137": "Sabbadiṭṭhiñca maddanto, rāgadosādipāpake;",
  "atk-s0510a42:138": "Saṁsāravaṭṭaṁ chinditvā, upemi saggamokkhake.",
  "atk-s0510a42:139": "Āṇākhettamhi sabbattha, avīcimhi bhavaggato;",
  "atk-s0510a42:140": "Sabbe dhammānuyāyantu, tayo lokā utupi cāti.",
  "atk-s0510a42:141": "Apadāna-aṭṭhakathā samattā."
}