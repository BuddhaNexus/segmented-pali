{
  "atk-abh03a57:0": "5-22. Saṅkiliṭṭhattikādivaṇṇanā",
  "atk-abh03a57:1": "Saṅkiliṭṭhasaṅkilesikattike sabbaṁ kusalattike vuttanayānusāreneva veditabbaṁ.",
  "atk-abh03a57:2": "79. Vitakkattike yathākammūpagañāṇassa parikammanti dibbacakkhuparikammameva tassa uppādanatthāya parikammaṁ. Uppannassa pana vaḷañjanakāle parikammaṁ sandhāyetaṁ vuttaṁ. Sesamettha yathāpāḷimeva niyyāti.",
  "atk-abh03a57:3": "82. Ti tadārammaṇabhavaṅgamūlabhavaṅgānaṁ vasena vuttaṁ. Sesamettha sabbaṁ pāḷivaseneva veditabbaṁ.",
  "atk-abh03a57:4": "Dassanattike dassanena pahātabbo rāgo uppajjatītiādīsu dassanena pahātabbo puthujjanassa uppajjati. Bhāvanāya pahātabbo sotāpannassāpīti evaṁ uparimassa uparimassa heṭṭhimā heṭṭhimā nuppajjantīti veditabbā. Dassanena pahātabbo dhammo bhāvanāya pahātabbassa dhammassa ekenapi paccayena paccayo na hoti. Sesamettha pāḷiṁ anugantvā kusalattike vuttalakkhaṇavaseneva veditabbaṁ.",
  "atk-abh03a57:5": "Dassanenapahātabbahetukattike dassanenapahātabbahetukādīnaṁ vibhāgo aṭṭhakathākaṇḍe vuttanayeneva veditabbo. Vicikicchuddhaccasahagato moho ahetukattā tatiyapade paviṭṭho. Evamettha yesaṁ dassanabhāvanāhi pahātabbo hetu atthi, te pahātabbahetukā. Yesaṁ so natthi te nevadassanena nabhāvanāyapahātabbahetukāti imaṁ pahātabbahetukavibhāgaṁ ñatvā sesaṁ dassanenapahātabbattike ceva kusalattike ca dassitalakkhaṇānusāreneva veditabbaṁ.",
  "atk-abh03a57:6": "Ācayagāmittike ca paṭiccavārasaṁsaṭṭhavāresu anulomaṁ kusalattikasadisameva. Sesaṁ vissajjanato gaṇanato ca yathāpāḷimeva niyyāti.",
  "atk-abh03a57:7": "Sekkhattike asekkho dhammo sekkhassa dhammassa na kenaci paccayena paccayo. Sekkho asekkhassa anantarapakatūpanissayo pana hoti. Sesamettha yathāpāḷimeva niyyāti, tathā parittattike.",
  "atk-abh03a57:8": "Parittārammaṇattike appamāṇārammaṇācetanāti sekkhānaṁ gotrabhucetanā, paccavekkhaṇacetanātipi vattuṁ vaṭṭati. Vipākānaṁ parittārammaṇānanti paṭisandhiyaṁ kammaṁ ārammaṇaṁ katvā, pavatte cakkhuviññāṇādivasenarūpādiārammaṇaṁ, tadārammaṇavasena javanena gahitaparittārammaṇañca ārammaṇaṁ katvā uppannānaṁ. Ye pana ‘‘gotrabhucittena natthi paṭisandhī’’ti vadanti, te iminā suttena paṭisedhetabbā. Sesamettha pāḷinayeneva veditabbaṁ. Hīnattiko saṅkiliṭṭhattikasadiso.",
  "atk-abh03a57:9": "Micchattattike micchattaniyato sammattaniyatassa, sammattaniyato vā micchattaniyatassa kenaci paccayena paccayo na hoti. Micchattaniyato vā sammattaniyato vā sahajātādhipatirahito nāma natthi. Sammattaniyate ekantato ārammaṇapurejātaṁ natthi, micchattaniyate siyā ārammaṇapurejātaṁ. Aniyataṁ cittaṁ ārabbha niyatā micchādiṭṭhi uppajjeyya. Sesā niyataṁ ārabbha niyataṁ nuppajjati, micchattaniyataṁ garuṁ katvā na koci dhammo uppajjati. Kusalo micchattassa upanissayapaccayo na hoti. Sesamettha pāḷiyaṁ vuttanayeneva veditabbaṁ.",
  "atk-abh03a57:10": "Maggārammaṇattike paṭiccavārassa anulome vipākapaccayo natthi. Kammapaccayepi imasmiṁ tike nānākkhaṇikaṁ na labbhati, tathā uppannattikaatītattikesu. Paccanīye ahetukaṁ maggārammaṇanti ahetukaṁ maggārammaṇaṁ, āvajjanaṁ sandhāyetaṁ vuttaṁ. Sesamettha pāḷianusāreneva veditabbaṁ.",
  "atk-abh03a57:11": "Uppannattike ca atītattike ca paṭiccavārādayo natthi, pañhāvāramattameva labbhati. Kasmā? Paṭiccavārādayo hi sahajātapurejātānaññeva honti. Ime ca tikā atītānāgatamissakā. Uppannattike cettha anantarabhāgiyāpi paccayā na labbhanti. Kasmā? Uppannattike atītassa abhāvato. Uppanno ca anuppanno cāti ime cettha dve dhammā uppannassa ca anuppannassa cāti imesaṁ dvinnaṁ na kenaci paccayena paccayo. Anuppanno ca uppādī cāti ime pana dve uppannassa ārammaṇūpanissayavasena dvīhi paccayehi paccayo. Sesamettha pāḷiyaṁ āgatanayeneva veditabbaṁ.",
  "atk-abh03a57:12": "Atītattike paccuppannaṁ atītānāgatassa, atītānāgatañca atītānāgatassa na kenaci paccayena paccayo. Nibbānaṁ pana dvīsupi imesu tikesu neva paccayato na paccayuppannato labbhati. Sesamidhāpi pāḷiyaṁ āgatanayeneva veditabbaṁ.",
  "atk-abh03a57:13": "Ajjhattattike ajjhattabahiddhāpadaṁ na gahitaṁ. Ajjhattabahiddhāsaṅkhātā hi ubho rāsayo neva ekato paccayā honti, na paccayuppannā; tasmā hatthatale ṭhapitassa sāsapassa vaṇṇopi hatthatalavaṇṇena saddhiṁ ekato ārammaṇaṁ na hotīti veditabbo. Yathā ca ajjhattabahiddhāpadaṁ, evamettha ajjhattārammaṇattikepi ajjhattabahiddhārammaṇapadaṁ na labbhati. Sesaṁ yathāpāḷimeva niyyāti.",
  "atk-abh03a57:14": "Sanidassanattikepi pāḷivaseneva attho gahetabbo. Gaṇanāpettha pāḷiyaṁ āgatavāre saṅkhipitvā heṭṭhā vuttanayeneva saṁsandanesu saṁsanditvā veditabbāti.",
  "atk-abh03a57:15": "Dhammānulome tikapaṭṭhānavaṇṇanā."
}