{
  "atk-s0503a6:0": "6. Jaccandhavaggo",
  "atk-s0503a6:1": "1. Āyusaṅkhārossajjanasuttavaṇṇanā",
  "atk-s0503a6:2": "51. Jaccandhavaggassa paṭhame vesāliyantiādi heṭṭhā vuttatthameva. Vesāliṁ piṇḍāya pāvisīti kadā pāvisi? Ukkācelato nikkhamitvā vesāliṁ gatakāle. Bhagavā hi veḷuvagāmake vassaṁ vasitvā tato nikkhamitvā anupubbena sāvatthiṁ patvā jetavane vihāsi. Tasmiṁ kāle dhammasenāpati attano āyusaṅkhāraṁ oloketvā ‘‘sattāhameva pavattissatī’’ti ñatvā bhagavantaṁ anujānāpetvā nāḷakagāmaṁ gantvā tattha mātaraṁ sotāpattiphale patiṭṭhāpetvā parinibbāyi. Satthā cundena ābhatā tassa dhātuyo gahetvā dhātucetiyaṁ kārāpetvā mahābhikkhusaṅghaparivuto rājagahaṁ agamāsi. Tattha gatakāle āyasmā mahāmoggallāno parinibbāyi. Bhagavā tassapi dhātuyo gahetvā cetiyaṁ kārāpetvā rājagahato nikkhamitvā anupubbena ukkācelaṁ agamāsi. Tattha gaṅgātīre bhikkhusaṅghaparivuto nisīditvā aggasāvakānaṁ parinibbānappaṭisaṁyuttaṁ dhammaṁ desetvā ukkācelato nikkhamitvā vesāliṁ agamāsi. Evaṁ gato bhagavā ‘‘pubbaṇhasamayaṁ nivāsetvā pattacīvaramādāya vesāliṁ piṇḍāya pāvisī’’ti vuccati. Tena vuttaṁ – ‘‘ukkācelato nikkhamitvā vesāliṁ gatakāle’’ti.",
  "atk-s0503a6:3": "Nisīdananti idha cammakkhaṇḍaṁ adhippetaṁ. Cāpālaṁ cetiyanti pubbe cāpālassa nāma yakkhassa vasitaṭṭhānaṁ ‘‘cāpālacetiya’’nti paññāyittha. Tattha bhagavato katavihāropi tāya ruḷhiyā ‘‘cāpālacetiya’’nti vuccati. Udenaṁ cetiyanti evamādīsupi eseva nayo. Sattambanti kikissa kira kāsirañño dhītaro satta kumāriyo saṁvegajātā rājagehato nikkhamitvā yattha padhānaṁ padahiṁsu, taṁ ṭhānaṁ ‘‘sattambaṁ cetiya’’nti vadanti. Bahuputtanti bahupāroho eko nigrodharukkho, tasmiṁ adhivatthaṁ devataṁ bahū manussā putte patthenti, tadupādāya taṁ ṭhānaṁ ‘‘bahuputtaṁ cetiya’’nti paññāyittha. Sārandadanti sārandadassa nāma yakkhassa vasitaṭṭhānaṁ. Iti sabbāneva tāni buddhuppādato pubbe devatāpariggahitattā cetiyavohārena voharitāni , bhagavato vihāre katepi ca tatheva paññāyanti. Ramaṇīyāti ettha vesāliyā tāva bhūmibhāgasampattiyā puggalasampattiyā sulabhapaccayatāya ca ramaṇīyabhāvo veditabbo. Vihārānaṁ pana nagarato nātidūratāya nāccāsannatāya gamanāgamanasampattiyā anākiṇṇavihāraṭṭhānatāya chāyūdakasampattiyā pavivekapatirūpatāya ca ramaṇīyatā daṭṭhabbā. Cattāro iddhipādāti ettha iddhipādapadassa attho heṭṭhā vuttoyeva. Bhāvitāti vaḍḍhitā. Bahulīkatāti punappunaṁ katā. Yānīkatāti yuttayānaṁ viya katā. Vatthukatāti patiṭṭhaṭṭhena vatthu viya katā. Anuṭṭhitāti adhiṭṭhitā. Paricitāti samantato citā suvaḍḍhitā. Susamāraddhāti suṭṭhu samāraddhā, ativiya sammā nipphāditāti.",
  "atk-s0503a6:4": "Evaṁ aniyamena kathetvā puna niyametvā dassetuṁ, ‘‘tathāgatassa kho’’tiādimāha. Ettha ca kappanti āyukappaṁ. Tiṭṭheyyāti tasmiṁ tasmiṁ kāle yaṁ manussānaṁ āyuppamāṇaṁ, taṁ paripuṇṇaṁ katvā tiṭṭheyya dhareyya. Kappāvasesaṁ vāti ‘‘appaṁ vā bhiyyo vā’’ti (dī. ni. 2.7; a. ni. 7.74) vuttaṁ vassasatato atirekaṁ vā. Mahāsīvatthero panāha – ‘‘buddhānaṁ aṭṭhāne gajjitaṁ nāma natthi. Yatheva hi veḷuvagāmake uppannaṁ māraṇantikaṁ vedanaṁ dasa māse vikkhambhesi, evaṁ punappunaṁ taṁ samāpattiṁ samāpajjitvā vikkhambhento imaṁ bhaddakappameva tiṭṭheyyā’’ti. Kasmā pana na ṭhitoti? Upādinnakasarīraṁ nāma khaṇḍiccādīhi abhibhuyyati, buddhā ca pana khaṇḍiccādibhāvaṁ appatvā pañcame āyukoṭṭhāse bahujanassa piyamanāpakāleyeva parinibbāyanti. Buddhānubuddhesu aggasāvakamahāsāvakesu parinibbutesu aparivārena ekakeneva ṭhātabbaṁ hoti, daharasāmaṇeraparivārena vā. Tato ‘‘aho buddhānaṁ parisā’’ti hīḷetabbataṁ āpajjeyya, tasmā na ṭhitoti. Evaṁ vuttepi so pana na ruccati, ‘‘āyukappo’’ti idameva aṭṭhakathāya niyamitaṁ.",
  "atk-s0503a6:5": "Oḷārikenimitteti thūle saññuppādane. Thūlasaññuppādanañhetaṁ, ‘‘tiṭṭhatu bhagavā kappa’’nti sakalakappaṁ avaṭṭhānayācanāya yadidaṁ ‘‘yassa kassaci, ānanda, cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvibhāvanaṁ. Obhāseti pākaṭavacane. Pākaṭañcetaṁ vacanaṁ pariyāyaṁ muñcitvā ujukameva attano adhippāyavibhāvanaṁ.",
  "atk-s0503a6:6": "Bahujanahitāyāti mahājanassa hitatthāya. Bahujanasukhāyāti mahājanassa sukhatthāya. Lokānukampāyāti sattalokassa anukampaṁ paṭicca. Katarassa sattalokassa? Yo bhagavato dhammadesanaṁ sutvā paṭivijjhati, amatapānaṁ pivati, tassa. Bhagavato hi dhammacakkappavattanasuttadesanāya aññātakoṇḍaññappamukhā aṭṭhārasa brahmakoṭiyo dhammaṁ paṭivijjhiṁsu. Evaṁ yāva subhaddaparibbājakavinayanā dhammapaṭividdhasattānaṁ gaṇanā natthi, mahāsamayasuttaṁ maṅgalasuttaṁ cūḷarāhulovādasuttaṁ samacittasuttanti imesaṁ catunnaṁ suttānaṁ desanākāle abhisamayappattasattānaṁ paricchedo natthi, etassa aparimāṇassa sattalokassa anukampāya bhagavato ṭhānaṁ jātaṁ. Evaṁ anāgatepi bhavissatīti adhippāyena vadati. Devamanussānanti na kevalaṁ devamanussānaṁyeva, avasesānaṁ nāgasupaṇṇādīnampi atthāya hitāya sukhāya bhagavato ṭhānaṁ hoti. Sahetukapaṭisandhike pana maggaphalasacchikiriyāya bhabbapuggale dassetuṁ evaṁ vuttaṁ, tasmā aññesampi atthatthāya hitatthāya sukhatthāya bhagavā tiṭṭhatūti attho. Tattha atthāyāti idhalokasampattiatthāya . Hitāyāti paralokasampattihetubhūtahitatthāya. Sukhāyāti nibbānadhātusukhatthāya. Purimaṁ pana hitasukhaggahaṇaṁ sabbasādhāraṇavasena veditabbaṁ.",
  "atk-s0503a6:7": "Yathā taṁ mārena pariyuṭṭhitacittoti ettha nti nipātamattaṁ, yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṁ na sakkuṇeyya, evameva nāsakkhi paṭivijjhitunti attho. Māro hi yassa keci vipallāsā appahīnā, tassa cittaṁ pariyuṭṭhāti. Yassa pana sabbena sabbaṁ dvādasa vipallāsā appahīnā, tassa vattabbameva natthi, therassa ca cattāro vipallāsā appahīnā, tenassa cittaṁ pariyuṭṭhāsi. So pana cittapariyuṭṭhānaṁ karonto kiṁ karotīti? Bheravaṁ rūpārammaṇaṁ vā dasseti, saddārammaṇaṁ vā sāveti, tato sattā taṁ disvā vā sutvā vā satiṁ vissajjetvā vivaṭamukhā honti. Tesaṁ mukhena hatthaṁ pavesetvā hadayaṁ maddati, tato visaññino hutvā tiṭṭhanti. Therassa panesa mukhena hatthaṁ pavesetuṁ kiṁ sakkhissati, bheravārammaṇaṁ pana dasseti. Taṁ disvā thero nimittobhāsaṁ na paṭivijjhi. Jānantoyeva bhagavā kimatthaṁ yāvatatiyaṁ āmantesi? Parato ‘‘tiṭṭhatu, bhante bhagavā’’ti yācite ‘‘tuyhevetaṁ dukkaṭaṁ, tuyhevetaṁ aparaddha’’nti dosāropanena sokatanukaraṇatthaṁ. Passati hi bhagavā ‘‘ayaṁ mayi ativiya siniddhahadayo, so parato bhūmicālakāraṇañca āyusaṅkhārossajjanañca sutvā mama ciraṭṭhānaṁ yācissati, athāhaṁ ‘kissa tvaṁ puretaraṁ na yācasī’ti tasseva sīse dosaṁ pātessāmi, sattā ca attano aparādhena na tathā vihaññanti, tenassa soko tanuko bhavissatī’’ti.",
  "atk-s0503a6:8": "Gaccha tvaṁ, ānandāti yasmā divāvihāratthāya idhāgato, tasmā, ānanda, gaccha tvaṁ yathārucitaṁ ṭhānaṁ divāvihārāya. Tenevāha – ‘‘yassa dāni kālaṁ maññasī’’ti.",
  "atk-s0503a6:9": "Māropāpimāti ettha satte anatthe niyojento māretīti māro. Pāpimāti tasseva vevacanaṁ. So hi pāpadhammena samannāgatattā ‘pāpimā’ti vuccati. Bhāsitā kho panesāti ayañhi bhagavati bodhimaṇḍe satta sattāhe atikkamitvā ajapālanigrodhe viharante attano dhītāsu āgantvā icchāvighātaṁ patvā gatāsu ayaṁ ‘‘attheso upāyo’’ti cintento āgantvā ‘‘bhagavā yadatthaṁ tumhehi pāramiyo pūritā, so vo attho anuppatto, paṭividdhaṁ sabbaññutaññāṇaṁ, kiṁ te lokavicaraṇenā’’ti vatvā yathā ajja evameva ‘‘parinibbātu dāni, bhante bhagavā’’ti yāci. Bhagavā cassa ‘‘na tāvāha’’ntiādīni vatvā paṭikkhipi. Taṁ sandhāya idāni ‘‘bhāsitā kho panesā’’tiādimāha.",
  "atk-s0503a6:10": "Tattha viyattāti ariyamaggādhigamavasena byattā. Vinītāti tatheva kilesavinayanena vinītā. Visāradāti sārajjakarānaṁ diṭṭhivicikicchādīnaṁ pahānena visāradabhāvaṁ pattā. Bahussutāti tepiṭakavasena bahu sutametesanti bahussutā. Tameva dhammaṁ dhārentīti dhammadharā. Atha vā bahussutāti pariyattibahussutā ceva paṭivedhabahussutā ca. Dhammadharāti pariyattidhammānaṁ ceva paṭivedhadhammānañca dhāraṇato dhammadharāti evampettha attho veditabbo . Dhammānudhammappaṭipannāti ariyadhammassa anudhammabhūtaṁ vipassanādhammaṁ paṭipannā. Sāmīcippaṭipannāti ñāṇadassanavisuddhiyā anucchavikaṁ visuddhiparamparāpaṭipadaṁ paṭipannā. Anudhammacārinoti sallekhikaṁ tassā paṭipadāya anurūpaṁ appicchatādidhammaṁ caraṇasīlā. Sakaṁ ācariyakanti attano ācariyavādaṁ. Ācikkhissantīti ādito kathessanti, attanā uggahitaniyāmena pare uggaṇhāpessantīti attho. Desessantīti vācessanti, pāḷiṁ sammā vācessantīti attho. Paññapessantīti pajānāpessanti, pakāsessantīti attho. Paṭṭhapessantīti pakārena ṭhapessanti. Vivarissantīti vivaṭaṁ karissanti. Vibhajissantīti vibhattaṁ karissanti. Uttānīkarissantīti anuttānaṁ gambhīraṁ uttānaṁ pākaṭaṁ karissanti. Sahadhammenāti sahetukena sakāraṇena vacanena. Sappāṭihāriyanti yāvaniyyānikaṁ katvā. Dhammaṁ desessantīti navavidhalokuttaradhammaṁ pabodhessanti, pakāsessantīti attho.",
  "atk-s0503a6:11": "Ettha ca ‘‘paññapessantī’’tiādīhi chahi padehi cha atthapadāni dassitāni, ādito pana dvīhi padehi cha byañjanapadānīti. Ettāvatā tepiṭakaṁ buddhavacanaṁ saṁvaṇṇanānayena saṅgahetvā dassitaṁ hoti. Vuttañhetaṁ nettiyaṁ ‘‘dvādasapadāni suttaṁ, taṁ sabbaṁ byañjanañca attho cā’’ti (netti. saṅgahavāra).",
  "atk-s0503a6:12": "Brahmacariyanti sikkhattayasaṅgahitaṁ sakalaṁ sāsanabrahmacariyaṁ. Iddhanti samiddhaṁ jhānuppādavasena. Phītanti vuddhippattaṁ sabbaphāliphullaṁ abhiññāsampattivasena. Vitthārikanti vitthataṁ tasmiṁ tasmiṁ disābhāge patiṭṭhahanavasena. Bāhujaññanti bahūhi ñātaṁ paṭividdhaṁ bahujanābhisamayavasena. Puthubhūtanti sabbākāravasena puthulabhāvappattaṁ. Kathaṁ? Yāva devamanussehi suppakāsitanti yattakā viññujātikā devā manussā ca atthi, tehi sabbehi suṭṭhu pakāsitanti attho.",
  "atk-s0503a6:13": "Appossukkoti nirussukko līnavīriyo. ‘‘Tvañhi, pāpima, sattasattāhātikkamanato paṭṭhāya ‘parinibbātu dāni, bhante bhagavā, parinibbātu sugato’ti viravanto āhiṇḍittha, ajja dāni paṭṭhāya vigatussāho hohi, mā mayhaṁ parinibbānatthāya vāyāmaṁ karohī’’ti vadati. Sato sampajāno āyusaṅkhāraṁ ossajīti satiṁ sūpaṭṭhitaṁ katvā ñāṇena paricchinditvā āyusaṅkhāraṁ vissaji pajahi. Tattha na bhagavā hatthena leḍḍuṁ viya āyusaṅkhāraṁ ossaji, temāsamattameva pana samāpattiṁ samāpajjitvā tato paraṁ na samāpajjissāmīti cittaṁ uppādesi. Taṁ sandhāya vuttaṁ – ‘‘ossajī’’ti, ‘‘vossajjī’’tipi pāṭho.",
  "atk-s0503a6:14": "Kasmā pana bhagavā kappaṁ vā kappāvasesaṁ vā ṭhātuṁ samattho tattakaṁ kālaṁ aṭṭhatvā parinibbāyituṁ mārassa yācanāya āyusaṅkhāraṁ ossaji? Na bhagavā mārassa yācanāya āyusaṅkhāraṁ ossaji, nāpi therassa āyācanāya na ossajissati, temāsato pana paraṁ buddhaveneyyānaṁ abhāvato āyusaṅkhāraṁ ossaji . Ṭhānañhi nāma buddhānaṁ bhagavantānaṁ yāvadeva veneyyavinayanatthaṁ, te asati vineyyajane kena nāma kāraṇena ṭhassanti. Yadi ca mārassa yācanāya parinibbāyeyya, puretaraṁyeva parinibbāyeyya. Bodhimaṇḍepi hi mārena yācitaṁ, nimittobhāsakaraṇampi therassa sokatanukaraṇatthanti vuttovāyamattho. Apica buddhabaladīpanatthaṁ nimittobhāsakaraṇaṁ. Evaṁ mahānubhāvā buddhā bhagavantoyeva tiṭṭhantāpi attano ruciyāva tiṭṭhanti, parinibbāyantāpi attano ruciyāva parinibbāyantīti.",
  "atk-s0503a6:15": "Mahābhūmicāloti mahanto pathavīkampo. Tadā kira dasasahassilokadhātu akampittha. Bhiṁsanakoti bhayajanako. Devadundubhiyo ca phaliṁsūti devabheriyo nadiṁsu, devo sukkhagajjitaṁ gajji, akālavijjulatā nicchariṁsu, khaṇikavassaṁ vassīti vuttaṁ hoti.",
  "atk-s0503a6:16": "Etamatthaṁ viditvāti etaṁ saṅkhāravisaṅkhārānaṁ visesasaṅkhātaṁ atthaṁ sabbākārato viditvā. Imaṁudānanti anavasesasaṅkhāre vissajjetvā attano visaṅkhāragamanadīpakaṁ udānaṁ udānesi. Kasmā udānesi? Koci nāma vadeyya ‘‘mārena pacchato pacchato anubandhitvā ‘parinibbātu, bhante’ti upadduto bhayena bhagavā āyusaṅkhāraṁ ossajī’’ti. ‘‘Tassokāso mā hotu, bhītassa udānaṁ nāma natthī’’ti etassa dīpanatthaṁ pītivegavissaṭṭhaṁ udānaṁ udānesīti aṭṭhakathāsu vuttaṁ. Tato temāsamatteneva ca pana buddhakiccassa nipphajjanato evaṁ dīgharattaṁ mayā parihaṭoyaṁ dukkhabhāro na cirasseva nikkhipiyatīti passato parinibbānaguṇapaccavekkhaṇe tassa uḷāraṁ pītisomanassaṁ uppajji, tena pītivegena udānesīti yuttaṁ viya. Ekantena hi visaṅkhāraninno nibbānajjhāsayo satthā mahākaruṇāya balakkārena viya sattahitatthaṁ loke suciraṁ ṭhito. Tathā hi devasikaṁ catuvīsatikoṭisatasahassasaṅkhā samāpattiyo vaḷañjeti, sodāni mahākaruṇādhikārassa nipphannattā nibbānābhimukho anappakaṁ pītisomanassaṁ paṭisaṁvedesi. Teneva hi bhagavato kilesaparinibbānadivase viya khandhaparinibbānadivasepi sarīrābhā visesato vippasannā parisuddhā pabhassarā ahosīti.",
  "atk-s0503a6:17": "Gāthāya soṇasiṅgālādīnampi paccakkhabhāvato tulitaṁ paricchinnanti tulaṁ, kāmāvacarakammaṁ. Na tulaṁ atulaṁ, tulaṁ vā sadisamassa aññaṁ lokiyakammaṁ natthīti atulaṁ, mahaggatakammaṁ. Kāmāvacaraṁ rūpāvacaraṁ vā tulaṁ, arūpāvacaraṁ atulaṁ. Appavipākaṁ vā tulaṁ, bahuvipākaṁ atulaṁ. Sambhavanti sambhavassa hetubhūtaṁ, upapattijanakanti attho. Bhavasaṅkhāranti punabbhavasaṅkhāraṇakaṁ. Avassajīti vissajjesi. Munīti buddhamuni. Ajjhattaratoti niyakajjhattarato. Samāhitoti upacārappanāsamādhivasena samāhito. Abhindi kavacamivāti kavacaṁ viya abhindi. Attasambhavanti attani sañjātaṁ kilesaṁ. Idaṁ vuttaṁ hoti ‘‘savipākaṭṭhena sambhavaṁ, bhavābhavābhisaṅkharaṇaṭṭhena bhavasaṅkhāranti ca laddhanāmaṁ tulātulasaṅkhātaṁ lokiyakammañca ossaji, saṅgāmasīse mahāyodho kavacaṁ viya attasambhavaṁ kilesañca ajjhattarato samāhito hutvā abhindī’’ti.",
  "atk-s0503a6:18": "Atha vā tulanti tulento tīrento. Atulañca sambhavanti nibbānañceva bhavañca. Bhavasaṅkhāranti bhavagāmikaṁ kammaṁ. Avassaji munīti ‘‘pañcakkhandhā aniccā, pañcannaṁ khandhānaṁ nirodho nibbānaṁ nicca’’ntiādinā nayena tulento buddhamuni bhave ādīnavaṁ, nibbāne ca ānisaṁsaṁ disvā taṁ khandhānaṁ mūlabhūtaṁ bhavasaṅkhārakammaṁ ‘‘kammakkhayāya saṁvattatī’’ti (ma. ni. 2.81; a. ni. 4.233) evaṁ vuttena kammakkhayakarena ariyamaggena avassaji . Kathaṁ ajjhattarato samāhito, abhindi kavacamivattasambhavaṁ. So hi vipassanāvasena ajjhattarato, samathavasena samāhitoti evaṁ pubbabhāgato paṭṭhāya samathavipassanābalena kavacaṁ viya attabhāvaṁ pariyonandhitvā ṭhitaṁ, attani sambhavattā ‘‘attasambhava’’nti laddhanāmaṁ sabbaṁ kilesajālaṁ abhindi, kilesābhāveneva kammaṁ appaṭisandhikattā avassaṭṭhaṁ nāma hotīti evaṁ kilesappahānena kammaṁ pajahi. Iti bodhimūleyeva avassaṭṭhabhavasaṅkhāro bhagavā vekhamissakena viya jarasakaṭaṁ samāpattivekhamissakena attabhāvaṁ yāpentopi ‘‘ito temāsato uddhaṁ samāpattivekhamassa na dassāmī’’ti cittuppādanena āyusaṅkhāraṁ ossajīti.",
  "atk-s0503a6:19": "Paṭhamasuttavaṇṇanā niṭṭhitā.",
  "atk-s0503a6:20": "2. Sattajaṭilasuttavaṇṇanā",
  "atk-s0503a6:21": "52. Dutiye bahidvārakoṭṭhaketi pāsādadvārakoṭṭhakassa bahi, na vihāradvārakoṭṭhakassa. So kira pāsādo lohapāsādo viya samantā catudvārakoṭṭhakaparivuto pākāraparikkhitto. Tesu pācīnadvārakoṭṭhakassa bahi pāsādacchāyāyaṁ pācīnalokadhātuṁ olokento paññattavarabuddhāsane nisinno hoti. Jaṭilāti jaṭāvanto tāpasavesadhārino. Nigaṇṭhāti setapaṭanigaṇṭharūpadhārino. Ekasāṭakāti ekasāṭakanigaṇṭhā viya ekaṁ pilotikakhaṇḍaṁ hatthe bandhitvā tenāpi sarīrassa purimabhāgaṁ paṭicchādetvā vicaraṇakā. Parūḷhakacchanakhalomāti parūḷhakacchalomā parūḷhanakhā parūḷhaavasesalomā ca, kacchādīsu dīghalomā dīghanakhā cāti attho. Khārivividhamādāyāti vividhaṁ khārādinānappakāraṁ pabbajitaparikkhārabhaṇḍikaṁ gahetvā. Avidūre atikkamantīti vihārassa avidūramaggena nagaraṁ pavisanti.",
  "atk-s0503a6:22": "Rājāhaṁ, bhante, pasenadi kosaloti ahaṁ, bhante, rājā pasenadi kosalo, mayhaṁ nāmaṁ tumhe jānāthāti. Kasmā pana rājā loke aggapuggalassa santike nisinno evarūpānaṁ nagganissirīkānaṁ añjaliṁ paggaṇhātīti? Saṅgaṇhanatthāya. Evañhissa ahosi ‘‘sacāhaṁ ettakampi etesaṁ na karissāmi, mayaṁ puttadāraṁ pahāya etassatthāya dubbhojanadukkhaseyyādīni anubhoma, ayaṁ amhākaṁ nipaccakāramattampi na karoti . Tasmiñhi kate amhe ‘ocarakā’ti jano aggahetvā ‘pabbajitā’icceva sañjānissati, kiṁ imassa bhūtatthakathanenāti attanā diṭṭhaṁ sutaṁ paṭicchādetvā na katheyyuṁ, evaṁ kate pana anigūhitvā kathessantī’’ti. Apica satthu ajjhāsayajānanatthampi evamakāsīti. Rājā kira bhagavantaṁ upasaṅkamantopi katipayakālaṁ sammāsambodhiṁ na saddahi. Tenassa evaṁ ahosi ‘‘yadi bhagavā sabbaṁ jānāti, mayā imesaṁ nipaccakāraṁ katvā ‘ime arahanto’ti vutte nānujāneyya, atha maṁ anuvattanto anujāneyya, kuto tassa sabbaññutā’’ti. Evaṁ so satthu ajjhāsayajānanatthaṁ tathā akāsi. Bhagavā pana ‘‘ujukameva ‘na ime samaṇā ocarakā’ti vutte yadipi rājā saddahati, mahājano pana tamatthaṁ ajānanto na saddaheyya, samaṇo gotamo ‘rājā attano kathaṁ suṇātī’ti yaṁ kiñci mukhāruḷhaṁ kathetī’ti vadeyya, tadassa dīgharattaṁ ahitāya dukkhāya saṁvatteyya, añño ca guḷhakammaṁ vivaṭaṁ kataṁ bhaveyya, sayameva rājā tesaṁ ocarakabhāvaṁ kathessatī’’ti ñatvā ‘‘dujjānaṁ kho eta’’ntiādimāha.",
  "atk-s0503a6:23": "Tattha kāmabhogināti iminā pana rāgābhibhavaṁ, ubhayenāpi vikkhittacittataṁ dasseti. Puttasambādhasayananti puttehi sambādhasayanaṁ . Ettha ca puttasīsena dārapariggahaṁ, puttadāresu uppilāvitena tesaṁ gharāvāsādihetu sokābhibhavena cittassa saṁkiliṭṭhataṁ dasseti. Kāsikacandananti saṇhacandanaṁ, kāsikavatthañca candanañcāti vā attho. Mālāgandhavilepananti vaṇṇagandhatthāya mālā, sugandhabhāvatthāya gandhaṁ, chavirāgakaraṇatthāya vilepanaṁ dhārentena. Jātarūparajatanti suvaṇṇañceva avasiṭṭhadhanañca. Sādiyantenāti paṭiggaṇhantena. Sabbenapi kāmesu abhigiddhabhāvameva pakāseti.",
  "atk-s0503a6:24": "Saṁvāsenāti sahavāsena. Sīlaṁ veditabbanti ‘‘ayaṁ pesalo vā dussīlo vā’’ti saṁvasantena ekasmiṁ ṭhāne saha vasantena jānitabbo. Tañca kho dīghena addhunā na ittaranti tañca sīlaṁ dīghena kālena veditabbaṁ, na ittarena. Katipayadivase hi saññatākāro saṁvutindriyākāro ca hutvā sakkā dassetuṁ. Manasi karotā no amanasi karotāti tampi ‘‘sīlamassa pariggaṇhissāmī’’ti manasi karontena paccavekkhantena sakkā jānituṁ, na itarena. Paññavatāti tampi sappaññeneva paṇḍitena. Bālo hi manasi karontopi jānituṁ na sakkoti. Saṁvohārenāti kathanena.",
  "atk-s0503a6:25": "‘‘Yo hi koci manussesu, vohāraṁ upajīvati;",
  "atk-s0503a6:26": "Evaṁ vāseṭṭha jānāhi, vāṇijo so na brāhmaṇo’’ti. (su. ni. 619) –",
  "atk-s0503a6:27": "Ettha hi vāṇijjaṁ vohāro nāma. ‘‘Cattāro ariyavohārā’’ti (dī. ni. 3.313) ettha cetanā. ‘‘Saṅkhā samaññā paññatti vohāro’’ti (dha. sa. 1313-1315) ettha paññatti. ‘‘Vohāramattena so vohareyyā’’ti (saṁ. ni. 1.25) ettha kathā vohāro. Idhāpi so eva adhippeto. Ekaccassa hi sammukhākathā parammukhākathāya na sameti, parammukhākathā sammukhākathāya, tathā purimakathā pacchimakathāya, pacchimakathā ca purimakathāya. So kathentoyeva sakkā jānituṁ ‘‘asuci eso puggalo’’ti. Sucisīlassa pana purimaṁ pacchimena, pacchimañca purimena, sammukhā kathitañca parammukhā kathitena, parammukhā kathitañca sammukhā kathitena sameti, tasmā kathentena sakkā sucibhāvo jānitunti pakāsento āha – ‘‘saṁvohārena soceyyaṁ veditabba’’nti.",
  "atk-s0503a6:28": "Thāmoti ñāṇathāmo. Yassa hi ñāṇathāmo natthi, so uppannesu upaddavesu gahetabbagahaṇaṁ kattabbakaraṇaṁ apassanto advārikaṁ gharaṁ paviṭṭho viya carati. Tenāha – ‘‘āpadāsu kho, mahārāja,thāmo veditabbo’’ti. Sākacchāyāti sahakathāya. Duppaññassa hi kathā udake geṇḍu viya uplavati, paññavato kathentassa paṭibhānaṁ anantaṁ hoti. Udakavipphandaneneva hi maccho khuddako mahanto vāti paññāyati.",
  "atk-s0503a6:29": "Iti bhagavā rañño ujukameva te ‘‘ime nāmā’’ti avatvā arahantānaṁ anarahantānañca jānanūpāyaṁ pakāsesi. Rājā taṁ sutvā bhagavato sabbaññutāya desanāvilāsena ca abhippasanno ‘‘acchariyaṁ, bhante’’tiādinā attano pasādaṁ pakāsetvā idāni te yāthāvato bhagavato ārocento ‘‘ete, bhante, mama purisā carā’’tiādimāha. Tattha carāti apabbajitā eva pabbajitarūpena raṭṭhapiṇḍaṁ bhuñjantā paṭicchannakammantattā. Ocarakāti heṭṭhā carakā. Carā hi pabbatamatthakena carantāpi heṭṭhā carakāva nihīnakammattā. Atha vā ocarakāti carapurisā. Ocaritvāti avacaritvā vīmaṁsitvā, tasmiṁ tasmiṁ dese taṁ taṁ pavattiṁ ñatvāti attho. Osārissāmīti paṭipajjissāmi, karissāmīti attho. Rajojallanti rajañca malañca. Pavāhetvāti suṭṭhu vikkhālanavasena apanetvā. Kappitakesamassūti alaṅkārasatthe vuttavidhinā kappakehi chinnakesamassū. Kāmaguṇehīti kāmakoṭṭhāsehi, kāmabandhanehi vā samappitāti suṭṭhu appitā allīnā. Samaṅgibhūtāti sahabhūtā . Paricāressantīti indriyāni samantato cāressanti kīḷāpessanti vā.",
  "atk-s0503a6:30": "Etamatthaṁ viditvāti etaṁ tesaṁ rājapurisānaṁ attano udarassa kāraṇā pabbajitavesena lokavañcanasaṅkhātaṁ atthaṁ viditvā. Imaṁ udānanti imaṁ parādhīnatāparavañcanatāpaṭikkhepavibhāvanaṁ udānaṁ udānesi.",
  "atk-s0503a6:31": "Tattha na vāyameyya sabbatthāti dūteyyaocarakakammādike sabbasmiṁ pāpadhamme ime rājapurisā viya pabbajito na vāyameyya, vāyāmaṁ ussāhaṁ na kareyya, sabbattha yattha katthaci vāyāmaṁ akatvā appamattakepi puññasmiṁyeva vāyameyyāti adhippāyo. Nāññassa puriso siyāti pabbajitarūpena aññassa puggalassa sevakapuriso na siyā. Kasmā? Evarūpassapi ocarakādipāpakammassa kattabbattā. Nāññaṁ nissāya jīveyyāti aññaṁ paraṁ issarādiṁ nissāya ‘‘tappaṭibaddhaṁ me sukhadukkha’’nti evaṁcitto hutvā na jīvikaṁ pavatteyya, attadīpo attasaraṇo anaññasaraṇo eva bhaveyya. Atha vā anatthāvahato ‘‘ocaraṇa’’nti laddhanāmakattā aññaṁ akusalakammaṁ nissāya na jīveyya. Dhammena na vaṇiṁ careti dhanādiatthāya dhammaṁ na katheyya. Yo hi dhanādihetu paresaṁ dhammaṁ deseti, so dhammena vāṇijjaṁ karoti nāma, evaṁ dhammena taṁ na careyya. Atha vā dhanādīnaṁ atthāya kosalarañño puriso viya ocarakādikammaṁ karonto parehi anāsaṅkanīyatāya pabbajjāliṅgasamādānādīni anutiṭṭhanto dhammena vāṇijjaṁ karoti nāma. Yopi idha parisuddhaṁ brahmacariyaṁ carantopi aññataraṁ devanikāyaṁ paṇidhāya brahmacariyaṁ carati, sopi dhammena vāṇijjaṁ karoti nāma, evaṁ dhammena vāṇijjaṁ na care, na kareyyāti attho.",
  "atk-s0503a6:32": "Dutiyasuttavaṇṇanā niṭṭhitā.",
  "atk-s0503a6:33": "3. Paccavekkhaṇasuttavaṇṇanā",
  "atk-s0503a6:34": "53. Tatiye attano aneke pāpake akusale dhamme pahīneti lobhadosamohaviparītamanasikāraahirikānottappakodhūpanāhamakkhapalāsaissāmacchariyamāyā- sāṭheyyathambhasārambhamānātimānamadapamādataṇhāavijjātividhākusalamūladuccaritasaṁkilesavisama- saññāvitakkapapañcacatubbidhavipallāsaāsavaoghayogaganthāgatigamanataṇhupādānapañcavidha- cetokhilapañcacetovinibandhanīvaraṇābhinandanachavivāda- mūlataṇhākāyasattānusayaaṭṭhamicchattanava- taṇhāmūlakadasākusalakammapathadvāsaṭṭhidiṭṭhigataaṭṭhasatataṇhāvicaritādippabhede attano santāne anādikālapavatte diyaḍḍhasahassakilese taṁsahagate cāpi aneke pāpake lāmake akosallasambhūtaṭṭhena akusale dhamme anavasesaṁ saha vāsanāya bodhimūleyeva pahīne ariyamaggena samucchinne paccavekkhamāno ‘‘ayampi me kileso pahīno, ayampi me kileso pahīno’’ti anupadapaccavekkhaṇāya paccavekkhamāno bhagavā nisinno hoti.",
  "atk-s0503a6:35": "Aneke ca kusale dhammeti sīlasamādhipaññāvimuttivimuttiñāṇadassanaṁ cattāro satipaṭṭhānā, cattāro sammappadhānā, cattāro iddhipādā, cattāro ariyamaggā, cattāri phalāni, catasso paṭisambhidā, catuyoniparicchedakañāṇaṁ, cattāro ariyavaṁsā, cattāri vesārajjañāṇāni, pañca padhāniyaṅgāni, pañcaṅgiko sammāsamādhi, pañcañāṇiko sammāsamādhi, pañcindriyāni, pañca balāni, pañca nissāraṇīyā dhātuyo, pañca vimuttāyatanañāṇāni, pañca vimuttiparipācanīyā saññā, cha anussatiṭṭhānāni, cha gāravā, cha nissāraṇīyā dhātuyo, cha satatavihārā, cha anuttariyāni, cha nibbedhabhāgiyā paññā, cha abhiññā, cha asādhāraṇañāṇāni, satta aparihāniyā dhammā, satta ariyadhanāni, satta bojjhaṅgā, satta sappurisadhammā, satta nijjaravatthūni, satta saññā, satta dakkhiṇeyyapuggaladesanā, satta khīṇāsavabaladesanā, aṭṭha paññāpaṭilābhahetudesanā, aṭṭha sammattāni, aṭṭha lokadhammātikkamā, aṭṭha ārambhavatthūni, aṭṭha akkhaṇadesanā, aṭṭha mahāpurisavitakkā, aṭṭha abhibhāyatanadesanā, aṭṭha vimokkhā, nava yonisomanasikāramūlakā dhammā, nava pārisuddhipadhāniyaṅgāni, nava sattāvāsadesanā, nava āghātappaṭivinayā, nava saññā, nava nānattāni, nava anupubbavihārā, dasa nāthakaraṇā dhammā, dasa kasiṇāyatanāni, dasa kusalakammapathā, dasa sammattāni, dasa ariyavāsā, dasa asekkhā dhammā, dasa tathāgatabalāni, ekādasa mettānisaṁsā, dvādasa dhammacakkākārā, terasa dhutaṅgaguṇā, cuddasa buddhañāṇāni, pannarasa vimuttiparipācanīyā dhammā, soḷasavidhā ānāpānassati, soḷasa aparantapanīyā dhammā, aṭṭhārasa mahāvipassanā, aṭṭhārasa buddhadhammā, ekūnavīsati paccavekkhaṇañāṇāni, catucattālīsa ñāṇavatthūni, paññāsa udayabbayañāṇāni, paropaññāsa kusalā dhammā, sattasattati ñāṇavatthūni, catuvīsatikoṭisatasahassasamāpattisañcārimahāvajirañāṇaṁ, anantanayasamantapaṭṭhānapavicayapaccavekkhaṇadesanāñāṇāni, tathā anantāsu lokadhātūsu anantānaṁ sattānaṁ āsayādivibhāvanañāṇāni cāti evamādike aneke attano kusale anavajjadhamme anantakālaṁ pāramiparibhāvanāya maggabhāvanāya ca pāripūriṁ vuddhiṁ gate ‘‘imepi anavajjadhammā mayi saṁvijjanti, imepi anavajjadhammā mayi saṁvijjantī’’ti rucivasena manasikārābhimukhe buddhaguṇe vaggavagge puñjapuñje katvā paccavekkhamāno nisinno hoti. Te ca kho sapadesato eva, na nippadesato. Sabbe buddhaguṇe bhagavatāpi anupadaṁ anavasesato manasi kātuṁ na sakkā anantāparimeyyabhāvato.",
  "atk-s0503a6:36": "Vuttañhetaṁ –",
  "atk-s0503a6:37": "‘‘Buddhopi buddhassa bhaṇeyya vaṇṇaṁ,",
  "atk-s0503a6:38": "Kappampi ce aññamabhāsamāno;",
  "atk-s0503a6:39": "Khīyetha kappo ciradīghamantare,",
  "atk-s0503a6:40": "Vaṇṇo na khīyetha tathāgatassā’’ti.",
  "atk-s0503a6:41": "Aparampi vuttaṁ –",
  "atk-s0503a6:42": "‘‘Asaṅkhyeyyāni nāmāni, saguṇena mahesino;",
  "atk-s0503a6:43": "Guṇena nāmamuddheyyaṁ, api nāma sahassato’’ti.",
  "atk-s0503a6:44": "Tadā hi bhagavā pacchābhattaṁ piṇḍapātappaṭikkanto vihāraṁ pavisitvā gandhakuṭippamukhe ṭhatvā bhikkhūsu vattaṁ dassetvā gatesu mahāgandhakuṭiṁ pavisitvā paññattavarabuddhāsane nisinno attano atītajātivisayaṁ ñāṇaṁ pesesi. Athassa tāni nirantaraṁ poṅkhānupoṅkhaṁ anantāparimāṇappabhedā upaṭṭhahiṁsu. So ‘‘evaṁ mahantassa nāma dukkhakkhandhassa mūlabhūtā ime kilesā’’ti kilesavisayaṁ ñāṇācāraṁ pesetvā te pahānamukhena anupadaṁ paccavekkhitvā ‘‘ime vata kilesā anavasesato mayhaṁ suṭṭhu pahīnā’’ti puna tesaṁ pahānakaraṁ sākāraṁ saparivāraṁ sauddesaṁ ariyamaggaṁ paccavekkhanto anantāparimāṇabhede attano sīlādianavajjadhamme manasākāsi. Tena vuttaṁ –",
  "atk-s0503a6:45": "‘‘Tena kho pana samayena bhagavā attano aneke pāpake akusale dhamme pahīne paccavekkhamāno nisinno hoti, aneke ca kusale dhamme bhāvanāpāripūriṁ gate’’ti.",
  "atk-s0503a6:46": "Evaṁ paccavekkhitvā uppannapītisomanassuddesabhūtaṁ imaṁ udānaṁ udānesi.",
  "atk-s0503a6:47": "Tattha ahu pubbeti arahattamaggañāṇuppattito pubbe sabbopi cāyaṁ rāgādiko kilesagaṇo mayhaṁ santāne ahu āsi, na imasmiṁ kilesagaṇe kocipi kileso nāhosi. Tadā nāhūti tadā tasmiṁ kāle ariyamaggakkhaṇe so kilesagaṇo na ahu na āsi, tattha aṇumattopi kileso aggamaggakkhaṇe appahīno nāma natthi. ‘‘Tato nāhū’’tipi paṭhanti, tato arahattamaggakkhaṇato paraṁ nāsīti attho. Nāhu pubbeti yo cāyaṁ mama aparimāṇo anavajjadhammo etarahi bhāvanāpāripūriṁ gato upalabbhati, sopi ariyamaggakkhaṇato pubbe na ahu na āsi. Tadā ahūti yadā pana me aggamaggañāṇaṁ uppannaṁ, tadā sabbopi me anavajjadhammo āsi. Aggamaggādhigamena hi saddhiṁ sabbepi sabbaññuguṇā buddhānaṁ hatthagatā eva honti.",
  "atk-s0503a6:48": "Nacāhu na ca bhavissati, na cetarahi vijjatīti yo pana so anavajjadhammo ariyamaggo mayhaṁ bodhimaṇḍe uppanno, yena sabbo kilesagaṇo anavasesaṁ pahīno, so yathā mayhaṁ maggakkhaṇato pubbe na cāhu na ca ahosi, evaṁ attanā pahātabbakilesābhāvato te kilesā viya ayampi na ca bhavissati anāgate na uppajjissati, etarahi paccuppannakālepi na vijjati na upalabbhati attanā kattabbakiccābhāvato. Na hi ariyamaggo anekavāraṁ pavattati. Tenevāha – ‘‘na pāraṁ diguṇaṁ yantī’’ti.",
  "atk-s0503a6:49": "Iti bhagavā ariyamaggena attano santāne anavasesaṁ pahīne akusale dhamme bhāvanāpāripūriṁ gate aparimāṇe anavajjadhamme ca paccavekkhamāno attupanāyikapītivegavissaṭṭhaṁ udānaṁ udānesi. Purimāya kathāya purimavesārajjadvayameva kathitaṁ, pacchimadvayaṁ sammāsambodhiyā pakāsitattā pakāsitameva hotīti.",
  "atk-s0503a6:50": "Tatiyasuttavaṇṇanā niṭṭhitā.",
  "atk-s0503a6:51": "4. Paṭhamanānātitthiyasuttavaṇṇanā",
  "atk-s0503a6:52": "54. Catutthe nānātitthiyasamaṇabrāhmaṇaparibbājakāti ettha taranti etena saṁsāroghanti titthaṁ, nibbānamaggo. Idha pana viparītavipallāsavasena diṭṭhigatikehi tathā gahitadiṭṭhidassanaṁ ‘‘tittha’’nti adhippetaṁ. Tasmiṁ sassatādinānākāre titthe niyuttāti nānātitthiyā, nagganigaṇṭhādisamaṇā ceva kaṭhakalāpādibrāhmaṇā ca pokkharasātādiparibbājakā ca samaṇabrāhmaṇaparibbājakā. Nānātitthiyā ca te samaṇabrāhmaṇaparibbājakā cāti nānātitthiyasamaṇabrāhmaṇaparibbājakā.",
  "atk-s0503a6:53": "‘‘Sassato attā ca loko cā’’tiādinā passanti etāya, sayaṁ vā passati, tathā dassanamattameva vāti diṭṭhi, micchābhinivesassetaṁ adhivacanaṁ. Sassatādivasena nānā anekavidhā diṭṭhiyo etesanti nānādiṭṭhikā. Sassatādivaseneva khamanaṁ khanti, rocanaṁ ruci, atthato ‘‘sassato attā ca loko cā’’tiādinā (udā. 55) pavatto cittavipallāso saññāvipallāso ca. Tathā nānā khantiyo etesanti nānākhantikā, nānā ruciyo etesanti nānārucikā. Diṭṭhigatikā hi pubbabhāge tathā tathā cittaṁ rocetvā khamāpetvā ca pacchā ‘‘idameva saccaṁ moghamañña’’nti abhinivisanti. Atha vā ‘‘aniccaṁ nicca’’ntiādinā tathā tathā dassanavasena diṭṭhi, khamanavasena khanti, ruccanavasena rucīti evaṁ tīhipi padehi diṭṭhi eva vuttāti veditabbā. Nānādiṭṭhinissayanissitāti sassatādiparikappavasena nānāvidhaṁ diṭṭhiyā nissayaṁ vatthuṁ kāraṇaṁ, diṭṭhisaṅkhātameva vā nissayaṁ nissitā allīnā upagatā, taṁ anissajjitvā ṭhitāti attho. Diṭṭhiyopi hi diṭṭhigatikānaṁ abhinivesākārānaṁ nissayā honti.",
  "atk-s0503a6:54": "Santīti atthi saṁvijjanti upalabbhanti. Eketi ekacce. Samaṇabrāhmaṇāti pabbajjūpagamena samaṇā, jātiyā brāhmaṇā, lokena vā samaṇāti ca brāhmaṇāti ca evaṁ gahitā. Evaṁvādinoti evaṁ idāni vattabbākārena vadantīti evaṁvādino. Evaṁ idāni vattabbākārena pavattā diṭṭhi etesanti evaṁdiṭṭhino. Tattha dutiyena diṭṭhigatikānaṁ micchābhiniveso dassito, paṭhamena tesaṁ yathābhinivesaṁ paresaṁ tattha patiṭṭhāpanavasena vohāro.",
  "atk-s0503a6:55": "Sassato loko, idameva saccaṁ moghamaññanti ettha lokoti attā. So hi diṭṭhigatikehi lokiyanti ettha puññaṁ pāpaṁ tabbipākā, sayaṁ vā kārakādibhāvena abhiyuttehi lokiyatīti lokoti adhippeto. Svāyaṁ sassato amaro nicco dhuvoti yadidaṁ amhākaṁ dassanaṁ idameva saccaṁ aviparītaṁ, aññaṁ pana asassatotiādi paresaṁ dassanaṁ moghaṁ micchāti attho. Etena cattāropi sassatavādā dassitā honti. Asassatoti na sassato, anicco adhuvo cavanadhammoti attho. ‘‘Asassato’’ti sassatabhāvappaṭikkhepeneva ucchedo dīpitoti sattapi ucchedavādā dīpitā honti.",
  "atk-s0503a6:56": "Antavāti sapariyanto parivaṭumo paricchinnappamāṇo, na sabbagatoti attho. Etena sarīraparimāṇo aṅguṭṭhaparimāṇo avayavaparimāṇo paramāṇuparimāṇo attāti evamādivādā dassitā honti. Anantavāti apariyanto, sabbagatoti attho. Etena kapilakaṇādādivādā dīpitā honti.",
  "atk-s0503a6:57": "Taṁ jīvaṁ taṁsarīranti yaṁ sarīraṁ, tadeva jīvasaṅkhātaṁ vatthu, yañca jīvasaṅkhātaṁ vatthu, tadeva sarīranti jīvañca sarīrañca advayaṁ samanupassati. Etena ājīvakānaṁ viya ‘‘rūpī attā’’ti ayaṁ vādo dassito hoti. Aññaṁ jīvaṁ aññaṁ sarīranti iminā pana ‘‘arūpī attā’’ti ayaṁ vādo dassito.",
  "atk-s0503a6:58": "Hoti tathāgato paraṁ maraṇāti ettha tathāgatoti satto. Tañhi diṭṭhigatiko kārakavedakādisaṅkhātaṁ, niccadhuvādisaṅkhātaṁ vā tathābhāvaṁ gatoti tathāgatoti voharati, so maraṇato idhakāyassa bhedato paraṁ uddhaṁ hoti, atthi saṁvijjatīti attho. Etena sassataggāhamukhena soḷasa saññīvādā aṭṭha asaññīvādā aṭṭha ca nevasaññīnāsaññīvādā dassitā honti. Na hotīti natthi na upalabbhati. Etena ucchedavādo dassito. Hoti ca na ca hotīti atthi ca natthi cāti. Etena ekaccasassatavādā satta saññīvādā ca dassitā. Neva hoti na na hotīti iminā pana amarāvikkhepavādo dassitoti veditabbaṁ.",
  "atk-s0503a6:59": "Ime kira diṭṭhigatikā nānādesato āgantvā sāvatthiyaṁ paṭivasantā ekadā samayappavādake sannipatitvā attano attano vādaṁ paggayha aññavāde khuṁsentā vivādāpannā ahesuṁ. Tena vuttaṁ ‘‘te bhaṇḍanajātā’’tiādi.",
  "atk-s0503a6:60": "Tattha bhaṇḍanaṁ nāma kalahassa pubbabhāgo. Bhaṇḍanajātāti jātabhaṇḍanā. Kalahoti kalaho eva, kalassa vā hananato kalaho daṭṭhabbo. Aññamaññassa viruddhavādaṁ āpannāti vivādāpannā. Mammaghaṭṭanato mukhameva sattīti mukhasatti, pharusavācā. Phalūpacārena viya hi kāraṇaṁ kāraṇūpacārena phalampi vohariyati yathā taṁ ‘‘sukho buddhuppādo, pāpakammaṁ paccanubhotī’’ti ca. Tāhi mukhasattīhi vitudantā vijjhantā viharanti. Ediso dhammoti dhammo aviparītasabhāvo ediso evarūpo, yathā mayā vuttaṁ ‘‘sassato loko’’ti. Nediso dhammoti na ediso dhammo , yathā tayā vuttaṁ ‘‘asassato loko’’ti, evaṁ sesapadehipi yojetabbaṁ. So ca titthiyānaṁ vivādo sakalanagare pākaṭo jāto. Atha bhikkhū sāvatthiṁ piṇḍāya paviṭṭhā taṁ sutvā ‘‘atthi no idaṁ kathāpābhataṁ, yaṁ nūna mayaṁ imaṁ pavattiṁ bhagavato āroceyyāma, appeva nāma taṁ nissāya satthu saṇhasukhumaṁ dhammadesanaṁ labheyyāmā’’ti te pacchābhattaṁ dhammadesanākāle bhagavato etamatthaṁ ārocesuṁ. Tena vuttaṁ – ‘‘atha kho sambahulā bhikkhū’’tiādi.",
  "atk-s0503a6:61": "Taṁ sutvā bhagavā aññatitthiyānaṁ dhammassa ayathābhūtapajānanaṁ pakāsento ‘‘aññatitthiyā, bhikkhave’’tiādimāha. Tattha andhāti paññācakkhuvirahena andhā. Tenāha ‘‘acakkhukā’’ti. Paññā hi idha ‘‘cakkhū’’ti adhippetā. Tathā hi vuttaṁ ‘‘atthaṁ na jānantī’’tiādi. Tattha atthaṁ na jānantīti idhalokatthaṁ paralokatthaṁ na jānanti, idhalokaparalokesu vuddhiṁ abbhudayaṁ nāvabujjhanti, paramatthe pana nibbāne kathāvakā. Ye hi nāma pavattimattepi sammūḷhā, te kathaṁ nivattiṁ jānissantīti. Anatthaṁ na jānantīti yadaggena te atthaṁ na jānanti, tadaggena anatthampi na jānanti. Yasmā dhammaṁ na jānanti, tasmā adhammampi na jānanti. Te hi vipariyesaggāhitāya dhammaṁ kusalampi akusalaṁ karonti, adhammampi akusalaṁ kusalaṁ karonti. Na kevalañca dhammādhammesu eva, atha kho tassa vipākesupi sammūḷhā. Tathā hi te kammampi vipākaṁ katvā voharanti, vipākampi kammaṁ katvā. Tathā dhammaṁ sabhāvadhammampi na jānanti, adhammaṁ asabhāvadhammampi na jānanti. Evaṁbhūtā ca sabhāvadhammaṁ asabhāvadhammañca, asabhāvadhammaṁ sabhāvadhammañca katvā pavedenti.",
  "atk-s0503a6:62": "Iti bhagavā titthiyānaṁ mohadiṭṭhipaṭilābhabhāvena paññācakkhuvekallato andhabhāvaṁ dassetvā idāni tamatthaṁ jaccandhūpamāya pakāsetuṁ ‘‘bhūtapubbaṁ, bhikkhave’’tiādimāha. Tattha bhūtapubbanti pubbe bhūtaṁ, atītakāle nibbattaṁ. Aññataro rājā ahosīti purātano nāmagottehi loke apākaṭo eko rājā ahosi. So rājā aññataraṁ purisaṁ āmantesīti tassa kira rañño sobhaggappattaṁ sabbaṅgasampannaṁ attano opavayhaṁ hatthiṁ upaṭṭhānaṁ āgataṁ disvā etadahosi – ‘‘bhaddakaṁ vata, bho, hatthiyānaṁ dassanīya’’nti. Tena ca samayena eko jaccandho rājaṅgaṇena gacchati. Taṁ disvā rājā cintesi – ‘‘mahājāniyā kho ime andhā ye evarūpaṁ dassanīyaṁ na labhanti daṭṭhuṁ. Yaṁnūnāhaṁ imissā sāvatthiyā yattakā jaccandhā sabbe te sannipātāpetvā ekadesaṁ ekadesaṁ hatthena phusāpetvā tesaṁ vacanaṁ suṇeyya’’nti. Keḷisīlo rājā ekena purisena sāvatthiyā sabbe jaccandhe sannipātāpetvā tassa purisassa saññaṁ adāsi ‘‘yathā ekeko jaccandho sīsādikaṁ ekekaṁyeva hatthissa aṅgaṁ phusitvā ‘hatthī mayā diṭṭho’ti saññaṁ uppādesi, tathā karohī’’ti. So puriso tathā akāsi. Atha rājā te jaccandhe paccekaṁ pucchi ‘‘kīdiso, bhaṇe, hatthī’’ti. Te attanā diṭṭhadiṭṭhāvayavameva hatthiṁ katvā vadantā ‘‘ediso hatthī, nediso hatthī’’ti aññamaññaṁ kalahaṁ karontā hatthādīhi upakkamitvā rājaṅgaṇe mahantaṁ kolāhalaṁ akaṁsu. Rājā saparijano tesaṁ taṁ vippakāraṁ disvā phāsukehi bhijjamānehi hadayena uggatena mahāhasitaṁ hasi. Tena vuttaṁ – ‘‘atha kho, bhikkhave, so rājā…pe… attamano ahosī’’ti.",
  "atk-s0503a6:63": "Tattha ambhoti ālapanaṁ. Yāvatakāti yattakā. Jaccandhāti jātiyā andhā, jātito paṭṭhāya acakkhukā. Ekajjhanti ekato. Bhaṇeti abahumānālāpo. Hatthiṁ dassehīti yathāvuttaṁ hatthiṁ sayāpetvā dassehi. So ca susikkhitattā aparipphandanto nipajji. Diṭṭho no hatthīti hatthena parāmasanaṁ dassanaṁ katvā āhaṁsu. Tena purisena sīsaṁ parāmasāpetvā ‘‘ediso hatthī’’ti saññāpitattā tādisaṁyeva naṁ hatthiṁ sañjānantā jaccandhā ‘‘ediso deva hatthī seyyathāpi kumbho’’ti vadiṁsu. Kumbhoti ca ghaṭoti attho. Khīloti nāgadantakhīlo. Soṇḍoti hattho. Naṅgalīsāti naṅgalassa sirassa īsā. Kāyoti sarīraṁ. Koṭṭhoti kusūlo. Pādoti jaṅgho. Thūṇoti thambho. Naṅguṭṭhanti vāḷassa urimappadeso. Vāladhīti vālassa aggappadeso. Muṭṭhīhi saṁsumbhiṁsūti muṭṭhiyo bandhitvā pahariṁsu, muṭṭhighātaṁ akaṁsu. Attamano ahosīti keḷisīlattā so rājā tena jaccandhānaṁ kalahena attamano pahāsena gahitamano ahosi.",
  "atk-s0503a6:64": "Evameva khoti upamāsaṁsandanaṁ. Tassattho – bhikkhave, yathā te jaccandhā acakkhukā ekaṅgadassino anavasesato hatthiṁ apassitvā attanā diṭṭhāvayavamattaṁ hatthisaññāya itarehi diṭṭhaṁ ananujānantā aññamaññaṁ vivādaṁ āpannā kalahaṁ akaṁsu, evameva ime aññatitthiyā sakkāyassa ekadesaṁ rūpavedanādiṁ attano diṭṭhidassanena yathādiṭṭhaṁ ‘‘attā’’ti maññamānā tassa sassatādibhāvaṁ āropetvā ‘‘idameva saccaṁ moghamañña’’nti abhinivisitvā aññamaññaṁ vivadanti, yathābhūtaṁ pana atthānatthaṁ dhammādhammañca na jānanti. Tasmā andhā acakkhukā jaccandhapaṭibhāgāti.",
  "atk-s0503a6:65": "Etamatthaṁ viditvāti etaṁ titthiyānaṁ dhammasabhāvaṁ yathābhūtaṁ ajānantānaṁ apassantānaṁ jaccandhānaṁ viya hatthimhi yathādassanaṁ micchābhinivesaṁ, tattha ca vivādāpattiṁ sabbākārato viditvā tadatthadīpakaṁ imaṁ udānaṁ udānesi.",
  "atk-s0503a6:66": "Tattha imesu kira sajjanti, eke samaṇabrāhmaṇāti idhekacce pabbajjūpagamanena samaṇā, jātimattena brāhmaṇā ‘‘sassato loko’’tiādinayappavattesu imesu eva asāresu diṭṭhigatesu diṭṭhābhinandanavasena, imesu vā rūpādīsu upādānakkhandhesu evaṁ aniccesu dukkhesu vipariṇāmadhammesu taṇhābhinandanadiṭṭhābhinandanānaṁ vasena ‘‘etaṁ mamā’’tiādinā sajjanti kira. Aho nesaṁ sammohoti dasseti. Kirasaddo cettha arucisūcanattho. Tena tattha saṅgakāraṇābhāvameva dīpeti. Na kevalaṁ sajjanti eva, atha kho viggayha naṁ vivadanti ‘‘na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmī’’tiādinā viggāhikakathānuyogavasena viggayha vivadanti vivādaṁ āpajjanti. Nanti cettha nipātamattaṁ. Atha vā viggayha nanti naṁ diṭṭhinissayaṁ sakkāyadiṭṭhimeva vā viparītadassanattā sassatādivasena aññamaññaṁ viruddhaṁ gahetvā vivadanti visesato vadanti, attano eva vādaṁ visiṭṭhaṁ aviparītaṁ katvā abhinivissa voharanti. Yathā kiṁ? Janā ekaṅgadassino yatheva jaccandhajanā hatthissa ekekaṅgadassino ‘‘yaṁ yaṁ attanā phusitvā ñātaṁ, taṁ tadeva hatthī’’ti gahetvā aññamaññaṁ viggayha vivadiṁsu, evaṁsampadamidanti attho. Ivasaddo cettha luttaniddiṭṭhoti veditabbo.",
  "atk-s0503a6:67": "Catutthasuttavaṇṇanā niṭṭhitā.",
  "atk-s0503a6:68": "5. Dutiyanānātitthiyasuttavaṇṇanā",
  "atk-s0503a6:69": "55. Pañcame sassato attā ca loko cāti rūpādīsu aññataraṁ attāti ca lokoti ca gahetvā taṁ sassataṁ niccanti aññepi ca tathā gāhentā voharanti. Yathāha –",
  "atk-s0503a6:70": "‘‘Rūpaṁ attā ceva loko ca sassato cāti attānañca lokañca paññapenti. Vedanaṁ… saññaṁ… saṅkhāre… viññāṇaṁ attā ca loko ca sassato cāti attānañca lokañca paññapentī’’ti.",
  "atk-s0503a6:71": "Atha vā attāti ahaṅkāravatthu, lokoti mamaṅkāravatthu, yaṁ ‘‘attaniya’’nti vuccati. Attāti vā sayaṁ, lokoti paro. Attāti vā pañcasu upādānakkhandhesu eko khandho, itaro loko. Attāti vā saviññāṇako khandhasantāno, aviññāṇako loko. Evaṁ taṁ taṁ attāti ca lokoti ca yathādassanaṁ dvidhā gahetvā tadubhayaṁ ‘‘nicco dhuvo sassato’’ti abhinivissa voharanti. Etena cattāro sassatavādā dassitā. Asassatoti sattapi ucchedavādā dassitā. Sassato ca asassato cāti ekacco attā ca loko ca sassato, ekacco asassatoti evaṁ sassato ca asassato cāti attho. Atha vā sveva attā ca loko ca attagatidiṭṭhikānaṁ viya sassato ca asassato ca, siyā sassatoti evamettha attho veditabbo. Sabbathāpi iminā ekaccasassatavādo dassito. Neva sassato nāsassatoti iminā amarāvikkhepavādo dassito. Te hi sassatavāde asassatavāde ca dosaṁ disvā ‘‘neva sassato nāsassato attā ca loko cā’’ti vikkhepaṁ karontā vivadanti.",
  "atk-s0503a6:72": "Sayaṁkatoti attanā kato. Yathā hi tesaṁ tesaṁ sattānaṁ attā ca attano dhammānudhammaṁ katvā sukhadukkhāni paṭisaṁvedeti, evaṁ attāva attānaṁ tassa ca upabhogabhūtaṁ kiñcanaṁ palibodhasaṅkhātaṁ lokañca karoti, abhinimminātīti attaladdhi viya ayampi tesaṁ laddhi. Paraṁkatoti parena kato, attato parena issarena vā purisena vā pajāpatinā vā kālena vā pakatiyā vā attā ca loko ca kato , nimmitoti attho. Sayaṁkato ca paraṁkato cāti yasmā attānañca lokañca nimminantā issarādayo na kevalaṁ sayameva nimminanti, atha kho tesaṁ tesaṁ sattānaṁ dhammādhammānaṁ sahakārīkāraṇaṁ labhitvāva, tasmā sayaṁkato ca paraṁkato ca attā ca loko cāti ekaccānaṁ laddhi. Asayaṁkāro aparaṁkāroti natthi etassa sayaṁkāroti asayaṁkāro, natthi etassa parakāroti aparakāro. Anunāsikāgamaṁ katvā vuttaṁ ‘‘aparaṁkāro’’ti. Ayaṁ ubhayattha dosaṁ disvā ubhayaṁ paṭikkhipati. Atha kathaṁ uppannoti āha – adhiccasamuppannoti yadicchāya samuppanno kenaci kāraṇena vinā uppannoti adhiccasamuppannavādo dassito. Tena ca ahetukavādopi saṅgahito hoti.",
  "atk-s0503a6:73": "Idāni ye diṭṭhigatikā attānaṁ viya sukhadukkhampi tassa guṇabhūtaṁ kiñcanabhūtaṁ vā sassatādivasena abhinivissa voharanti, tesaṁ taṁ vādaṁ dassetuṁ ‘‘santeke samaṇabrāhmaṇā’’tiādi vuttaṁ. Taṁ vuttanayameva.",
  "atk-s0503a6:74": "Etamatthaṁ viditvāti ettha pana idha jaccandhūpamāya anāgatattā taṁ hitvā heṭṭhā vuttanayeneva attho yojetabbo, tathā gāthāya.",
  "atk-s0503a6:75": "Tattha antarāva visīdanti, apatvāva tamogadhanti ayaṁ viseso. Tassattho – evaṁ diṭṭhigatesu diṭṭhinissayesu āsajjamānā diṭṭhigatikā kāmoghādīnaṁ catunnaṁ oghānaṁ, saṁsāramahoghasseva vā antarāva vemajjhe eva yaṁ tesaṁ pārabhāvena patiṭṭhaṭṭhena vā ogadhasaṅkhātaṁ nibbānaṁ tadadhigamūpāyo vā ariyamaggo taṁ appatvāva anadhigantvāva visīdanti saṁsīdanti. Ogādhanti patiṭṭhahanti etena, ettha vāti ogādho, ariyamaggo nibbānañca. Ogādhamevettha rassattaṁ katvā ogadhanti vuttaṁ. Taṁ ogadhaṁ tamogadhanti padavibhāgo.",
  "atk-s0503a6:76": "Pañcamasuttavaṇṇanā niṭṭhitā.",
  "atk-s0503a6:77": "6. Tatiyanānātitthiyasuttavaṇṇanā",
  "atk-s0503a6:78": "56. Chaṭṭhe sabbaṁ heṭṭhā vuttanayameva. Imaṁ udānanti ettha pana diṭṭhitaṇhāmānesu dosaṁ disvā te dūrato vajjetvā saṅkhāre yathābhūtaṁ passato ca tattha anādīnavadassitāya micchābhiniviṭṭhassa yathābhūtaṁ apassato ca yathākkamaṁ saṁsārato ativattanānativattanadīpakaṁ imaṁ udānaṁ udānesīti attho yojetabbo.",
  "atk-s0503a6:79": "Tattha ahaṅkārapasutāyaṁ pajāti ‘‘sayaṁkato attā ca loko cā’’ti evaṁ vuttasayaṁkārasaṅkhātaṁ ahaṅkāraṁ tathāpavattaṁ diṭṭhiṁ pasutā anuyuttā ayaṁ pajā micchābhiniviṭṭho sattakāyo. Paraṁkārūpasaṁhitāti paro añño issarādiko sabbaṁ karotīti evaṁ pavattaparaṁkāradiṭṭhisannissitā tāya upasaṁhitāti paraṁkārūpasaṁhitā. Etadeke nābbhaññaṁsūti etaṁ diṭṭhidvayaṁ eke samaṇabrāhmaṇā tattha dosadassino hutvā nānujāniṁsu. Kathaṁ? Sati hi sayaṁkāre kāmakārato sattānaṁ iṭṭheneva bhavitabbaṁ, na aniṭṭhena. Na hi koci attano dukkhaṁ icchati, bhavati ca aniṭṭhaṁ, tasmā na sayaṁkāro. Paraṁkāropi yadi issarahetuko, svāyaṁ issaro attatthaṁ vā kareyya paratthaṁ vā. Tattha yadi attatthaṁ, attanā akatakicco siyā asiddhassa sādhanato. Atha vā paratthaṁ sabbesaṁ hitasukhameva nipphajjeyya, na ahitaṁ dukkhaṁ nipphajjati, tasmā issaravasena na paraṁkāro sijjhati. Yadi ca issarasaṅkhātaṁ aññanirapekkhaṁ niccamekakāraṇaṁ pavattiyā siyā, kammena uppatti na siyā, sabbeheva ekajjhaṁ uppajjitabbaṁ kāraṇassa sannihitattā. Athassa aññampi sahakārīkāraṇaṁ icchitaṁ, taññeva hetu, kiṁ issarena apariniṭṭhitasāmatthiyena parikappitena. Yathā ca issarahetuko paraṁkāro na sijjhati, evaṁ pajāpatipurisapakatibrahmakālādihetutopi na sijjhateva tesampi asiddhattā vuttadosānativattanato ca. Tena vuttaṁ ‘‘etadeke nābbhaññaṁsū’’ti. Ye pana yathāvutte sayaṁkāraparaṁkāre nānujānantāpi adhiccasamuppannaṁ attānañca lokañca paññapenti, tepi na naṁ sallanti addasuṁ adhiccasamuppannantivādinopi micchābhinivesaṁ anatikkamanato yathābhūtaṁ ajānantānaṁ diṭṭhigataṁ tattha tattha dukkhuppādanato vijjhanaṭṭhena ‘‘salla’’nti na passiṁsu.",
  "atk-s0503a6:80": "Etañca sallaṁ paṭikacca passatoti yo pana āraddhavipassako pañcapi upādānakkhandhe aniccato dukkhato anattato samanupassati, so etañca tividhaṁ viparītadassanaṁ aññañca sakalaṁ micchābhinivesaṁ tesañca nissayabhūte pañcupādānakkhandhepi tujjanato duruddhārato ca ‘‘salla’’nti paṭikacca pubbeyeva vipassanāpaññāya passati. Evaṁ passato ariyamaggakkhaṇe ekanteneva ahaṁ karomīti na tassa hoti. Yathā ca attano kārakabhāvo tassa na upaṭṭhāti, evaṁ paro karotīti na tassa hoti, kevalaṁ pana aniccasaṅkhātaṁ paṭiccasamuppannadhammamattameva hoti. Ettāvatā sammāpaṭipannassa sabbathāpi diṭṭhimānābhāvova dassito. Tena ca arahattappattiyā saṁsārasamatikkamo pakāsito hoti.",
  "atk-s0503a6:81": "Idāni yo diṭṭhigate allīno, na so saṁsārato sīsaṁ ukkhipituṁ sakkoti, taṁ dassetuṁ ‘‘mānupetā’’ti gāthamāha. Tattha mānupetā ayaṁ pajāti ayaṁ sabbāpi diṭṭhigatikasaṅkhātā pajā sattakāyo ‘‘mayhaṁ diṭṭhi sundarā, mayhaṁ ādāno sundaro’’ti attano gāhassa saṁpaggahalakkhaṇena mānena upetā samannāgatā. Mānaganthā mānavinibaddhāti tato eva tena aparāparaṁ uppajjamānena yathā taṁ diṭṭhiṁ na paṭinissajjati, evaṁ attano santānassa ganthitattā vinibaddhattā ca mānaganthā mānavinibaddhā. Diṭṭhīsu sārambhakathā, saṁsāraṁ nātivattatīti ‘‘idameva saccaṁ moghamañña’’nti attukkaṁsanaparavambhanavasena attano diṭṭhābhinivesena paresaṁ diṭṭhīsu sārambhakathā virodhakathā saṁsāranāyikānaṁ avijjātaṇhānaṁ appahānato saṁsāraṁ nātivattati, na atikkamatīti attho.",
  "atk-s0503a6:82": "Chaṭṭhasuttavaṇṇanā niṭṭhitā.",
  "atk-s0503a6:83": "7. Subhūtisuttavaṇṇanā",
  "atk-s0503a6:84": "57. Sattame subhūtīti tassa therassa nāmaṁ. So hi āyasmā padumuttarassa bhagavato pādamūle katābhinīhāro kappasatasahassaṁ upacitapuññasambhāro imasmiṁ buddhuppāde uḷāravibhave gahapatikule uppanno bhagavato dhammadesanaṁ sutvā saṁvegajāto gharā nikkhamma pabbajitvā katādhikārattā ghaṭento vāyamanto na cirasseva chaḷabhiñño jāto, brahmavihārabhāvanāya pana ukkaṁsapāramippattiyā ‘‘etadaggaṁ, bhikkhave, mama sāvakānaṁ bhikkhūnaṁ araṇavihārīnaṁ yadidaṁ subhūtī’’ti (a. ni. 1.201) araṇavihāre bhagavatā etadagge ṭhapito. So ekadivasaṁ sāyanhasamayaṁ divāṭṭhānato vihāraṅgaṇaṁ otiṇṇo catuparisamajjhe bhagavantaṁ dhammaṁ desentaṁ disvā ‘‘desanāpariyosāne vuṭṭhahitvā vandissāmī’’ti kālaparicchedaṁ katvā bhagavato avidūre aññatarasmiṁ rukkhamūle nisinno phalasamāpattiṁ samāpajji. Tena vuttaṁ – ‘‘tena kho pana samayena āyasmā subhūti…pe… samāpajjitvā’’ti.",
  "atk-s0503a6:85": "Tattha dutiyajjhānato paṭṭhāya rūpāvacarasamādhi sabbopi arūpāvacarasamādhi avitakkasamādhi eva. Idha pana catutthajjhānapādako arahattaphalasamādhi ‘‘avitakkasamādhī’’ti adhippeto. Dutiyajjhānādīhi pahīnā micchāvitakkā na tāva suppahīnā accantapahānābhāvato, ariyamaggena pana pahīnā eva puna pahānakiccābhāvato. Tasmā aggamaggapariyosānabhūto arahattaphalasamādhi sabbesaṁ micchāvitakkānaṁ pahānante uppannattā visesato ‘‘avitakkasamādhī’’ti vattabbataṁ arahati, pageva catutthajjhānapādako. Tena vuttaṁ – ‘‘idha pana catutthajjhānapādako arahattaphalasamādhi ‘avitakkasamādhī’ti adhippeto’’ti.",
  "atk-s0503a6:86": "Etamatthaṁ viditvāti etaṁ āyasmato subhūtissa sabbamicchāvitakkasabbasaṁkilesapahānasaṅkhātaṁ atthaṁ sabbākārato jānitvā tadatthadīpakaṁ imaṁ udānaṁ udānesi.",
  "atk-s0503a6:87": "Tattha yassa vitakkā vidhūpitāti yena ariyapuggalena, yassa vā ariyapuggalassa kāmavitakkādayo sabbepi micchāvitakkā vidhūpitā ariyamaggañāṇena santāpitā samucchinnā. Ajjhattaṁ suvikappitā asesāti niyakajjhattasaṅkhāte attano santāne uppajjanārahā suvikappitā suṭṭhu vikappitā asesato, kiñcipi asesetvā susamucchinnāti attho. Taṁ saṅgamaticca arūpasaññīti ettha nti nipātamattaṁ. Atha vā hetuattho taṁsaddo. Yasmā anavasesena micchāvitakkā samucchinnā, tasmā rāgasaṅgādikaṁ pañcavidhaṁ saṅgaṁ, sabbampi vā kilesasaṅgaṁ aticca atikkamitvā atikkamanahetu rūpasabhāvābhāvato ruppanasaṅkhātassa ca vikārassa tattha abhāvato nibbikārahetubhāvato vā ‘‘arūpa’’nti laddhanāmaṁ nibbānaṁ ārammaṇaṁ katvā pavattāhi maggaphalasaññāhi arūpasaññī. Catuyogātigatoti kāmayogo bhavayogo diṭṭhiyogo avijjāyogoti cattāro yoge yathārahaṁ catūhipi maggehi atikkamitvā gato. Na jātu metīti makāro padasandhikaro, jātu ekaṁseneva punabbhavāya na eti, āyatiṁ punabbhavābhinibbatti tassa natthīti attho. ‘‘Na jāti metī’’tipi paṭhanti, so evattho. Iti bhagavā āyasmato subhūtissa arahattaphalasamāpattivihāraṁ anupādisesanibbānañca ārabbha pītivegavissaṭṭhaṁ udānaṁ udānesi.",
  "atk-s0503a6:88": "Sattamasuttavaṇṇanā niṭṭhitā.",
  "atk-s0503a6:89": "8. Gaṇikāsuttavaṇṇanā",
  "atk-s0503a6:90": "58. Aṭṭhame dve pūgāti dve gaṇā. Aññatarissā gaṇikāyāti aññatarāya nagarasobhiniyā. Sārattāti suṭṭhu rattā. Paṭibaddhacittāti kilesavasena baddhacittā. Rājagahe kira ekasmiṁ chaṇadivase bahū dhuttapurisā gaṇabandhanena vicarantā ekamekassa ekamekaṁ vesiṁ ānetvā uyyānaṁ pavisitvā chaṇakīḷaṁ kīḷiṁsu. Tato parampi dve tayo chaṇadivase taṁ taṁyeva vesiṁ ānetvā chaṇakīḷaṁ kīḷiṁsu. Athāparasmiṁ chaṇadivase aññepi dhuttā tatheva chaṇakīḷaṁ kīḷitukāmā vesiyo ānentā purimadhuttehi pubbe ānītaṁ ekaṁ vesiṁ ānenti. Itare taṁ disvā ‘‘ayaṁ amhākaṁ pariggaho’’ti āhaṁsu. Tepi tatheva āhaṁsu. ‘‘Evaṁ amhākaṁ pariggaho, amhākaṁ pariggaho’’ti kalahaṁ vaḍḍhetvā pāṇippahārādīni akaṁsu. Tena vuttaṁ – ‘‘tena kho pana samayena rājagahe dve pūgā’’tiādi. Tattha upakkamantīti paharanti. Maraṇampi nigacchantīti balavūpakkamehi maraṇaṁ upagacchanti, itarepi maraṇamattaṁ maraṇappamāṇadukkhaṁ pāpuṇanti.",
  "atk-s0503a6:91": "Etamatthaṁ viditvāti etaṁ kāmesu gedhaṁ vivādamūlaṁ sabbānatthamūlanti sabbākārato viditvā. Imaṁ udānanti antadvaye ca majjhimāya paṭipattiyā ādīnavānisaṁsavibhāvanaṁ imaṁ udānaṁ udānesi.",
  "atk-s0503a6:92": "Tattha yañca pattanti yaṁ rūpādipañcakāmaguṇajātaṁ pattaṁ ‘‘natthi kāmesu doso’’ti diṭṭhiṁ purakkhatvā vā apurakkhatvā vā etarahi laddhaṁ anubhuyyamānaṁ. Yañca pattabbanti yañca kāmaguṇajātameva ‘‘bhuñjitabbā kāmā, paribhuñjitabbā kāmā, āsevitabbā kāmā, paṭisevitabbā kāmā, yo kāme paribhuñjati, so lokaṁ vaḍḍheti, yo lokaṁ vaḍḍheti, so bahuṁ puññaṁ pasavatī’’ti diṭṭhiṁ upanissāya taṁ anissajjitvā katena kammunā anāgate pattabbaṁ anubhavitabbañca. Ubhayametaṁ rajānukiṇṇanti etaṁ ubhayaṁ pattaṁ pattabbañca rāgarajādīhi anukiṇṇaṁ. Sampatte hi vatthukāme anubhavanto rāgarajena vokiṇṇo hoti, tattha pana saṁkiliṭṭhacittassa phale āyatiṁ āpanne domanassuppattiyā dosarajena vokiṇṇo hoti, ubhayatthāpi moharajena vokiṇṇo hoti. Kassa panetaṁ rajānukiṇṇanti āha – ‘‘āturassānusikkhato’’ti kāmapatthanāvasena kilesāturassa, tassa ca phalena dukkhāturassa ca ubhayatthāpi paṭikārābhilāsāya kilesaphale anusikkhato.",
  "atk-s0503a6:93": "Tathā yañca pattanti yaṁ acelakavatādivasena pattaṁ attaparitāpanaṁ . Yañca pattabbanti yaṁ micchādiṭṭhikammasamādānahetu apāyesu pattabbaṁ phalaṁ. Ubhayametaṁ rajānukiṇṇanti tadubhayaṁ dukkharajānukiṇṇaṁ. Āturassāti kāyakilamathena dukkhāturassa. Anusikkhatoti micchādiṭṭhiṁ, tassā samādāyake puggale ca anusikkhato.",
  "atk-s0503a6:94": "Ye ca sikkhāsārāti yehi yathāsamādinnaṁ sīlabbatādisaṅkhātaṁ sikkhaṁ sārato gahetvā ‘‘iminā saṁsārasuddhī’’ti kathitā. Tenāha – sīlabbataṁ jīvitaṁ brahmacariyaṁ upaṭṭhānasārāti. Tattha yaṁ ‘‘na karomī’’ti oramati, taṁ sīlaṁ, visabhojanakicchācaraṇādikaṁ vataṁ, sākabhakkhatādijīvikā jīvitaṁ, methunavirati brahmacariyaṁ, etesaṁ anutiṭṭhanaṁ upaṭṭhānaṁ, bhūtapiṇḍakaparibhaṇḍādivasena khandhadevasivādiparicaraṇaṁ vā upaṭṭhānaṁ, evametehi yathāvuttehi sīlādīhi saṁsārasuddhi hotīti tāni sārato gahetvā ṭhitā samaṇabrāhmaṇā sikkhāsārā sīlabbataṁ jīvitaṁ brahmacariyaṁ ‘‘upaṭṭhānasārā’’ti veditabbā. Ayameko antoti ayaṁ sīlabbataparāmāsavasena attakilamathānuyogasaṅkhāto majjhimāya paṭipattiyā uppathabhūto lāmakaṭṭhena ca eko anto. Ayaṁ dutiyo antoti ayaṁ kāmasukhallikānuyogo kāmesu pātabyatāpattisaṅkhāto dutiyo vuttanayena anto.",
  "atk-s0503a6:95": "Iccete ubho antāti kāmasukhallikānuyogo attakilamathānuyogo ca iti ete ubho antā. Te ca kho etarahi patte, āyatiṁ pattabbe ca kilesadukkharajānukiṇṇe kāmaguṇe attaparitāpane ca allīnehi kilesadukkhāturānaṁ anusikkhantehi, sayañca kilesadukkhāturehi paṭipajjitabbattā lāmakā uppathabhūtā cāti antā. Kaṭasivaḍḍhanāti andhaputhujjanehi abhikaṅkhitabbaṭṭhena kaṭasisaṅkhātānaṁ taṇhāavijjānaṁ abhivaḍḍhanā. Kaṭasiyo diṭṭhiṁ vaḍḍhentīti tā pana kaṭasiyo nānappakāradiṭṭhiṁ vaḍḍhenti. Vatthukāmesu assādānupassino hi te pajahituṁ asakkontassa taṇhāavijjāsahakārīkāraṇaṁ labhitvā ‘‘natthi dinna’’ntiādinā (dha. sa. 1221; vibha. 938) natthikadiṭṭhiṁ akiriyadiṭṭhiṁ ahetukadiṭṭhiñca gaṇhāpenti, attaparitāpanaṁ anuyuttassa pana avijjātaṇhāsahakārīkāraṇaṁ labhitvā ‘‘sīlena suddhi vatena suddhī’’tiādinā attasuddhiabhilāsena sīlabbataparāmāsadiṭṭhiṁ gaṇhāpenti. Sakkāyadiṭṭhiyā pana tesaṁ paccayabhāvo pākaṭoyeva. Evaṁ antadvayūpanissayena taṇhāavijjānaṁ diṭṭhivaḍḍhakatā veditabbā. Keci pana ‘‘kaṭasīti pañcannaṁ khandhānaṁ adhivacana’’nti vadanti. Tesaṁ yadaggena tato antadvayato saṁsārasuddhi na hoti, tadaggena te upādānakkhandhe abhivaḍḍhetīti adhippāyo. Apare pana ‘‘kaṭasivaḍḍhanā’’ti padassa ‘‘aparāparaṁ jarāmaraṇehi sivathikavaḍḍhanā’’ti atthaṁ vadanti. Tehipi antadvayassa saṁsārasuddhihetubhāvābhāvoyeva vutto, kaṭasiyā pana diṭṭhivaḍḍhanakāraṇabhāvo vattabbo.",
  "atk-s0503a6:96": "Ete te ubho ante anabhiññāyāti te ete yathāvutte ubhopi ante ajānitvā ‘‘ime antā te ca evaṁgahitā evaṁanuṭṭhitā evaṁgatikā evaṁabhisamparāyā’’ti evaṁ ajānanahetu ajānanakāraṇā. ‘‘Paññāya cassa disvā āsavā parikkhīṇā’’tiādīsu (pu. pa. 208; a. ni. 9.43) viyassa hetuatthatā daṭṭhabbā. Olīyanti eketi eke kāmasukhānuyogavasena saṅkocaṁ āpajjanti. Atidhāvanti eketi eke attakilamathānuyogavasena atikkamanti. Kāmasukhamanuyuttā hi vīriyassa akaraṇato kosajjavasena sammāpaṭipattito saṅkocamāpannatā olīyanti nāma, attaparitāpanamanuyuttā pana kosajjaṁ pahāya anupāyena vīriyārambhaṁ karontā sammāpaṭipattiyā atikkamanato atidhāvanti nāma, tadubhayaṁ pana tattha ādīnavādassanato. Tena vuttaṁ – ‘‘ubho ante anabhiññāya olīyanti eke atidhāvanti eke’’ti. Tattha taṇhābhinandanavasena olīyanti, diṭṭhābhinandanavasena atidhāvantīti veditabbaṁ.",
  "atk-s0503a6:97": "Atha vā sassatābhinivesavasena olīyanti eke, ucchedābhinivesavasena atidhāvanti eke. Gosīlādivasena hi attaparitāpanamanuyuttā ekacce ‘‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā, tattha nicco dhuvo sassato avipariṇāmadhammo sassatisamaṁ tatheva ṭhassāmī’’ti sassatadassanaṁ abhinivisantā saṁsāre olīyanti nāma, kāmasukhamanuyuttā pana ekacce yaṁkiñci katvā indriyāni santappetukāmā lokāyatikā viya tadanuguṇaṁ ucchedadassanaṁ abhinivisantā anupāyena vaṭṭupacchedassa pariyesanato atidhāvanti nāma. Evaṁ sassatucchedavasenapi olīyanātidhāvanāni veditabbāni.",
  "atk-s0503a6:98": "Ye ca kho te abhiññāyāti ye ca kho pana ariyapuggalā te yathāvutte ubho ante ‘‘ime antā evaṁgahitā evaṁanuṭṭhitā evaṁgatikā evaṁabhisamparāyā’’ti abhivisiṭṭhena ñāṇena vipassanāsahitāya maggapaññāya jānitvā majjhimapaṭipadaṁ sammāpaṭipannā, tāya sammāpaṭipattiyā. Tatra ca nāhesunti tatra tasmiṁ antadvaye patitā na ahesuṁ, taṁ antadvayaṁ pajahiṁsūti attho. Tena ca nāmaññiṁsūti tena antadvayapahānena ‘‘mama idaṁ antadvayapahānaṁ, ahaṁ antadvayaṁ pahāsiṁ, iminā antadvayapahānena seyyo’’tiādinā taṇhādiṭṭhimānamaññanāvasena na amaññiṁsu sabbamaññanānaṁ sammadeva pahīnattā. Ettha ca aggaphale ṭhite ariyapuggale sandhāya ‘‘tatra ca nāhesuṁ, tena ca nāmaññiṁsū’’ti atītakālavasena ayaṁ desanā pavattā, maggakkhaṇe pana adhippete vattamānakālavaseneva vattabbaṁ siyā. Vaṭṭaṁ tesaṁ natthi paññāpanāyāti ye evaṁ pahīnasabbamaññanā uttamapurisā, tesaṁ anupādāparinibbutānaṁ kammavipākakilesavasena tividhampi vaṭṭaṁ natthi paññāpanāya, vattamānakkhandhabhedato uddhaṁ anupādāno viya jātavedo apaññattikabhāvameva gacchatīti attho.",
  "atk-s0503a6:99": "Aṭṭhamasuttavaṇṇanā niṭṭhitā.",
  "atk-s0503a6:100": "9. Upātidhāvantisuttavaṇṇanā",
  "atk-s0503a6:101": "59. Navame rattandhakāratimisāyanti rattiyaṁ andhakāre mahātimisāyaṁ. Rattīpi hi andhakāravirahitā hoti, yā puṇṇamāya ratti juṇhobhāsitā. Andhakāropi ‘‘timisā’’ti na vattabbo hoti abbhamahikādiupakkilesavirahite deve. Mahandhakāro hi ‘‘timisā’’ti vuccati. Ayaṁ pana amāvasī ratti devo ca meghapaṭalasañchanno. Tena vuttaṁ – ‘‘rattandhakāratimisāyanti rattiyā andhakāre mahātimisāya’’nti. Abbhokāseti appaṭicchanne okāse vihāraṅgaṇe. Telappadīpesu jhāyamānesūti telapajjotesu jalamānesu.",
  "atk-s0503a6:102": "Nanu ca bhagavato byāmappabhā pakatiyā byāmamattappadesaṁ abhibyāpetvā candimasūriyālokaṁ abhibhavitvā ghanabahalaṁ buddhālokaṁ vissajjentī andhakāraṁ vidhamitvā tiṭṭhati, kāyappabhāpi nīlapītādivasena chabbaṇṇaghanabuddharasmiyo vissajjetvā pakatiyāva samantato asītihatthappadesaṁ obhāsentī tiṭṭhati, evaṁ buddhālokeneva ekobhāsabhūte bhagavato nisinnokāse padīpakaraṇe kiccaṁ natthīti? Saccaṁ natthi, tathāpi puññatthikā upāsakā bhagavato bhikkhusaṅghassa ca pūjākaraṇatthaṁ devasikaṁ telappadīpaṁ upaṭṭhapenti. Tathā hi vuttaṁ – sāmaññaphalepi ‘‘ete maṇḍalamāle dīpā jhāyantī’’ti (dī. ni. 1.159). ‘‘Rattandhakāratimisāya’’nti idampi tassā rattiyā sabhāvakittanatthaṁ vuttaṁ, na pana bhagavato nisinnokāsassa andhakārabhāvato. Pūjākaraṇatthameva hi tadāpi upāsakehi padīpā kāritā.",
  "atk-s0503a6:103": "Tasmiñhi divase sāvatthivāsino bahū upāsakā pātova sarīrapaṭijagganaṁ katvā vihāraṁ gantvā uposathaṅgāni samādiyitvā buddhappamukhaṁ bhikkhusaṅghaṁ nimantetvā nagaraṁ pavisitvā mahādānāni pavattetvā bhagavantaṁ bhikkhusaṅghañca anugantvā nivattitvā attano attano gehāni gantvā sayampi paribhuñjitvā suddhavatthanivatthā suddhuttarāsaṅgā gandhamālādihatthā vihāraṁ gantvā bhagavantaṁ pūjetvā keci manobhāvanīye bhikkhū payirupāsantā keci yonisomanasikarontā divasabhāgaṁ vītināmesuṁ. Te sāyanhasamaye bhagavato santike dhammaṁ sutvā satthari dhammasabhāmaṇḍapato paṭṭhāya gandhakuṭisamīpe ajjhokāse paññattavarabuddhāsane nisinne, bhikkhusaṅghe ca bhagavantaṁ upasaṅkamitvā payirupāsante uposathavisodhanatthañceva yonisomanasikāraparibrūhanatthañca nagaraṁ agantvā vihāreyeva vasitukāmā ohīyiṁsu. Atha te bhagavato bhikkhusaṅghassa ca pūjākaraṇatthaṁ bahū telappadīpe āropetvā satthāraṁ upasaṅkamitvā vanditvā bhikkhusaṅghassa ca añjaliṁ katvā bhikkhūnaṁ pariyante nisinnā kathaṁ samuṭṭhāpesuṁ, ‘‘bhante, ime titthiyā nānāvidhāni diṭṭhigatāni abhinivissa voharanti, tathā voharantā ca kadāci sassataṁ, kadāci asassataṁ, ucchedādīsu aññataranti ekasmiṁyeva aṭṭhatvā navanavāni diṭṭhigatāni ‘idameva saccaṁ moghamañña’nti paggayha tiṭṭhanti ummattakasadisā, tesaṁ tathā abhiniviṭṭhānaṁ kā gati, ko abhisamparāyo’’ti. Tena ca samayena bahū paṭaṅgapāṇakā patantā patantā tesu telappadīpesu nipatanti. Tena vuttaṁ – ‘‘tena kho pana samayena sambahulā adhipātakā’’tiādi.",
  "atk-s0503a6:104": "Tattha adhipātakāti paṭaṅgapāṇakā, ye ‘‘salabhā’’tipi vuccanti. Te hi dīpasikhaṁ adhipatanato ‘‘adhipātakā’’ti adhippetā. Āpātaparipātanti āpātaṁ paripātaṁ, āpatitvā āpatitvā paripatitvā paripatitvā, abhimukhapātañceva paribbhamitvā pātañca katvāti attho. ‘‘Āpāthe paripāta’’nti keci paṭhanti, āpāthe padīpassa attano āpāthagamane sati paripatitvā paripatitvāti attho. Anayanti avaḍḍhiṁ dukkhaṁ. Byasananti vināsaṁ. Purimapadena hi maraṇamattaṁ dukkhaṁ, pacchimapadena maraṇaṁ tesaṁ dīpeti. Tattha keci pāṇakā saha patanena mariṁsu, keci maraṇamattaṁ dukkhaṁ āpajjiṁsu.",
  "atk-s0503a6:105": "Etamatthaṁ viditvāti etaṁ adhipātakapāṇakānaṁ attahitaṁ ajānantānaṁ attupakkamavasena niratthakabyasanāpattiṁ viditvā tesaṁ viya diṭṭhigatikānaṁ diṭṭhābhinivesena anayabyasanāpattidīpakaṁ imaṁ udānaṁ udānesi.",
  "atk-s0503a6:106": "Tattha upātidhāvanti na sāramentīti sīlasamādhipaññāvimuttiādibhedaṁ sāraṁ na enti, catusaccābhisamayavasena na adhigacchanti. Tasmiṁ pana saupāye sāre tiṭṭhanteyeva vimuttābhilāsāya taṁ upentā viya hutvāpi diṭṭhivipallāsena atidhāvanti atikkamitvā gacchanti, pañcupādānakkhandhe ‘‘niccaṁ subhaṁ sukhaṁ attā’’ti abhinivisitvā gaṇhantāti attho. Navaṁ navaṁ bandhanaṁ brūhayantīti tathā gaṇhantā ca taṇhādiṭṭhisaṅkhātaṁ navaṁ navaṁ bandhanaṁ brūhayanti vaḍḍhayanti. Patanti pajjotamivādhipātakā, diṭṭhe sute itiheke niviṭṭhāti evaṁ taṇhādiṭṭhibandhanehi baddhattā eke samaṇabrāhmaṇā diṭṭhe attanā cakkhuviññāṇena diṭṭhidassaneneva vā diṭṭhe anussavūpalabbhamatteneva ca sute ‘‘itiha ekantato evameta’’nti niviṭṭhā diṭṭhābhinivesena ‘‘sassata’’ntiādinā abhiniviṭṭhā, ekantahitaṁ vā nissaraṇaṁ ajānantā rāgādīhi ekādasahi aggīhi ādittaṁ bhavattayasaṅkhātaṁ aṅgārakāsuṁyeva ime viya adhipātakā imaṁ pajjotaṁ patanti, na tato sīsaṁ ukkhipituṁ sakkontīti attho.",
  "atk-s0503a6:107": "Navamasuttavaṇṇanā niṭṭhitā.",
  "atk-s0503a6:108": "10. Uppajjantisuttavaṇṇanā",
  "atk-s0503a6:109": "60. Dasame yāvakīvanti yattakaṁ kālaṁ. Yatoti yadā, yato paṭṭhāya, yasmiṁ kāleti vā attho. Evametaṁ, ānandāti, ānanda, tathāgate uppanne tathāgatassa tathāgatasāvakānaṁyeva ca lābhasakkāro abhivaḍḍhati, titthiyā pana nittejā vihatappabhā pahīnalābhasakkārā hontīti yaṁ tayā vuttaṁ, etaṁ evaṁ, na etassa aññathābhāvo. Cakkavattino hi cakkaratanassa pātubhāvena loko cakkaratanaṁ muñcitvā aññattha pūjāsakkārasammānaṁ na pavatteti, cakkaratanameva pana sabbo loko sabbabhāvehi sakkaroti garuṁ karoti māneti pūjeti. Iti vaṭṭānusāripuññamattanissandassapi tāva mahanto ānubhāvo, kimaṅgaṁ pana vivaṭṭānusāripuññaphalūpatthambhassa anantāparimeyyaguṇagaṇādhārassa buddharatanassa dhammaratanassa saṅgharatanassa cāti dasseti.",
  "atk-s0503a6:110": "Bhagavā hi sammāsambodhiṁ patvā pavattavaradhammacakko anukkamena loke ekasaṭṭhiyā arahantesu jātesu saṭṭhi arahante janapadacārikāya vissajjetvā uruvelaṁ patvā uruvelakassapappamukhe sahassajaṭile arahatte patiṭṭhāpetvā tehi parivuto laṭṭhivanuyyāne nisīditvā bimbisārappamukhānaṁ aṅgamagadhavāsīnaṁ dvādasa nahutāni sāsane otāretvā yadā rājagahe vihāsi, tato paṭṭhāya bhagavato bhikkhusaṅghassa ca yathā yathā uparūpari uḷāralābhasakkāro abhivaḍḍhati, tathā tathā sabbatitthiyānaṁ lābhasakkāro parihāyi eva.",
  "atk-s0503a6:111": "Athekadivasaṁ āyasmā ānando divāṭṭhāne nisinno bhagavato ca ariyasaṅghassa ca sammāpaṭipattiṁ paccavekkhitvā pītisomanassajāto ‘‘kathaṁ nu kho titthiyāna’’nti tesaṁ paṭipattiṁ āvajjesi. Athassa nesaṁ sabbathāpi duppaṭipattiyeva upaṭṭhāsi. So ‘‘evaṁmahānubhāve nāma puññūpanissayassa dhammānudhammappaṭipattiyā ca ukkaṁsapāramippatte bhagavati, ariyasaṅghe ca dharante kathaṁ ime aññatitthiyā evaṁ duppaṭipannā akatapuññā varākā lābhino sakkatā bhavissantī’’ti titthiyānaṁ lābhasakkārahāniṁ nissāya kāruññaṁ uppādetvā atha attano parivitakkaṁ ‘‘yāvakīvañca, bhante’’tiādinā bhagavato ārocesi. Bhagavā ca taṁ, ‘‘ānanda, tayā micchā parivitakkita’’nti avatvā suvaṇṇāliṅgasadisaṁ gīvaṁ unnāmetvā supupphitasatapattasassirikaṁ mahāmukhaṁ abhippasannataraṁ katvā ‘‘evametaṁ, ānandā’’ti sampahaṁsitvā ‘‘yāvakīvañcā’’tiādinā tassa vacanaṁ paccanumodi. Tena vuttaṁ – ‘‘atha kho āyasmā ānando…pe… bhikkhusaṅgho cā’’ti. Atha bhagavā tassaṁ aṭṭhuppattiyaṁ atītepi mayi anuppanne ekacce nīcajanā sammānaṁ labhitvā mama uppādato paṭṭhāya hatalābhasakkārā ahesunti bāverujātakaṁ (jā. 1.4.153 ādayo) kathesi.",
  "atk-s0503a6:112": "Etamatthaṁviditvāti diṭṭhigatikānaṁ tāva sakkārasammāno yāva na sammāsambuddhā loke uppajjanti, tesaṁ pana uppādato paṭṭhāya te hatalābhasakkārā nippabhā nittejāva honti, duppaṭipattiyā dukkhato ca na muccantīti etamatthaṁ sabbākārato viditvā tadatthadīpanaṁ imaṁ udānaṁ udānesi.",
  "atk-s0503a6:113": "Tattha obhāsati tāva so kimīti so khajjūpanakakimi tāvadeva obhāsati jotati dibbati. Yāva na unnamate pabhaṅkaroti tīsupi mahādīpesu ekakkhaṇe ālokakaraṇena ‘‘pabhaṅkaro’’ti laddhanāmo sūriyo yāva na uggamati na udeti. Anuggate hi sūriye laddhokāsā khajjūpanakā viparivattamānāpi kaṇṭakaphalasadisā tamasi vijjotanti. Sa verocanamhi uggate, hatappabho hoti na cāpi bhāsatīti samantato andhakāraṁ vidhamitvā kiraṇasahassena virocanasabhāvatāya verocananāmake ādicce uṭṭhite so khajjūpanako hatappabho nittejo kāḷako hoti, rattandhakāre viya na bhāsati na dibbati.",
  "atk-s0503a6:114": "Evaṁ obhāsitameva takkikānanti yathā tena khajjūpanakena sūriyuggamanato pureyeva obhāsitaṁ hoti, evaṁ takketvā vitakketvā parikappanamattena diṭṭhīnaṁ gahaṇato ‘‘takkikā’’ti laddhanāmehi titthiyehi obhāsitaṁ attano samayatejena dīpetvā adhiṭṭhitaṁ tāva, yāva sammāsambuddhā loke nuppajjanti. Na takkikā sujjhanti na cāpi sāvakāti yadā pana sammāsambuddhā loke uppajjanti, tadā diṭṭhigatikā na sujjhanti na sobhanti, na cāpi tesaṁ sāvakā sobhanti, aññadatthu vihatasobhā rattikhittā viya sarā na paññāyanteva. Atha vā yāva sammāsambuddhā loke nuppajjanti, tāvadeva takkikānaṁ obhāsitaṁ attano samayena jotanaṁ bālalāpanaṁ, na tato paraṁ. Kasmā? Yasmā na takkikā sujjhanti, na cāpi sāvakā. Te hi durakkhātadhammavinayā sammāpaṭipattirahitā na saṁsārato sujjhanti aniyyānikasāsanattā. Tenāha ‘‘duddiṭṭhī na dukkhā pamuccare’’ti. Takkikā hi ayāthāvaladdhikatāya duddiṭṭhino micchābhiniviṭṭhadiṭṭhikā viparītadassanā taṁ diṭṭhiṁ anissajjitvā saṁsāradukkhato na kadācipi muccantīti.",
  "atk-s0503a6:115": "Dasamasuttavaṇṇanā niṭṭhitā.",
  "atk-s0503a6:116": "Niṭṭhitā ca jaccandhavaggavaṇṇanā."
}