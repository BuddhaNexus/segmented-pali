{
  "atk-s0505a3:0": "4. Aṭṭhakavaggo",
  "atk-s0505a3:1": "1. Kāmasuttavaṇṇanā",
  "atk-s0505a3:2": "773.Kāmaṁkāmayamānassāti kāmasuttaṁ. Kā uppatti? Bhagavati kira sāvatthiyaṁ viharante aññataro brāhmaṇo sāvatthiyā jetavanassa ca antare aciravatīnadītīre ‘‘yavaṁ vapissāmī’’ti khettaṁ kasati. Bhagavā bhikkhusaṅghaparivuto piṇḍāya pavisanto taṁ disvā āvajjento addasa – ‘‘assa brāhmaṇassa yavā vinassissantī’’ti, puna upanissayasampattiṁ āvajjento cassa sotāpattiphalassa upanissayaṁ addasa. ‘‘Kadā pāpuṇeyyā’’ti āvajjento ‘‘sasse vinaṭṭhe sokābhibhūto dhammadesanaṁ sutvā’’ti addasa. Tato cintesi – ‘‘sacāhaṁ tadā eva brāhmaṇaṁ upasaṅkamissāmi, na me ovādaṁ sotabbaṁ maññissati. Nānārucikā hi brāhmaṇā, handa, naṁ ito pabhutiyeva saṅgaṇhāmi, evaṁ mayi muducitto hutvā tadā ovādaṁ sossatī’’ti brāhmaṇaṁ upasaṅkamitvā āha – ‘‘kiṁ, brāhmaṇa, karosī’’ti. Brāhmaṇo ‘‘evaṁ uccākulīno samaṇo gotamo mayā saddhiṁ paṭisanthāraṁ karotī’’ti tāvatakeneva bhagavati pasannacitto hutvā ‘‘khettaṁ, bho gotama, kasāmi yavaṁ vapissāmī’’ti āha. Atha sāriputtatthero cintesi – ‘‘bhagavā brāhmaṇena saddhiṁ paṭisanthāraṁ akāsi, na ca ahetu appaccayā tathāgatā evaṁ karonti, handāhampi tena saddhiṁ paṭisanthāraṁ karomī’’ti brāhmaṇaṁ upasaṅkamitvā tatheva paṭisanthāramakāsi. Evaṁ mahāmoggallānatthero sesā ca asīti mahāsāvakā. Brāhmaṇo atīva attamano ahosi.",
  "atk-s0505a3:3": "Atha bhagavā sampajjamānepi sasse ekadivasaṁ katabhattakicco sāvatthito jetavanaṁ gacchanto maggā okkamma brāhmaṇassa santikaṁ gantvā āha – ‘‘sundaraṁ te, brāhmaṇa, yavakkhetta’’nti. ‘‘Evaṁ, bho gotama, sundaraṁ, sace sampajjissati, tumhākampi saṁvibhāgaṁ karissāmī’’ti. Athassa catumāsaccayena yavā nipphajjiṁsu. Tassa ‘‘ajja vā sve vā lāyissāmī’’ti ussukkaṁ kurumānasseva mahāmegho uṭṭhahitvā sabbarattiṁ vassi. Aciravatī nadī pūrā āgantvā sabbaṁ yavaṁ vahi. Brāhmaṇo sabbarattiṁ anattamano hutvā pabhāte nadītīraṁ gato sabbaṁ sassavipattiṁ disvā ‘‘vinaṭṭhomhi, kathaṁ dāni jīvissāmī’’ti balavasokaṁ uppādesi . Bhagavāpi tameva rattiṁ paccūsasamaye buddhacakkhunā lokaṁ volokento ‘‘ajja brāhmaṇassa dhammadesanākālo’’ti ñatvā bhikkhācāravattena sāvatthiṁ pavisitvā brāhmaṇassa gharadvāre aṭṭhāsi. Brāhmaṇo bhagavantaṁ disvā ‘‘sokābhibhūtaṁ maṁ assāsetukāmo samaṇo gotamo āgato’’ti cintetvā āsanaṁ paññāpetvā pattaṁ gahetvā bhagavantaṁ nisīdāpesi. Bhagavā jānantova brāhmaṇaṁ pucchi – ‘‘kiṁ brāhmaṇa paduṭṭhacitto vihāsī’’ti? Āma, bho gotama, sabbaṁ me yavakkhettaṁ udakena vūḷhanti. Atha bhagavā ‘‘na, brāhmaṇa, vipanne domanassaṁ, sampanne ca somanassaṁ kātabbaṁ. Kāmā hi nāma sampajjantipi vipajjantipī’’ti vatvā tassa brāhmaṇassa sappāyaṁ ñatvā dhammadesanāvasena imaṁ suttamabhāsi. Tattha saṅkhepato padatthasambandhamattameva vaṇṇayissāma, vitthāro pana niddese (mahāni. 1) vuttanayeneva veditabbo. Yathā ca imasmiṁ sutte, evaṁ ito paraṁ sabbasuttesu.",
  "atk-s0505a3:4": "Tattha kāmanti manāpiyarūpāditebhūmakadhammasaṅkhātaṁ vatthukāmaṁ, kāmayamānassāti icchamānassa. Tassa ce taṁ samijjhatīti tassa kāmayamānassa sattassa taṁ kāmasaṅkhātaṁ vatthu samijjhati ce, sace so taṁ labhatīti vuttaṁ hoti. Addhā pītimano hotīti ekaṁsaṁ tuṭṭhacitto hoti. Laddhāti labhitvā. Maccoti satto. Yadicchatīti yaṁ icchati.",
  "atk-s0505a3:5": "774.Tassa ce kāmayānassāti tassa puggalassa kāme icchamānassa, kāmena vā yāyamānassa. Chandajātassāti jātataṇhassa. Jantunoti sattassa. Te kāmā parihāyantīti te kāmā parihāyanti ce. Sallaviddhova ruppatīti atha ayomayādinā sallena viddho viya pīḷīyati.",
  "atk-s0505a3:6": "775. Tatiyagāthāya saṅkhepattho – yo pana ime kāme tattha chandarāgavikkhambhanena vā samucchedena vā attano pādena sappassa siraṁ iva parivajjeti. So bhikkhu sabbaṁ lokaṁ visaritvā ṭhitattā loke visattikāsaṅkhātaṁ taṇhaṁ sato hutvā samativattatīti.",
  "atk-s0505a3:7": "776-8. Tato parāsaṁ tissannaṁ gāthānaṁ ayaṁ saṅkhepattho – yo etaṁ sālikkhettādiṁ khettaṁ vā gharavatthādiṁ vatthuṁ vā kahāpaṇasaṅkhātaṁ hiraññaṁ vā goassabhedaṁ gavāssaṁ vā itthisaññikā thiyo vā ñātibandhavādī bandhū vā aññe vā manāpiyarūpādī puthu kāme anugijjhati, taṁ puggalaṁ abalasaṅkhātā kilesā balīyanti sahanti maddanti, saddhābalādivirahena vā abalaṁ taṁ puggalaṁ abalā kilesā balīyanti, abalattā balīyantīti attho. Atha taṁ kāmagiddhaṁ kāme rakkhantaṁ pariyesantañca sīhādayo ca pākaṭaparissayā kāyaduccaritādayo ca apākaṭaparissayā maddanti, tato apākaṭaparissayehi abhibhūtaṁ taṁ puggalaṁ jātiādidukkhaṁ bhinnaṁ nāvaṁ udakaṁ viya anveti. Tasmā kāyagatāsatiādibhāvanāya jantu sadā sato hutvā vikkhambhanasamucchedavasena rūpādīsu vatthukāmesu sabbappakārampi kilesakāmaṁ parivajjento kāmāni parivajjaye. Evaṁ te kāme pahāya tappahānakaramaggeneva catubbidhampi tare oghaṁ tareyya tarituṁ sakkuṇeyya. Tato yathā puriso udakagarukaṁ nāvaṁ siñcitvā lahukāya nāvāya appakasireneva pāragū bhaveyya, pāraṁ gaccheyya, evameva attabhāvanāvaṁ kilesūdakagarukaṁ siñcitvā lahukena attabhāvena pāragū bhaveyya, sabbadhammapāraṁ nibbānaṁ gato bhaveyya, arahattappattiyā gaccheyya ca, anupādisesāya nibbānadhātuyā parinibbātīti arahattanikūṭena desanaṁ niṭṭhāpesi. Desanāpariyosāne brāhmaṇo ca brāhmaṇī ca sotāpattiphale patiṭṭhahiṁsūti.",
  "atk-s0505a3:8": "Paramatthajotikāya khuddaka-aṭṭhakathāya",
  "atk-s0505a3:9": "Suttanipāta-aṭṭhakathāya kāmasuttavaṇṇanā niṭṭhitā.",
  "atk-s0505a3:10": "2. Guhaṭṭhakasuttavaṇṇanā",
  "atk-s0505a3:11": "779.Sattoguhāyanti guhaṭṭhakasuttaṁ. Kā uppatti? Bhagavati kira sāvatthiyaṁ viharante āyasmā piṇḍolabhāradvājo kosambiyaṁ gaṁṅgātīre āvaṭṭakaṁ nāma utenassa uyyānaṁ, tattha agamāsi sītale padese divāvihāraṁ nisīditukāmo. Aññadāpi cāyaṁ gacchateva tattha pubbāsevanena yathā gavampatitthero tāvatiṁsabhavananti vuttanayametaṁ vaṅgīsasuttavaṇṇanāyaṁ. So tattha gaṅgātīre sītale rukkhamūle samāpattiṁ appetvā divāvihāraṁ nisīdi. Rājāpi kho uteno taṁ divasaṁyeva uyyānakīḷikaṁ gantvā bahudeva divasabhāgaṁ naccagītādīhi uyyāne kīḷitvā pānamadamatto ekissā itthiyā aṅke sīsaṁ katvā sayi. Sesitthiyo ‘‘sutto rājā’’ti uṭṭhahitvā uyyāne pupphaphalādīni gaṇhantiyo theraṁ disvā hirottappaṁ upaṭṭhāpetvā ‘‘mā saddaṁ akatthā’’ti aññamaññaṁ nivāretvā appasaddā upasaṅkamitvā vanditvā theraṁ samparivāretvā nisīdiṁsu. Thero samāpattito vuṭṭhāya tāsaṁ dhammaṁ desesi, tā tuṭṭhā ‘‘sādhu sādhū’’ti vatvā suṇanti.",
  "atk-s0505a3:12": "Rañño sīsaṁ aṅkenādāya nisinnitthī ‘‘imā maṁ ohāya kīḷantī’’ti tāsu issāpakatā ūruṁ cāletvā rājānaṁ pabodhesi. Rājā paṭibujjhitvā itthāgāraṁ apassanto ‘‘kuhiṁ imā vasaliyo’’ti āha. Sā āha – ‘‘tumhesu abahukatā ‘samaṇaṁ ramayissāmā’ti gatā’’ti. So kuddho therābhimukho agamāsi. Tā itthiyo rājānaṁ disvā ekaccā uṭṭhahiṁsu, ekaccā ‘‘mahārāja, pabbajitassa santike dhammaṁ suṇāmā’’ti na uṭṭhahiṁsu. So tena bhiyyosomattāya kuddho theraṁ avanditvāva ‘‘kimatthaṁ āgatosī’’ti āha. ‘‘Vivekatthaṁ mahārājā’’ti. So ‘‘vivekatthāya āgatā evaṁ itthāgāraparivutā nisīdantī’’ti vatvā ‘‘tava vivekaṁ kathehī’’ti āha. Thero visāradopi vivekakathāya ‘‘nāyaṁ aññātukāmo pucchatī’’ti tuṇhī ahosi. Rājā ‘‘sace na kathesi, tambakipillikehi taṁ khādāpessāmī’’ti aññatarasmiṁ asokarukkhe tambakipillikapuṭaṁ gaṇhanto attanova upari vikiri. So sarīraṁ puñchitvā aññaṁ puṭaṁ gahetvā therābhimukho agamāsi. Thero ‘‘sacāyaṁ rājā mayi aparajjheyya , apāyābhimukho bhaveyyā’’ti taṁ anukampamāno iddhiyā ākāsaṁ abbhuggantvā gato.",
  "atk-s0505a3:13": "Tato itthiyo āhaṁsu – ‘‘mahārāja, aññe rājāno īdisaṁ pabbajitaṁ disvā pupphagandhādīhi pūjenti, tvaṁ tambakipillikapuṭena āsādetuṁ āraddho ahosi, kulavaṁsaṁ nāsetuṁ uṭṭhito’’ti. So attano dosaṁ ñatvā tuṇhī hutvā uyyānapālaṁ pucchi – ‘‘aññampi divasaṁ thero idhāgacchatī’’ti? ‘‘Āma, mahārājā’’ti. Tena hi yadā āgacchati, tadā me āroceyyāsīti. So ekadivasaṁ there āgate ārocesi. Rājāpi theraṁ upasaṅkamitvā pañhaṁ pucchitvā pāṇehi saraṇaṁ gato ahosi. Tambakipillikapuṭena āsāditadivase pana thero ākāsenāgantvā puna pathaviyaṁ nimujjitvā bhagavato gandhakuṭiyaṁ ummujji. Bhagavāpi kho dakkhiṇena passena sato sampajāno sīhaseyyaṁ kappayamāno theraṁ disvā ‘‘kiṁ, bhāradvāja, akāle āgatosī’’ti āha. Thero ‘‘āma bhagavā’’ti vatvā sabbaṁ taṁ pavattiṁ ārocesi. Taṁ sutvā bhagavā ‘‘kiṁ karissati tassa vivekakathā kāmaguṇagiddhassā’’ti vatvā dakkhiṇena passena nipanno eva therassa dhammadesanatthaṁ imaṁ suttamabhāsi.",
  "atk-s0505a3:14": "Tattha sattoti laggo. Guhāyanti kāye. Kāyo hi rāgādīnaṁ vāḷānaṁ vasanokāsato ‘‘guhā’’ti vuccati. Bahunābhichannoti bahunā rāgādikilesajālena abhicchanno. Etena ajjhattabandhanaṁ vuttaṁ. Tiṭṭhanti rāgādivasena tiṭṭhanto. Naroti satto. Mohanasmiṁ pagāḷhoti mohanaṁ vuccati kāmaguṇā. Ettha hi devamanussā muyhanti, tesu ajjhogāḷho hutvā . Etena bahiddhābandhanaṁ vuttaṁ. Dūre vivekā hi tathāvidho soti so tathārūpo naro tividhāpi kāyavivekādikā vivekā dūre anāsanne. Kiṁkāraṇā? Kāmā hi loke na hi suppahāyā, yasmā loke kāmā suppahāyā na hontīti vuttaṁ hoti.",
  "atk-s0505a3:15": "780. Evaṁ paṭhamagāthāya ‘‘dūre vivekā tathāvidho’’ti sādhetvā puna tathāvidhānaṁ sattānaṁ dhammataṁ āvikaronto ‘‘icchānidānā’’ti gāthamāha. Tattha icchānidānāti taṇhāhetukā. Bhavasātabaddhāti sukhavedanādimhi bhavasāte baddhā. Te duppamuñcāti te bhavasātavatthubhūtā dhammā, te vā tattha baddhā icchānidānā sattā duppamocayā. Na hi aññamokkhāti aññena ca mocetuṁ na sakkonti. Kāraṇavacanaṁ vā etaṁ, te sattā duppamuñcā. Kasmā? Yasmā aññena mocetabbā na honti. Yadi pana muñceyyuṁ, sakena thāmena muñceyyunti ayamassa attho. Pacchā pure vāpi apekkhamānāti anāgate atīte vā kāme apekkhamānā. Imeva kāme purimeva jappanti ime vā paccuppanne kāme purime vā duvidhepi atītānāgate balavataṇhāya patthayamānā. Imesañca dvinnaṁ padānaṁ ‘‘te duppamuñcā na hi aññamokkhā’’ti iminā saha sambandho veditabbo, itarathā ‘‘apekkhamānā jappaṁ kiṁ karonti kiṁ vā katā’’ti na paññāyeyyuṁ.",
  "atk-s0505a3:16": "781-2. Evaṁ paṭhamagāthāya ‘‘dūre vivekā tathāvidho’’ti sādhetvā dutiyagāthāya ca tathāvidhānaṁ sattānaṁ dhammataṁ āvikatvā idāni nesaṁ pāpakammakaraṇaṁ āvikaronto ‘‘kāmesu giddhā’’ti gāthamāha. Tassattho – te sattā kāmesu paribhogataṇhāya giddhā pariyesanādimanuyuttattā pasutā sammohamāpannattā pamūḷhā avagamanatāya maccharitāya buddhādīnaṁ vacanaṁ anādiyanatāya ca avadāniyā. Kāyavisamādimhi visame niviṭṭhā antakāle maraṇadukkhūpanītā ‘‘kiṁsū bhavissāma ito cutāse’’ti paridevayantīti. Yasmā etadeva, tasmā hi sikkhetha…pe… māhu dhīrāti. Tattha sikkhethāti tisso sikkhā āpajjeyya. Idhevāti imasmiṁyeva sāsane. Sesamuttānameva.",
  "atk-s0505a3:17": "783. Idāni ye tathā na karonti, tesaṁ byasanappattiṁ dassento ‘‘passāmī’’ti gāthamāha. Tattha passāmīti maṁsacakkhuādīhi pekkhāmi. Loketi apāyādimhi. Pariphandamānanti ito cito ca phandamānaṁ. Pajaṁ imanti imaṁ sattakāyaṁ. Taṇhagatanti taṇhāya gataṁ abhibhūtaṁ, nipātitanti adhippāyo. Bhavesūti kāmabhavādīsu. Hīnā narāti hīnakammantā narā. Maccumukhe lapantīti antakāle sampatte maraṇamukhe paridevanti. Avītataṇhāseti avigatataṇhā. Bhavābhavesūti kāmabhavādīsu. Atha vā bhavābhavesūti bhavabhavesu, punappunabhavesūti vuttaṁ hoti.",
  "atk-s0505a3:18": "784. Idāni yasmā avītataṇhā evaṁ phandanti ca lapanti ca, tasmā taṇhāvinaye samādapento ‘‘mamāyite’’ti gāthamāha. Tattha mamāyiteti taṇhādiṭṭhimamattehi ‘‘mama’’nti pariggahite vatthusmiṁ. Passathāti sotāre ālapanto āha. Etampīti etampi ādīnavaṁ. Sesaṁ pākaṭameva.",
  "atk-s0505a3:19": "785. Evamettha paṭhamagāthāya assādaṁ, tato parāhi catūhi ādīnavañca dassetvā idāni saupāyaṁ nissaraṇaṁ nissaraṇānisaṁsañca dassetuṁ sabbāhi vā etāhi kāmānaṁ ādīnavaṁ okāraṁ saṁkilesañca dassetvā idāni nekkhamme ānisaṁsaṁ dassetuṁ ‘‘ubhosu antesū’’ti gāthādvayamāha. Tattha ubhosu antesūti phassaphassasamudayādīsu dvīsu paricchedesu. Vineyya chandanti chandarāgaṁ vinetvā. Phassaṁ pariññāyāti cakkhusamphassādiphassaṁ, phassānusārena vā taṁsampayutte sabbepi arūpadhamme, tesaṁ vatthudvārārammaṇavasena rūpadhamme cāti sakalampi nāmarūpaṁ tīhi pariññāhi parijānitvā. Anānugiddhoti rūpādīsu sabbadhammesu agiddho. Yadattagarahī tadakubbamānoti yaṁ attanā garahati, taṁ akurumāno. Nalippatī diṭṭhasutesu dhīroti so evarūpo dhitisampanno dhīro diṭṭhesu ca sutesu ca dhammesu dvinnaṁ lepānaṁ ekenapi lepena na lippati. Ākāsamiva nirupalitto accantavodānappatto hoti.",
  "atk-s0505a3:20": "786.Saññaṁ pariññāti gāthāya pana ayaṁ saṅkhepattho – na kevalañca phassameva, apica kho pana kāmasaññādibhedaṁ saññampi, saññānusārena vā pubbe vuttanayeneva nāmarūpaṁ tīhi pariññāhi parijānitvā imāya paṭipadāya catubbidhampi vitareyya oghaṁ, tato so tiṇṇogho taṇhādiṭṭhipariggahesu taṇhādiṭṭhilepappahānena nopalitto khīṇāsavamuni rāgādisallānaṁ abbūḷhattā abbūḷhasallo sativepullappattiyā appamatto caraṁ, pubbabhāge vā appamatto caraṁ tena appamādacārena abbūḷhasallo hutvā sakaparattabhāvādibhedaṁ nāsīsatī lokamimaṁ parañca, aññadatthu carimacittanirodhā nirupādāno jātavedova parinibbātīti arahattanikūṭena desanaṁ niṭṭhāpesi dhammanettiṭṭhapanameva karonto, na uttariṁ imāya desanāya maggaṁ vā phalaṁ vā uppādesi khīṇāsavassa desitattāti.",
  "atk-s0505a3:21": "Paramatthajotikāya khuddaka-aṭṭhakathāya",
  "atk-s0505a3:22": "Suttanipāta-aṭṭhakathāya guhaṭṭhakasuttavaṇṇanā niṭṭhitā.",
  "atk-s0505a3:23": "3. Duṭṭhaṭṭhakasuttavaṇṇanā",
  "atk-s0505a3:24": "787.Vadantive duṭṭhamanāpīti duṭṭhaṭṭhakasuttaṁ. Kā uppatti? Ādigāthāya tāva uppatti – munisuttanayena bhagavato bhikkhusaṅghassa ca uppannalābhasakkāraṁ asahamānā titthiyā sundariṁ paribbājikaṁ uyyojesuṁ. Sā kira janapadakalyāṇī setavatthaparibbājikāva ahosi. Sā sunhātā sunivatthā mālāgandhavilepanavibhūsitā bhagavato dhammaṁ sutvā sāvatthivāsīnaṁ jetavanato nikkhamanavelāya sāvatthito nikkhamitvā jetavanābhimukhī gacchati. Manussehi ca ‘‘kuhiṁ gacchasī’’ti pucchitā ‘‘samaṇaṁ gotamaṁ sāvake cassa ramayituṁ gacchāmī’’ti vatvā jetavanadvārakoṭṭhake vicaritvā jetavanadvārakoṭṭhake pidahite nagaraṁ pavisitvā pabhāte puna jetavanaṁ gantvā gandhakuṭisamīpe pupphāni vicinantī viya carati . Buddhupaṭṭhānaṁ āgatehi ca manussehi ‘‘kimatthaṁ āgatāsī’’ti pucchitā yaṁkiñcideva bhaṇati. Evaṁ aḍḍhamāsamatte vītikkante titthiyā taṁ jīvitā voropetvā parikhātaṭe nikkhipitvā pabhāte ‘‘sundariṁ na passāmā’’ti kolāhalaṁ katvā rañño ca ārocetvā tena anuññātā jetavanaṁ pavisitvā vicinantā viya taṁ nikkhittaṭṭhānā uddharitvā mañcakaṁ āropetvā nagaraṁ abhiharitvā upakkosaṁ akaṁsu. Sabbaṁ pāḷiyaṁ (udā. 38) āgatanayeneva veditabbaṁ.",
  "atk-s0505a3:25": "Bhagavā taṁ divasaṁ paccūsasamaye buddhacakkhunā lokaṁ volokento ‘‘titthiyā ajja ayasaṁ uppādessantī’’ti ñatvā ‘‘tesaṁ saddahitvā mādise cittaṁ pakopetvā mahājano apāyābhimukho mā ahosī’’ti gandhakuṭidvāraṁ pidahitvā antogandhakuṭiyaṁyeva acchi, na nagaraṁ piṇḍāya pāvisi. Bhikkhū pana dvāraṁ pidahitaṁ disvā pubbasadisameva pavisiṁsu. Manussā bhikkhū disvā nānappakārehi akkosiṁsu. Atha āyasmā ānando bhagavato taṁ pavattiṁ ārocetvā ‘‘titthiyehi, bhante, mahāayaso uppādito, na sakkā idha vasituṁ, vipulo jambudīpo, aññattha gacchāmā’’ti āha. Tatthapi ayase uṭṭhite kuhiṁ gamissasi ānandāti? ‘‘Aññaṁ nagaraṁ bhagavā’’ti. Atha bhagavā ‘‘āgamehi, ānanda, sattāhamevāyaṁ saddo bhavissati, sattāhaccayena yehi ayaso kato, tesaṁyeva upari patissatī’’ti vatvā ānandattherassa dhammadesanatthaṁ ‘‘vadanti ve’’ti imaṁ gāthamabhāsi.",
  "atk-s0505a3:26": "Tattha vadantīti bhagavantaṁ bhikkhusaṅghañca upavadanti. Duṭṭhamanāpi eke athopi ve saccamanāti ekacce duṭṭhacittā, ekacce tathasaññinopi hutvā, titthiyā duṭṭhacittā, ye tesaṁ vacanaṁ sutvā saddahiṁsu, te saccamanāti adhippāyo. Vādañca jātanti etaṁ akkosavādaṁ uppannaṁ. Muni no upetīti akārakatāya ca akuppanatāya ca buddhamuni na upeti. Tasmā munī natthi khilo kuhiñcīti tena kāraṇena ayaṁ muni rāgādikhilehi natthi khilo kuhiñcīti veditabbo.",
  "atk-s0505a3:27": "788. Imañca gāthaṁ vatvā bhagavā ānandattheraṁ pucchi, ‘‘evaṁ khuṁsetvā vambhetvā vuccamānā bhikkhū, ānanda, kiṁ vadantī’’ti. Na kiñci bhagavāti. ‘‘Na, ānanda, ‘ahaṁ sīlavā’ti sabbattha tuṇhī bhavitabbaṁ, loke hi nābhāsamānaṁ jānanti missaṁ bālehi paṇḍita’’nti vatvā, ‘‘bhikkhū, ānanda, te manusse evaṁ paṭicodentū’’ti dhammadesanatthāya ‘‘abhūtavādī nirayaṁ upetī’’ti imaṁ gāthamabhāsi. Thero taṁ uggahetvā bhikkhū āha – ‘‘manussā tumhehi imāya gāthāya paṭicodetabbā’’ti. Bhikkhū tathā akaṁsu. Paṇḍitamanussā tuṇhī ahesuṁ. Rājāpi rājapurise sabbato pesetvā yesaṁ dhuttānaṁ lañjaṁ datvā titthiyā taṁ mārāpesuṁ, te gahetvā niggayha taṁ pavattiṁ ñatvā titthiye paribhāsi. Manussāpi titthiye disvā leḍḍunā paharanti, paṁsunā okiranti ‘‘bhagavato ayasaṁ uppādesu’’nti. Ānandatthero taṁ disvā bhagavato ārocesi, bhagavā therassa imaṁ gāthamabhāsi ‘‘sakañhi diṭṭhiṁ…pe… vadeyyā’’ti.",
  "atk-s0505a3:28": "Tassattho – yāyaṁ diṭṭhi titthiyajanassa ‘‘sundariṁ māretvā samaṇānaṁ sakyaputtiyānaṁ avaṇṇaṁ pakāsetvā etenupāyena laddhaṁ sakkāraṁ sādiyissāmā’’ti, so taṁ diṭṭhiṁ kathaṁ atikkameyya, atha kho so ayaso tameva titthiyajanaṁ paccāgato taṁ diṭṭhiṁ accetuṁ asakkontaṁ. Yo vā sassatādivādī, sopi sakaṁ diṭṭhiṁ kathaṁ accayeyya tena diṭṭhicchandena anunīto tāya ca diṭṭhiruciyā niviṭṭho, apica kho pana sayaṁ samattānipakubbamāno attanāva paripuṇṇāni tāni diṭṭhigatāni karonto yathā jāneyya, tatheva vadeyyāti.",
  "atk-s0505a3:29": "789. Atha rājā sattāhaccayena taṁ kuṇapaṁ chaḍḍāpetvā sāyanhasamayaṁ vihāraṁ gantvā bhagavantaṁ abhivādetvā āha – ‘‘nanu, bhante, īdise ayase uppanne mayhampi ārocetabbaṁ siyā’’ti. Evaṁ vutte bhagavā, ‘‘na, mahārāja, ‘ahaṁ sīlavā guṇasampanno’ti paresaṁ ārocetuṁ ariyānaṁ patirūpa’’nti vatvā tassā aṭṭhuppattiyaṁ ‘‘yo attano sīlavatānī’’ti avasesagāthāyo abhāsi.",
  "atk-s0505a3:30": "Tattha sīlavatānīti pātimokkhādīni sīlāni āraññikādīni dhutaṅgavatāni ca. Anānupuṭṭhoti apucchito. Pāvāti vadati. Anariyadhammaṁ kusalā tamāhu, yo ātumānaṁ sayameva pāvāti yo evaṁ attānaṁ sayameva vadati, tassa taṁ vādaṁ ‘‘anariyadhammo eso’’ti kusalā evaṁ kathenti.",
  "atk-s0505a3:31": "790.Santoti rāgādikilesavūpasamena santo, tathā abhinibbutatto. Itihanti sīlesu akatthamānoti ‘‘ahamasmi sīlasampanno’’tiādinā nayena iti sīlesu akatthamāno, sīlanimittaṁ attūpanāyikaṁ vācaṁ abhāsamānoti vuttaṁ hoti. Tamariyadhammaṁ kusalā vadantīti tassa taṁ akatthanaṁ ‘‘ariyadhammo eso’’ti buddhādayo khandhādikusalā vadanti. Yassussadā natthi kuhiñci loketi yassa khīṇāsavassa rāgādayo satta ussadā kuhiñci loke natthi, tassa taṁ akatthanaṁ ‘‘ariyadhammo eso’’ti evaṁ kusalā vadantīti sambandho.",
  "atk-s0505a3:32": "791. Evaṁ khīṇāsavapaṭipattiṁ dassetvā idāni diṭṭhigatikānaṁ titthiyānaṁ paṭipattiṁ rañño dassento āha – ‘‘pakappitā saṅkhatā’’ti. Tattha pakappitāti parikappitā. Saṅkhatāti paccayābhisaṅkhatā. Yassāti yassa kassaci diṭṭhigatikassa. Dhammāti diṭṭhiyo. Purakkhatāti purato katā. Santīti saṁvijjanti. Avīvadātāti avodātā. Yadattani passati ānisaṁsaṁ, taṁ nissito kuppapaṭiccasantinti yassete diṭṭhidhammā purakkhatā avodātā santi, so evaṁvidho yasmā attani tassā diṭṭhiyā diṭṭhidhammikañca sakkārādiṁ, samparāyikañca gativisesādiṁ ānisaṁsaṁ passati, tasmā tañca ānisaṁsaṁ, tañca kuppatāya ca paṭiccasamuppannatāya ca sammutisantitāya ca kuppapaṭiccasantisaṅkhātaṁ diṭṭhiṁ nissitova hoti, so tannissitattā attānaṁ vā ukkaṁseyya pare vā vambheyya abhūtehipi guṇadosehi.",
  "atk-s0505a3:33": "792. Evaṁ nissitena ca diṭṭhīnivesā…pe… ādiyatī ca dhammanti. Tattha diṭṭhīnivesāti idaṁsaccābhinivesasaṅkhātāni diṭṭhinivesanāni. Na hi svātivattāti sukhena ativattitabbā na honti. Dhammesu niccheyya samuggahītanti dvāsaṭṭhidiṭṭhidhammesu taṁ taṁ samuggahitaṁ abhiniviṭṭhaṁ dhammaṁ nicchinitvā pavattattā diṭṭhinivesā na hi svātivattāti vuttaṁ hoti. Tasmā naro tesu nivesanesu, nirassatī ādiyatī ca dhammanti yasmā na hi svātivattā , tasmā naro tesuyeva diṭṭhinivesanesu ajasīlagosīlakukkurasīlapañcātapamaruppapātaukkuṭikappadhānakaṇṭakāpassayādibhedaṁ satthāradhammakkhānagaṇādibhedañca taṁ taṁ dhammaṁ nirassati ca ādiyati ca jahati ca gaṇhāti ca vanamakkaṭo viya taṁ taṁ sākhanti vuttaṁ hoti. Evaṁ nirassanto ca ādiyanto ca anavaṭṭhitacittattā asantehipi guṇadosehi attano vā parassa vā yasāyasaṁ uppādeyya.",
  "atk-s0505a3:34": "793. Yo panāyaṁ sabbadiṭṭhigatādidosadhunanāya paññāya samannāgatattā dhono, tassa dhonassa hi…pe… anūpayo so. Kiṁ vuttaṁ hoti? Dhonadhammasamannāgamā dhonassa dhutasabbapāpassa arahato katthaci loke tesu tesu bhavesu pakappitā diṭṭhi natthi, so tassā diṭṭhiyā abhāvena, yāya ca attanā kataṁ pāpakammaṁ paṭicchādentā titthiyā māyāya mānena vā etaṁ agatiṁ gacchanti, tampi māyañca mānañca pahāya dhono rāgādīnaṁ dosānaṁ kena gaccheyya, diṭṭhadhamme samparāye vā nirayādīsu gativisesesu kena saṅkhaṁ gaccheyya, anūpayo so, so hi taṇhādiṭṭhiupayānaṁ dvinnaṁ abhāvena anūpayoti.",
  "atk-s0505a3:35": "794. Yo pana tesaṁ dvinnaṁ bhāvena upayo hoti, so upayo hi…pe… diṭṭhimidheva sabbanti. Tattha upayoti taṇhādiṭṭhinissito. Dhammesu upeti vādanti ‘‘ratto’’ti vā ‘‘duṭṭho’’ti vā evaṁ tesu tesu dhammesu upeti vādaṁ. Anūpayaṁ kena kathaṁ vadeyyāti taṇhādiṭṭhipahānena anūpayaṁ khīṇāsavaṁ kena rāgena vā dosena vā kathaṁ ‘‘ratto’’ti vā ‘‘duṭṭho’’ti vā vadeyya, evaṁ anupavajjo ca so kiṁ titthiyā viya katapaṭicchādako bhavissatīti adhippāyo. Attā nirattā na hi tassa atthīti tassa hi attadiṭṭhi vā ucchedadiṭṭhi vā natthi, gahaṇaṁ muñcanaṁ vāpi attanirattasaññitaṁ natthi. Kiṁkāraṇā natthīti ce? Adhosi so diṭṭhimidheva sabbaṁ, yasmā so idheva attabhāve ñāṇavātena sabbaṁ diṭṭhigataṁ adhosi, pajahi, vinodesīti arahattanikūṭena desanaṁ niṭṭhāpesi. Taṁ sutvā rājā attamano bhagavantaṁ abhivādetvā pakkāmīti.",
  "atk-s0505a3:36": "Paramatthajotikāya khuddaka-aṭṭhakathāya",
  "atk-s0505a3:37": "Suttanipāta-aṭṭhakathāya duṭṭhaṭṭhakasuttavaṇṇanā niṭṭhitā.",
  "atk-s0505a3:38": "4. Suddhaṭṭhakasuttavaṇṇanā",
  "atk-s0505a3:39": "795.Passāmisuddhanti suddhaṭṭhakasuttaṁ. Kā uppatti? Atīte kira kassapassa bhagavato kāle bārāṇasivāsī aññataro kuṭumbiko pañcahi sakaṭasatehi paccantajanapadaṁ agamāsi bhaṇḍaggahaṇatthaṁ. Tattha vanacarakena saddhiṁ mittaṁ katvā tassa paṇṇākāraṁ datvā pucchi – ‘‘kacci, te samma, candanasāraṁ diṭṭhapubba’’nti? ‘‘Āma sāmī’’ti ca vutte teneva saddhiṁ candanavanaṁ pavisitvā sabbasakaṭāni candanasārassa pūretvā tampi vanacarakaṁ ‘‘yadā, samma, bārāṇasiṁ āgacchasi, tadā candanasāraṁ gahetvā āgaccheyyāsī’’ti vatvā bārāṇasiṁyeva agamāsi. Athāparena samayena sopi vanacarako candanasāraṁ gahetvā tassa gharaṁ agamāsi. So taṁ disvā sabbaṁ paṭisanthāraṁ katvā sāyanhasamaye candanasāraṁ pisāpetvā samuggaṁ pūretvā ‘‘gaccha, samma, nhāyitvā āgacchā’’ti attano purisena saddhiṁ nhānatitthaṁ pesesi. Tena ca samayena bārāṇasiyaṁ ussavo hoti. Atha bārāṇasivāsino pātova dānaṁ datvā sāyaṁ suddhavatthanivatthā mālāgandhādīni gahetvā kassapassa bhagavato mahācetiyaṁ vandituṁ gacchanti. So vanacarako te disvā ‘‘mahājano kuhiṁ gacchatī’’ti pucchi. ‘‘Vihāraṁ cetiyavandanatthāyā’’ti ca sutvā sayampi agamāsi. Tattha manusse haritālamanosilādīhi nānappakārehi cetiye pūjaṁ karonte disvā kiñci citraṁ kātuṁ ajānanto taṁ candanaṁ gahetvā mahācetiye suvaṇṇiṭṭhakānaṁ. Upari kaṁsapātimattaṁ maṇḍalaṁ akāsi. Atha tattha sūriyuggamanavelāyaṁ sūriyarasmiyo uṭṭhahiṁsu. So taṁ disvā pasīdi, patthanañca akāsi ‘‘yattha yattha nibbattāmi, īdisā me rasmiyo ure uṭṭhahantū’’ti. So kālaṁ katvā tāvatiṁsesu nibbatti. Tassa ure rasmiyo uṭṭhahiṁsu, candamaṇḍalaṁ viyassa uramaṇḍalaṁ virocati, ‘‘candābho devaputto’’tveva ca naṁ sañjāniṁsu.",
  "atk-s0505a3:40": "So tāya sampattiyā chasu devalokesu anulomapaṭilomato ekaṁ buddhantaraṁ khepetvā amhākaṁ bhagavati uppanne sāvatthiyaṁ brāhmaṇamahāsālakule nibbatti, tathevassa ure candamaṇḍalasadisaṁ rasmimaṇḍalaṁ ahosi. Nāmakaraṇadivase cassa maṅgalaṁ katvā brāhmaṇā taṁ maṇḍalaṁ disvā ‘‘dhaññapuññalakkhaṇo ayaṁ kumāro’’ti vimhitā ‘‘candābho’’ tveva nāmaṁ akaṁsu. Taṁ vayappattaṁ brāhmaṇā gahetvā alaṅkaritvā rattakañcukaṁ pārupāpetvā rathe āropetvā ‘‘mahābrahmā aya’’nti pūjetvā ‘‘yo candābhaṁ passati, so yasadhanādīni labhati, samparāyañca saggaṁ gacchatī’’ti ugghosentā gāmanigamarājadhānīsu āhiṇḍanti. Gatagataṭṭhāne manussā ‘‘esa kira bho candābho nāma, yo etaṁ passati, so yasadhanasaggādīni labhatī’’ti uparūpari āgacchanti, sakalajambudīpo cali. Brāhmaṇā tucchahatthakānaṁ āgatānaṁ na dassenti, sataṁ vā sahassaṁ vā gahetvā āgatānameva dassenti. Evaṁ candābhaṁ gahetvā anuvicarantā brāhmaṇā kamena sāvatthiṁ anuppattā.",
  "atk-s0505a3:41": "Tena ca samayena bhagavā pavattitavaradhammacakko anupubbena sāvatthiṁ āgantvā sāvatthiyaṁ viharati jetavane bahujanahitāya dhammaṁ desento. Atha candābho sāvatthiṁ patvā samuddapakkhantakunnadī viya apākaṭo ahosi, candābhoti bhaṇantopi natthi. So sāyanhasamaye mahājanakāyaṁ mālāgandhādīni ādāya jetavanābhimukhaṁ gacchantaṁ disvā ‘‘kuhiṁ gacchathā’’ti pucchi. ‘‘Buddho loke uppanno, so bahujanahitāya dhammaṁ deseti, taṁ sotuṁ jetavanaṁ gacchāmā’’ti ca tesaṁ vacanaṁ sutvā sopi brāhmaṇagaṇaparivuto tattheva agamāsi. Bhagavā ca tasmiṁ samaye dhammasabhāyaṁ varabuddhāsane nisinnova hoti. Candābho bhagavantaṁ upasaṅkamma madhurapaṭisanthāraṁ katvā ekamantaṁ nisīdi, tāvadeva cassa so āloko antarahito. Buddhālokassa hi samīpe asītihatthabbhantare añño āloko nābhibhoti. So ‘‘āloko me naṭṭho’’ti nisīditvāva uṭṭhāsi, uṭṭhahitvā ca gantumāraddho. Atha naṁ aññataro puriso āha – ‘‘kiṁ bho candābha, samaṇassa gotamassa bhīto gacchasī’’ti. Nāhaṁ bhīto gacchāmi, apica me imassa tejena āloko na sampajjatīti punadeva bhagavato purato nisīditvā pādatalā paṭṭhāya yāva kesaggā rūparaṁsilakkhaṇādisampattiṁ disvā ‘‘mahesakkho samaṇo gotamo, mama ure appamattako āloko uṭṭhito, tāvatakenapi maṁ gahetvā brāhmaṇā sakalajambudīpaṁ vicaranti. Evaṁ varalakkhaṇasampattisamannāgatassa samaṇassa gotamassa neva māno uppanno, addhā ayaṁ anomaguṇasamannāgato bhavissati satthā devamanussāna’’nti ativiya pasannacitto bhagavantaṁ vanditvā pabbajjaṁ yāci. Bhagavā aññataraṁ theraṁ āṇāpesi – ‘‘pabbājehi na’’nti. So taṁ pabbājetvā tacapañcakakammaṭṭhānaṁ ācikkhi. So vipassanaṁ ārabhitvā na cireneva arahattaṁ patvā ‘‘candābhatthero’’ti vissuto ahosi. Taṁ ārabbha bhikkhū kathaṁ samuṭṭhāpesuṁ ‘‘kiṁ nu kho, āvuso, ye candābhaṁ addasaṁsu. Te yasaṁ vā dhanaṁ vā labhiṁsu, saggaṁ vā gacchiṁsu, visuddhiṁ vā pāpuṇiṁsu tena cakkhudvārikarūpadassanenā’’ti. Bhagavā tassaṁ aṭṭhuppattiyaṁ imaṁ suttamabhāsi.",
  "atk-s0505a3:42": "Tattha paṭhamagāthāya tāvattho – na, bhikkhave, evarūpena dassanena suddhi hoti. Apica kho kilesamalinattā asuddhaṁ, kilesarogānaṁ avigamā sarogameva candābhaṁ brāhmaṇaṁ aññaṁ vā evarūpaṁ disvā diṭṭhigatiko bālo abhijānāti ‘‘passāmi suddhaṁ paramaṁ arogaṁ, tena ca diṭṭhisaṅkhātena dassanena saṁsuddhi narassa hotī’’ti, so evaṁ abhijānanto taṁ dassanaṁ ‘‘parama’’nti ñatvā tasmiṁ dassane suddhānupassī samāno taṁ dassanaṁ ‘‘maggañāṇa’’nti pacceti. Taṁ pana maggañāṇaṁ na hoti. Tenāha – ‘‘diṭṭhena ce suddhī’’ti dutiyagāthaṁ.",
  "atk-s0505a3:43": "796. Tassattho – tena rūpadassanasaṅkhātena diṭṭhena yadi kilesasuddhi narassa hoti. Tena vā ñāṇena so yadi jātiādidukkhaṁ pajahāti. Evaṁ sante ariyamaggato aññena asuddhimaggeneva so sujjhati, rāgādīhi upadhīhi saupadhiko eva samāno sujjhatīti āpannaṁ hoti, na ca evaṁvidho sujjhati. Tasmā diṭṭhī hi naṁ pāva tathā vadānaṁ, sā naṁ diṭṭhiyeva ‘‘micchādiṭṭhiko aya’’nti katheti diṭṭhianurūpaṁ ‘‘sassato loko’’tiādinā nayena tathā tathā vadanti.",
  "atk-s0505a3:44": "797.Na brāhmaṇoti tatiyagāthā. Tassattho – yo pana bāhitapāpattā brāhmaṇo hoti, so maggena adhigatāsavakkhayo khīṇāsavabrāhmaṇo ariyamaggañāṇato aññena abhimaṅgalasammatarūpasaṅkhāte diṭṭhe tathāvidhasaddasaṅkhāte sute avītikkamasaṅkhāte sīle hatthivatādibhede vate pathaviādibhede mute ca uppannena micchāñāṇena suddhiṁ na āha. Sesamassa brāhmaṇassa vaṇṇabhaṇanatthaṁ vuttaṁ. So hi tedhātukapuññe sabbasmiñca pāpe anūpalitto, tassa pahīnattā attadiṭṭhiyā yassa kassaci vā gahaṇassa pahīnattā attañjaho, puññābhisaṅkhārādīnaṁ akaraṇato nayidha pakubbamānoti vuccati. Tasmā naṁ evaṁ pasaṁsanto āha. Sabbasseva cassa purimapādena sambandho veditabbo – puññe ca pāpe ca anūpalitto, attañjaho nayidha pakubbamāno, na brāhmaṇo aññato suddhimāhāti.",
  "atk-s0505a3:45": "798. Evaṁ na brāhmaṇo aññato suddhimāhāti vatvā idāni ye diṭṭhigatikā aññato suddhiṁ bruvanti, tesaṁ tassā diṭṭhiyā anibbāhakabhāvaṁ dassento ‘‘purimaṁ pahāyā’’ti gāthamāha. Tassattho – te hi aññato suddhivādā samānāpi yassā diṭṭhiyā appahīnattā gahaṇamuñcanaṁ hoti. Tāya purimaṁ satthārādiṁ pahāya aparaṁ nissitā ejāsaṅkhātāya taṇhāya anugatā abhibhūtā rāgādibhedaṁ na taranti saṅgaṁ, tañca atarantā taṁ taṁ dhammaṁ uggaṇhanti ca nirassajanti ca makkaṭova sākhanti.",
  "atk-s0505a3:46": "799. Pañcamagāthāya sambandho – yo ca so ‘‘diṭṭhī hi naṁ pāva tathā vadāna’’nti vutto, so sayaṁ samādāyāti. Tattha sayanti sāmaṁ. Samādāyāti gahetvā. Vatānīti hatthivatādīni. Uccāvacanti aparāparaṁ hīnapaṇītaṁ vā satthārato satthārādiṁ. Saññasattoti kāmasaññādīsu laggo. Vidvā ca vedehi samecca dhammanti paramatthavidvā ca arahā catūhi maggañāṇavedehi catusaccadhammaṁ abhisameccāti. Sesaṁ pākaṭameva.",
  "atk-s0505a3:47": "800.Sa sabbadhammesu visenibhūto, yaṁkiñci diṭṭhaṁva sutaṁ mutaṁ vāti sobhūripañño khīṇāsavo yaṁ kiñci diṭṭhaṁ vā sutaṁ vā mutaṁ vā tesu sabbadhammesu mārasenaṁ vināsetvā ṭhitabhāvena visenibhūto. Tamevadassinti taṁ evaṁ visuddhadassiṁ. Vivaṭaṁ carantantitaṇhacchadanādivigamena vivaṭaṁ hutvā carantaṁ. Kenīdha lokasmiṁ vikappayeyyāti kena idha loke taṇhākappena vā diṭṭhikappena vā koci vikappeyya, tesaṁ vā pahīnattā rāgādinā pubbe vuttenāti.",
  "atk-s0505a3:48": "801.Na kappayantīti gāthāya sambandho attho ca – kiñca bhiyyo? Te hi tādisā santo dvinnaṁ kappānaṁ purekkhārānañca kenaci na kappayanti na purekkharonti, paramatthaaccantasuddhiadhigatattā anaccantasuddhiṁyeva akiriyasassatadiṭṭhiṁ accanta suddhīti na te vadanti. Ādānaganthaṁ gathitaṁ visajjāti catubbidhampi rūpādīnaṁ ādāyakattā ādānaganthaṁ attano cittasantāne gathitaṁ baddhaṁ ariyamaggasatthena visajja chinditvā. Sesaṁ pākaṭameva.",
  "atk-s0505a3:49": "802.Sīmātigoti gāthā ekapuggalādhiṭṭhānāya desanāya vuttā. Pubbasadiso eva panassā sambandho, so evaṁ atthavaṇṇanāya saddhiṁ veditabbo – kiñca bhiyyo so īdiso bhūripañño catunnaṁ kilesasīmānaṁ atītattā sīmātigo bāhitapāpattā ca brāhmaṇo, itthambhūtassa ca tassa natthi paracittapubbenivāsañāṇehi ñatvā vā maṁsacakkhudibbacakkhūhi disvā vā kiñci samuggahītaṁ, abhiniviṭṭhanti vuttaṁ hoti. So ca kāmarāgābhāvato na rāgarāgī, rūpārūparāgābhāvato na virāgaratto. Yato evaṁvidhassa ‘‘idaṁ para’’nti kiñci idha uggahitaṁ natthīti arahattanikūṭena desanaṁ niṭṭhāpesi.",
  "atk-s0505a3:50": "Paramatthajotikāya khuddaka-aṭṭhakathāya",
  "atk-s0505a3:51": "Suttanipāta-aṭṭhakathāya suddhaṭṭhakasuttavaṇṇanā niṭṭhitā.",
  "atk-s0505a3:52": "5. Paramaṭṭhakasuttavaṇṇanā",
  "atk-s0505a3:53": "803.Paramantidiṭṭhīsūti paramaṭṭhakasuttaṁ. Kā uppatti? Bhagavati kira sāvatthiyaṁ viharante nānātitthiyā sannipatitvā attano attano diṭṭhiṁ dīpentā ‘‘idaṁ paramaṁ, idaṁ parama’’nti kalahaṁ katvā rañño ārocesuṁ. Rājā sambahule jaccandhe sannipātāpetvā ‘‘imesaṁ hatthiṁ dassethā’’ti āṇāpesi. Rājapurisā andhe sannipātāpetvā hatthiṁ purato sayāpetvā ‘‘passathā’’ti āhaṁsu. Te hatthissa ekamekaṁ aṅgaṁ parāmasiṁsu. Tato raññā ‘‘kīdiso, bhaṇe, hatthī’’ti puṭṭho yo soṇḍaṁ parāmasi, so ‘‘seyyathāpi, mahārāja, naṅgalīsā’’ti bhaṇi. Ye dantādīni parāmasiṁsu, te itaraṁ ‘‘mā bho rañño purato musā bhaṇī’’ti paribhāsitvā ‘‘seyyathāpi, mahārāja, bhittikhilo’’tiādīni āhaṁsu. Rājā taṁ sabbaṁ sutvā ‘‘īdiso tumhākaṁ samayo’’ti titthiye uyyojesi. Aññataro piṇḍacāriko taṁ pavattiṁ ñatvā bhagavato ārocesi. Bhagavā tassaṁ aṭṭhuppattiyaṁ bhikkhū āmantetvā ‘‘yathā, bhikkhave, jaccandhā hatthiṁ ajānantā taṁ taṁ aṅgaṁ parāmasitvā vivadiṁsu, evaṁ titthiyā vimokkhantikadhammaṁ ajānantā taṁ taṁ diṭṭhiṁ parāmasitvā vivadantī’’ti vatvā dhammadesanatthaṁ imaṁ suttamabhāsi.",
  "atk-s0505a3:54": "Tattha paramanti diṭṭhīsu paribbasānoti ‘‘idaṁ parama’’nti gahetvā sakāya sakāya diṭṭhiyā vasamāno. Yaduttari kuruteti yaṁ attano satthārādiṁ seṭṭhaṁ karoti. Hīnāti aññe tato sabbamāhāti taṁ attano satthārādiṁ ṭhapetvā tato aññe sabbe ‘‘hīnā ime’’ti āha. Tasmā vivādāni avītivattoti tena kāraṇena so diṭṭhikalahe avītivattova hoti.",
  "atk-s0505a3:55": "804. Dutiyagāthāya attho – evaṁ avītivatto ca yaṁ diṭṭhe sute sīlavate muteti etesu vatthūsu uppannadiṭṭhisaṅkhāte attani pubbe vuttappakāraṁ ānisaṁsaṁ passati. Tadeva so tattha sakāya diṭṭhiyā ānisaṁsaṁ ‘‘idaṁ seṭṭha’’nti abhinivisitvā aññaṁ sabbaṁ parasatthārādikaṁ nihīnato passati.",
  "atk-s0505a3:56": "805. Tatiyagāthāya attho – evaṁ passato cassa yaṁ attano satthārādiṁ nissito aññaṁ parasatthārādiṁ hīnaṁ passati taṁ pana dassanaṁ ganthameva kusalā vadanti, bandhananti vuttaṁ hoti . Yasmā etadeva, tasmā hi diṭṭhaṁva sutaṁ mutaṁ vā sīlabbataṁ bhikkhu na nissayeyya, nābhiniveseyyāti vuttaṁ hoti.",
  "atk-s0505a3:57": "806. Catutthagāthāya attho – na kevalaṁ diṭṭhasutādiṁ na nissayeyya, apica kho pana asañjātaṁ uparūpari diṭṭhimpi lokasmiṁ na kappayeyya, na janeyyāti vuttaṁ hoti. Kīdisaṁ? Ñāṇena vā sīlavatena vāpi, samāpattiñāṇādinā ñāṇena vā sīlavatena vā yā kappiyati, etaṁ diṭṭhiṁ na kappeyya. Na kevalañca diṭṭhiṁ na kappayeyya, apica kho pana mānenapi jātiādīhi vatthūhi samoti attānamanūpaneyya, hīno na maññetha visesi vāpīti.",
  "atk-s0505a3:58": "807. Pañcamagāthāya attho – evañhi diṭṭhiṁ akappento amaññamāno ca attaṁ pahāya anupādiyāno idha vā yaṁ pubbe gahitaṁ, taṁ pahāya aparaṁ aggaṇhanto tasmimpi vuttappakāre ñāṇe duvidhaṁ nissayaṁ no karoti. Akaronto ca sa ve viyattesu nānādiṭṭhivasena bhinnesu sattesu na vaggasārī chandādivasena agacchanadhammo hutvā dvāsaṭṭhiyā diṭṭhīsu kiñcipi diṭṭhiṁ na pacceti, na paccāgacchatīti vuttaṁ hoti.",
  "atk-s0505a3:59": "808-10. Idāni yo so imāya gāthāya vutto khīṇāsavo, tassa vaṇṇabhaṇanatthaṁ ‘‘yassūbhayante’’tiādikā tisso gāthāyo āha. Tattha ubhayanteti pubbe vuttaphassādibhede. Paṇidhīti taṇhā. Bhavābhavāyāti punappunabhavāya. Idha vā huraṁ vāti sakattabhāvādibhede idha vā parattabhāvādibhede parattha vā. Diṭṭhe vāti diṭṭhasuddhiyā vā. Esa nayo sutādīsu. Saññāti saññāsamuṭṭhāpikā diṭṭhi. Dhammāpitesaṁ na paṭicchitāseti dvāsaṭṭhidiṭṭhigatadhammāpi tesaṁ ‘‘idameva saccaṁ moghamañña’’nti evaṁ na paṭicchitā. Pāraṅgato na pacceti tādīti nibbānapāraṁ gato tena tena maggena pahīne kilese puna nāgacchati, pañcahi ca ākārehi tādī hotīti. Sesaṁ pākaṭamevāti.",
  "atk-s0505a3:60": "Paramatthajotikāya khuddaka-aṭṭhakathāya",
  "atk-s0505a3:61": "Suttanipāta-aṭṭhakathāya paramaṭṭhakasuttavaṇṇanā niṭṭhitā.",
  "atk-s0505a3:62": "6. Jarāsuttavaṇṇanā",
  "atk-s0505a3:63": "811.Appaṁvata jīvitanti jarāsuttaṁ. Kā uppatti? Ekaṁ samayaṁ bhagavā sāvatthiyaṁ vassaṁ vasitvā yāni tāni buddhānaṁ sarīrārogyasampādanaṁ anuppannasikkhāpadapaññāpanaṁ veneyyadamanaṁ tathārūpāya aṭṭhuppattiyā jātakādikathanantiādīni janapadacārikānimittāni, tāni samavekkhitvā janapadacārikaṁ pakkāmi. Anupubbena cārikaṁ caramāno sāyaṁ sāketaṁ anuppatto añjanavanaṁ pāvisi. Sāketavāsino sutvā ‘‘akālo idāni bhagavantaṁ dassanāyā’’ti vibhātāya rattiyā mālāgandhādīni gahetvā bhagavato santikaṁ gantvā pūjanavandanasammodanādīni katvā parivāretvā aṭṭhaṁsu yāva bhagavato gāmappavesanavelā, atha bhagavā bhikkhusaṅghaparivuto piṇḍāya pāvisi. Taṁ aññataro sāketako brāhmaṇamahāsālo nagarā nikkhanto nagaradvāre addasa. Disvā puttasinehaṁ uppādetvā ‘‘ciradiṭṭhosi, putta, mayā’’ti paridevayamāno abhimukho agamāsi. Bhagavā bhikkhū saññāpesi – ‘‘ayaṁ, bhikkhave, brāhmaṇo yaṁ icchati, taṁ karotu, na vāretabbo’’ti.",
  "atk-s0505a3:64": "Brāhmaṇopi vacchagiddhinīva gāvī āgantvā bhagavato kāyaṁ purato ca pacchato ca dakkhiṇato ca vāmato cāti samantā āliṅgi ‘‘ciradiṭṭhosi, putta, ciraṁ vinā ahosī’’ti bhaṇanto. Yadi pana so tathā kātuṁ na labheyya, hadayaṁ phāletvā mareyya. So bhagavantaṁ avoca – ‘‘bhagavā tumhehi saddhiṁ āgatabhikkhūnaṁ ahameva bhikkhaṁ dātuṁ samattho, mameva anuggahaṁ karothā’’ti. Adhivāsesi bhagavā tuṇhībhāvena. Brāhmaṇo bhagavato pattaṁ gahetvā purato gacchanto brāhmaṇiyā pesesi – ‘‘putto me āgato, āsanaṁ paññāpetabba’’nti. Sā tathā katvā āgamanaṁ passantī ṭhitā bhagavantaṁ antaravīthiyaṁyeva disvā puttasinehaṁ uppādetvā ‘‘ciradiṭṭhosi, putta, mayā’’ti pādesu gahetvā roditvā gharaṁ atinetvā sakkaccaṁ bhojesi. Bhuttāvino brāhmaṇo pattaṁ apanāmesi. Bhagavā tesaṁ sappāyaṁ viditvā dhammaṁ desesi, desanāpariyosāne ubhopi sotāpannā ahesuṁ. Atha bhagavantaṁ yāciṁsu – ‘‘yāva, bhante, bhagavā imaṁ nagaraṁ upanissāya viharati, amhākaṁyeva ghare bhikkhā gahetabbā’’ti. Bhagavā ‘‘na buddhā evaṁ ekaṁ nibaddhaṭṭhānaṁyeva gacchantī’’ti paṭikkhipi. Te āhaṁsu – ‘‘tena hi, bhante, bhikkhusaṅghena saddhiṁ piṇḍāya caritvāpi tumhe idheva bhattakiccaṁ katvā dhammaṁ desetvā vihāraṁ gacchathā’’ti. Bhagavā tesaṁ anuggahatthāya tathā akāsi. Manussā brāhmaṇañca brāhmaṇiñca ‘‘buddhapitā buddhamātā’’ tveva vohariṁsu. Tampi kulaṁ ‘‘buddhakula’’nti nāmaṁ labhi.",
  "atk-s0505a3:65": "Ānandatthero bhagavantaṁ pucchi – ‘‘ahaṁ bhagavato mātāpitaro jānāmi, ime pana kasmā vadanti ‘ahaṁ buddhamātā ahaṁ buddhapitā’’’ti. Bhagavā āha – ‘‘nirantaraṁ me, ānanda, brāhmaṇī ca brāhmaṇo ca pañca jātisatāni mātāpitaro ahesuṁ, pañca jātisatāni mātāpitūnaṁ jeṭṭhakā, pañca jātisatāni kaniṭṭhakā. Te pubbasineheneva kathentī’’ti imañca gāthamabhāsi –",
  "atk-s0505a3:66": "‘‘Pubbeva sannivāsena, paccuppannahitena vā;",
  "atk-s0505a3:67": "Evaṁ taṁ jāyate pemaṁ, uppalaṁva yathodake’’ti. (jā. 1.2.174);",
  "atk-s0505a3:68": "Tato bhagavā sākete yathābhirantaṁ viharitvā puna cārikaṁ caramāno sāvatthimeva agamāsi. Sopi brāhmaṇo ca brāhmaṇī ca bhikkhū upasaṅkamitvā patirūpaṁ dhammadesanaṁ sutvā sesamagge pāpuṇitvā anupādisesāya nibbānadhātuyā parinibbāyiṁsu. Nagare brāhmaṇā sannipatiṁsu ‘‘amhākaṁ ñātake sakkarissāmā’’ti. Sotāpannasakadāgāmianāgāmino upāsakāpi sannipatiṁsu upāsikāyo ca ‘‘amhākaṁ sahadhammike sakkarissāmā’’ti. Te sabbepi kambalakūṭāgāraṁ āropetvā mālāgandhādīhi pūjentā nagarā nikkhāmesuṁ.",
  "atk-s0505a3:69": "Bhagavāpi taṁ divasaṁ paccūsasamaye buddhacakkhunā lokaṁ volokento tesaṁ parinibbānabhāvaṁ ñatvā ‘‘tattha mayi gate dhammadesanaṁ sutvā bahujanassa dhammābhisamayo bhavissatī’’ti ñatvā pattacīvaramādāya sāvatthito āgantvā āḷāhanameva pāvisi. Manussā disvā ‘‘mātāpitūnaṁ sarīrakiccaṁ kātukāmo bhagavā āgato’’ti vanditvā aṭṭhaṁsu. Nāgarāpi kūṭāgāraṁ pūjentā āḷāhanaṁ ānetvā bhagavantaṁ pucchiṁsu – ‘‘gahaṭṭhaariyasāvakā kathaṁ pūjetabbā’’ti. Bhagavā ‘‘yathā asekkhā pūjiyanti, tathā pūjetabbā ime’’ti adhippāyena tesaṁ asekkhamunibhāvaṁ dīpento imaṁ gāthamāha –",
  "atk-s0505a3:70": "‘‘Ahiṁsakā ye munayo, niccaṁ kāyena saṁvutā;",
  "atk-s0505a3:71": "Te yanti accutaṁ ṭhānaṁ, yattha gantvā na socare’’ti. (dha. pa. 225);",
  "atk-s0505a3:72": "Tañca parisaṁ oloketvā taṅkhaṇānurūpaṁ dhammaṁ desento imaṁ suttamabhāsi.",
  "atk-s0505a3:73": "Tattha appaṁ vata jīvitaṁ idanti ‘‘idaṁ vata manussānaṁ jīvitaṁ appaṁ parittaṁ ṭhitiparittatāya sarasaparittatāyā’’ti sallasuttepi vuttanayametaṁ. Oraṁ vassasatāpi miyyatīti vassasatā oraṁ kalalādikālepi miyyati. Aticcāti vassasataṁ atikkamitvā. Jarasāpi miyyatīti jarāyapi miyyati.",
  "atk-s0505a3:74": "812-6.Mamāyiteti mamāyitavatthukāraṇā. Vinābhāvasantamevidanti santavinābhāvaṁ vijjamānavinābhāvameva idaṁ, na sakkā avinābhāvena bhavitunti vuttaṁ hoti. Māmakoti mama upāsako bhikkhu vāti saṅkhaṁ gato, buddhādīni vā vatthūni mamāyamāno. Saṅgatanti samāgataṁ diṭṭhapubbaṁ vā. Piyāyitanti piyaṁ kataṁ. Nāmaṁyevāvasissati akkheyyanti sabbaṁ rūpādidhammajātaṁ pahīyati, nāmamattameva tu avasissati ‘‘buddharakkhito, dhammarakkhito’’ti evaṁ saṅkhātuṁ kathetuṁ. Munayoti khīṇāsavamunayo. Khemadassinoti nibbānadassino.",
  "atk-s0505a3:75": "817. Sattamagāthā evaṁ maraṇabbhāhate loke anurūpapaṭipattidassanatthaṁ vuttā. Tattha patilīnacarassāti tato tato patilīnaṁ cittaṁ katvā carantassa. Bhikkhunoti kalyāṇaputhujjanassa sekkhassa vā. Sāmaggiyamāhu tassataṁ,yo attānaṁ bhavane na dassayeti tassetaṁ patirūpamāhu, yo evaṁpaṭipanno nirayādibhede bhavane attānaṁ na dasseyya. Evañhi so imamhā maraṇā mucceyyāti adhippāyo.",
  "atk-s0505a3:76": "818-20. Idāni yo ‘‘attānaṁ bhavane na dassaye’’ti evaṁ khīṇāsavo vibhāvito, tassa vaṇṇabhaṇanatthaṁ ito parā tisso gāthāyo āha. Tattha sabbatthāti dvādasasu āyatanesu. Yadidaṁ diṭṭhasutaṁ mutesu vāti ettha pana yadidaṁ diṭṭhasutaṁ, ettha vā mutesu vā dhammesu evaṁ muni na upalimpatīti evaṁ sambandho veditabbo. Dhono na hi tena maññati, yadidaṁ diṭṭhasutaṁ mutesu vāti atrāpi yadidaṁ diṭṭhasuttaṁ, tena vatthunā na maññati, mutesu vā dhammesu na maññatīti evameva sambandho veditabbo. Na hi so rajjati no virajjatīti. Bālaputhujjanā viya na rajjati, kalyāṇaputhujjanasekkhā viya na virajjati, rāgassa pana khīṇattā ‘‘virāgo’’tveva saṅkhaṁ gacchati. Sesaṁ sabbattha pākaṭamevāti. Desanāpariyosāne caturāsītiyā pāṇasahassānaṁ dhammābhisamayo ahosīti.",
  "atk-s0505a3:77": "Paramatthajotikāya khuddaka-aṭṭhakathāya",
  "atk-s0505a3:78": "Suttanipāta-aṭṭhakathāya jarāsuttavaṇṇanā niṭṭhitā.",
  "atk-s0505a3:79": "7. Tissametteyyasuttavaṇṇanā",
  "atk-s0505a3:80": "821.Methunamanuyuttassāti tissametteyyasuttaṁ. Kā uppatti? Bhagavati kira sāvatthiyaṁ viharante tissametteyyā nāma dve sahāyā sāvatthiṁ agamaṁsu. Te sāyanhasamayaṁ mahājanaṁ jetavanābhimukhaṁ gacchantaṁ disvā ‘‘kuhiṁ gacchathā’’ti pucchiṁsu. Tato tehi ‘‘buddho loke uppanno, bahujanahitāya dhammaṁ deseti, taṁ sotuṁ jetavanaṁ gacchāmā’’ti vutte ‘‘mayampi sossāmā’’ti agamaṁsu. Te avañjhadhammadesakassa bhagavato dhammadesanaṁ sutvā parisantare nisinnāva cintesuṁ – ‘‘na sakkā agāramajjhe ṭhitenāyaṁ dhammo paripūretu’’nti. Atha pakkante mahājane bhagavantaṁ pabbajjaṁ yāciṁsu. Bhagavā ‘‘ime pabbājehī’’ti aññataraṁ bhikkhuṁ āṇāpesi. So te pabbājetvā tacapañcakakammaṭṭhānaṁ datvā araññavāsaṁ gantumāraddho. Metteyyo tissaṁ āha – ‘‘āvuso, upajjhāyo araññaṁ gacchati, mayampi gacchāmā’’ti. Tisso ‘‘alaṁ āvuso, bhagavato dassanaṁ dhammassavanañca ahaṁ pihemi, gaccha tva’’nti vatvā na agamāsi. Metteyyo upajjhāyena saha gantvā araññe samaṇadhammaṁ karonto na cirasseva arahattaṁ pāpuṇi saddhiṁ ācariyupajjhāyehi. Tissassāpi jeṭṭhabhātā byādhinā kālamakāsi. So taṁ sutvā attano gāmaṁ agamāsi, tatra naṁ ñātakā palobhetvā uppabbājesuṁ. Metteyyopi ācariyupajjhāyehi saddhiṁ sāvatthiṁ āgato. Atha bhagavā vutthavasso janapadacārikaṁ caramāno anupubbena taṁ gāmaṁ pāpuṇi. Tattha metteyyo bhagavantaṁ vanditvā ‘‘imasmiṁ, bhante, gāme mama gihisahāyo atthi, muhuttaṁ tāva āgametha anukampaṁ upādāyā’’ti vatvā gāmaṁ pavisitvā taṁ bhagavato santikaṁ ānetvā ekamantaṁ ṭhito tassatthāya ādigāthāya bhagavantaṁ pañhaṁ pucchi. Tassa bhagavā byākaronto avasesagāthāyo abhāsi. Ayamassa suttassa uppatti.",
  "atk-s0505a3:81": "Tattha methunamanuyuttassāti methunadhammasamāyuttassa. Itīti evamāha. Āyasmāti piyavacanametaṁ, tissoti nāmaṁ tassa therassa. So hi tissoti nāmena. Metteyyoti gottaṁ, gottavaseneva cesa pākaṭo ahosi. Tasmā aṭṭhuppattiyaṁ vuttaṁ ‘‘tissametteyyā nāma dve sahāyā’’ti. Vighātanti upaghātaṁ. Brūhīti ācikkha. Mārisāti piyavacanametaṁ, nidukkhāti vuttaṁ hoti. Sutvāna tava sāsananti tava vacanaṁ sutvā. Viveke sikkhissāmaseti sahāyaṁ ārabbha dhammadesanaṁ yācanto bhaṇati. So pana sikkhitasikkhoyeva.",
  "atk-s0505a3:82": "822.Mussatevāpi sāsananti pariyattipaṭipattito duvidhampi sāsanaṁ nassati. Vāpīti padapūraṇamattaṁ. Etaṁ tasmiṁ anāriyanti tasmiṁ puggale etaṁ anariyaṁ, yadidaṁ micchāpaṭipadā.",
  "atk-s0505a3:83": "823.Ekopubbe caritvānāti pabbajjāsaṅkhātena vā gaṇavossaggaṭṭhena vā pubbe eko viharitvā. Yānaṁ bhantaṁva taṁ loke, hīnamāhu puthujjananti taṁ vibbhantakaṁ puggalaṁ yathā hatthiyānādiyānaṁ adantaṁ visamaṁ ārohati, ārohakampi bhañjati, papātepi papatati. Evaṁ kāyaduccaritādivisamārohanena narakādīsu, atthabhañjanena jātipapātādīsu papatanena ca yānaṁ bhantaṁva āhu hīnaṁ puthujjanañca āhūti.",
  "atk-s0505a3:84": "824-5.Yaso kitti cāti lābhasakkāro pasaṁsā ca. Pubbeti pabbajitabhāve. Hāyate vāpi tassa sāti tassa vibbhantakassa sato so ca yaso sā ca kitti hāyati. Etampi disvāti etampi pubbe yasakittīnaṁ bhāvaṁ pacchā ca hāniṁ disvā. Sikkhetha methunaṁ vippahātaveti tisso sikkhā sikkhetha. Kiṁ kāraṇaṁ? Methunaṁ vippahātave, methunappahānatthāyāti vuttaṁ hoti. Yo hi methunaṁ na vippajahati, saṅkappehi…pe… tathāvidho. Tattha paretoti samannāgato. Paresaṁ nigghosanti upajjhāyādīnaṁ nindāvacanaṁ. Maṅku hotīti dummano hoti.",
  "atk-s0505a3:85": "826. Ito parā gāthā pākaṭasambandhā eva. Tāsu satthānīti kāyaduccaritādīni. Tāni hi attano paresañca chedanaṭṭhena ‘‘satthānī’’ti vuccanti. Tesu cāyaṁ visesato codito musāvacanasatthāneva karoti – ‘‘iminā kāraṇenāhaṁ vibbhanto’’ti bhaṇanto. Tenevāha – ‘‘esa khvassa mahāgedho, mosavajjaṁ pagāhatī’’ti. Tattha esa khvassāti esa kho assa. Mahāgedhoti mahābandhanaṁ. Katamoti ce? Yadidaṁ mosavajjaṁ pagāhati, svāssa musāvādajjhogāho mahāgedhoti veditabbo.",
  "atk-s0505a3:86": "827.Mandova parikissatīti pāṇavadhādīni karonto tatonidānañca dukkhamanubhonto bhogapariyesanarakkhanāni ca karonto momūho viya parikilissati.",
  "atk-s0505a3:87": "828-9.‘‘Etamādīnavaṁ ñatvā, muni pubbāpare idhā’’ti etaṁ ‘‘yaso kitti ca yā pubbe, hāyatevāpi tassa sā’’ti ito pabhuti vutte pubbāpare idha imasmiṁ sāsane pubbato apare samaṇabhāvato vibbhantakabhāve ādīnavaṁ muni ñatvā. Etadariyānamuttamanti yadidaṁ vivekacariyā , etaṁ buddhādīnaṁ ariyānaṁ uttamaṁ, tasmā vivekaññeva sikkhethāti adhippāyo. Na tena seṭṭho maññethāti tena ca vivekena na attānaṁ ‘‘seṭṭho aha’’nti maññeyya, tena thaddho na bhaveyyāti vuttaṁ hoti.",
  "atk-s0505a3:88": "830.Rittassāti vivittassa kāyaduccaritādīhi virahitassa. Oghatiṇṇassa pihayanti, kāmesu gadhitā pajāti vatthukāmesu laggā sattā tassa caturoghatiṇṇassa pihayanti iṇāyikā viya āṇaṇyassāti arahattanikūṭena desanaṁ niṭṭhāpesi. Desanāpariyosāne tisso sotāpattiphalaṁ patvā pacchā pabbajitvā arahattaṁ sacchākāsīti.",
  "atk-s0505a3:89": "Paramatthajotikāya khuddaka-aṭṭhakathāya",
  "atk-s0505a3:90": "Suttanipāta-aṭṭhakathāya tissametteyyasuttavaṇṇanā niṭṭhitā.",
  "atk-s0505a3:91": "8. Pasūrasuttavaṇṇanā",
  "atk-s0505a3:92": "831.Idhevasuddhīti pasūrasuttaṁ. Kā uppatti? Bhagavati kira sāvatthiyaṁ viharante pasūro nāma paribbājako mahāvādī, so ‘‘ahamasmi sakalajambudīpe vādena aggo, tasmā yathā jambudīpassa jambupaññāṇaṁ, evaṁ mamāpi bhavituṁ arahatī’’ti jambusākhaṁ dhajaṁ katvā sakalajambudīpe paṭivādaṁ anāsādento anupubbena sāvatthiṁ āgantvā nagaradvāre vālikatthalaṁ katvā tattha sākhaṁ ussāpetvā ‘‘yo mayā saddhiṁ vādaṁ kātuṁ samattho, so imaṁ sākhaṁ bhañjatū’’ti vatvā nagaraṁ pāvisi. Taṁ ṭhānaṁ mahājano parivāretvā aṭṭhāsi. Tena ca samayena āyasmā sāriputto bhattakiccaṁ katvā sāvatthito nikkhamati. So taṁ disvā sambahule gāmadārake pucchi – ‘‘kiṁ etaṁ dārakā’’ti, te sabbaṁ ācikkhiṁsu. ‘‘Tena hi naṁ tumhe uddharitvā pādehi bhañjatha, ‘vādatthiko vihāraṁ āgacchatū’ti ca bhaṇathā’’ti vatvā pakkāmi.",
  "atk-s0505a3:93": "Paribbājako piṇḍāya caritvā katabhattakicco āgantvā uddharitvā bhaggaṁ sākhaṁ disvā ‘‘kenidaṁ kārita’’nti pucchi. ‘‘Buddhasāvakena sāriputtenā’’ti ca vutte pamudito hutvā ‘‘ajja mama jayaṁ samaṇassa ca parājayaṁ paṇḍitā passantū’’ti pañhavīmaṁsake kāraṇike ānetuṁ sāvatthiṁ pavisitvā vīthisiṅghāṭakacaccaresu vicaranto ‘‘samaṇassa gotamassa aggasāvakena saha vāde paññāpaṭibhānaṁ sotukāmā bhonto nikkhamantū’’ti ugghosesi. ‘‘Paṇḍitānaṁ vacanaṁ sossāmā’’ti sāsane pasannāpi appasannāpi bahū manussā nikkhamiṁsu. Tato pasūro mahājanaparivuto ‘‘evaṁ vutte evaṁ bhaṇissāmī’’tiādīni vitakkento vihāraṁ agamāsi. Thero ‘‘vihāre uccāsaddamahāsaddo janabyākulañca mā ahosī’’ti jetavanadvārakoṭṭhake āsanaṁ paññāpetvā nisīdi.",
  "atk-s0505a3:94": "Paribbājako theraṁ upasaṅkamitvā ‘‘tvaṁ, bho, pabbajita, mayhaṁ jambudhajaṁ bhañjāpesī’’ti āha. ‘‘Āma paribbājakā’’ti ca vutte ‘‘hotu no, bho, kāci kathāpavattī’’ti āha. ‘‘Hotu paribbājakā’’ti ca therena sampaṭicchite ‘‘tvaṁ, samaṇa, puccha, ahaṁ vissajjessāmī’’ti āha. Tato naṁ thero avaca ‘‘kiṁ, paribbājaka, dukkaraṁ pucchā, udāhu vissajjana’’nti. Vissajjanaṁ bho, pabbajita, pucchāya kiṁ dukkaraṁ. Taṁ yo hi koci yaṁkiñci pucchatīti. ‘‘Tena hi, paribbājaka, tvaṁ puccha, ahaṁ vissajjessāmī’’ti evaṁ vutte paribbājako ‘‘sādhurūpo bhikkhu ṭhāne sākhaṁ bhañjāpesī’’ti vimhitacitto hutvā theraṁ pucchi – ‘‘ko purisassa kāmo’’ti. ‘‘Saṅkapparāgo purisassa kāmo’’ti (a. ni. 6.63) thero āha. So taṁ sutvā there viruddhasaññī hutvā parājayaṁ āropetukāmo āha – ‘‘citravicitrārammaṇaṁ pana bho, pabbajita, purisassa kāmaṁ na vadesī’’ti? ‘‘Āma, paribbājaka, na vademī’’ti. Tato naṁ paribbājako yāva tikkhattuṁ paṭiññaṁ kārāpetvā ‘‘suṇantu bhonto samaṇassa vāde dosa’’nti pañhavīmaṁsake ālapitvā āha – ‘‘bho, pabbajita, tumhākaṁ sabrahmacārino araññe viharantī’’ti? ‘‘Āma, paribbājaka, viharantī’’ti. ‘‘Te tattha viharantā kāmavitakkādayo vitakke vitakkentī’’ti? ‘‘Āma, paribbājaka, puthujjanā sahasā vitakkentī’’ti. ‘‘Yadi evaṁ tesaṁ samaṇabhāvo kuto? Nanu te agārikā kāmabhogino hontī’’ti evañca pana vatvā athāparaṁ etadavoca –",
  "atk-s0505a3:95": "‘‘Na te ve kāmā yāni citrāni loke,",
  "atk-s0505a3:96": "Saṅkapparāgañca vadesi kāmaṁ;",
  "atk-s0505a3:97": "Saṅkappayaṁ akusale vitakke,",
  "atk-s0505a3:98": "Bhikkhupi te hessati kāmabhogī’’ti. (saṁ. ni. aṭṭha. 1.1.34);",
  "atk-s0505a3:99": "Atha thero paribbājakassa vāde dosaṁ dassento āha – ‘‘kiṁ, paribbājaka, saṅkapparāgaṁ purisassa kāmaṁ na vadesi, citravicitrārammaṇaṁ vadesī’’ti? ‘‘Āma, bho, pabbajitā’’ti. Tato naṁ thero yāva tikkhattuṁ paṭiññaṁ kārāpetvā ‘‘suṇātha, āvuso, paribbājakassa vāde dosa’’nti pañhavīmaṁsake ālapitvā āha – ‘‘āvuso pasūra, tava satthā atthī’’ti? ‘‘Āma, pabbajita, atthī’’ti. ‘‘So cakkhuviññeyyaṁ rūpārammaṇaṁ passati saddārammaṇādīni vā sevatī’’ti? ‘‘Āma, pabbajita, sevatī’’ti. ‘‘Yadi evaṁ tassa satthubhāvo kuto, nanu so agāriko kāmabhogī hotī’’ti evañca pana vatvā athāparaṁ etadavoca –",
  "atk-s0505a3:100": "‘‘Te ve kāmā yāni citrāni loke,",
  "atk-s0505a3:101": "Saṅkapparāgaṁ na vadesi kāmaṁ;",
  "atk-s0505a3:102": "Passanto rūpāni manoramāni,",
  "atk-s0505a3:103": "Suṇanto saddāni manoramāni.",
  "atk-s0505a3:104": "‘‘Ghāyanto gandhāni manoramāni,",
  "atk-s0505a3:105": "Sāyanto rasāni manoramāni;",
  "atk-s0505a3:106": "Phusanto phassāni manoramāni,",
  "atk-s0505a3:107": "Satthāpi te hessati kāmabhogī’’ti.",
  "atk-s0505a3:108": "Evaṁ vutte nippaṭibhāno paribbājako ‘‘ayaṁ pabbajito mahāvādī, imassa santike pabbajitvā vādasatthaṁ sikkhissāmī’’ti sāvatthiṁ pavisitvā pattacīvaraṁ pariyesitvā jetavanaṁ paviṭṭho tattha lāludāyiṁ suvaṇṇavaṇṇaṁ kāyūpapannaṁ sarīrākārākappesu samantapāsādikaṁ disvā ‘‘ayaṁ bhikkhu mahāpañño mahāvādī’’ti mantvā tassa santike pabbajitvā taṁ vādena niggahetvā saliṅgena taṁyeva titthāyatanaṁ pakkamitvā puna ‘‘samaṇena gotamena saddhiṁ vādaṁ karissāmī’’ti sāvatthiyaṁ purimanayeneva ugghosetvā mahājanaparivuto ‘‘evaṁ samaṇaṁ gotamaṁ niggahessāmī’’tiādīni vadanto jetavanaṁ agamāsi. Jetavanadvārakoṭṭhake adhivatthā devatā ‘‘ayaṁ abhājanabhūto’’ti mukhabandhamassa akāsi. So bhagavantaṁ upasaṅkamitvā mūgo viya nisīdi. Manussā ‘‘idāni pucchissati, idāni pucchissatī’’ti tassa mukhaṁ ulloketvā ‘‘vadehi, bho pasūra, vadehi, bho pasūrā’’ti uccāsaddamahāsaddā ahesuṁ. Atha bhagavā ‘‘kiṁ pasūro vadissatī’’ti vatvā tattha sampattaparisāya dhammadesanatthaṁ imaṁ suttaṁ abhāsi.",
  "atk-s0505a3:109": "Tattha paṭhamagāthāya tāva ayaṁ saṅkhepo – ime diṭṭhigatikā attano diṭṭhiṁ sandhāya idheva suddhī iti vādayanti nāññesu dhammesu visuddhimāhu. Evaṁ sante attano satthārādīni nissitā tattheva ‘‘esa vādo subho’’ti evaṁ subhaṁ vadānā hutvā puthū samaṇabrāhmaṇā ‘‘sassato loko’’tiādīsu paccekasaccesu niviṭṭhā.",
  "atk-s0505a3:110": "832. Evaṁ niviṭṭhā ca – te vādakāmāti gāthā. Tattha bālaṁ dahantī mithu aññamaññanti ‘‘ayaṁ bālo ayaṁ bālo’’ti evaṁ dvepi janā aññamaññaṁ bālaṁ dahanti, bālato passanti. Vadanti te aññasitā kathojjanti te aññamaññaṁ satthārādiṁ nissitā kalahaṁ vadanti. Pasaṁsakāmā kusalā vadānāti pasaṁsatthikā ubhopi ‘‘mayaṁ kusalavādā paṇḍitavādā’’ti evaṁsaññino hutvā.",
  "atk-s0505a3:111": "833. Evaṁ vadānesu ca tesu eko niyamato eva – yutto kathāyanti gāthā. Tattha yutto kathāyanti vivādakathāya ussukko. Pasaṁsamicchaṁ vinighāti hotīti attano pasaṁsaṁ icchanto ‘‘kathaṁ nu kho niggahessāmī’’tiādinā nayena pubbeva sallāpā kathaṁkathī vinighātī hoti. Apāhatasminti pañhavīmaṁsakehi ‘‘atthāpagataṁ te bhaṇitaṁ, byañjanāpagataṁ te bhaṇita’’ntiādinā nayena apahārite vāde. Nindāya so kuppatīti evaṁ apāhatasmiñca vāde uppannāya nindāya so kuppati. Randhamesīti parassa randhameva gavesanto.",
  "atk-s0505a3:112": "834. Na kevalañca kuppati, apica kho pana yamassa vādanti gāthā. Tattha parihīnamāhu apāhatanti atthabyañjanādito apāhataṁ parihīnaṁ vadanti. Paridevatīti tato nimittaṁ so ‘‘aññaṁ mayā āvajjita’’ntiādīhi vippalapati. Socatīti ‘‘tassa jayo’’tiādīni ārabbha socati. Upaccagā manti anutthunātīti ‘‘so maṁ vādena vādaṁ atikkanto’’tiādinā nayena suṭṭhutaraṁ vippalapati.",
  "atk-s0505a3:113": "835.Ete vivādā samaṇesūti ettha pana samaṇā vuccanti bāhiraparibbājakā. Etesu ugghāti nighāti hotīti etesu vādesu jayaparājayādivasena cittassa ugghātaṁ nighātañca pāpuṇanto ugghātī nighātī ca hoti. Virame kathojjanti pajaheyya kalahaṁ. Na haññadatthatthi pasaṁsalābhāti na hi ettha pasaṁsalābhato añño attho atthi.",
  "atk-s0505a3:114": "836-7. Chaṭṭhagāthāya attho – yasmā ca na haññadatthatthi pasaṁsalābhā, tasmā paramaṁ lābhaṁ labhantopi ‘‘sundaro aya’’nti tattha diṭṭhiyā pasaṁsito vāpana hoti taṁ vādaṁ parisāya majjhe dīpetvā, tato so tena jayatthena tuṭṭhiṁ vā dantavidaṁsakaṁ vā āpajjanto hasati, mānena ca uṇṇamati. Kiṁ kāraṇaṁ? Yasmā taṁ jayatthaṁ pappuyya yathāmāno jāto, evaṁ uṇṇamato ca yā uṇṇatīti gāthā. Tattha mānātimānaṁ vadate panesoti eso pana taṁ uṇṇatiṁ ‘‘vighātabhūmī’’ti abujjhamāno mānañca atimānañca vadatiyeva.",
  "atk-s0505a3:115": "838. Evaṁ vāde dosaṁ dassetvā idāni tassa vādaṁ asampaṭicchanto ‘‘sūro’’ti gāthamāha. Tattha rājakhādāyāti rājakhādanīyena, bhattavetanenāti vuttaṁ hoti. Abhigajjameti paṭisūramicchanti yathā so paṭisūraṁ icchanto abhigajjanto eti, evaṁ diṭṭhigatiko diṭṭhigatikanti dasseti. Yeneva so, tena palehīti yena so tuyhaṁ paṭisūro, tena gaccha. Pubbevanatthi yadidaṁ yudhāyāti yaṁ pana idaṁ kilesajātaṁ yuddhāya siyā, taṁ etaṁ pubbeva natthi, bodhimūleyeva pahīnanti dasseti. Sesagāthā pākaṭasambandhāyeva.",
  "atk-s0505a3:116": "839-40. Tattha vivādayantīti vivadanti. Paṭisenikattāti paṭilomakārako. Visenikatvāti kilesasenaṁ vināsetvā. Kiṁ labhethoti paṭimallaṁ kiṁ labhissasi. Pasūrāti taṁ paribbājakaṁ ālapati. Yesīdha natthīti yesaṁ idha natthi.",
  "atk-s0505a3:117": "841.Pavitakkanti ‘‘jayo nu kho me bhavissatī’’ti ādīni vitakkento. Dhonena yugaṁ samāgamāti dhutakilesena buddhena saddhiṁ yugaggāhaṁ samāpanno. Na hi tvaṁ sakkhasi sampayātaveti kotthukādayo viya sīhādīhi, dhonena saha yugaṁ gahetvā ekapadampi sampayātuṁ yugaggāhameva vā sampādetuṁ na sakkhissasīti. Sesaṁ sabbattha pākaṭamevāti.",
  "atk-s0505a3:118": "Paramatthajotikāya khuddaka-aṭṭhakathāya",
  "atk-s0505a3:119": "Suttanipāta-aṭṭhakathāya pasūrasuttavaṇṇanā niṭṭhitā.",
  "atk-s0505a3:120": "9. Māgaṇḍiyasuttavaṇṇanā",
  "atk-s0505a3:121": "842.Disvānataṇhanti māgaṇḍiyasuttaṁ. Kā uppatti? Ekaṁ samayaṁ bhagavā sāvatthiyaṁ viharanto paccūsasamaye buddhacakkhunā lokaṁ volokento kurūsu kammāsadhammanigamavāsino māgaṇḍiyassa nāma brāhmaṇassa sapajāpatikassa arahattūpanissayaṁ disvā tāvadeva sāvatthito tattha gantvā kammāsadhammassa avidūre aññatarasmiṁ vanasaṇḍe nisīdi suvaṇṇobhāsaṁ muñcamāno. Māgaṇḍiyopi taṅkhaṇaṁ tattha mukhadhovanatthaṁ gato suvaṇṇobhāsaṁ disvā ‘‘kiṁ ida’’nti ito cito ca pekkhamāno bhagavantaṁ disvā attamano ahosi. Tassa kira dhītā suvaṇṇavaṇṇā, taṁ bahū khattiyakumārādayo vārayantā na labhanti. Brāhmaṇo evaṁladdhiko hoti ‘‘samaṇasseva naṁ suvaṇṇavaṇṇassa dassāmī’’ti. So bhagavantaṁ disvā ‘‘ayaṁ me dhītāya samānavaṇṇo, imassa naṁ dassāmī’’ti cittaṁ uppādesi. Tasmā disvāva attamano ahosi. So vegena gharaṁ gantvā brāhmaṇiṁ āha – ‘‘bhoti bhoti mayā dhītāya samānavaṇṇo puriso diṭṭho, alaṅkarohi dārikaṁ, tassa naṁ dassāmā’’ti. Brāhmaṇiyā dārikaṁ gandhodakena nhāpetvā vatthapupphālaṅkārādīhi alaṅkarontiyā eva bhagavato bhikkhācāravelā sampattā. Atha bhagavā kammāsadhammaṁ piṇḍāya pāvisi.",
  "atk-s0505a3:122": "Tepi kho dhītaraṁ gahetvā bhagavato nisinnokāsaṁ agamaṁsu. Tattha bhagavantaṁ adisvā brāhmaṇī ito cito ca vilokentī bhagavato nisajjaṭṭhānaṁ tiṇasanthārakaṁ addasa. Buddhānañca adhiṭṭhānabalena nisinnokāso padanikkhepo ca abyākulā honti. Sā brāhmaṇaṁ āha – ‘‘esa, brāhmaṇa, tassa tiṇasanthāro’’ti? ‘‘Āma, bhotī’’ti. ‘‘Tena hi, brāhmaṇa, amhākaṁ āgamanakammaṁ na sampajjissatī’’ti. ‘‘Kasmā bhotī’’ti? ‘‘Passa, brāhmaṇa, abyākulo tiṇasanthāro, neso kāmabhogino paribhutto’’ti. Brāhmaṇo ‘‘mā, bhoti maṅgale pariyesiyamāne avamaṅgalaṁ abhaṇī’’ti āha. Punapi brāhmaṇī ito cito ca vicarantī bhagavato padanikkhepaṁ disvā brāhmaṇaṁ āha ‘‘ayaṁ tassa padanikkhepo’’ti? ‘‘Āma, bhotī’’ti. ‘‘Passa, brāhmaṇa, padanikkhepaṁ, nāyaṁ satto kāmesu gadhito’’ti. ‘‘Kathaṁ tvaṁ bhoti jānāsī’’ti ca vuttā attano ñāṇabalaṁ dassentī āha –",
  "atk-s0505a3:123": "‘‘Rattassa hi ukkuṭikaṁ padaṁ bhave,",
  "atk-s0505a3:124": "Duṭṭhassa hoti anukaḍḍhitaṁ padaṁ;",
  "atk-s0505a3:125": "Mūḷhassa hoti sahasānupīḷitaṁ,",
  "atk-s0505a3:126": "Vivaṭṭacchadassa idamīdisaṁ pada’’nti. (a. ni. aṭṭha. 1.1.260-261; dha. pa. aṭṭha. 1.2 sāmāvatīvatthu; visuddhi. 1.45);",
  "atk-s0505a3:127": "Ayañcarahi tesaṁ kathā vippakatā, atha bhagavā katabhattakicco tameva vanasaṇḍaṁ āgato. Brāhmaṇī bhagavato varalakkhaṇakhacitaṁ byāmappabhāparikkhittaṁ rūpaṁ disvā brāhmaṇaṁ āha – ‘‘esa tayā, brāhmaṇa, diṭṭho’’ti? ‘‘Āma bhotī’’ti. ‘‘Āgatakammaṁ na sampajjissateva, evarūpo nāma kāme paribhuñjissatīti netaṁ ṭhānaṁ vijjatī’’ti. Tesaṁ evaṁ vadantānaññeva bhagavā tiṇasanthārake nisīdi. Atha brāhmaṇo dhītaraṁ vāmena hatthena gahetvā kamaṇḍaluṁ dakkhiṇena hatthena gahetvā bhagavantaṁ upasaṅkamitvā ‘‘bho, pabbajita, tvañca suvaṇṇavaṇṇo ayañca dārikā, anucchavikā esā tava, imāhaṁ bhoto bhariyaṁ posāvanatthāya dammī’’ti vatvā bhagavato santikaṁ gantvā dātukāmo aṭṭhāsi. Bhagavā brāhmaṇaṁ anālapitvā aññena saddhiṁ sallapamāno viya ‘‘disvāna taṇha’’nti imaṁ gāthaṁ abhāsi.",
  "atk-s0505a3:128": "Tassattho – ajapālanigrodhamūle nānārūpāni nimminitvā abhikāmamāgataṁ māradhītaraṁ disvāna taṇhaṁ aratiṁ ragañca chandamattampi me methunasmiṁ nāhosi, kimevidaṁ imissā dārikāya muttakarīsapuṇṇaṁ rūpaṁ disvā bhavissati sabbathā pādāpi naṁ samphusituṁ na icche, kutonena saṁvasitunti.",
  "atk-s0505a3:129": "843. Tato māgaṇḍiyo ‘‘pabbajitā nāma mānusake kāme pahāya dibbakāmatthāya pabbajanti, ayañca dibbepi kāme na icchati, idampi itthiratanaṁ, kā nu assa diṭṭhī’’ti pucchituṁ dutiyaṁ gāthamāha. Tattha etādisaṁ ce ratananti dibbitthiratanaṁ sandhāya bhaṇati, nārinti attano dhītaraṁ sandhāya. Diṭṭhigataṁ sīlavataṁ nu jīvitanti diṭṭhiñca sīlañca vatañca jīvitañca. Bhavūpapattiñca vadesi kīdisanti attano bhavūpapattiñca kīdisaṁ vadasīti.",
  "atk-s0505a3:130": "844. Ito parā dve gāthā visajjanapucchānayena pavattattā pākaṭasambandhāyeva. Tāsu paṭhamagāthāya saṅkhepattho – tassa mayhaṁ, māgaṇḍiya, dvāsaṭṭhidiṭṭhigatadhammesu nicchinitvā ‘‘idameva saccaṁ, moghamañña’’nti evaṁ idaṁ vadāmīti samuggahitaṁ na hoti natthi na vijjati. Kiṁkāraṇā ? Ahañhi passanto diṭṭhīsu ādīnavaṁ kañci diṭṭhiṁ aggahetvā saccāni pavicinanto ajjhattaṁ rāgādīnaṁ santibhāvena ajjhattasantisaṅkhātaṁ nibbānameva addasanti.",
  "atk-s0505a3:131": "845. Dutiyagāthāya saṅkhepattho – yānimāni diṭṭhigatāni tehi tehi sattehi vinicchinitvā gahitattā vinicchayāti ca attano paccayehi abhisaṅkhatabhāvādinā nayena pakappitāni cāti vuccanti. Te tvaṁ muni diṭṭhigatadhamme aggahetvā ajjhattasantīti yametamatthaṁ brūsi, ācikkha me, kathaṁ nu dhīrehi paveditaṁ kathaṁ pakāsitaṁ dhīrehi taṁ padanti.",
  "atk-s0505a3:132": "846. Athassa bhagavā yathā yena upāyena taṁ padaṁ dhīrehi pakāsitaṁ, taṁ upāyaṁ sapaṭipakkhaṁ dassento ‘‘na diṭṭhiyā’’ti gāthamāha. Tattha ‘‘na diṭṭhiyā’’tiādīhi diṭṭhisutiaṭṭhasamāpattiñāṇabāhirasīlabbatāni paṭikkhipati. ‘‘Suddhimāhā’’ti ettha vuttaṁ āha-saddaṁ sabbattha nakārena saddhiṁ yojetvā purisabyattayaṁ katvā ‘‘diṭṭhiyā suddhiṁ nāhaṁ kathemī’’ti evamattho veditabbo. Yathā cettha, evaṁ uttarapadesupi. Tattha ca adiṭṭhiyā nāhāti dasavatthukaṁ sammādiṭṭhiṁ vinā na kathemi. Tathā assutiyāti navaṅgaṁ savanaṁ vinā. Añāṇāti kammassa katasaccānulomikañāṇaṁ vinā. Asīlatāti pātimokkhasaṁvaraṁ vinā. Abbatāti dhutaṅgavataṁ vinā. Nopi tenāti tesu ekamekena diṭṭhiādimattenāpi no kathemīti evamattho veditabbo. Ete ca nissajja anuggahāyāti ete ca purime diṭṭhiādibhede kaṇhapakkhiye dhamme samugghātakaraṇena nissajja, pacchime adiṭṭhiādibhede sukkapakkhiye atammayatāpajjanena anuggahāya. Santo anissāya bhavaṁ najappeti imāya paṭipattiyā rāgādivūpasamena santo cakkhādīsu kañci dhammaṁ anissāya ekampi bhavaṁ apihetuṁ apatthetuṁ samattho siyā, ayamassa ajjhattasantīti adhippāyo.",
  "atk-s0505a3:133": "847. Evaṁ vutte vacanatthaṁ asallakkhento māgaṇḍiyo ‘‘no ce kirā’’ti gāthamāha. Tattha diṭṭhādīni vuttanayāneva. Kaṇhapakkhiyāniyeva pana sandhāya ubhayatrāpi āha. Āha-saddaṁ pana nocekira-saddena yojetvā ‘‘no ce kirāha no ce kira kathesī’’ti evaṁ attho daṭṭhabbo. Momuhanti atimūḷhaṁ, mohanaṁ vā. Paccentīti jānanti.",
  "atk-s0505a3:134": "848. Athassa bhagavā taṁ diṭṭhiṁ nissāya pucchaṁ paṭikkhipanto ‘‘diṭṭhiñca nissāyā’’ti gāthamāha. Tassattho – tvaṁ, māgaṇḍiya, diṭṭhiṁ nissāya punappunaṁ pucchamāno yāni te diṭṭhigatāni samuggahitāni, tesveva samuggahītesu evaṁ pamohaṁ āgato, ito ca mayā vuttaajjhattasantito paṭipattito dhammadesanato vā aṇumpi yuttasaññaṁ na passasi, tena kāraṇena tvaṁ imaṁ dhammaṁ momuhato passasīti.",
  "atk-s0505a3:135": "849. Evaṁ samuggahitesu pamohena māgaṇḍiyassa vivādāpattiṁ dassetvā idāni tesu aññesu ca dhammesu vigatappamohassa attano nibbivādataṁ dassento ‘‘samo visesī’’ti gāthamāha. Tassattho – yo evaṁ tividhamānena vā diṭṭhiyā vā maññati, so tena mānena tāya diṭṭhiyā tena vā puggalena vivadeyya. Yo pana amhādiso imāsu tīsu vidhāsu avikampamāno, samo visesīti na tassa hoti, na ca hīnoti pāṭhaseso.",
  "atk-s0505a3:136": "850. Kiñca bhiyyo – saccanti soti gāthā. Tassattho – so evarūpo pahīnamānadiṭṭhiko mādiso bāhitapāpattādinā nayena brāhmaṇo ‘‘idameva sacca’’nti kiṁ vadeyya kiṁ vatthuṁ bhaṇeyya, kena vā kāraṇena bhaṇeyya, ‘‘mayhaṁ saccaṁ, tuyhaṁ musā’’ti vā kena mānena diṭṭhiyā puggalena vā vivadeyya? Yasmiṁ mādise khīṇāsave ‘‘sadisohamasmī’’ti pavattiyā samaṁ vā, itaradvayabhāvena pavattiyā visamaṁ vā maññitaṁ natthi, so samānādīsu kena vādaṁ paṭisaṁyujeyya paṭipphareyyāti. Nanu ekaṁseneva evarūpo puggalo – okaṁ pahāyāti gāthā?",
  "atk-s0505a3:137": "851. Tattha okaṁ pahāyāti rūpavatthādiviññāṇassa okāsaṁ tatra chandarāgappahānena chaḍḍetvā. Aniketasārīti rūpanimittaniketādīni taṇhāvasena asaranto. Gāme akubbaṁ muni santhavānīti gāme gihisanthavāni akaronto. Kāmehi rittoti kāmesu chandarāgābhāvena sabbakāmehi puthubhūto. Apurekkharānoti āyatiṁ attabhāvaṁ anabhinibbattento. Kathaṁ na viggayha janena kayirāti janena saddhiṁ viggāhikakathaṁ na katheyya. So evarūpo – yehi vivittoti gāthā.",
  "atk-s0505a3:138": "852. Tattha yehīti yehi diṭṭhigatehi. Vivitto vicareyyāti ritto careyya. Na tāni uggayha vadeyya nāgoti ‘‘āguṁ na karotī’’tiādinā (cūḷani. bhadrāvudhamāṇavapucchāniddesa 70; pārāyanānugītigāthāniddesa 102) nayena nāgo tāni diṭṭhigatāni uggahetvā na vadeyya. Jalambujanti jalasaññite ambumhi jātaṁ kaṇṭakanāḷaṁ vārijaṁ, padumanti vuttaṁ hoti. Yathā jalena paṅkena ca nūpalittanti taṁ padumaṁ yathā jalena ca paṅkena ca anupalittaṁ hoti, evaṁ muni santivādo agiddhoti evaṁ ajjhattasantivādo muni gedhābhāvena agiddho. Kāmeca loke caanūpalittoti duvidhepi kāme apāyādike ca loke dvīhipi lepehi anupalitto hoti.",
  "atk-s0505a3:139": "853. Kiñca bhiyyo – na vedagūti gāthā. Tattha na vedagū diṭṭhiyāyakoti catumaggavedagū mādiso diṭṭhiyāyako na hoti, diṭṭhiyā gacchanto vā, taṁ sārato paccento vā na hoti. Tattha vacanattho – yāyatīti yāyako, karaṇavacanena diṭṭhiyā yātīti diṭṭhiyāyako. Upayogatthe sāmivacanena diṭṭhiyā yātītipi diṭṭhiyāyako. Na mutiyā sa mānametīti mutarūpādibhedāya mutiyāpi so mānaṁ na eti. Na hi tammayo soti taṇhādiṭṭhivasena tammayo hoti tapparāyaṇo, ayaṁ pana na tādiso. Na kammunā nopi sutena neyyoti puññābhisaṅkhārādinā kammunā vā sutasuddhiādinā sutena vā so netabbo na hoti. Anūpanīto sa nivesanesūti so dvinnampi upayānaṁ pahīnattā sabbesu taṇhādiṭṭhinivesanesu anūpanīto. Tassa ca evaṁvidhassa – saññāvirattassāti gāthā.",
  "atk-s0505a3:140": "854. Tattha saññāvirattassāti nekkhammasaññāpubbaṅgamāya bhāvanāya pahīnakāmādisaññassa. Iminā padena ubhatobhāgavimutto samathayāniko adhippeto. Paññāvimuttassāti vipassanāpubbaṅgamāya bhāvanāya sabbakilesehi vimuttassa. Iminā sukkhavipassako adhippeto. Saññañca diṭṭhiñca ye aggahesuṁ, te ghaṭṭayantā vicaranti loketi ye kāmasaññādikaṁ saññaṁ aggahesuṁ, te visesato gahaṭṭhā kāmādhikaraṇaṁ, ye ca diṭṭhiṁ aggahesuṁ, te visesato pabbajitā dhammādhikaraṇaṁ aññamaññaṁ ghaṭṭentā vicarantīti. Sesamettha yaṁ avuttaṁ, taṁ vuttānusāreneva veditabbaṁ. Desanāpariyosāne brāhmaṇo ca brāhmaṇī ca pabbajitvā arahattaṁ pāpuṇiṁsūti.",
  "atk-s0505a3:141": "Paramatthajotikāya khuddaka-aṭṭhakathāya",
  "atk-s0505a3:142": "Suttanipāta-aṭṭhakathāya māgaṇḍiyasuttavaṇṇanā niṭṭhitā.",
  "atk-s0505a3:143": "10. Purābhedasuttavaṇṇanā",
  "atk-s0505a3:144": "855.Kathaṁdassīti purābhedasuttaṁ. Kā uppatti? Imassa suttassa ito paresañca pañcannaṁ kalahavivādacūḷabyūhamahābyūhatuvaṭakaattadaṇḍasuttānaṁ sammāparibbājanīyassa uppattiyaṁ vuttanayeneva sāmaññato uppatti vuttā. Visesato pana yatheva tasmiṁ mahāsamaye rāgacaritadevatānaṁ sappāyavasena dhammaṁ desetuṁ nimmitabuddhena attānaṁ pucchāpetvā sammāparibbājanīyasuttamabhāsi, evaṁ tasmiṁyeva mahāsamaye ‘‘kiṁ nu kho purā sarīrabhedā kattabba’’nti uppannacittānaṁ devatānaṁ cittaṁ ñatvā tāsaṁ anuggahatthaṁ aḍḍhateḷasabhikkhusataparivāraṁ nimmitabuddhaṁ ākāsena ānetvā tena attānaṁ pucchāpetvā imaṁ suttamabhāsi.",
  "atk-s0505a3:145": "Tattha pucchāya tāva so nimmito kathaṁdassīti adhipaññaṁ kathaṁsīloti adhisīlaṁ, upasantoti adhicittaṁ pucchati. Sesaṁ pākaṭameva.",
  "atk-s0505a3:146": "856. Vissajjane pana bhagavā sarūpena adhipaññādīni avissajjetvāva adhipaññādippabhāvena yesaṁ kilesānaṁ upasamā ‘‘upasanto’’ti vuccati, nānādevatānaṁ āsayānulomena tesaṁ upasamameva dīpento ‘‘vītataṇho’’tiādikā gāthāyo abhāsi. Tattha ādito aṭṭhannaṁ gāthānaṁ ‘‘taṁ brūmi upasanto’’ti imāya gāthāya sambandho veditabbo. Tato parāsaṁ ‘‘sa ve santoti vuccatī’’ti iminā sabbapacchimena padena.",
  "atk-s0505a3:147": "Anupadavaṇṇanānayena ca – vītataṇho purā bhedāti yo sarīrabhedā pubbameva pahīnataṇho. Pubbamantamanissitoti atītaddhādibhedaṁ pubbantamanissito. Vemajjhenupasaṅkheyyoti paccuppannepi addhani ‘‘ratto’’tiādinā nayena na upasaṅkhātabbo. Tassa natthi purakkhatanti tassa arahato dvinnaṁ purekkhārānaṁ abhāvā anāgate addhani purakkhatampi natthi, taṁ brūmi upasantoti evamettha yojanā veditabbā. Esa nayo sabbattha. Ito paraṁ pana yojanaṁ adassetvā anuttānapadavaṇṇanaṁyeva karissāma.",
  "atk-s0505a3:148": "857.Asantāsīti tena tena alābhakena asantasanto. Avikatthīti sīlādīhi avikatthanasīlo . Akukkucoti hatthakukkucādivirahito . Mantabhāṇīti mantāya pariggahetvā vācaṁ bhāsitā. Anuddhatoti uddhaccavirahito. Sa ve vācāyatoti so vācāya yato saṁyato catudosavirahitaṁ vācaṁ bhāsitā hoti.",
  "atk-s0505a3:149": "858.Nirāsattīti nittaṇho. Vivekadassī phassesūti paccuppannesu cakkhusamphassādīsu attādibhāvavivekaṁ passati. Diṭṭhīsu ca na nīyatīti dvāsaṭṭhidiṭṭhīsu kāyaci diṭṭhiyā na nīyati.",
  "atk-s0505a3:150": "859.Patilīnoti rāgādīnaṁ pahīnattā tato apagato. Akuhakoti avimhāpako tīhi kuhanavatthūhi. Apihālūti apihanasīlo, patthanātaṇhāya rahitoti vuttaṁ hoti. Amaccharīti pañcamaccheravirahito. Appagabbhoti kāyapāgabbhiyādivirahito. Ajegucchoti sampannasīlāditāya ajegucchanīyo asecanako manāpo. Pesuṇeyye ca no yutoti dvīhi ākārehi upasaṁharitabbe pisuṇakamme ayutto.",
  "atk-s0505a3:151": "860.Sātiyesu anassāvīti sātavatthūsu kāmaguṇesu taṇhāsanthavavirahito. Saṇhoti saṇhehi kāyakammādīhi samannāgato. Paṭibhānavāti pariyattiparipucchādhigamapaṭibhānehi samannāgato. Na saddhoti sāmaṁ adhigatadhammaṁ na kassaci saddahati. Na virajjatīti khayā rāgassa virattattā idāni na virajjati.",
  "atk-s0505a3:152": "861.Lābhakamyā na sikkhatīti na lābhapatthanāya suttantādīni sikkhati. Aviruddho ca taṇhāya, rasesu nānugijjhatīti virodhābhāvena ca aviruddho hutvā taṇhāya mūlarasādīsu gedhaṁ nāpajjati.",
  "atk-s0505a3:153": "862.Upekkhakoti chaḷaṅgupekkhāya samannāgato. Satoti kāyānupassanādisatiyutto.",
  "atk-s0505a3:154": "863.Nissayanāti taṇhādiṭṭhinissayā. Ñatvā dhammanti aniccādīhi ākārehi dhammaṁ jānitvā. Anissitoti evaṁ tehi nissayehi anissito. Tena aññatra dhammañāṇā natthi nissayānaṁ abhāvoti dīpeti bhavāya vibhavāya vāti sassatāya ucchedāya vā.",
  "atk-s0505a3:155": "864.Taṁbrūmi upasantoti taṁ evarūpaṁ ekekagāthāya vuttaṁ upasantoti kathemi. Atarī so visattikanti so imaṁ visatādibhāvena visattikāsaṅkhātaṁ mahātaṇhaṁ atari.",
  "atk-s0505a3:156": "865. Idāni tameva upasantaṁ pasaṁsanto āha ‘‘na tassa puttā’’ti evamādi. Tattha puttā atrajādayo cattāro. Ettha ca puttapariggahādayo puttādināmena vuttāti veditabbā. Te hissa na vijjanti, tesaṁ vā abhāvena puttādayo na vijjantīti.",
  "atk-s0505a3:157": "866.Yena naṁ vajjuṁ puthujjanā, atho samaṇabrāhmaṇāti yena taṁ rāgādinā vajjena puthujjanā sabbepi devamanussā ito bahiddhā samaṇabrāhmaṇā ca ratto vā duṭṭho vāti, vadeyyuṁ. Taṁ tassa apurakkhatanti taṁ rāgādivajjaṁ tassa arahato apurakkhataṁ tasmā vādesu nejatīti taṁ kāraṇā nindāvacanesu na kampati.",
  "atk-s0505a3:158": "867.Na ussesu vadateti visiṭṭhesu attānaṁ antokatvā ‘‘ahaṁ visiṭṭho’’ti atimānavasena na vadati. Esa nayo itaresu dvīsu. Kappaṁ neti akappiyoti so evarūpo duvidhampi kappaṁ na eti. Kasmā? Yasmā akappiyo, pahīnakappoti vuttaṁ hoti.",
  "atk-s0505a3:159": "868.Sakanti mayhanti pariggahitaṁ. Asatā ca na socatīti avijjamānādinā asatā ca na socati. Dhammesu ca na gacchatīti sabbesu dhammesu chandādivasena na gacchati. Sa ve santoti vuccatīti so evarūpo naruttamo ‘‘santo’’ti vuccatīti arahattanikūṭena desanaṁ niṭṭhāpesi. Desanāpariyosāne koṭisatasahassadevatānaṁ arahattappatti ahosi, sotāpannādīnaṁ gaṇanā natthīti.",
  "atk-s0505a3:160": "Paramatthajotikāya khuddaka-aṭṭhakathāya",
  "atk-s0505a3:161": "Suttanipāta-aṭṭhakathāya purābhedasuttavaṇṇanā niṭṭhitā.",
  "atk-s0505a3:162": "11. Kalahavivādasuttavaṇṇanā",
  "atk-s0505a3:163": "869.Kutopahūtā kalahā vivādāti kalahavivādasuttaṁ. Kā uppatti? Idampi tasmiṁyeva mahāsamaye ‘‘kuto nu, kho, kalahādayo aṭṭha dhammā pavattantī’’ti uppannacittānaṁ ekaccānaṁ devatānaṁ te dhamme āvikātuṁ purimanayeneva nimmitabuddhena attānaṁ pucchāpetvā vuttaṁ tattha pucchāvissajjanakkamena ṭhitattā sabbagāthā pākaṭasambandhāyeva.",
  "atk-s0505a3:164": "Anuttānapadavaṇṇanā panetāsaṁ evaṁ veditabbā – kutopahūtā kalahā vivādāti kalaho ca tassa pubbabhāgo vivādo cāti ime kuto jātā. Paridevasokā sahamaccharā cāti paridevasokā ca maccharā ca kutopahūtā. Mānātimānā sahapesuṇā cāti mānā ca atimānā ca pesuṇā ca kutopahūtā. Teti te sabbepi aṭṭha kilesadhammā. Tadiṅgha brūhīti taṁ mayā pucchitamatthaṁ brūhi yācāmi taṁ ahanti. Yācanattho hi iṅghāti nipāto.",
  "atk-s0505a3:165": "870.Piyappahūtāti piyavatthuto jātā. Yutti panettha niddese (mahāni. 98) vuttā eva. Maccherayuttā kalahā vivādāti iminā kalahavivādādīnaṁ na kevalaṁ piyavatthumeva, macchariyampi paccayaṁ dasseti. Kalahavivādasīsena cettha sabbepi te dhammā vuttāti veditabbā. Yathā ca etesaṁ macchariyaṁ, tathā pesuṇānañca vivādaṁ. Tenāha – ‘‘vivādajātesu ca pesuṇānī’’ti.",
  "atk-s0505a3:166": "871.Piyāsu lokasmiṁ kutonidānā ye cāpi lobhā vicaranti loketi ‘‘piyā pahūtā kalahā’’ti ye ettha vuttā. Te piyā lokasmiṁ kutonidānā, na kevalañca piyā, ye cāpi khattiyādayo lobhā vicaranti lobhahetukā lobhenābhibhūtā vicaranti, tesaṁ so lobho ca kutonidānoti dve atthe ekāya pucchāya pucchati. Āsā ca niṭṭhā cāti āsā ca tassā āsāya samiddhi ca. Ye samparāyāya narassa hontīti ye narassa samparāyāya honti, parāyanā hontīti vuttaṁ hoti. Ekā evāyampi pucchā.",
  "atk-s0505a3:167": "872.Chandānidānānīti kāmacchandādichandanidānāni. Ye cāpi lobhā vicarantīti ye cāpi khattiyādayo lobhā vicaranti tesaṁ lobhopi chandanidānoti dvepi atthe ekato vissajjeti. Itonidānāti chandanidānā evāti vuttaṁ hoti. ‘‘Kutonidānā kutonidānā’’ti (su. ni. 273) etesu ca saddasiddhi sūcilomasutte vuttanayeneva veditabbā.",
  "atk-s0505a3:168": "873.Vinicchayāti taṇhādiṭṭhivinicchayā. Ye vāpi dhammā samaṇena vuttāti ye ca aññepi kodhādīhi sampayuttā, tathārūpā vā akusalā dhammā buddhasamaṇena vuttā, te kutopahūtāti.",
  "atk-s0505a3:169": "874.Tamūpanissāya pahoti chandoti taṁ sukhadukkhavedanaṁ. Tadubhayavatthusaṅkhātaṁ sātāsātaṁ upanissāya saṁyogaviyogapatthanāvasena chando pahoti. Ettāvatā ‘‘chando nu lokasmiṁ kutonidāno’’ti ayaṁ pañho vissajjito hoti. Rūpesu disvā vibhavaṁ bhavañcāti rūpesu vayañca uppādañca disvā. Vinicchayaṁ kubbati jantu loketi apāyādike loke ayaṁ jantu bhogādhigamanatthaṁ taṇhāvinicchayaṁ ‘‘attā me uppanno’’tiādinā nayena diṭṭhivinicchayañca kurute. Yutti panettha niddese (mahāni. 102) vuttā eva. Ettāvatā ‘‘vinicchayā cāpi kutopahūtā’’ti ayaṁ pañho vissajjito hoti.",
  "atk-s0505a3:170": "875.Etepi dhammā dvayameva santeti etepi kodhādayo dhammā sātāsātadvaye sante eva pahonti uppajjanti. Uppatti ca nesaṁ niddese (mahāni. 103) vuttāyeva. Ettāvatā tatiyapañhopi vissajjito hoti. Idāni yo evaṁ vissajjitesu etesu pañhesu kathaṁkathī bhaveyya, tassa kathaṁkathāpahānūpāyaṁ dassento āha – ‘‘kathaṁkathī ñāṇapathāya sikkhe’’ti, ñāṇadassanañāṇādhigamanatthaṁ tisso sikkhā sikkheyyāti vuttaṁ hoti. Kiṁ kāraṇaṁ? Ñatvā pavuttā samaṇena dhammā. Buddhasamaṇena hi ñatvāva dhammā vuttā, natthi tassa dhammesu aññāṇaṁ. Attano pana ñāṇābhāvena te ajānanto na jāneyya, na desanā dosena, tasmā kathaṁkathī ñāṇapathāya sikkhe, ñatvā pavuttā samaṇena dhammāti.",
  "atk-s0505a3:171": "876-7.Sātaṁasātañca kutonidānāti ettha sātaṁ asātanti sukhadukkhavedanā eva adhippetā. Na bhavanti heteti na bhavanti ete. Vibhavaṁ bhavañcāpi yametamatthaṁ etaṁ me pabrūhi yatonidānanti sātāsātānaṁ vibhavaṁ bhavañca etampi yaṁ atthaṁ. Liṅgabyattayo ettha kato. Idaṁ pana vuttaṁ hoti – sātāsātānaṁ vibhavo bhavo cāti yo esa attho, evaṁ me pabrūhi yatonidānanti. Ettha ca sātāsātānaṁ vibhavabhavavatthukā vibhavabhavadiṭṭhiyo eva vibhavabhavāti atthato veditabbā. Tathā hi imassa pañhassa vissajjanapakkhe ‘‘bhavadiṭṭhipi phassanidānā, vibhavadiṭṭhipi phassanidānā’’ti niddese (mahāni. 105) vuttaṁ. Itonidānanti phassanidānaṁ.",
  "atk-s0505a3:172": "878.Kismiṁ vibhūte na phusanti phassāti kismiṁ vītivatte cakkhusamphassādayo pañca phassā na phusanti.",
  "atk-s0505a3:173": "879.Nāmañca rūpañca paṭiccāti sampayuttakanāmaṁ vatthārammaṇarūpañca paṭicca. Rūpe vibhūte na phusanti phassāti rūpe vītivatte pañca phassā na phusanti.",
  "atk-s0505a3:174": "880.Kathaṁ sametassāti kathaṁ paṭipannassa. Vibhoti rūpanti rūpa vibhavati, na bhaveyya vā. Sukhaṁ dukhañcāti iṭṭhāniṭṭhaṁ rūpameva pucchati.",
  "atk-s0505a3:175": "881.Na saññasaññīti yathā sametassa vibhoti rūpaṁ, so pakatisaññāya saññīpi na hoti. Na visaññasaññīti visaññāyapi virūpāya saññāya saññī na hoti ummattako vā khittacitto vā. Nopi asaññīti saññāvirahitopi na hoti nirodhasamāpanno vā asaññasatto vā. Na vibhūtasaññīti ‘‘sabbaso rūpasaññāna’’ntiādinā (dha sa. 265; vibha. 602) nayena samatikkantasaññīpi na hoti arūpajjhānalābhī. Evaṁ sametassa vibhoti rūpanti etasmiṁ saññasaññitādibhāve aṭṭhatvā yadetaṁ vuttaṁ ‘‘so evaṁ samāhite citte…pe… ākāsānañcāyatanasamāpattipaṭilābhatthāya cittaṁ abhinīharatī’’ti. Evaṁ sametassa arūpamaggasamaṅgino vibhoti rūpaṁ. Saññānidānā hi papañcasaṅkhāti evaṁ paṭipannassāpi yā saññā, tannidānā taṇhādiṭṭhipapañcā appahīnā eva hontīti dasseti.",
  "atk-s0505a3:176": "882-3.Ettāvataggaṁnu vadanti, heke yakkhassa suddhiṁ idha paṇḍitāse. Udāhu aññampi vadantiettoti ettāvatā nu idha paṇḍitā samaṇabrāhmaṇā aggaṁ suddhiṁ sattassa vadanti, udāhu aññampi etto arūpasamāpattito adhikaṁ vadantīti pucchati. Ettāvataggampi vadanti heketi eke sassatavādā samaṇabrāhmaṇā paṇḍitamānino ettāvatāpi aggaṁ suddhiṁ vadanti. Tesaṁ paneke samayaṁ vadantīti tesaṁyeva eke ucchedavādā samayaṁ ucchedaṁ vadanti. Anupādisese kusalā vadānāti anupādisese kusalavādā samānā.",
  "atk-s0505a3:177": "884.Eteca ñatvā upanissitāti ete ca diṭṭhigatike sassatucchedadiṭṭhiyo nissitāti ñatvā. Ñatvā munī nissaye so vimaṁsīti nissaye ca ñatvā so vīmaṁsī paṇḍito buddhamuni. Ñatvā vimuttoti dukkhāniccādito dhamme ñatvā vimutto. Bhavābhavāya na sametīti punappunaṁ upapattiyā na samāgacchatīti arahattanikūṭena desanaṁ niṭṭhāpesi. Desanāpariyosāne purābhedasutte vuttasadisoyevābhisamayo ahosīti.",
  "atk-s0505a3:178": "Paramatthajotikāya khuddaka-aṭṭhakathāya",
  "atk-s0505a3:179": "Suttanipāta-aṭṭhakathāya kalahavivādasuttavaṇṇanā niṭṭhitā.",
  "atk-s0505a3:180": "12. Cūḷabyūhasuttavaṇṇanā",
  "atk-s0505a3:181": "885-6.Sakaṁsakaṁdiṭṭhiparibbasānāti cūḷabyūhasuttaṁ. Kā uppatti? Idampi tasmiṁyeva mahāsamaye ‘‘sabbepi ime diṭṭhigatikā ‘sādhurūpamhā’ti bhaṇanti, kiṁ nu kho sādhurūpāva ime attanoyeva diṭṭhiyā patiṭṭhahanti, udāhu aññampi diṭṭhiṁ gaṇhantī’’ti uppannacittānaṁ ekaccānaṁ devatānaṁ tamatthaṁ pakāsetuṁ purimanayeneva nimmitabuddhena attānaṁ pucchāpetvā vuttaṁ.",
  "atk-s0505a3:182": "Tattha ādito dvepi gāthā pucchāgāthāyeva. Tāsu sakaṁsakaṁdiṭṭhiparibbasānāti attano attano diṭṭhiyā vasamānā. Viggayha nānā kusalā vadantīti diṭṭhibalaggāhaṁ gahetvā, tattha ‘‘kusalāmhā’’ti paṭijānamānā puthu puthu vadanti ekaṁ na vadanti. Yo evaṁ jānāti sa vedi dhammaṁ idaṁ paṭikosamakevalī soti tañca diṭṭhiṁ sandhāya yo evaṁ jānāti, so dhammaṁ vedi. Idaṁ pana paṭikkosanto hīno hotīti vadanti. Bāloti hīno. Akkusaloti avidvā.",
  "atk-s0505a3:183": "887-8. Idāni tisso vissajjanagāthā honti. Tā purimaḍḍhena vuttamatthaṁ pacchimaḍḍhena paṭibyūhitvā ṭhitā. Tena byūhena uttarasuttato ca appakattā idaṁ suttaṁ ‘‘cūḷabyūha’’nti nāmaṁ labhati. Tattha parassa ce dhammanti parassa diṭṭhiṁ. Sabbeva bālāti evaṁ sante sabbeva ime bālā hontīti adhippāyo. Kiṁ kāraṇaṁ? Sabbevime diṭṭhiparibbasānāti sandiṭṭhiyā ceva na vīvadātā. Saṁsuddhapaññā kusalā mutīmāti sakāya diṭṭhiyā na vivadātā na vodātā saṁkiliṭṭhāva samānā saṁsuddhapaññā ca kusalā ca mutimanto ca te honti ce. Atha vā ‘‘sandiṭṭhiyā ce pana vīvadātā’’ tipi pāṭho. Tassattho – sakāya pana diṭṭhiyā vodātā saṁsuddhapaññā kusalā mutimanto honti ce. Na tesaṁ kocīti evaṁ sante tesaṁ ekopi hīnapañño na hoti. Kiṁkāraṇā? Diṭṭhī hi tesampi tathā samattā, yathā itaresanti.",
  "atk-s0505a3:184": "889.Na vāhametanti gāthāya saṅkhepattho – yaṁ te mithu dve dve janā aññamaññaṁ ‘‘bālo’’ti āhu, ahaṁ etaṁ tathiyaṁ tacchanti neva brūmi. Kiṁkāraṇā? Yasmā sabbe te sakaṁ sakaṁ diṭṭhiṁ ‘‘idameva saccaṁ moghamañña’’nti akaṁsu. Tena ca kāraṇena paraṁ ‘‘bālo’’ti dahanti. Ettha ca ‘‘tathiya’’nti ‘‘kathiva’’nti dvepi pāṭhā.",
  "atk-s0505a3:185": "890.Yamāhūti pucchāgāthāya yaṁ diṭṭhisaccaṁ tathiyanti eke āhu.",
  "atk-s0505a3:186": "891.Ekañhi saccanti vissajjanagāthāya ekaṁ saccaṁ nirodho maggo vā. Yasmiṁ pajā no vivade pajānanti yamhi sacce pajānanto pajā no vivadeyya. Sayaṁ thunantīti attanā vadanti.",
  "atk-s0505a3:187": "892.Kasmā nūti pucchāgāthāya pavādiyāseti vādino. Udāhu te takkamanussarantīti te vādino udāhu attano takkamattaṁ anugacchanti.",
  "atk-s0505a3:188": "893.Nahevāti vissajjanagāthāya aññatra saññāya niccānīti ṭhapetvā saññāmattena niccanti gahitaggahaṇāni. Takkañca diṭṭhīsu pakappayitvāti attano micchāsaṅkappamattaṁ diṭṭhīsu janetvā. Yasmā pana diṭṭhīsu vitakkaṁ janentā diṭṭhiyopi janenti, tasmā niddese vuttaṁ ‘‘diṭṭhigatāni janenti sañjanentī’’tiādi (mahāni. 121).",
  "atk-s0505a3:189": "894-5. Idāni evaṁ nānāsaccesu asantesu takkamattamanussarantānaṁ diṭṭhigatikānaṁ vippaṭipattiṁ dassetuṁ ‘‘diṭṭhe sute’’tiādikā gāthāyo abhāsi. Tattha diṭṭheti diṭṭhaṁ, diṭṭhasuddhinti adhippāyo. Esa nayo sutādīsu. Ete ca nissāya vimānadassīti ete diṭṭhidhamme nissayitvā suddhibhāvasaṅkhātaṁ vimānaṁ asammānaṁ passantopi. Vinicchaye ṭhatvā pahassamāno, bālo paro akkusaloti cāhāti evaṁ vimānadassīpi tasmiṁ diṭṭhivinicchaye ṭhatvā tuṭṭhijāto hāsajāto hutvā ‘‘paro hīno ca avidvā cā’’ti evaṁ vadatiyeva. Evaṁ sante yenevāti gāthā. Tattha sayamattanāti sayameva attānaṁ. Vimānetīti garahati. Tadeva pāvāti tadeva vacanaṁ diṭṭhiṁ vadati, taṁ vā puggalaṁ.",
  "atk-s0505a3:190": "896.Atisāradiṭṭhiyāti gāthāyattho – so evaṁ tāya lakkhaṇātisāriniyā atisāradiṭṭhiyā samatto puṇṇo uddhumāto, tena ca diṭṭhimānena matto ‘‘paripuṇṇo ahaṁ kevalī’’ti evaṁ paripuṇṇamānī sayameva attānaṁ manasā ‘‘ahaṁ paṇḍito’’ti abhisiñcati. Kiṁkāraṇā? Diṭṭhī hi sā tassa tathā samattāti.",
  "atk-s0505a3:191": "897.Parassa ceti gāthāya sambandho attho ca – kiñca bhiyyo? Yo so vinicchaye ṭhatvā pahassamāno ‘‘bālo paro akkusalo’’ti cāha. Tassa parassa ce hi vacasā so tena vuccamāno nihīno hoti. Tumo sahā hoti nihīnapañño, sopi teneva saha nihīnapañño hoti. Sopi hi naṁ ‘‘bālo’’ti vadati. Athassa vacanaṁ appamāṇaṁ, so pana sayameva vedagū ca dhīro ca hoti. Evaṁ sante na koci bālo samaṇesu atthi. Sabbepi hi te attano icchāya paṇḍitā.",
  "atk-s0505a3:192": "898.Aññaṁitoti gāthāya sambandho attho ca – ‘‘atha ce sayaṁ vedagū hoti dhīro, na koci bālo samaṇesu atthī’’ti evañhi vuttepi siyā kassaci ‘‘kasmā’’ti. Tattha vuccate – yasmā aññaṁ ito yābhivadanti dhammaṁ aparaddhā suddhimakevalī te, evampi titthiyā puthuso vadanti, ye ito aññaṁ diṭṭhiṁ abhivadanti, ye aparaddhā viraddhā suddhimaggaṁ, akevalino ca teti evaṁ puthutitthiyā yasmā vadantīti vuttaṁ hoti. Kasmā panevaṁ vadantīti ce? Sandiṭṭhirāgena hi te bhirattā, yasmā sakena diṭṭhirāgena abhirattāti vuttaṁ hoti.",
  "atk-s0505a3:193": "899-900. Evaṁ abhirattā ca – idheva suddhinti gāthā. Tattha sakāyaneti sakamagge daḷhaṁ vadānāti daḷhavādā. Evañca daḷhavādesu tesu yo koci titthiyo sakāyane vāpi daḷhaṁ vadāno kamettha bāloti paraṁ daheyya, saṅkhepato tattha sassatucchedasaṅkhāte vitthārato vā natthikaissarakāraṇaniyatādibhede sake āyatane ‘‘idameva sacca’’nti daḷhaṁ vadāno kaṁ paraṁ ettha diṭṭhigate ‘‘bālo’’ti saha dhammena passeyya, nanu sabbopi tassa matena paṇḍito eva suppaṭipanno eva ca. Evaṁ sante ca sayameva so medhagamāvaheyya paraṁ vadaṁ bālamasuddhidhammaṁ, sopi paraṁ ‘‘bālo ca asuddhidhammo ca aya’’nti vadanto attanāva kalahaṁ āvaheyya. Kasmā? Yasmā sabbopi tassa matena paṇḍito eva suppaṭipanno eva ca.",
  "atk-s0505a3:194": "901. Evaṁ sabbathāpi vinicchaye ṭhatvā sayaṁ pamāya uddhaṁsa lokasmiṁ vivādameti, diṭṭhiyaṁ ṭhatvā sayañca satthārādīni minitvā so bhiyyo vivādametīti. Evaṁ pana vinicchayesu ādīnavaṁ ñatvā ariyamaggena hitvāna sabbāni vinicchayāni na medhagaṁ kubbati jantu loketi arahattanikūṭena desanaṁ niṭṭhāpesi. Desanāpariyosāne purābhedasutte vuttasadiso evābhisamayo ahosīti.",
  "atk-s0505a3:195": "Paramatthajotikāya khuddaka-aṭṭhakathāya",
  "atk-s0505a3:196": "Suttanipāta-aṭṭhakathāya cūḷabyūhasuttavaṇṇanā niṭṭhitā.",
  "atk-s0505a3:197": "13. Mahābyūhasuttavaṇṇanā",
  "atk-s0505a3:198": "902.Yekecimeti mahābyūhasuttaṁ. Kā uppatti? Idampi tasmiṁyeva mahāsamaye ‘‘kiṁ nu kho ime diṭṭhiparibbasānā viññūnaṁ santikā nindameva labhanti, udāhu pasaṁsampī’’ti uppannacittānaṁ ekaccānaṁ devatānaṁ tamatthaṁ āvikātuṁ purimanayena nimmitabuddhena attānaṁ pucchāpetvā vuttaṁ. Tattha anvānayantīti anu ānayanti, punappunaṁ āharanti.",
  "atk-s0505a3:199": "903. Idāni yasmā te ‘‘idameva sacca’’nti vadantā diṭṭhigatikā vādino kadāci katthaci pasaṁsampi labhanti, yaṁ etaṁ pasaṁsāsaṅkhātaṁ vādaphalaṁ, taṁ appaṁ rāgādīnaṁ samāya samatthaṁ na hoti, ko pana vādo dutiye nindāphale, tasmā etamatthaṁ dassento imaṁ tāva vissajjanagāthamāha. ‘‘Appañhi etaṁ na alaṁ samāya, duve vivādassa phalāni brūmī’’tiādi. Tattha duve vivādassa phalānīti nindā pasaṁsā ca, jayaparājayādīni vā taṁsabhāgāni. Etampi disvāti ‘‘nindā aniṭṭhā eva, pasaṁsā nālaṁ samāyā’’ti etampi vivādaphale ādīnavaṁ disvā. Khemābhipassaṁ avivādabhūminti avivādabhūmiṁ nibbānaṁ ‘‘khema’’nti passamāno.",
  "atk-s0505a3:200": "904. Evañhi avivadamāno – yā kācimāti gāthā. Tattha sammutiyoti diṭṭhiyo. Puthujjāti puthujjanasambhavā. So upayaṁ kimeyyāti so upagantabbaṭṭhena upayaṁ rūpādīsu ekampi dhammaṁ kiṁ upeyya, kena vā kāraṇena upeyya. Diṭṭhe sute khantimakubbamānoti diṭṭhasutasuddhīsu pemaṁ akaronto.",
  "atk-s0505a3:201": "905. Ito bāhirā pana – sīluttamāti gāthā. Tassattho – sīlaṁyeva ‘‘uttama’’nti maññamānā sīluttamā eke bhonto saṁyamamattena suddhiṁ vadanti, hatthivatādiñca vataṁ samādāya upaṭṭhitā, idheva diṭṭhiyaṁ assa satthuno suddhinti bhavūpanītā bhavajjhositā samānā vadanti, apica te kusalā vadānā ‘‘kusalā maya’’nti evaṁ vādā.",
  "atk-s0505a3:202": "906. Evaṁ sīluttamesu ca tesu tathā paṭipanno yo koci – sace cutoti gāthā. Tassattho – sace tato sīlavatato paravicchandanena vā anabhisambhuṇanto vā cuto hoti, so taṁ sīlabbatādikammaṁ puññābhisaṅkhārādikammaṁ vā virādhayitvā pavedhatī. Na kevalañca vedhati, apica kho taṁ sīlabbatasuddhiṁ pajappatī ca vippalapati patthayatī ca. Kimiva? Satthāva hīno pavasaṁ gharamhā. Gharamhā pavasanto satthato hīno yathā taṁ gharaṁ vā satthaṁ vā pattheyyāti.",
  "atk-s0505a3:203": "907. Evaṁ pana sīluttamānaṁ vedhakāraṇaṁ ariyasāvako – sīlabbataṁ vāpi pahāya sabbanti gāthā. Tattha sāvajjanavajjanti sabbākusalaṁ lokiyakusalañca. Etaṁ suddhiṁ asuddhinti apatthayānoti pañcakāmaguṇādibhedaṁ etaṁ suddhiṁ, akusalādibhedaṁ asuddhiñca apatthayamāno. Virato careti suddhiyā asuddhiyā ca virato careyya. Santimanuggahāyāti diṭṭhiṁ agahetvā.",
  "atk-s0505a3:204": "908. Evaṁ ito bāhirake sīluttame saṁyamena visuddhivāde tesaṁ vighātaṁ sīlabbatappahāyino arahato ca paṭipattiṁ dassetvā idāni aññathāpi suddhivāde bāhirake dassento ‘‘tamūpanissāyā’’ti gāthamāha. Tassattho – santaññepi samaṇabrāhmaṇā, te jigucchitaṁ amarantapaṁ vā diṭṭhasuddhiādīsu vā aññataraññataraṁ upanissāya akiriyadiṭṭhiyā vā uddhaṁsarā hutvā bhavābhavesu avītataṇhāsesuddhimanutthunanti vadanti kathentīti.",
  "atk-s0505a3:205": "909. Evaṁ tesaṁ avītataṇhānaṁ suddhiṁ anutthunantānaṁ yopi suddhippattameva attānaṁ maññeyya, tassapi avītataṇhattā bhavābhavesu taṁ taṁ vatthuṁ patthayamānassa hi jappitāni punappunaṁ hontiyevāti adhippāyo. Taṇhā hi āsevitā taṇhaṁ vaḍḍhayateva. Na kevalañca jappitāni, pavedhitaṁ vāpi pakappitesu, taṇhādiṭṭhīhi cassa pakappitesu vatthūsu pavedhitampi hotīti vuttaṁ hoti. Bhavābhavesu pana vītataṇhattā āyatiṁ cutūpapāto idha yassa natthi, sakena vedheyya kuhiṁva jappeti ayametissā gāthāya sambandho. Sesaṁ niddese vuttanayameva.",
  "atk-s0505a3:206": "910-11.Yamāhūti pucchāgāthā. Idāni yasmā ekopi ettha vādo sacco natthi, kevalaṁ diṭṭhimattakena hi te vadanti, tasmā tamatthaṁ dassento ‘‘sakañhī’’ti imaṁ tāva vissajjanagāthamāha. Tattha sammutinti diṭṭhiṁ.",
  "atk-s0505a3:207": "912. Evametesu sakaṁ dhammaṁ paripuṇṇaṁ bruvantesu aññassa pana dhammaṁ ‘‘hīna’’nti vadantesu yassa kassaci – parassa ce vambhayitena hīnoti gāthā. Tassattho – yadi parassa ninditakāraṇā hīno bhaveyya, na koci dhammesu visesi aggo bhaveyya. Kiṁ kāraṇaṁ? Puthū hiaññassa vadanti dhammaṁ, nihīnato sabbeva te samhi daḷhaṁ vadānā sakadhamme daḷhavādā eva.",
  "atk-s0505a3:208": "913. Kiñca bhiyyo – saddhammapūjāti gāthā. Tassattho – te ca titthiyā yathā pasaṁsanti sakāyanāni, saddhammapūjāpi nesaṁ tatheva vattati. Te hi ativiya satthārādīni sakkaronti. Tattha yadi te pamāṇā siyuṁ, evaṁ sante sabbeva vādā tathiyā bhaveyyuṁ. Kiṁ kāraṇaṁ? Suddhī hi nesaṁ paccattameva, na sā aññatra sijjhati, nāpi paramatthato. Attani diṭṭhigāhamattameva hi taṁ tesaṁ parapaccayaneyyabuddhīnaṁ.",
  "atk-s0505a3:209": "914. Yo vā pana viparīto bāhitapāpattā brāhmaṇo, tassa – na brāhmaṇassa paraneyyamatthīti gāthā. Tassattho – brāhmaṇassa hi ‘‘sabbe saṅkhārā aniccā’’tiādinā (dha. pa. 277; netti. 5) nayena sudiṭṭhattā parena netabbaṁ ñāṇaṁ natthi, diṭṭhidhammesu ‘‘idameva sacca’’nti nicchinitvā samuggahītampi natthi. Taṁkāraṇā so diṭṭhikalahāni atīto, na ca so seṭṭhato passati dhammamaññaṁ aññatra satipaṭṭhānādīhi.",
  "atk-s0505a3:210": "915.Jānāmīti gāthāya sambandho attho ca – evaṁ tāva paramatthabrāhmaṇo na hi seṭṭhato passati dhammamaññaṁ, aññe pana titthiyā paracittañāṇādīhi jānantā passantāpi ‘‘jānāmi passāmi tatheva eta’’nti evaṁ vadantāpi ca diṭṭhiyā suddhiṁ paccenti. Kasmā? Yasmā tesu ekopi addakkhi ce addasa cepi tena paracittañāṇādinā yathābhūtaṁ atthaṁ, kiñhi tumassa tena tassa tena dassanena kiṁ kataṁ, kiṁ dukkhapariññā sādhitā, udāhu samudayapahānādīnaṁ aññataraṁ, yato sabbathāpi atikkamitvā ariyamaggaṁ te titthiyā aññeneva vadanti suddhiṁ, atikkamitvā vā te titthiye buddhādayo aññeneva vadanti suddhinti.",
  "atk-s0505a3:211": "916.Passaṁ naroti gāthāya sambandho attho ca. Kiñca bhiyyo? Yvāyaṁ paracittañāṇādīhi addakkhi, so passaṁ naro dakkhati nāmarūpaṁ, na tato paraṁ disvāna vā ñassati tānimeva nāmarūpāni niccato sukhato vā na aññathā. So evaṁ passanto kāmaṁ bahuṁ passatu appakaṁ vā nāmarūpaṁ niccato sukhato ca, athassa evarūpena dassanena na hi tena suddhiṁ kusalā vadantīti.",
  "atk-s0505a3:212": "917.Nivissavādīti gāthāya sambandho attho ca – tena ca dassanena suddhiyā asatiyāpi yo ‘‘jānāmi passāmi tatheva eta’’nti evaṁ nivissavādī, etaṁ vā dassanaṁ paṭicca diṭṭhiyā suddhiṁ paccento ‘‘idameva sacca’’nti evaṁ nivissavādī, so subbinayo na hoti taṁ tathā pakappitaṁ abhisaṅkhataṁ diṭṭhiṁ purekkharāno. So hi yaṁ satthārādiṁ nissito, tattheva subhaṁ vadāno suddhiṁ vado, ‘‘parisuddhavādo parisuddhadassano vā aha’’nti attānaṁ maññamāno tattha tathaddasā so, tattha sakāya diṭṭhiyā aviparītameva so addasa. Yathā sā diṭṭhi pavattati, tatheva naṁ addasa, na aññathā passituṁ icchatīti adhippāyo.",
  "atk-s0505a3:213": "918. Evaṁ pakappitaṁ diṭṭhiṁ purekkharānesu titthiyesu – na brāhmaṇo kappamupeti saṅkhāti gāthā. Tattha saṅkhāti saṅkhāya, jānitvāti attho. Napi ñāṇabandhūti samāpattiñāṇādinā akatataṇhādiṭṭhibandhu. Tattha viggaho – nāpi assa ñāṇena kato bandhu atthīti napi ñāṇabandhu. Sammutiyoti diṭṭhisammutiyo. Puthujjāti puthujjanasambhavā. Uggahaṇanti maññeti uggahaṇanti aññe, aññe tā sammutiyo uggaṇhantīti vuttaṁ hoti.",
  "atk-s0505a3:214": "919. Kiñca bhiyyo – vissajja ganthānīti gāthā. Tattha anuggahoti uggahaṇavirahito, sopi nāssa uggahoti anuggaho, na vā uggaṇhātīti anuggaho.",
  "atk-s0505a3:215": "920. Kiñca bhiyyo – so evarūpo – pubbāsaveti gāthā. Tattha pubbāsaveti atītarūpādīni ārabbha uppajjamānadhamme kilese. Naveti paccuppannarūpādīni ārabbha uppajjamānadhamme. Na chandagūti chandādivasena na gacchati. Anattagarahīti katākatavasena attānaṁ agarahanto.",
  "atk-s0505a3:216": "921. Evaṁ anattagarahī ca – sa sabbadhammesūti gāthā. Tattha sabbadhammesūti dvāsaṭṭhidiṭṭhidhammesu ‘‘yaṁ kiñci diṭṭhaṁ vā’’ti evaṁpabhedesu. Pannabhāroti patitabhāro. Na kappetīti na kappiyo, duvidhampi kappaṁ na karotīti attho. Nūparatoti puthujjanakalyāṇakasekkhā viya uparatisamaṅgīpi na hoti. Na patthiyoti nittaṇho. Taṇhā hi patthiyatīti patthiyā, nāssa patthiyāti na patthiyoti. Sesaṁ tattha tattha pākaṭamevāti na vuttaṁ. Evaṁ arahattanikūṭena desanaṁ niṭṭhāpesi, desanāpariyosāne purābhedasutte vuttasadiso evābhisamayo ahosīti.",
  "atk-s0505a3:217": "Paramatthajotikāya khuddaka-aṭṭhakathāya",
  "atk-s0505a3:218": "Suttanipāta-aṭṭhakathāya mahābyūhasuttavaṇṇanā niṭṭhitā.",
  "atk-s0505a3:219": "14. Tuvaṭakasuttavaṇṇanā",
  "atk-s0505a3:220": "922.Pucchāmitanti tuvaṭakasuttaṁ. Kā uppatti? Idampi tasmiṁyeva mahāsamaye ‘‘kā nu kho arahattappattiyā paṭipattī’’ti uppannacittānaṁ ekaccānaṁ devatānaṁ tamatthaṁ pakāsetuṁ purimanayeneva nimmitabuddhena attānaṁ pucchāpetvā vuttaṁ.",
  "atk-s0505a3:221": "Tattha ādigāthāya tāva pucchāmīti ettha adiṭṭhajotanādivasena pucchā vibhajitā. Ādiccabandhunti ādiccassa gottabandhuṁ. Vivekaṁ santipadañcāti vivekañca santipadañca. Kathaṁ disvāti kena kāraṇena disvā, kathaṁ pavattadassano hutvāti vuttaṁ hoti.",
  "atk-s0505a3:222": "923. Atha bhagavā yasmā yathā passanto kilese uparundhati, tathā pavattadassano hutvā parinibbāti, tasmā tamatthaṁ āvikaronto nānappakārena taṁ devaparisaṁ kilesappahāne niyojento ‘‘mūlaṁ papañcasaṅkhāyā’’ti ārabhitvā pañca gāthā abhāsi.",
  "atk-s0505a3:223": "Tattha ādigāthāya tāva saṅkhepattho – papañcāti saṅkhātattā papañcā eva papañcasaṅkhā. Tassā avijjādayo kilesā mūlaṁ, taṁ papañcasaṅkhāya mūlaṁ asmīti pavattamānañca sabbaṁ mantāya uparundhe. Yā kāci ajjhattaṁ taṇhā upajjeyyuṁ, tāsaṁ vinayā sadā sato sikkhe upaṭṭhitassati hutvā sikkheyyāti.",
  "atk-s0505a3:224": "924. Evaṁ tāva paṭhamagāthāya eva tisikkhāyuttaṁ desanaṁ arahattanikūṭena desetvā puna mānappahānavasena desetuṁ ‘‘yaṁ kiñcī’’ti gāthamāha. Tattha yaṁ kiñci dhammamabhijaññā ajjhattanti yaṁ kiñci uccākulīnatādikaṁ attano guṇaṁ jāneyya atha vāpi bahiddhāti atha vā bahiddhāpi ācariyupajjhāyānaṁ vā guṇaṁ jāneyya. Na tena thāmaṁ kubbethāti tena guṇena thāmaṁ na kareyya.",
  "atk-s0505a3:225": "925. Idānissa akaraṇavidhiṁ dassento ‘‘seyyo na tenā’’ti gāthamāha. Tassattho – tena ca mānena ‘‘seyyoha’’nti vā ‘‘nīcoha’’nti vā ‘‘sarikkhoha’’nti vāpi na maññeyya, tehi ca uccākulīnatādīhi guṇehi phuṭṭho anekarūpehi ‘‘ahaṁ uccākulā pabbajito’’tiādinā nayena attānaṁ vikappento na tiṭṭheyya.",
  "atk-s0505a3:226": "926. Evaṁ mānappahānavasenapi desetvā idāni sabbakilesūpasamavasenapi desetuṁ ‘‘ajjhattamevā’’ti gāthamāha. Tattha ajjhattamevupasameti attani eva rāgādisabbakilese upasameyya. Na aññato bhikkhu santimeseyyāti ṭhapetvā ca satipaṭṭhānādīni aññena upāyena santiṁ na pariyeseyya. Kuto nirattā vāti nirattā kuto eva.",
  "atk-s0505a3:227": "927. Idāni ajjhattaṁ upasantassa khīṇāsavassa tādibhāvaṁ dassento ‘‘majjhe yathā’’ti gāthamāha. Tassattho – yathā mahāsamuddassa uparimaheṭṭhimabhāgānaṁ vemajjhasaṅkhāte catuyojanasahassappamāṇe majjhe pabbatantare ṭhitassa vā majjhe samuddassa ūmi na jāyati, ṭhitova so hoti avikampamāno, evaṁ anejo khīṇāsavo lābhādīsu ṭhito assa avikampamāno, so tādiso rāgādiussadaṁ bhikkhu na kareyya kuhiñcīti.",
  "atk-s0505a3:228": "928. Idāni etaṁ arahattanikūṭena desitaṁ dhammadesanaṁ abbhanumodanto tassa ca arahattassa ādipaṭipadaṁ pucchanto nimmitabuddho ‘‘akittayī’’ti gāthamāha. Tattha akittayīti ācikkhi. Vivaṭacakkhūti vivaṭehi anāvaraṇehi pañcahi cakkhūhi samannāgato. Sakkhidhammanti sayaṁ abhiññātaṁ attapaccakkhaṁ dhammaṁ. Parissayavinayanti parissayavinayanaṁ. Paṭipadaṁ vadehīti idāni paṭipattiṁ vadehi. Bhaddanteti ‘‘bhaddaṁ tava atthū’’ti bhagavantaṁ ālapanto āha. Atha vā bhaddaṁ sundaraṁ tava paṭipadaṁ vadehīti vuttaṁ hoti. Pātimokkhaṁ atha vāpi samādhinti tameva paṭipadaṁ bhinditvā pucchati. Paṭipadanti etena vā maggaṁ pucchati. Itarehi sīlaṁ samādhiñca pucchati.",
  "atk-s0505a3:229": "929-30. Athassa bhagavā yasmā indriyasaṁvaro sīlassa rakkhā , yasmā vā iminā anukkamena desiyamānā ayaṁ desanā tāsaṁ devatānaṁ sappāyā, tasmā indriyasaṁvarato pabhuti paṭipadaṁ dassento ‘‘cakkhūhī’’tiādimāraddho. Tattha cakkhūhi neva lolassāti adiṭṭhadakkhitabbādivasena cakkhūhi lolo nevassa. Gāmakathāya āvaraye sotanti tiracchānakathāto sotaṁ āvareyya. Phassenāti rogaphassena. Bhavañcanābhijappeyyāti tassa phassassa vinodanatthāya kāmabhavādibhavañca na pattheyya. Bheravesu ca na sampavedheyyāti tassa phassassa paccayabhūtesu sīhabyagghādīsu bheravesu ca na sampavedheyya, avasesesu vā ghānindriyamanindriyavisayesu nappavedheyya. Evaṁ paripūro indriyasaṁvaro vutto hoti. Purimehi vā indriyasaṁvaraṁ dassetvā iminā ‘‘araññe vasatā bheravaṁ disvā vā sutvā vā na vedhitabba’’nti dasseti.",
  "atk-s0505a3:230": "931.Laddhā na sannidhiṁ kayirāti etesaṁ annādīnaṁ yaṁkiñci dhammena labhitvā ‘‘araññe ca senāsane vasatā sadā dullabha’’nti cintetvā sannidhiṁ na kareyya.",
  "atk-s0505a3:231": "932.Jhāyīna pādalolassāti jhānābhirato ca na pādalolo assa. Virame kukkuccā nappamajjeyyāti hatthakukkuccādikukkuccaṁ vinodeyya. Sakkaccakāritāya cettha nappamajjeyya.",
  "atk-s0505a3:232": "933.Tandiṁ māyaṁ hassaṁ khiḍḍanti ālasiyañca māyañca hassañca kāyikacetasikakhiḍḍañca. Savibhūsanti saddhiṁ vibhūsāya.",
  "atk-s0505a3:233": "934-7.Āthabbaṇanti āthabbaṇikamantappayogaṁ. Supinanti supinasatthaṁ. Lakkhaṇanti maṇilakkhaṇādiṁ. No vidaheti nappayojeyya. Virutanti migādīnaṁ vassitaṁ. Pesuṇiyanti pesuññaṁ. Kayavikkayeti pañcahi sahadhammikehi saddhiṁ vañcanāvasena vā udayapatthanāvasena vā na tiṭṭheyya. Upavādaṁ bhikkhu na kareyyāti upavādakare kilese anibbattento attani parehi samaṇabrāhmaṇehi upavādaṁ na janeyya. Gāme ca nābhisajjeyyāti gāme ca gihisaṁsaggādīhi nābhisajjeyya. Lābhakamyā janaṁ na lapayeyyāti lābhakāmatāya janaṁ nālapayeyya. Payuttanti cīvarādīhi sampayuttaṁ , tadatthaṁ vā payojitaṁ.",
  "atk-s0505a3:234": "938-9.Mosavajje na nīyethāti musāvāde na nīyetha. Jīvitenāti jīvikāya. Sutvā rusito bahuṁ vācaṁ, samaṇānaṁ vā puthujanānanti rusito ghaṭṭito parehi tesa samaṇānaṁ vā khattiyādibhedānaṁ vā aññesaṁ puthujanānaṁ bahumpi aniṭṭhavācaṁ sutvā. Na paṭivajjāti na paṭivadeyya. Kiṁ kāraṇaṁ? Na hi santo paṭisenikaronti.",
  "atk-s0505a3:235": "940.Etañca dhammamaññāyāti sabbametaṁ yathāvuttaṁ dhammaṁ ñatvā. Vicinanti vicinanto. Santīti nibbutiṁ ñatvāti nibbutiṁ rāgādīnaṁ santīti ñatvā.",
  "atk-s0505a3:236": "941. Kiṁkāraṇā nappamajjeiti ce – abhibhū hi soti gāthā. Tattha abhibhūti rūpādīnaṁ abhibhavitā. Anabhibhūtoti tehi anabhibhūto. Sakkhidhammamanītihamadassīti paccakkhameva anītihaṁ dhammamaddakkhi. Sadā namassamanusikkheti sadā namassanto tisso sikkhāyo sikkheyya. Sesaṁ sabbattha pākaṭameva.",
  "atk-s0505a3:237": "Kevalaṁ pana ettha ‘‘cakkhūhi neva lolo’’tiādīhi indriyasaṁvaro, ‘‘annānamatho pānāna’’ntiādīhi sannidhipaṭikkhepamukhena paccayapaṭisevanasīlaṁ, methunamosavajjapesuṇiyādīhi pātimokkhasaṁvarasīlaṁ, ‘‘āthabbaṇaṁ supinaṁ lakkhaṇa’’ntiādīhi ājīvapārisuddhisīlaṁ, ‘‘jhāyī assā’’ti iminā samādhi, ‘‘vicinaṁ bhikkhū’’ti iminā paññā, ‘‘sadā sato sikkhe’’ti iminā puna saṅkhepato tissopi sikkhā, ‘‘atha āsanesu sayanesu, appasaddesu bhikkhu vihareyya, niddaṁ na bahulīkareyyā’’tiādīhi sīlasamādhipaññānaṁ upakārāpakārasaṅgaṇhanavinodanāni vuttānīti. Evaṁ bhagavā nimmitassa paripuṇṇapaṭipadaṁ vatvā arahattanikūṭena desanaṁ niṭṭhāpesi, desanāpariyosāne purābhedasutte vuttasadisoyevābhisamayo ahosīti.",
  "atk-s0505a3:238": "Paramatthajotikāya khuddaka-aṭṭhakathāya",
  "atk-s0505a3:239": "Suttanipāta-aṭṭhakathāya tuvaṭakasuttavaṇṇanā niṭṭhitā.",
  "atk-s0505a3:240": "15. Attadaṇḍasuttavaṇṇanā",
  "atk-s0505a3:241": "942.Attadaṇḍābhayaṁ jātanti attadaṇḍasuttaṁ. Kā uppatti? Yo so sammāparibbājanīyasuttassa uppattiyaṁ vuccamānāya sākiyakoliyānaṁ udakaṁ paṭicca kalaho vaṇṇito, taṁ ñatvā bhagavā ‘‘ñātakā kalahaṁ karonti, handa ne vāressāmī’’ti dvinnaṁ senānaṁ majjhe ṭhatvā imaṁ suttamabhāsi.",
  "atk-s0505a3:242": "Tattha paṭhamagāthāyattho – yaṁ lokassa diṭṭhadhammikaṁ vā samparāyikaṁ vā bhayaṁ jātaṁ, taṁ sabbaṁ attadaṇḍā bhayaṁ jātaṁ attano duccaritakāraṇā jātaṁ, evaṁ santepi janaṁ passatha medhagaṁ, imaṁ sākiyādijanaṁ passatha aññamaññaṁ medhagaṁ hiṁsakaṁ bādhakanti. Evaṁ taṁ paṭiviruddhaṁ vippaṭipannaṁ janaṁ paribhāsitvā attano sammāpaṭipattidassanena tassa saṁvegaṁ janetuṁ āha ‘‘saṁvegaṁ kittayissāmi, yathā saṁvijitaṁ mayā’’ti, pubbe bodhisatteneva satāti adhippāyo.",
  "atk-s0505a3:243": "943. Idāni yathānena saṁvijitaṁ, taṁ pakāraṁ dassento ‘‘phandamāna’’ntiādimāha. Tattha phandamānanti taṇhādīhi kampamānaṁ. Appodaketi appaudake. Aññamaññehi byāruddhe disvāti nānāsatte ca aññamaññehi saddhiṁ viruddhe disvā. Maṁ bhayamāvisīti maṁ bhayaṁ paviṭṭhaṁ.",
  "atk-s0505a3:244": "944.Samantamasāro lokoti nirayaṁ ādiṁ katvā samantato loko asāro niccasārādirahito. Disā sabbā sameritāti sabbā disā aniccatāya kampitā. Icchaṁ bhavanamattanoti attano tāṇaṁ icchanto. Nāddasāsiṁ anositanti kiñci ṭhānaṁ jarādīhi anajjhāvutthaṁ nāddakkhiṁ.",
  "atk-s0505a3:245": "945.Osānetveva byāruddhe, disvā me aratī ahūti yobbaññādīnaṁ osāne eva antagamake eva vināsake eva jarādīhi byāruddhe āhatacitte satte disvā arati me ahosi. Athettha sallanti atha etesu sattesu rāgādisallaṁ. Hadayanissitanti cittanissitaṁ.",
  "atk-s0505a3:246": "946. ‘‘Kathaṁānubhāvaṁ salla’’nti ce – yena sallena otiṇṇoti gāthā. Tattha disā sabbā vidhāvatīti sabbā duccaritadisāpi puratthimādidisāvidisāpi dhāvati. Tameva sallamabbuyha, na dhāvati na sīdatīti tameva sallaṁ uddharitvā tā ca disā na dhāvati, caturoghe ca na sīdatīti.",
  "atk-s0505a3:247": "947. Evaṁmahānubhāvena sallena otiṇṇesvapi ca sattesu – tattha sikkhānugīyanti, yāni loke gadhitānīti gāthā. Tassattho – ye loke pañca kāmaguṇā paṭilābhāya gijjhantīti katvā ‘‘gadhitānī’’ti vuccanti, cirakālāsevitattā vā ‘‘gadhitānī’’ti vuccanti, tattha taṁ nimittaṁ hatthisikkhādikā anekā sikkhā kathīyanti uggayhanti vā. Passatha yāva pamatto vāyaṁ loko, yato paṇḍito kulaputto tesu vā gadhitesu tāsu vā sikkhāsu adhimutto na siyā, aññadatthu aniccādidassanena nibbijjha sabbaso kāme attano nibbānameva sikkheti.",
  "atk-s0505a3:248": "948. Idāni yathā nibbānāya sikkhitabbaṁ, taṁ dassento ‘‘sacco siyā’’tiādimāha. Tattha saccoti vācāsaccena ñāṇasaccena maggasaccena ca samannāgato. Rittapesuṇoti pahīnapesuṇo. Vevicchanti macchariyaṁ.",
  "atk-s0505a3:249": "949.Niddaṁ tandiṁ sahe thīnanti pacalāyikañca kāyālasiyañca cittālasiyañcāti ime tayo dhamme abhibhaveyya. Nibbānamanasoti nibbānaninnacitto.",
  "atk-s0505a3:250": "950-51.Sāhasāti rattassa rāgacariyādibhedā sāhasakaraṇā. Purāṇaṁ nābhinandeyyāti atītarūpādiṁ nābhinandeyya. Naveti paccuppanne. Hiyyamāneti vinassamāne. Ākāsaṁ na sito siyāti taṇhānissito na bhaveyya. Taṇhā hi rūpādīnaṁ ākāsanato ‘‘ākāso’’ti vuccati.",
  "atk-s0505a3:251": "952. ‘‘Kiṁkāraṇā ākāsaṁ na sito siyā’’ti ce – ‘‘gedhaṁ brūmī’’ti gāthā. Tassattho – ahañhi imaṁ ākāsasaṅkhātaṁ taṇhaṁ rūpādīsu gijjhanato gedhaṁ brūmi ‘‘gedho’’ti vadāmi. Kiñca bhiyyo – avahananaṭṭhena ‘‘ogho’’ti ca ājavanaṭṭhena ‘‘ājava’’nti ca ‘‘idaṁ mayhaṁ, idaṁ mayha’’nti jappakāraṇato ‘‘jappana’’nti ca dummuñcanaṭṭhena ‘‘ārammaṇa’’nti ca kampakaraṇena ‘‘pakampana’’nti ca brūmi, esā ca lokassa palibodhaṭṭhena duratikkamanīyaṭṭhena ca kāmapaṅko duraccayoti. ‘‘Ākāsaṁ na sito siyā’’ti evaṁ vutte vā ‘‘kimetaṁ ākāsa’’nti ce? Gedhaṁ brūmīti. Evampi tassā gāthāya sambandho veditabbo. Tattha padayojanā – ākāsanti gedhaṁ brūmīti. Tathā yvāyaṁ mahoghoti vuccati. Taṁ brūmi, ājavaṁ brūmi, jappanaṁ brūmi, pakampanaṁ brūmi, yvāyaṁ sadevake loke kāmapaṅko duraccayo, taṁ brūmīti.",
  "atk-s0505a3:252": "953. Evametaṁ gedhādipariyāyaṁ ākāsaṁ anissito – saccā avokkammāti gāthā. Tassattho – pubbe vuttā tividhāpi saccā avokkamma moneyyappattiyā munīti saṅkhyaṁ gato nibbānatthale tiṭṭhati brāhmaṇo, sa ve evarūpo sabbāni āyatanāni nissajjitvā ‘‘santo’’ti vuccatīti.",
  "atk-s0505a3:253": "954. Kiñca bhiyyo – sa ve vidvāti gāthā. Tattha ñatvā dhammanti aniccādinayena saṅkhatadhammaṁ ñatvā. Sammā so loke iriyānoti asammāiriyanakarānaṁ kilesānaṁ pahānā sammā so loke iriyamāno.",
  "atk-s0505a3:254": "955. Evaṁ apihento ca – yodha kāmeti gāthā. Tattha saṅganti sattavidhaṁ saṅgañca yo accatari nājjhetīti nābhijjhāyati.",
  "atk-s0505a3:255": "956. Tasmā tumhesupi yo evarūpo hotumicchati, taṁ vadāmi – yaṁ pubbeti gāthā. Tattha yaṁ pubbeti atīte saṅkhāre ārabbha uppajjanadhammaṁ kilesajātaṁ atītakammañca. Pacchā te māhu kiñcananti anāgatepi saṅkhāre ārabbha uppajjanadhammaṁ rāgādikiñcanaṁ māhu. Majjhe ce no gahessasīti paccuppanne rūpādidhammepi na gahessasi ce.",
  "atk-s0505a3:256": "957. Evaṁ ‘‘upasanto carissasī’’ti arahattappattiṁ dassetvā idāni arahato thutivasena ito parā gāthāyo abhāsi. Tattha sabbasoti gāthāya mamāyitanti mamattakaraṇaṁ, ‘‘mama ida’’nti gahitaṁ vā vatthu. Asatā ca na socatīti avijjamānakāraṇā asantakāraṇā na socati. Na jīyatīti jānimpi na gacchati.",
  "atk-s0505a3:257": "958-9. Kiñca bhiyyo – yassa natthīti gāthā. Tattha kiñcananti kiñci rūpādidhammajātaṁ. Kiñca bhiyyo – aniṭṭhurīti gāthā. Tattha aniṭṭhurīti anissukī. ‘‘Aniddhurī’’tipi keci paṭhanti. Sabbadhī samoti sabbattha samo, upekkhakoti adhippāyo. Kiṁ vuttaṁ hoti? Yo so ‘‘natthi me’’ti na socati, tamahaṁ avikampinaṁ puggalaṁ puṭṭho samāno aniṭṭhurī ananugiddho anejo sabbadhi samoti imaṁ tasmiṁ puggale catubbidhamānisaṁsaṁ brūmīti.",
  "atk-s0505a3:258": "960. Kiñca bhiyyo – anejassāti gāthā. Tattha nisaṅkhatīti puññābhisaṅkhārādīsu yo koci saṅkhāro. So hi yasmā nisaṅkhariyati nisaṅkharoti vā, tasmā ‘‘nisaṅkhatī’’ti vuccati. Viyārambhāti vividhā puññābhisaṅkhārādikā ārambhā. Khemaṁ passati sabbadhīti sabbattha abhayameva passati.",
  "atk-s0505a3:259": "961. Evaṁ passanto na samesūti gāthā. Tattha na vadateti ‘‘sadisohamasmī’’tiādinā mānavasena samesupi attānaṁ na vadati omesupi ussesupi. Nādeti na nirassatīti rūpādīsu kañci dhammaṁ na gaṇhāti; na nissajjati. Sesaṁ sabbattha pākaṭameva. Evaṁ arahattanikūṭena desanaṁ niṭṭhāpesi, desanāpariyosāne pañcasatā sākiyakumārā ca koliyakumārā ca ehibhikkhupabbajjāya pabbajitā, te gahetvā bhagavā mahāvanaṁ pāvisīti.",
  "atk-s0505a3:260": "Paramatthajotikāya khuddaka-aṭṭhakathāya",
  "atk-s0505a3:261": "Suttanipāta-aṭṭhakathāya attadaṇḍasuttavaṇṇanā niṭṭhitā.",
  "atk-s0505a3:262": "16. Sāriputtasuttavaṇṇanā",
  "atk-s0505a3:263": "962.Name diṭṭhoti sāriputtasuttaṁ, ‘‘therapañhasutta’’ntipi vuccati. Kā uppatti? Imassa suttassa uppatti – rājagahakassa seṭṭhissa candanaghaṭikāya paṭilābhaṁ ādiṁ katvā tāya candanaghaṭikāya katassa pattassa ākāse ussāpanaṁ āyasmato piṇḍolabhāradvājassa iddhiyā pattaggahaṇaṁ, tasmiṁ vatthusmiṁ sāvakānaṁ iddhipaṭikkhepo, titthiyānaṁ bhagavatā saddhiṁ pāṭihāriyaṁ kattukāmatā, pāṭihāriyakaraṇaṁ, bhagavato sāvatthigamanaṁ, titthiyānubandhanaṁ, sāvatthiyaṁ pasenadino buddhūpagamanaṁ kaṇḍambapātubhāvo, catunnaṁ parisānaṁ titthiyajayatthaṁ pāṭihāriyakaraṇussukkanivāraṇaṁ, yamakapāṭihāriyakaraṇaṁ, katapāṭihāriyassa bhagavato tāvatiṁsabhavanagamanaṁ, tattha temāsaṁ dhammadesanā, āyasmatā mahāmoggallānattherena yācitassa devalokato saṅkassanagare orohaṇanti imāni vatthūni antarantare ca jātakāni vitthāretvā yāva dasasahassacakkavāḷadevatāhi pūjiyamāno bhagavā majjhe maṇimayena sopānena saṅkassanagare oruyha sopānakaḷevare aṭṭhāsi –",
  "atk-s0505a3:264": "‘‘Ye jhānappasutā dhīrā, nekkhammūpasame ratā;",
  "atk-s0505a3:265": "Devāpi tesaṁ pihayanti, sambuddhānaṁ satīmata’’nti. (dha. pa. 181) –",
  "atk-s0505a3:266": "Imissā dhammapadagāthāya vuccamānāya vuttā. Sopānakaḷevare ṭhitaṁ pana bhagavantaṁ sabbapaṭhamaṁ āyasmā sāriputto vandi, tato uppalavaṇṇā bhikkhunī, athāparo janakāyo. Tatra bhagavā cintesi – ‘‘imissaṁ parisati moggallāno iddhiyā aggoti pākaṭo, anuruddho dibbacakkhunā, puṇṇo dhammakathikattena, sāriputtaṁ panāyaṁ parisā na kenaci guṇena evaṁ aggoti jānāti, yaṁnūnāhaṁ sāriputtaṁ paññāguṇena pakāseyya’’nti. Atha theraṁ pañhaṁ pucchi. Thero bhagavatā pucchitaṁ pucchitaṁ puthujjanapañhaṁ, sekkhapañhaṁ, asekkhapañhañca, sabbaṁ vissajjesi. Tadā naṁ jano ‘‘paññāya aggo’’ti aññāsi . Atha bhagavā ‘‘sāriputto na idāneva paññāya aggo, atītepi paññāya aggo’’ti jātakaṁ ānesi.",
  "atk-s0505a3:267": "Atīte parosahassā isayo vanamūlaphalāhārā pabbatapāde vasanti. Tesaṁ ācariyassa ābādho uppajji, upaṭṭhānāni vattanti. Jeṭṭhantevāsī ‘‘sappāyabhesajjaṁ āharissāmi, ācariyaṁ appamattā upaṭṭhahathā’’ti vatvā manussapathaṁ agamāsi. Tasmiṁ anāgateyeva ācariyo kālamakāsi. Taṁ ‘‘idāni kālaṁ karissatī’’ti antevāsikā samāpattimārabbha pucchiṁsu. So ākiñcaññāyatanasamāpattiṁ sandhāyāha – ‘‘natthi kiñcī’’ti, antevāsino ‘‘natthi ācariyassa adhigamo’’ti aggahesuṁ. Atha jeṭṭhantevāsī bhesajjaṁ ādāya āgantvā taṁ kālakataṁ disvā ācariyaṁ ‘‘kiñci pucchitthā’’ti āha. Āma pucchimhā, ‘‘natthi kiñcī’’ti āha, na kiñci ācariyena adhigatanti. Natthi kiñcīti vadanto ācariyo ākiñcaññāyatanaṁ pavedesi, sakkātabbo ācariyoti.",
  "atk-s0505a3:268": "‘‘Parosahassampi samāgatānaṁ,",
  "atk-s0505a3:269": "Kandeyyuṁ te vassasataṁ apaññā;",
  "atk-s0505a3:270": "Ekopi seyyo puriso sapañño,",
  "atk-s0505a3:271": "Yo bhāsitassa vijānāti attha’’nti. (jā. 1.1.99);",
  "atk-s0505a3:272": "Kathite ca pana bhagavatā jātake āyasmā sāriputto attano saddhivihārikānaṁ pañcannaṁ bhikkhusatānamatthāya sappāyasenāsanagocarasīlavatādīni pucchituṁ ‘‘na me diṭṭho ito pubbe’’ti imaṁ thutigāthaṁ ādiṁ katvā aṭṭha gāthāyo abhāsi. Tamatthaṁ vissajjento bhagavā tato parā sesagāthāti.",
  "atk-s0505a3:273": "Tattha ito pubbeti ito saṅkassanagare otaraṇato pubbe. Vagguvadoti sundaravado. Tusitā gaṇimāgatoti tusitakāyā cavitvā mātukucchiṁ āgatattā tusitā āgato, gaṇācariyattā gaṇī. Santuṭṭhaṭṭhena vā tusitasaṅkhātā devalokā gaṇiṁ āgato tusitānaṁ vā arahantānaṁ gaṇiṁ āgatoti.",
  "atk-s0505a3:274": "963. Dutiyagāthāya sadevakassa lokassa yathā dissatīti sadevakassa lokassa viya manussānampi dissati. Yathā vā dissatīti tacchato aviparītato dissati cakkhumāti uttamacakkhu. Ekoti pabbajjāsaṅkhātādīhi eko. Ratinti nekkhammaratiādiṁ.",
  "atk-s0505a3:275": "964. Tatiyagāthāya bahūnamidha baddhānanti idha bahūnaṁ khattiyādīnaṁ sissānaṁ. Sissā hi ācariye paṭibaddhavuttittā ‘‘baddhā’’ti vuccanti atthi pañhena āgamanti atthiko pañhena āgatomhi, atthikānaṁ vā pañhena āgamanaṁ, pañhena atthi āgamanaṁ vāti.",
  "atk-s0505a3:276": "965. Catutthagāthāya vijigucchatoti jātiādīhi aṭṭīyato rittamāsananti vivittaṁ mañcapīṭhaṁ. Pabbatānaṁ guhāsu vāti pabbataguhāsu vā rittamāsanaṁ bhajatoti sambandhitabbaṁ.",
  "atk-s0505a3:277": "966. Pañcamagāthāya uccāvacesūti hīnapaṇītesu. Sayanesūti vihārādīsu senāsanesu. Kīvanto tattha bheravāti kittakā tattha bhayakāraṇā. ‘‘Kuvanto’’tipi pāṭho, kūjantoti cassa attho. Na pana pubbenāparaṁ sandhiyati.",
  "atk-s0505a3:278": "967. Chaṭṭhagāthāya katī parissayāti kittakā upaddavā. Agataṁ disanti nibbānaṁ. Tañhi agatapubbattā agataṁ tathā niddisitabbato disā cāti . Tena vuttaṁ ‘‘agataṁ disa’’nti. Abhisambhaveti abhibhaveyya. Pantamhīti pariyante.",
  "atk-s0505a3:279": "968-9. Sattamagāthāya kyāssa byappathayo assūti kīdisāni tassa vacanāni assu. Aṭṭhamagāthāya ekodi nipakoti ekaggacitto paṇḍito.",
  "atk-s0505a3:280": "970. Evaṁ āyasmatā sāriputtena tīhi gāthāhi bhagavantaṁ thometvā pañcahi gāthāhi – pañcasatānaṁ sissānamatthāya senāsanagocarasīlavatādīni pucchito bhagavā tamatthaṁ pakāsetuṁ ‘‘vijigucchamānassā’’tiādinā nayena vissajjanamāraddho. Tattha paṭhamagāthāya tāvattho – jātiādīhi vijigucchamānassa rittāsanaṁ sayanaṁ sevato ce sambodhikāmassa sāriputta, bhikkhuno yadidaṁ phāsu yo phāsuvihāro yathānudhammaṁ yo ca anudhammo, taṁ te pavakkhāmi yathā pajānaṁ yathā pajānanto vadeyya, evaṁ vadāmīti.",
  "atk-s0505a3:281": "971. Dutiyagāthāya pariyantacārīti sīlādīsu catūsu pariyantesu caramāno. Ḍaṁsādhipātānanti piṅgalamakkhikānañca sesamakkhikānañca. Sesamakkhikā hi tato tato adhipatitvā khādanti, tasmā ‘‘adhipātā’’ti vuccanti. Manussaphassānanti corādiphassānaṁ.",
  "atk-s0505a3:282": "972. Tatiyagāthāya paradhammikā nāma satta sahadhammikavajjā sabbepi bāhirakā. Kusalānuesīti kusaladhamme anvesamāno.",
  "atk-s0505a3:283": "973. Catutthagāthāya ātaṅkaphassenāti rogaphassena. Sītaṁ atuṇhanti sītañca uṇhañca. So tehi phuṭṭho bahudhāti so tehi ātaṅkādīhi anekehi ākārehi phuṭṭho samānopi. Anokoti abhisaṅkhāraviññāṇādīnaṁ anokāsabhūto.",
  "atk-s0505a3:284": "974. Evaṁ ‘‘bhikkhuno vijigucchato’’tiādīhi tīhi gāthāhi puṭṭhamatthaṁ vissajjetvā idāni ‘‘kyāssa byappathayo’’tiādinā nayena puṭṭhaṁ vissajjento ‘‘theyyaṁ na kāre’’tiādimāha. Tattha phasseti phareyya . Yadāvilattaṁ manaso vijaññāti yaṁ cittassa āvilattaṁ vijāneyya, taṁ sabbaṁ ‘‘kaṇhassa pakkho’’ti vinodayeyya.",
  "atk-s0505a3:285": "975.Mūlampi tesaṁ palikhañña tiṭṭheti tesaṁ kodhātimānānaṁ yaṁ avijjādikaṁ mūlaṁ, tampi palikhaṇitvā tiṭṭheyya. Addhā bhavanto abhisambhaveyyāti evaṁ piyappiyaṁ abhibhavanto ekaṁseneva abhibhaveyya, na tatra sithilaṁ parakkameyyāti adhippāyo.",
  "atk-s0505a3:286": "976.Paññaṁ purakkhatvāti paññaṁ pubbaṅgamaṁ katvā. Kalyāṇapītīti kalyāṇāya pītiyā samannāgato. Caturo sahetha paridevadhammeti anantaragāthāya vuccamāne paridevanīyadhamme saheyya.",
  "atk-s0505a3:287": "977.Kiṁsū asissāmīti kiṁ bhuñjissāmi. Kuvaṁ vā asissanti kuhiṁ vā asissāmi. Dukkhaṁ vata settha kvajja sessanti imaṁ rattiṁ dukkhaṁ sayiṁ, ajja āgamanarattiṁ kattha sayissaṁ. Ete vitakketi ete piṇḍapātanissite dve, senāsananissite dveti cattāro vitakke. Aniketacārīti apalibodhacārī nittaṇhacārī.",
  "atk-s0505a3:288": "978.Kāleti piṇḍapātakāle piṇḍapātasaṅkhātaṁ annaṁ vā cīvarakāle cīvarasaṅkhātaṁ vasanaṁ vā laddhā dhammena samenāti adhippāyo. Mattaṁ so jaññāti paṭiggahaṇe ca paribhoge ca so pamāṇaṁ jāneyya. Idhāti sāsane, nipātamattameva vā etaṁ. Tosanatthanti santosatthaṁ, etadatthaṁ mattaṁ jāneyyāti vuttaṁ hoti. So tesu guttoti so bhikkhu tesu paccayesu gutto. Yatacārīti saṁyatavihāro , rakkhitiriyāpatho rakkhitakāyavacīmanodvāro cāti vuttaṁ hoti. ‘‘Yaticārī’’tipi pāṭho, soyevattho. Rusitoti rosito, ghaṭṭitoti vuttaṁ hoti.",
  "atk-s0505a3:289": "979.Jhānānuyuttoti anupannuppādanena uppannāsevanena ca jhāne anuyutto. Upekkhamārabbha samāhitattoti catutthajjhānupekkhaṁ uppādetvā samāhitacitto. Takkāsayaṁ kukkucciyūpachindeti kāmavitakkādiṁ takkañca , kāmasaññādiṁ tassa takkassa āsayañca, hatthakukkuccādiṁ kukkucciyañca upacchindeyya.",
  "atk-s0505a3:290": "980.Cudito vacībhi satimābhinandeti upajjhāyādīhi vācāhi codito samāno satimā hutvā taṁ codanaṁ abhinandeyya. Vācaṁ pamuñce kusalanti ñāṇasamuṭṭhitaṁ vācaṁ pamuñceyya. Nātivelanti ativelaṁ pana vācaṁ kālavelañca sīlavelañca atikkantaṁ nappamuñceyya. Janavādadhammāyāti janavādakathāya. Na cetayeyyāti cetanaṁ na uppādeyya.",
  "atk-s0505a3:291": "981.Athāparanti atha idāni ito parampi. Pañca rajānīti rūparāgādīni pañca rajāni. Yesaṁ satīmā vinayāya sikkheti yesaṁ upaṭṭhitassati hutvā vinayanatthaṁ tisso sikkhā sikkheyya. Evaṁ sikkhanto hi rūpesu…pe… phassesu sahetha rāgaṁ, na aññeti.",
  "atk-s0505a3:292": "982. Tato so tesaṁ vinayāya sikkhanto anukkamena – etesu dhammesūti gāthā. Tattha etesūti rūpādīsu. Kālena so sammā dhammaṁ parivīmaṁsamānoti so bhikkhu yvāyaṁ ‘‘uddhate citte samādhissa kālo’’tiādinā nayena kālo vutto, tena kālena sabbaṁ saṅkhatadhammaṁ aniccādinayena parivīmaṁsamāno. Ekodibhūto vihane tamaṁ soti so ekaggacitto sabbaṁ mohāditamaṁ vihaneyya. Natthi ettha saṁsayo. Sesaṁ sabbattha pākaṭameva.",
  "atk-s0505a3:293": "Evaṁ bhagavā arahattanikūṭena desanaṁ niṭṭhāpesi. Desanāpariyosāne pañcasatā bhikkhū arahattaṁ pattā, tiṁsakoṭisaṅkhyānañca devamanussānaṁ dhammābhisamayo ahosīti.",
  "atk-s0505a3:294": "Paramatthajotikāya khuddaka-aṭṭhakathāya",
  "atk-s0505a3:295": "Suttanipāta-aṭṭhakathāya sāriputtasuttavaṇṇanā niṭṭhitā.",
  "atk-s0505a3:296": "Niṭṭhito ca catuttho vaggo atthavaṇṇanānayato, nāmena",
  "atk-s0505a3:297": "Aṭṭhakavaggoti."
}