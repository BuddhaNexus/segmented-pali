{
  "atk-s0508a212:0": "16. Vīsatinipāto",
  "atk-s0508a212:1": "1. Adhimuttattheragāthāvaṇṇanā",
  "atk-s0508a212:2": "Vīsatinipāte yaññatthaṁ vātiādikā āyasmato aparassa adhimuttattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto atthadassissa bhagavato kāle vibhavasampanne kule nibbattitvā viññutaṁ patto satthari parinibbute bhikkhusaṅghaṁ upaṭṭhahanto mahādānāni pavattesi. So tena puññakammena devamanussesu saṁsaranto imasmiṁ buddhuppāde āyasmato saṁkiccattherassa bhaginiyā kucchimhi nibbatti, adhimuttotissa nāmaṁ ahosi. So vayappatto mātulattherassa santike pabbajitvā vipassanāya kammaṁ karonto sāmaṇerabhūmiyaṁyeva ṭhito arahattaṁ pāpuṇi. Tena vuttaṁ apadāne (apa. thera 1.4.84-88) –",
  "atk-s0508a212:3": "‘‘Nibbute lokanāthamhi, atthadassīnaruttame;",
  "atk-s0508a212:4": "Upaṭṭhahiṁ bhikkhusaṅghaṁ, vippasannena cetasā.",
  "atk-s0508a212:5": "‘‘Nimantetvā bhikkhusaṅghaṁ, ujubhūtaṁ samāhitaṁ;",
  "atk-s0508a212:6": "Ucchunā maṇḍapaṁ katvā, bhojesiṁ saṅghamuttamaṁ.",
  "atk-s0508a212:7": "‘‘Yaṁ yaṁ yonupapajjāmi, devattaṁ athamānusaṁ;",
  "atk-s0508a212:8": "Sabbe satte abhibhomi, puññakammassidaṁ phalaṁ.",
  "atk-s0508a212:9": "‘‘Aṭṭhārase kappasate, yaṁ dānamadadiṁ tadā;",
  "atk-s0508a212:10": "Duggatiṁ nābhijānāmi, ucchudānassidaṁ phalaṁ.",
  "atk-s0508a212:11": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a212:12": "Arahattaṁ pana patvā samāpattisukhena vītināmento upasampajjitukāmo ‘‘mātaraṁ āpucchissāmī’’ti mātu santikaṁ gacchanto antarāmagge devatāya balikammakaraṇatthaṁ maṁsapariyesanaṁ carantehi pañcasatehi corehi samāgacchi. Corā ca taṁ aggahesuṁ ‘‘devatāya bali bhavissatī’’ti. So corehi gahitopi abhīto acchambhī vippasannamukhova aṭṭhāsi. Taṁ disvā coragāmaṇiacchariyabbhutacittajāto pasaṁsanto –",
  "atk-s0508a212:13": "705.",
  "atk-s0508a212:14": " ‘‘Yaññatthaṁ vā dhanatthaṁ vā, ye hanāma mayaṁ pure;",
  "atk-s0508a212:15": "Avasesaṁ bhayaṁ hoti, vedhanti vilapanti ca.",
  "atk-s0508a212:16": "706.",
  "atk-s0508a212:17": " ‘‘Tassa te natthi bhītattaṁ, bhiyyo vaṇṇo pasīdati;",
  "atk-s0508a212:18": "Kasmā na paridevesi, evarūpe mahabbhaye’’ti. – dve gāthā abhāsi;",
  "atk-s0508a212:19": "Tattha yaññatthanti yajanatthaṁ devatānaṁ balikammakaraṇatthaṁ vā. Vā-saddo vikappanattho. Dhanatthanti sāpateyyaharaṇatthaṁ. Ye hanāma mayaṁ pureti ye satte mayaṁ pubbe hanimha. Atītatthe hi idaṁ vattamānavacanaṁ. Avaseti avase aserike katvā. Tanti tesaṁ. ‘‘Avasesanti’’pi paṭhanti. Amhehi gahitesu taṁ ekaṁ ṭhapetvā avasesānaṁ; ayameva vā pāṭho. Bhayaṁ hotīti maraṇabhayaṁ hoti. Yena te vedhanti vilapanti,cittutrāsena vedhanti , ‘‘sāmi, tumhākaṁ idañcidañca dassāma, dāsā bhavissāmā’’tiādikaṁ vadantā vilapanti.",
  "atk-s0508a212:20": "Tassa teti yo tvaṁ amhehi devatāya balikammatthaṁ jīvitā voropetukāmehi ukkhittāsikehi santajjito, tassa te. Bhītattanti bhītabhāvo, bhayanti attho. Bhiyyo vaṇṇo pasīdatīti pakativaṇṇato uparipi te mukhavaṇṇo vippasīdati. Therassa kira tadā ‘‘sace ime māressanti, idānevāhaṁ anupādāya parinibbāyissāmi, dukkhabhāro vigacchissatī’’ti uḷāraṁ pītisomanassaṁ uppajji. Evarūpe mahabbhayeti edise mahati maraṇabhaye upaṭṭhite. Hetuatthe vā etaṁ bhummavacanaṁ.",
  "atk-s0508a212:21": "Idāni thero coragāmaṇissa paṭivacanadānamukhena dhammaṁ desento –",
  "atk-s0508a212:22": "707.",
  "atk-s0508a212:23": " ‘‘Natthi cetasikaṁ dukkhaṁ, anapekkhassa gāmaṇi;",
  "atk-s0508a212:24": "Atikkantā bhayā sabbe, khīṇasaṁyojanassa ve.",
  "atk-s0508a212:25": "708.",
  "atk-s0508a212:26": " ‘‘Khīṇāya bhavanettiyā, diṭṭhe dhamme yathātathe;",
  "atk-s0508a212:27": "Na bhayaṁ maraṇe hoti, bhāranikkhepane yathā.",
  "atk-s0508a212:28": "709.",
  "atk-s0508a212:29": " ‘‘Suciṇṇaṁ brahmacariyaṁ me, maggo cāpi subhāvito;",
  "atk-s0508a212:30": "Maraṇe me bhayaṁ natthi, rogānamiva saṅkhaye.",
  "atk-s0508a212:31": "710.",
  "atk-s0508a212:32": " ‘‘Suciṇṇaṁ brahmacariyaṁ me, maggo cāpi subhāvito;",
  "atk-s0508a212:33": "Nirassādā bhavā diṭṭhā, visaṁ pitvāva chaḍḍitaṁ.",
  "atk-s0508a212:34": "711.",
  "atk-s0508a212:35": " ‘‘Pāragū anupādāno, katakicco anāsavo;",
  "atk-s0508a212:36": "Tuṭṭho āyukkhayā hoti, mutto āghātanā yathā.",
  "atk-s0508a212:37": "712.",
  "atk-s0508a212:38": " ‘‘Uttamaṁ dhammataṁ patto, sabbaloke anatthiko;",
  "atk-s0508a212:39": "Ādittāva gharā mutto, maraṇasmiṁ na socati.",
  "atk-s0508a212:40": "713.",
  "atk-s0508a212:41": " ‘‘Yadatthi saṅgataṁ kiñci, bhavo vā yattha labbhati;",
  "atk-s0508a212:42": "Sabbaṁ anissaraṁ etaṁ, iti vuttaṁ mahesinā.",
  "atk-s0508a212:43": "714.",
  "atk-s0508a212:44": " ‘‘Yo taṁ tathā pajānāti, yathā buddhena desitaṁ;",
  "atk-s0508a212:45": "Na gaṇhāti bhavaṁ kiñci, sutattaṁva ayoguḷaṁ.",
  "atk-s0508a212:46": "715.",
  "atk-s0508a212:47": " ‘‘Na me hoti ‘ahosi’nti, ‘bhavissa’nti na hoti me;",
  "atk-s0508a212:48": "Saṅkhārā vigamissanti, tattha kā paridevanā.",
  "atk-s0508a212:49": "716.",
  "atk-s0508a212:50": " ‘‘Suddhaṁ dhammasamuppādaṁ, suddhaṁ saṅkhārasantatiṁ;",
  "atk-s0508a212:51": "Passantassa yathābhūtaṁ, na bhayaṁ hoti gāmaṇi.",
  "atk-s0508a212:52": "717.",
  "atk-s0508a212:53": " ‘‘Tiṇakaṭṭhasamaṁ lokaṁ, yadā paññāya passati;",
  "atk-s0508a212:54": "Mamattaṁ so asaṁvindaṁ, ‘natthi me’ti na socati.",
  "atk-s0508a212:55": "718.",
  "atk-s0508a212:56": " ‘‘Ukkaṇṭhāmi sarīrena, bhavenamhi anatthiko;",
  "atk-s0508a212:57": "Soyaṁ bhijjissati kāyo, añño ca na bhavissati.",
  "atk-s0508a212:58": "719.",
  "atk-s0508a212:59": " ‘‘Yaṁ vo kiccaṁ sarīrena, taṁ karotha yadicchatha;",
  "atk-s0508a212:60": "Na me tappaccayā tattha, doso pemañca hehitī’’ti. –",
  "atk-s0508a212:61": "Imā gāthā abhāsi.",
  "atk-s0508a212:62": "720.",
  "atk-s0508a212:63": " ‘‘Tassa taṁ vacanaṁ sutvā, abbhutaṁ lomahaṁsanaṁ;",
  "atk-s0508a212:64": "Satthāni nikkhipitvāna, māṇavā etadabravu’’nti. –",
  "atk-s0508a212:65": "Ayaṁ saṅgītikārehi vuttagāthā. Ito aparā tisso corānaṁ, therassa ca vacanapaṭivacanagāthā –",
  "atk-s0508a212:66": "721.",
  "atk-s0508a212:67": " ‘‘Kiṁ bhadante karitvāna, ko vā ācariyo tava;",
  "atk-s0508a212:68": "Kassa sāsanamāgamma, labbhate taṁ asokatā.",
  "atk-s0508a212:69": "722.",
  "atk-s0508a212:70": " ‘‘Sabbaññū sabbadassāvī, jino ācariyo mama;",
  "atk-s0508a212:71": "Mahākāruṇiko satthā, sabbalokatikicchako.",
  "atk-s0508a212:72": "723.",
  "atk-s0508a212:73": " ‘‘Tenāyaṁ desito dhammo, khayagāmī anuttaro;",
  "atk-s0508a212:74": "Tassa sāsanamāgamma, labbhate taṁ asokatā.",
  "atk-s0508a212:75": "724.",
  "atk-s0508a212:76": " ‘‘Sutvāna corā isino subhāsitaṁ, nikkhippa satthāni ca āvudhāni ca;",
  "atk-s0508a212:77": "Tamhā ca kammā viramiṁsu eke, eke ca pabbajjamarocayiṁsu.",
  "atk-s0508a212:78": "725.",
  "atk-s0508a212:79": " ‘‘Te pabbajitvā sugatassa sāsane, bhāvetva bojjhaṅgabalāni paṇḍitā;",
  "atk-s0508a212:80": "Udaggacittā sumanā katindriyā, phusiṁsu nibbānapadaṁ asaṅkhata’’nti. –",
  "atk-s0508a212:81": "Imāpi saṅgītikārehi vuttagāthā.",
  "atk-s0508a212:82": "Tattha natthi cetasikaṁ dukkhaṁ, anapekkhassa, gāmaṇīti gāmaṇi, apekkhāya, taṇhāya, abhāvena anapekkhassa mādisassa, lohitasabhāvo pubbo viya, cetasikaṁ dukkhaṁ domanassaṁ natthi, domanassābhāvāpadesena bhayābhāvaṁ vadati. Tenāha ‘‘atikkantā bhayā sabbe’’ti. Atikkantā bhayā sabbeti khīṇasaṁyojanassa arahato pañcavīsati mahābhayā, aññe ca sabbepi bhayā ekaṁsena atikkantā atītā, apagatāti attho.",
  "atk-s0508a212:83": "Diṭṭhe dhamme yathātatheti catusaccadhamme pariññāpahānasacchikiriyabhāvanāvasena maggapaññāya yathābhūtaṁ diṭṭhe. Maraṇeti maraṇahetu. Bhāranikkhepane yathāti yathā koci puriso sīse ṭhitena mahatā garubhārena saṁsīdanto tassa nikkhepane, apanayane na bhāyati, evaṁ sampadamidanti attho. Vuttañhetaṁ bhagavatā –",
  "atk-s0508a212:84": "‘‘Bhārā have pañcakkhandhā, bhārahāro ca puggalo;",
  "atk-s0508a212:85": "Bhārādānaṁ dukhaṁ loke, bhāranikkhepanaṁ sukha’’nti. (saṁ. ni. 3.22);",
  "atk-s0508a212:86": "Suciṇṇanti suṭṭhu caritaṁ. Brahmacariyanti, sikkhattayasaṅgahaṁ sāsanabrahmacariyaṁ. Tato eva maggo cāpi subhāvito aṭṭhaṅgiko ariyamaggopi sammadeva bhāvito. Rogānamiva saṅkhayeti yathā bahūhi rogehi abhibhūtassa āturassa rogānaṁ saṅkhaye pītisomanassameva hoti, evaṁ khandharogasaṅkhaye maraṇe mādisassa bhayaṁ natthi.",
  "atk-s0508a212:87": "Nirassādā bhavā diṭṭhāti tīhi dukkhatāhi abhibhūtā, ekādasahi aggīhi ādittā, tayo bhavā nirassādā, assādarahitā, mayā diṭṭhā. Visaṁ pitvāva chaḍḍitanti pamādavasena visaṁ pivitvā tādisena payogena chaḍḍitaṁ viya maraṇe me bhayaṁ natthīti attho.",
  "atk-s0508a212:88": "Muttoāghātanā yathāti yathā corehi māraṇatthaṁ āghātanaṁ nīto kenaci upāyena tato mutto haṭṭhatuṭṭho hoti, evaṁ saṁsārapāraṁ, nibbānaṁ, gatattā pāragū, catūhipi upādānehi anupādāno, pariññādīnaṁ soḷasannaṁ kiccānaṁ katattā katakicco kāmāsavādīhi anāsavo, āyukkhayā āyukkhayahetu tuṭṭho somanassiko hoti.",
  "atk-s0508a212:89": "Uttamanti seṭṭhaṁ. Dhammatanti, dhammasabhāvaṁ. Arahatte siddhe sijjhanahetu iṭṭhādīsu tādibhāvaṁ. Sabbaloketi sabbalokasmimpi, dīghāyukasukhabahulatādivasena saṁyuttepi loke. Anatthikoti, anapekkho. Ādittāva gharā muttoti yathā koci puriso samantato ādittato pajjalitato gehato nissaṭo, tato nissaraṇanimittaṁ na socati, evaṁ khīṇāsavo maraṇanimittaṁ na socati.",
  "atk-s0508a212:90": "Yadatthi saṅgataṁ kiñcīti yaṁkiñci imasmiṁ loke atthi, vijjati, upalabbhati saṅgataṁ, sattehi saṅkhārehi vā samāgamo, samodhānaṁ. ‘‘Saṅkhata’’ntipi pāṭho, tassa yaṁkiñci paccayehi samacca sambhuyya kataṁ, paṭiccasamuppannanti attho. Bhavo vā yattha labbhatīti yasmiṁ sattanikāye yo upapattibhavo labbhati. Sabbaṁ anissaraṁ etanti sabbametaṁ issararahitaṁ, na ettha kenaci ‘‘evaṁ hotū’’ti issariyaṁ vattetuṁ sakkā. Iti vuttaṁ mahesināti ‘‘sabbe dhammā anattā’’ti evaṁ vuttaṁ mahesinā sammāsambuddhena. Tasmā ‘‘anissaraṁ eta’’nti pajānanto maraṇasmiṁ na socatīti yojanā.",
  "atk-s0508a212:91": "Nagaṇhāti bhavaṁ kiñcīti yo ariyasāvako ‘‘sabbe saṅkhārā aniccā’’tiādinā (dha. pa. 277) yathā buddhena bhagavatā desitaṁ, tathā taṁ bhavattayaṁ vipassanāpaññāsahitāya maggapaññāya pajānāti. So yathā koci puriso sukhakāmo divasaṁ santattaṁ ayoguḷaṁ hatthena na gaṇhāti, evaṁ kiñci khuddakaṁ vā mahantaṁ vā bhavaṁ na gaṇhāti, na tattha taṇhaṁ karotīti attho.",
  "atk-s0508a212:92": "Na me hoti ‘‘ahosi’’nti ‘‘atītamaddhānaṁ ahaṁ īdiso ahosi’’nti attadiṭṭhivasena na me cittappavatti atthi diṭṭhiyā sammadeva ugghāṭitattā, dhammasabhāvassa ca sudiṭṭhattā. ‘‘Bhavissa’’nti na hoti meti tato eva ‘‘anāgatamaddhānaṁ ahaṁ ediso kathaṁ nu kho bhavissaṁ bhaveyya’’nti evampi me na hoti. Saṅkhārā vigamissantīti evaṁ pana hoti ‘‘yathāpaccayaṁ pavattamānā saṅkhārāva, na ettha koci attā vā attaniyaṁ vā, te ca kho vigamissanti , vinassissanti, khaṇe khaṇe bhijjissantī’’ti. Tattha kā paridevanāti evaṁ passantassa mādisassa tattha saṅkhāragate kā nāma paridevanā.",
  "atk-s0508a212:93": "Suddhanti kevalaṁ, attasārena asammissaṁ. Dhammasamuppādanti paccayapaccayuppannadhammasamuppattiṁ avijjādipaccayehi saṅkhārādidhammamattappavattiṁ. Saṅkhārasantatinti kilesakammavipākappabhedasaṅkhārapabandhaṁ. Passantassa yathābhūtanti saha vipassanāya maggapaññāya yāthāvato jānantassa.",
  "atk-s0508a212:94": "Tiṇakaṭṭhasamaṁ lokanti yathā araññe apariggahe tiṇakaṭṭhe kenaci gayhamāne aparassa ‘‘mayhaṁ santakaṁ ayaṁ gaṇhatī’’ti na hoti, evaṁ so asāmikatāya tiṇakaṭṭhasamaṁ saṅkhāralokaṁ yadā paññāya passati, so tattha mamattaṁ asaṁvindaṁ asaṁvindanto alabhanto akaronto. Natthi meti ‘‘ahu vata sohaṁ, taṁ me natthī’’ti na socati.",
  "atk-s0508a212:95": "Ukkaṇṭhāmi sarīrenāti asārakena abhinudena dukkhena akataññunā asuciduggandhajegucchapaṭikkūlasabhāvena iminā kāyena ukkaṇṭhāmi imaṁ kāyaṁ nibbindanto evaṁ tiṭṭhāmi. Bhavenamhi anatthikoti sabbenapi bhavena anatthiko amhi, na kiñci bhavaṁ patthemi. Soyaṁ bhijjissati kāyoti ayaṁ mama kāyo idāni tumhākaṁ payogena aññathā vā aññattha bhijjissati. Añño ca na bhavissatīti añño kāyo mayhaṁ āyatiṁ na bhavissati, punabbhavābhāvato.",
  "atk-s0508a212:96": "Yaṁ vo kiccaṁ sarīrenāti yaṁ tumhākaṁ iminā sarīrena payojanaṁ, taṁ karotha yadicchatha, icchatha ce. Na me tappaccayāti, taṁ nimittaṁ imassa sarīrassa tumhehi yathicchitakiccassa karaṇahetu. Tatthāti tesu karontesu ca akarontesu ca. Doso pemañca hehitīti yathākkamaṁ paṭigho anunayo na bhavissati, attano bhave apekkhāya sabbaso pahīnattāti adhippāyo. Aññapaccayā aññattha ca paṭighānunayesu asantesupi tappaccayā, ‘‘tatthā’’ti vacanaṁ yathādhigatavasena vuttaṁ.",
  "atk-s0508a212:97": "Tassāti adhimuttattherassa. Taṁ vacananti ‘‘natthi cetasikaṁ dukkha’’ntiādikaṁ maraṇe bhayābhāvādidīpakaṁ, tato eva abbhutaṁ lomahaṁsanaṁ vacanaṁ sutvā. Māṇavāti corā. Corā hi ‘‘māṇavā’’ti vuccanti ‘‘māṇavehi saha gacchanti katakammehi akatakammehipī’’tiādīsu (ma. ni. 2.149) viya.",
  "atk-s0508a212:98": "Kiṁbhadante karitvānāti, bhante, kiṁ nāma tapokammaṁ katvā. Ko vā tava ācariyo kassa sāsanaṁ, ovādaṁ nissāya ayaṁ asokatā maraṇakāle sokābhāvo labbhatīti etaṁ atthaṁ abravuṁ, pucchāvasena kathesuṁ, bhāsiṁsu.",
  "atk-s0508a212:99": "Taṁ sutvā thero tesaṁ paṭivacanaṁ dento ‘‘sabbaññū’’tiādimāha. Tattha sabbaññūti paropadesena vinā sabbapakārena sabbadhammāvabodhanasamatthassa ākaṅkhāpaṭibaddhavuttino anāvaraṇañāṇassa adhigamena atītādibhedaṁ sabbaṁ jānātīti, sabbaññū. Teneva samantacakkhunā sabbassa dassanato sabbadassāvī. Yamhi anāvaraṇañāṇaṁ, tadeva sabbaññutaññāṇaṁ, nattheva asādhāraṇañāṇapāḷiyā virodho visayuppattimukhena aññehi asādhāraṇabhāvadassanatthaṁ ekasseva ñāṇassa dvidhā vuttattā. Yaṁ panettha vattabbaṁ, taṁ itivuttakavaṇṇanāyaṁ (itivu. aṭṭha. 38) vitthārato vuttamevāti tattha vuttanayeneva veditabbaṁ. Pañcannampi mārānaṁ vijayato jino, hīnādivibhāgabhinne sabbasmiṁ sattanikāye adhimuttavuttitāya mahatiyā karuṇāya samannāgatattā mahākāruṇiko, diṭṭhadhammikasamparāyikaparamatthehi yathārahaṁ veneyyānaṁ anusāsanato satthā, tato eva sabbalokassa kilesarogatikicchanato sabbalokatikicchako, sammāsambuddho ācariyo mamāti yojanā. Khayagāmīti nibbānagāmī.",
  "atk-s0508a212:100": "Evaṁ therena satthu sāsanassa ca guṇe pakāsite paṭiladdhasaddhā ekacce corā pabbajiṁsu, ekacce upāsakattaṁ pavedesuṁ. Tamatthaṁ dīpento dhammasaṅgāhakā ‘‘sutvāna corā’’tiādinā dve gāthā abhāsiṁsu. Tattha isinoti adhisīlasikkhādīnaṁ esanaṭṭhena isino, adhimuttattherassa. Nikkhippāti pahāya. Satthāni ca āvudhāni cāti asiādisatthāni ceva dhanukalāpādiāvudhāni ca. Tamhā ca kammāti tato corakammato.",
  "atk-s0508a212:101": "Te pabbajitvā sugatassa sāsaneti te corā sobhanagamanatādīhi sugatassa bhagavato sāsane pabbajjaṁ upagantvā. Bhāvanāvisesādhigatāya odagyalakkhaṇāya pītiyā samannāgamena udaggacittā. Sumanāti somanassappattā. Katindriyāti bhāvitindriyā. Phusiṁsūti aggamaggādhigamena asaṅkhataṁ nibbānaṁ adhigacchiṁsu. Adhimutto kira core nibbisevane katvā, te tattheva ṭhapetvā, mātu santikaṁ gantvā, mātaraṁ āpucchitvā, paccāgantvā tehi saddhiṁ upajjhāyassa santikaṁ gantvā, pabbājetvā upasampadaṁ akāsi. Atha tesaṁ kammaṭṭhānaṁ ācikkhi , te nacirasseva arahatte patiṭṭhahiṁsu. Tena vuttaṁ ‘‘pabbajitvā…pe… asaṅkhata’’nti.",
  "atk-s0508a212:102": "Adhimuttattheragāthāvaṇṇanā niṭṭhitā.",
  "atk-s0508a212:103": "2. Pārāpariyattheragāthāvaṇṇanā",
  "atk-s0508a212:104": "Samaṇassa ahu cintātiādikā āyasmato pārāpariyattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā sugatīsuyeva saṁsaranto imasmiṁ buddhuppāde sāvatthiyaṁ aññatarassa brāhmaṇamahāsālassa putto hutvā nibbatti. Tassa vayappattassa gottavasena pārāpariyotveva samaññā ahosi. So tayo vede uggahetvā brāhmaṇasippesu nipphattiṁ gato. Ekadivasaṁ satthu dhammadesanākāle jetavanavihāraṁ gantvā parisapariyante nisīdi. Satthā tassa ajjhāsayaṁ oloketvā indriyabhāvanāsuttaṁ (ma. ni. 3.453) desesi. So taṁ sutvā paṭiladdhasaddho pabbaji. Taṁ suttaṁ uggahetvā tadatthamanucintesi. Yathā pana anucintesi, svāyamattho gāthāsu eva āvi bhavissati. So tathā anuvicintento āyatanamukhena vipassanaṁ paṭṭhapetvā nacirasseva arahattaṁ patto. Aparabhāge attanā cintitākāraṁ pakāsento –",
  "atk-s0508a212:105": "726.",
  "atk-s0508a212:106": " ‘‘Samaṇassa ahu cintā, pārāpariyassa bhikkhuno;",
  "atk-s0508a212:107": "Ekakassa nisinnassa, pavivittassa jhāyino.",
  "atk-s0508a212:108": "727.",
  "atk-s0508a212:109": " ‘‘Kimānupubbaṁ puriso, kiṁ vataṁ kiṁ samācāraṁ;",
  "atk-s0508a212:110": "Attano kiccakārīssa, na ca kañci viheṭhaye.",
  "atk-s0508a212:111": "728.",
  "atk-s0508a212:112": " ‘‘Indriyāni manussānaṁ, hitāya ahitāya ca;",
  "atk-s0508a212:113": "Arakkhitāni ahitāya, rakkhitāni hitāya ca.",
  "atk-s0508a212:114": "729.",
  "atk-s0508a212:115": " ‘‘Indriyāneva sārakkhaṁ, indriyāni ca gopayaṁ;",
  "atk-s0508a212:116": "Attano kiccakārīssa, na ca kañci viheṭhaye.",
  "atk-s0508a212:117": "730.",
  "atk-s0508a212:118": " ‘‘Cakkhundriyaṁ ce rūpesu, gacchantaṁ anivārayaṁ;",
  "atk-s0508a212:119": "Anādīnavadassāvī, so dukkhā na hi muccati.",
  "atk-s0508a212:120": "731.",
  "atk-s0508a212:121": " ‘‘Sotindriyaṁ ce saddesu, gacchantaṁ anivārayaṁ;",
  "atk-s0508a212:122": "Anādīnavadassāvī, so dukkhā na hi muccati.",
  "atk-s0508a212:123": "732.",
  "atk-s0508a212:124": " ‘‘Anissaraṇadassāvī, gandhe ce paṭisevati;",
  "atk-s0508a212:125": "Na so muccati dukkhamhā, gandhesu adhimucchito.",
  "atk-s0508a212:126": "733.",
  "atk-s0508a212:127": " ‘‘Ambilaṁ madhuraggañca, tittakaggamanussaraṁ;",
  "atk-s0508a212:128": "Rasataṇhāya gadhito, hadayaṁ nāvabujjhati.",
  "atk-s0508a212:129": "734.",
  "atk-s0508a212:130": " ‘‘Subhānyappaṭikūlāni , phoṭṭhabbāni anussaraṁ;",
  "atk-s0508a212:131": "Ratto rāgādhikaraṇaṁ, vividhaṁ vindate dukhaṁ.",
  "atk-s0508a212:132": "735.",
  "atk-s0508a212:133": " ‘‘Manaṁ cetehi dhammehi, yo na sakkoti rakkhituṁ;",
  "atk-s0508a212:134": "Tato naṁ dukkhamanveti, sabbehetehi pañcahi.",
  "atk-s0508a212:135": "736.",
  "atk-s0508a212:136": " ‘‘Pubbalohitasampuṇṇaṁ, bahussa kuṇapassa ca;",
  "atk-s0508a212:137": "Naravīrakataṁ vagguṁ, samuggamiva cittitaṁ.",
  "atk-s0508a212:138": "737.",
  "atk-s0508a212:139": " ‘‘Kaṭukaṁ madhurassādaṁ, piyanibandhanaṁ dukhaṁ;",
  "atk-s0508a212:140": "Khuraṁva madhunā littaṁ, ullihaṁ nāvabujjhati.",
  "atk-s0508a212:141": "738.",
  "atk-s0508a212:142": " ‘‘Itthirūpe itthisare, phoṭṭhabbepi ca itthiyā;",
  "atk-s0508a212:143": "Itthigandhesu sāratto, vividhaṁ vindate dukhaṁ.",
  "atk-s0508a212:144": "739.",
  "atk-s0508a212:145": " ‘‘Itthisotāni sabbāni, sandanti pañca pañcasu;",
  "atk-s0508a212:146": "Tesamāvaraṇaṁ kātuṁ, yo sakkoti vīriyavā.",
  "atk-s0508a212:147": "740.",
  "atk-s0508a212:148": " ‘‘So atthavā so dhammaṭṭho, so dakkho so vicakkhaṇo;",
  "atk-s0508a212:149": "Kareyya ramamānopi, kiccaṁ dhammatthasaṁhitaṁ.",
  "atk-s0508a212:150": "741.",
  "atk-s0508a212:151": " ‘‘Atho sīdati saññuttaṁ, vajje kiccaṁ niratthakaṁ;",
  "atk-s0508a212:152": "Na taṁ kiccanti maññitvā, appamatto vicakkhaṇo.",
  "atk-s0508a212:153": "742.",
  "atk-s0508a212:154": " ‘‘Yañca atthena saññuttaṁ, yā ca dhammagatā rati;",
  "atk-s0508a212:155": "Taṁ samādāya vattetha, sā hi ve uttamā rati.",
  "atk-s0508a212:156": "743.",
  "atk-s0508a212:157": " ‘‘Uccāvacehupāyehi, paresamabhijigīsati;",
  "atk-s0508a212:158": "Hantvā vadhitvā atha socayitvā, ālopati sāhasā yo paresaṁ.",
  "atk-s0508a212:159": "744.",
  "atk-s0508a212:160": " ‘‘Tacchanto āṇiyā āṇiṁ, nihanti balavā yathā;",
  "atk-s0508a212:161": "Indriyānindriyeheva, nihanti kusalo tathā.",
  "atk-s0508a212:162": "745.",
  "atk-s0508a212:163": " ‘‘Saddhaṁ vīriyaṁ samādhiñca, satipaññañca bhāvayaṁ;",
  "atk-s0508a212:164": "Pañca pañcahi hantvāna, anīgho yāti brāhmaṇo.",
  "atk-s0508a212:165": "746.",
  "atk-s0508a212:166": " ‘‘So atthavā so dhammaṭṭho, katvā vākyānusāsaniṁ;",
  "atk-s0508a212:167": "Sabbena sabbaṁ buddhassa, so naro sukhamedhatī’’ti. – imā gāthā abhāsi;",
  "atk-s0508a212:168": "Tattha samaṇassāti pabbajitassa. Ahūti ahosi. Cintāti dhammacintā dhammavicāraṇā. Pārāpariyassāti pārāparagottassa. ‘‘Pārācariyassā’’tipi paṭhanti. Bhikkhunoti saṁsāre bhayaṁ ikkhanasīlassa. Ekakassāti asahāyassa, etena kāyavivekaṁ dasseti. Pavivittassāti pavivekahetunā kilesānaṁ vikkhambhanena vivekaṁ āraddhassa, etena cittavivekaṁ dasseti. Tenāha ‘‘jhāyino’’ti. Jhāyinoti jhāyanasīlassa, yonisomanasikāresu yuttassāti attho. Sabbametaṁ thero attānaṁ paraṁ viya katvā vadati.",
  "atk-s0508a212:169": "‘‘Kimānupubba’’ntiādinā taṁ cintanaṁ dasseti. Tattha paṭhamagāthāyaṁ tāva kimānupubbanti anupubbaṁ anukkamo, anupubbameva vakkhamānesu vatasamācāresu ko anukkamo, kena anukkamena te paṭipajjitabbāti attho. Puriso kiṁ vataṁ kiṁ samācāranti atthakāmo puriso samādiyitabbaṭṭhena ‘‘vata’’nti laddhanāmaṁ, kīdisaṁ sīlaṁ samācāraṁ, samācaranto, attano kiccakārī kattabbakārī assa, kañci sattaṁ na ca viheṭhaye, na bādheyyāti attho. Attano kiccaṁ nāma samaṇadhammo, saṅkhepato sīlasamādhipaññā, taṁ sampādentassa paraviheṭhanāya lesopi natthi tāya sati samaṇabhāvasseva abhāvato.",
  "atk-s0508a212:170": "Yathāha bhagavā – ‘‘na hi pabbajito parūpaghātī, na samaṇo hoti paraṁ viheṭhayanto’’ti (dha. pa. 184). Ettha ca vataggahaṇena vārittasīlaṁ gahitaṁ, samācāraggahaṇena samācaritabbato cārittasīlena saddhiṁ jhānavipassanādi, tasmā vārittasīlaṁ padhānaṁ. Tatthāpi ca yasmā indriyasaṁvare siddhe sabbaṁ sīlaṁ surakkhitaṁ, sugopitameva hoti, tasmā indriyasaṁvarasīlaṁ tāva dassetukāmo indriyānaṁ arakkhaṇe rakkhaṇe ca ādīnavānisaṁse vibhāvento ‘‘indriyāni manussāna’’ntiādimāha. Tattha indriyānīti rakkhitabbadhammanidassanaṁ, tasmā cakkhādīni cha indriyānīti vuttaṁ hoti. Manussānanti rakkhaṇayogyapuggalanidassanaṁ. Hitāyāti atthāya. Ahitāyāti anatthāya. Hontīti vacanaseso. Kathaṁ pana tāniyeva hitāya ca ahitāya hontīti āha ‘‘rakkhitānī’’tiādi. Tassattho – yassa cakkhādīni indriyāni satikavāṭena apihitāni, tassa rūpādīsu abhijjhādipāpadhammapavattiyā dvārabhāvato anatthāya pihitāni, tadabhāvato atthāya saṁvattantīti.",
  "atk-s0508a212:171": "Indriyānevasārakkhanti yasmā indriyasaṁvaro paripuṇṇo sīlasampadaṁ paripūreti, sīlasampadā paripuṇṇā samādhisampadaṁ paripūreti, samādhisampadā paripuṇṇā paññāsampadaṁ paripūreti, tasmā indriyārakkhā attahitapaṭipattiyāva mūlanti dassento āha ‘‘indriyāneva sārakkha’’nti. Satipubbaṅgamena ārakkhena saṁrakkhanto yonisomanasikārena indriyāni eva tāva sammadeva rakkhanto, yathā akusalacorā tehi tehi dvārehi pavisitvā cittasantāne kusalaṁ bhaṇḍaṁ na vilumpanti, tathā tāni pidahantoti attho. Sārakkhanti ca saṁ-saddassa sābhāvaṁ katvā vuttaṁ, ‘‘sārāgo’’tiādīsu viya. ‘‘Saṁrakkha’’nti ca pāṭho. Indriyāni ca gopayanti tasseva pariyāyavacanaṁ, pariyāyavacane payojanaṁ nettiaṭṭhakathāyaṁ vuttanayeneva veditabbaṁ. ‘‘Attano kiccakārīssā’’ti iminā attahitapaṭipattiṁ dasseti, ‘‘na ca kañci viheṭhaye’’ti iminā parahitapaṭipattiṁ, ubhayenāpi vā attahitapaṭipattimeva dasseti parāviheṭhanassāpi attahitapaṭipattibhāvato. Atha vā padadvayenapi attahitapaṭipattiṁ dasseti puthujjanassa sekkhassa ca parahitapaṭipattiyāpi attahitapaṭipattibhāvato.",
  "atk-s0508a212:172": "Evaṁ rakkhitāni indriyāni hitāya hontīti vodānapakkhaṁ saṅkhepeneva dassetvā, arakkhitāni ahitāya hontīti saṁkilesapakkhaṁ pana vibhajitvā dassento ‘‘cakkhundriyaṁ ce’’tiādimāha. Tattha cakkhundriyaṁ ce rūpesu, gacchantaṁ anivārayaṁ. Anādīnavadassāvīti yo nīlapītādibhedesu iṭṭhāniṭṭhesu rūpāyatanesu gacchantaṁ yathāruci pavattantaṁ cakkhundriyaṁ anivārayaṁ, anivārayanto appaṭibāhanto tathāpavattiyaṁ ādīnavadassāvī na hoti ce, diṭṭhadhammikaṁ samparāyikañca ādīnavaṁ dosaṁ na passati ce . ‘‘Gacchantaṁ nivāraye anissaraṇadassāvī’’ti ca pāṭho. Tattha yo ‘‘diṭṭhe diṭṭhamattaṁ bhavissatī’’ti (saṁ. ni. 4.95) vuttavidhinā diṭṭhamatteyeva ṭhatvā satisampajaññavasena rūpāyatane pavattamāno tattha nissaraṇadassāvī nāma. Vuttavipariyāyena anissaraṇadassāvī daṭṭhabbo. So dukkhā na hi muccatīti so evarūpo puggalo vaṭṭadukkhato na muccateva. Ettha ca cakkhundriyassa anivāraṇaṁ nāma yathā tena dvārena abhijjhādayo pāpadhammā anvāssaveyyuṁ, tathā pavattanaṁ, taṁ pana atthato satisampajaññassa anuṭṭhāpanaṁ daṭṭhabbaṁ. Sesindriyesupi eseva nayo. Adhimucchitoti adhimuttataṇhāya mucchaṁ āpanno. Ambilanti ambilarasaṁ. Madhuragganti madhurarasakoṭṭhāsaṁ. Tathā tittakaggaṁ. Anussaranti assādavasena taṁ taṁ rasaṁ anuvicintento. Ganthitoti rasataṇhāya tasmiṁ tasmiṁ rase ganthito bandho. ‘‘Gadhito’’ti ca paṭhanti, gedhaṁ āpannoti attho. Hadayaṁ nāvabujjhatīti ‘‘dukkhassantaṁ karissāmī’’ti pabbajjādikkhaṇe uppannaṁ cittaṁ na jānāti na sallakkheti , sāsanassa hadayaṁ abbhantaraṁ anavajjadhammānaṁ sammaddanarasataṇhāya gadhito nāvabujjhati na jānāti, na paṭipajjatīti attho.",
  "atk-s0508a212:173": "Subhānīti sundarāni. Appaṭikūlānīti manoramāni, iṭṭhāni. Phoṭṭhabbānīti upādiṇṇānupādiṇṇappabhede phasse. Rattoti rajjanasabhāvena rāgena ratto. Rāgādhikaraṇanti rāgahetu. Vividhaṁ vindate dukhanti rāgapariḷāhādivasena diṭṭhadhammikañca nirayasantāpādivasena abhisamparāyañca nānappakāraṁ dukkhaṁ paṭilabhati.",
  "atk-s0508a212:174": "Manaṁ cetehīti manañca etehi rūpārammaṇādīhi dhammārammaṇappabhedehi ca. Nanti puggalaṁ. Sabbehīti sabbehi pañcahipi. Idaṁ vuttaṁ hoti – yo puggalo manaṁ, manodvāraṁ, etehi yathāvuttehi rūpādīhi pañcahi dhammehi dhammārammaṇappabhedato ca. Tattha pavattanakapāpakammanivāraṇena rakkhituṁ, gopituṁ na sakkoti, tato tassa arakkhaṇato naṁ puggalaṁ taṁnimittaṁ dukkhaṁ anveti, anugacchati, anugacchantañca etehi pañcahipi rūpārammaṇādīhi chaṭṭhārammaṇena saddhiṁ sabbehipi ārammaṇappaccayabhūtehi anugacchatīti. Ettha cakkhundriyaṁ, sotindriyañca asampattaggāhibhāvato ‘‘gacchantaṁ anivāraya’’nti vuttaṁ itaraṁ sampattaggāhīti ‘‘gandhe ce paṭisevatī’’tiādinā vuttaṁ. Tatthāpi ca rasataṇhā ca phoṭṭhabbataṇhā ca sattānaṁ visesato balavatīti ‘‘rasataṇhāya gadhito, phoṭṭhabbāni anussarantoti’’ vuttanti daṭṭhabbaṁ.",
  "atk-s0508a212:175": "Evaṁ aguttadvārassa puggalassa chahi dvārehi chasupi ārammaṇesu asaṁvaranimittaṁ uppajjanakadukkhaṁ dassetvā svāyamasaṁvaro yasmā sarīrasabhāvānavabodhena hoti, tasmā sarīrasabhāvaṁ vicinanto ‘‘pubbalohitasampuṇṇa’’ntiādinā gāthādvayamāha. Tassattho – sarīraṁ nāmetaṁ pubbena lohitena ca sampuṇṇaṁ bharitaṁ aññena ca pittasemhādinā bahunā kuṇapena, tayidaṁ naravīrena naresu chekena sippācariyena kataṁ vaggu maṭṭhaṁ lākhāparikammādinā cittitaṁ, anto pana gūthādiasucibharitaṁ samuggaṁ viya chavimattamanoharaṁ bālajanasammohaṁ dukkhasabhāvatāya nirayādidukkhatāpanato ca kaṭukaṁ, parikappasambhavena amūlakena assādamattena madhuratāya madhurassādaṁ, tato eva piyabhāvanibandhanena piyanibandhanaṁ, dussahatāya appatītatāya ca dukhaṁ, īdise sarīre assādalobhena mahādukkhaṁ paccanubhuyyamānaṁ anavabujjhanto loko madhuragiddho khuradhārālehakapuriso viya daṭṭhabboti.",
  "atk-s0508a212:176": "Idāni ete cakkhādīnaṁ gocarabhūtā rūpādayo vuttā, te visesato purisassa itthipaṭibaddhā kamanīyāti tattha saṁvaro kātabboti dassento ‘‘itthirūpe’’tiādimāha. Tattha itthirūpeti itthiyā catusamuṭṭhānikarūpāyatanasaṅkhāte vaṇṇe. Api ca yo koci itthiyā nivatthassa alaṅkārassa vā gandhavaṇṇakādīnaṁ vā piḷandhanamālānaṁ vā kāyapaṭibaddho vaṇṇo purisassa cakkhuviññāṇassa ārammaṇabhāvāya upakappati, sabbametaṁ ‘‘itthirūpa’’ntveva veditabbaṁ. Itthisareti itthiyā gītalapitahasitaruditasadde. Api ca itthiyā nivatthavatthassapi alaṅkataalaṅkārassapi itthipayoganipphāditā veṇuvīṇāsaṅkhapaṇavādīnampi saddā idha itthisaraggahaṇena gahitāti veditabbā. Sabbopeso purisassa cittaṁ ākaḍḍhatīti. ‘‘Itthirase’’ti pana pāḷiyā catusamuṭṭhānikarasāyatanavasena vuttaṁ. Itthiyā kiṁkārapaṭissāvitādivasena assavaraso ceva paribhogaraso ca itthirasoti eke. Yo pana itthiyā oṭṭhamaṁsasammakkhitakheḷādiraso, yo ca tāya purisassa dinnayāgubhattādīnaṁ raso, sabbopeso ‘‘itthiraso’’tveva veditabbo. Phoṭṭhabbepi ca itthiyā kāyasamphasso, itthisarīrārūḷhānaṁ vatthālaṅkāramālādīnaṁ phasso ‘‘itthiphoṭṭhabbo’’tveva veditabbo. Ettha ca yesaṁ itthirūpe itthisareti pāḷi, tesaṁ api-saddena itthirasasaṅgaho daṭṭhabbo. Itthigandhesūti itthiyā catusamuṭṭhānikagandhāyatanesu. Itthiyā sarīragandho nāma duggandho. Ekaccā hi itthī assagandhinī hoti, ekaccā meṇḍagandhinī, ekaccā sedagandhinī, ekaccā soṇitagandhinī, tathāpi tāsu andhabālo rajjateva. Cakkavattino pana itthiratanassa kāyato candanagandho vāyati, mukhato uppalagandho, ayaṁ na sabbāsaṁ hotīti, itthiyā sarīre ārūḷho āgantuko anulimpanādigandho ‘‘itthigandho’’ti veditabbo. Sārattoti suṭṭhu ratto gadhito mucchito, idaṁ pana padaṁ ‘‘itthirūpe’’tiādīsupi yojetabbaṁ. Vividhaṁ vindate dukhanti itthirūpādīsu sarāganimittaṁ diṭṭhadhammikaṁ vadhabandhanādivasena samparāyikaṁ pañcavidhabandhanādivasena nānappakāraṁ dukkhaṁ paṭilabhati.",
  "atk-s0508a212:177": "Itthisotāni sabbānīti itthiyā rūpādiārammaṇāni sabbāni anavasesāni pañca taṇhāsotāni sandanti. Pañcasūti purisassa pañcasu dvāresu. Tesanti tesaṁ pañcannaṁ sotānaṁ. Āvaraṇanti saṁvaraṇaṁ, yathā asaṁvaro na uppajjati, evaṁ satisampajaññaṁ paccupaṭṭhapetvā saṁvaraṁ pavattetuṁ yo sakkoti, so vīriyavā āraddhavīriyo akusalānaṁ dhammānaṁ pahānāya kusalānaṁ dhammānaṁ upasampadāyāti attho.",
  "atk-s0508a212:178": "Evaṁ rūpādigocare pabbajitassa paṭipattiṁ dassetvā idāni gahaṭṭhassa dassetuṁ ‘‘so atthavā’’tiādi vuttaṁ. Tattha so atthavā so dhammaṭṭho, so dakkho so vicakkhaṇoti so puggalo imasmiṁ loke atthavā, buddhimā, dhamme ṭhito, dhamme dakkho, dhamme cheko, analaso vā vicakkhaṇo iti kattabbatāsu kusalo nāma. Kareyya ramamānopi, kiccaṁ dhammatthasaṁhitanti geharatiyā ramamānopi dhammatthasaṁhitaṁ dhammato atthato ca anapetameva taṁ taṁ kattabbaṁ. Anuppannānaṁ bhogānaṁ uppādanaṁ, uppannānaṁ paripālanaṁ, paribhogañca kareyya, aññamaññaṁ, avirodhena, aññamaññaṁ, abādhanena, tivaggatthaṁ anuyuñjeyyāti adhippāyo . Ayañca nayo yesaṁ sammāpaṭipattiavirodhena tivaggatthassa vasena vattati bimbisāramahārājādīnaṁ viya, tesaṁ vasena vutto. Na yesaṁ kesañci vasenāti daṭṭhabbaṁ.",
  "atk-s0508a212:179": "Atho sīdati saññuttanti yadi idhaloke supasaṁhitaṁ diṭṭhadhammikaṁ atthaṁ pariggahetvā ṭhitaṁ. Vajje kiccaṁ niratthakanti samparāyikattharahitaṁ anatthupasaṁhitaṁ kiccaṁ sacepi vissajjeyya pariccajeyya. Na taṁ kiccanti maññitvā, appamatto vicakkhaṇoti satiavippavāsena appamatto vicāraṇapaññāsambhavena vicakkhaṇo anatthupasaṁhitaṁ, taṁ kiccaṁ mayā na kātabbanti maññitvā vivajjeyya.",
  "atk-s0508a212:180": "Vivajjetvā pana yañca atthena saññuttaṁ, yā ca dhammagatā rati. Taṁ samādāya vattethāti yaṁkiñci diṭṭhadhammikasamparāyikappabhedena atthena hitena saṁyuttaṁ tadubhayahitāvahaṁ, yā ca adhikusaladhammagatā samathavipassanāsahitā rati, tadubhayaṁ sammā ādiyitvā pariggahaṁ katvā vatteyya. ‘‘Sabbaṁ ratiṁ dhammarati jinātī’’ti (dha. pa. 354) vacanato sā hi ekaṁsena uttamatthassa pāpanato uttamā rati nāma.",
  "atk-s0508a212:181": "Yaṁ pana kāmaratisaṁyuttaṁ kiccaṁ niratthakanti vuttaṁ, tassā anatthupasaṁhitabhāvaṁ dassetuṁ ‘‘uccāvacehī’’tiādi vuttaṁ. Tattha uccāvacehīti mahantehi ceva khuddakehi ca. Upāyehīti nayehi. Paresamabhijigīsatīti paresaṁ santakaṁ āharituṁ icchati, pare vā sabbathā hāpeti, jināpeti paraṁ hantvā, vadhitvā atha socayitvā, ālopati sāhasā yo paresaṁ. Idaṁ vuttaṁ hoti – yo puggalo kāmahetu pare hananto, ghātento, socento sandhicchedasandhiruhanapasayhāvahārādīhi nānupāyehi paresaṁ santakaṁ harituṁ vāyamanto sāhasākāraṁ karoti, ālopati, jigīsati sāpateyyavasena pare hāpeti, tassa taṁ kiccaṁ kāmaratisannissitaṁ anatthupasaṁhitaṁ ekantanihīnanti. Etena tappaṭipakkhato dhammagatāya ratiyā ekaṁsato uttamabhāvaṁyeva vibhāveti.",
  "atk-s0508a212:182": "Idāni yaṁ ‘‘tesamāvaraṇaṁ kātuṁ yo sakkotī’’ti indriyānaṁ āvaraṇaṁ vuttaṁ, taṁ upāyena saha vibhāvento ‘‘tacchanto āṇiyā āṇiṁ, nihanti balavā yathā’’ti āha. Yathā balavā kāyabalena, ñāṇabalena ca samannāgato tacchako rukkhadaṇḍagataṁ āṇiṁ nīharitukāmo tato balavatiṁ āṇiṁ koṭento tato nīharati, tathā kusalo bhikkhu cakkhādīni indriyāni vipassanābalena nihantukāmo indriyehi eva nihanti.",
  "atk-s0508a212:183": "Katamehi panāti āha ‘‘saddha’’ntiādi. Tassattho – adhimokkhalakkhaṇaṁ saddhaṁ, paggahalakkhaṇaṁ vīriyaṁ, avikkhepalakkhaṇaṁ samādhiṁ, upaṭṭhānalakkhaṇaṁ satiṁ, dassanalakkhaṇaṁ paññanti imānipi vimuttiparipācakāni pañcindriyāni bhāvento vaḍḍhento etehi pañcahi indriyehi cakkhādīni pañcindriyāni anunayapaṭighādikilesuppattiyā dvārabhāvavihanena hantvā, ariyamaggena tadupanissaye kilese samucchinditvā, tato eva anīgho niddukkho brāhmaṇo anupādisesaparinibbānameva yāti upagacchatīti.",
  "atk-s0508a212:184": "So atthavāti so yathāvutto brāhmaṇo uttamatthena samannāgatattā atthavā, taṁ sampāpake dhamme ṭhitattā dhammaṭṭho. Sabbena sabbaṁ anavasesena vidhinā anavasesaṁ buddhassa bhagavato vākyabhūtaṁ anusāsaniṁ katvā yathānusiṭṭhaṁ paṭipajjitvā ṭhito. Tato eva so naro uttamapuriso nibbānasukhañca edhati, brūheti, vaḍḍhetīti.",
  "atk-s0508a212:185": "Evaṁ therena attano cintitākāravibhāvanāvasena paṭipattiyā pakāsitattā idameva cassa aññābyākaraṇaṁ daṭṭhabbaṁ.",
  "atk-s0508a212:186": "Pārāpariyattheragāthāvaṇṇanā niṭṭhitā.",
  "atk-s0508a212:187": "3. Telakānittheragāthāvaṇṇanā",
  "atk-s0508a212:188": "Cirarattaṁ vatātāpītiādikā āyasmato telakānittherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde satthu abhijātito puretaraṁyeva sāvatthiyaṁ aññatarasmiṁ brāhmaṇakule nibbattitvā telakānīti laddhanāmo vayappatto hetusampannatāya kāme jigucchanto gharāvāsaṁ pahāya paribbājakapabbajjaṁ pabbajitvā vivaṭṭajjhāsayo ‘‘ko so pāraṅgato loke’’tiādinā vimokkhapariyesanaṁ caramāno te te samaṇabrāhmaṇe upasaṅkamitvā pañhaṁ pucchati, te na sampāyanti. So tena anārādhitacitto vicarati. Atha amhākaṁ bhagavati loke uppajjitvā pavattitavaradhammacakke lokahitaṁ karonte ekadivasaṁ satthāraṁ upasaṅkamitvā dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva arahatte patiṭṭhāti. So ekadivasaṁ bhikkhūhi saddhiṁ nisinno attanā adhigatavisesaṁ paccavekkhitvā tadanusārena attano paṭipattiṁ anussaritvā taṁ sabbaṁ bhikkhūnaṁ ācikkhanto –",
  "atk-s0508a212:189": "747.",
  "atk-s0508a212:190": " ‘‘Cirarattaṁ vatātāpī, dhammaṁ anuvicintayaṁ;",
  "atk-s0508a212:191": "Samaṁ cittassa nālatthaṁ, pucchaṁ samaṇabrāhmaṇe.",
  "atk-s0508a212:192": "748.",
  "atk-s0508a212:193": " ‘‘Ko so pāraṅgato loke, ko patto amatogadhaṁ;",
  "atk-s0508a212:194": "Kassa dhammaṁ paṭicchāmi, paramatthavijānanaṁ.",
  "atk-s0508a212:195": "749.",
  "atk-s0508a212:196": " ‘‘Antovaṅkagato āsi, macchova ghasamāmisaṁ;",
  "atk-s0508a212:197": "Baddho mahindapāsena, vepacityasuro yathā.",
  "atk-s0508a212:198": "750.",
  "atk-s0508a212:199": " ‘‘Añchāmi naṁ na muñcāmi, asmā sokapariddavā;",
  "atk-s0508a212:200": "Ko me bandhaṁ muñcaṁ loke, sambodhiṁ vedayissati.",
  "atk-s0508a212:201": "751.",
  "atk-s0508a212:202": " ‘‘Samaṇaṁ brāhmaṇaṁ vā kaṁ, ādisantaṁ pabhaṅgunaṁ;",
  "atk-s0508a212:203": "Kassa dhammaṁ paṭicchāmi, jarāmaccupavāhanaṁ.",
  "atk-s0508a212:204": "752.",
  "atk-s0508a212:205": " ‘‘Vicikicchākaṅkhāganthitaṁ, sārambhabalasaññutaṁ;",
  "atk-s0508a212:206": "Kodhappattamanatthaddhaṁ, abhijappappadāraṇaṁ.",
  "atk-s0508a212:207": "753.",
  "atk-s0508a212:208": " ‘‘Taṇhādhanusamuṭṭhānaṁ, dve ca pannarasāyutaṁ;",
  "atk-s0508a212:209": "Passa orasikaṁ bāḷhaṁ, bhetvāna yadi tiṭṭhati.",
  "atk-s0508a212:210": "754.",
  "atk-s0508a212:211": " ‘‘Anudiṭṭhīnaṁ appahānaṁ, saṅkappaparatejitaṁ;",
  "atk-s0508a212:212": "Tena viddho pavedhāmi, pattaṁva māluteritaṁ.",
  "atk-s0508a212:213": "755.",
  "atk-s0508a212:214": " ‘‘Ajjhattaṁ me samuṭṭhāya, khippaṁ paccati māmakaṁ;",
  "atk-s0508a212:215": "Chaphassāyatanī kāyo, yattha sarati sabbadā.",
  "atk-s0508a212:216": "756.",
  "atk-s0508a212:217": " ‘‘Taṁ na passāmi tekicchaṁ, yo metaṁ sallamuddhare;",
  "atk-s0508a212:218": "Nānārajjena satthena, nāññena vicikicchitaṁ.",
  "atk-s0508a212:219": "757.",
  "atk-s0508a212:220": " ‘‘Ko me asattho avaṇo, sallamabbhantarapassayaṁ;",
  "atk-s0508a212:221": "Ahiṁsaṁ sabbagattāni, sallaṁ me uddharissati.",
  "atk-s0508a212:222": "758.",
  "atk-s0508a212:223": " ‘‘Dhammappati hi so seṭṭho, visadosappavāhako;",
  "atk-s0508a212:224": "Gambhīre patitassa me, thalaṁ pāṇiñca dassaye.",
  "atk-s0508a212:225": "759.",
  "atk-s0508a212:226": " ‘‘Rahadehamasmi ogāḷho, ahāriyarajamattike;",
  "atk-s0508a212:227": "Māyāusūyasārambha, thinamiddhamapatthaṭe.",
  "atk-s0508a212:228": "760.",
  "atk-s0508a212:229": " ‘‘Uddhaccameghathanitaṁ, saṁyojanavalāhakaṁ;",
  "atk-s0508a212:230": "Vāhā vahanti kuddiṭṭhiṁ, saṅkappā rāganissitā.",
  "atk-s0508a212:231": "761.",
  "atk-s0508a212:232": " ‘‘Savanti sabbadhi sotā, latā ubbhijja tiṭṭhati;",
  "atk-s0508a212:233": "Te sote ko nivāreyya, taṁ lataṁ ko hi checchati.",
  "atk-s0508a212:234": "762.",
  "atk-s0508a212:235": " ‘‘Velaṁ karotha bhaddante, sotānaṁ sannivāraṇaṁ;",
  "atk-s0508a212:236": "Mā te manomayo sotā, rukkhaṁva sahasā luve.",
  "atk-s0508a212:237": "763.",
  "atk-s0508a212:238": " ‘‘Evaṁ me bhayajātassa, apārā pāramesato;",
  "atk-s0508a212:239": "Tāṇo paññāvudho satthā, isisaṅghanisevito.",
  "atk-s0508a212:240": "764.",
  "atk-s0508a212:241": " ‘‘Sopānaṁ sugataṁ suddhaṁ, dhammasāramayaṁ daḷhaṁ;",
  "atk-s0508a212:242": "Pādāsi vuyhamānassa, mā bhāyīti ca mabravi.",
  "atk-s0508a212:243": "765.",
  "atk-s0508a212:244": " ‘‘Satipaṭṭhānapāsādaṁ, āruyha paccavekkhisaṁ;",
  "atk-s0508a212:245": "Yaṁ taṁ pubbe amaññissaṁ, sakkāyābhirataṁ pajaṁ.",
  "atk-s0508a212:246": "766.",
  "atk-s0508a212:247": " ‘‘Yadā ca maggamaddakkhiṁ, nāvāya abhirūhanaṁ;",
  "atk-s0508a212:248": "Anadhiṭṭhāya attānaṁ, titthamaddakkhimuttamaṁ.",
  "atk-s0508a212:249": "767.",
  "atk-s0508a212:250": " ‘‘Sallaṁ attasamuṭṭhānaṁ, bhavanettippabhāvitaṁ;",
  "atk-s0508a212:251": "Etesaṁ appavattāya, desesi maggamuttamaṁ.",
  "atk-s0508a212:252": "768.",
  "atk-s0508a212:253": " ‘‘Dīgharattānusayitaṁ , cirarattamadhiṭṭhitaṁ;",
  "atk-s0508a212:254": "Buddho mepānudī ganthaṁ, visadosappavāhano’’ti. – imā gāthā abhāsi;",
  "atk-s0508a212:255": "Tattha cirarattaṁ vatāti cirakālaṁ vata. Ātāpīti vīriyavā vimokkhadhammapariyesane āraddhavīriyo. Dhammaṁ anuvicintayanti ‘‘kīdiso nu kho vimokkhadhammo, kathaṁ vā adhigantabbo’’ti vimuttidhammaṁ anuvicinanto gavesanto. Samaṁ cittassa nālatthaṁ, pucchaṁ samaṇabrāhmaṇeti te te nānātitthiye samaṇabrāhmaṇe vimuttidhammaṁ pucchanto pakatiyā anupasantasabhāvassa cittassa samaṁ vūpasamabhūtaṁ vaṭṭadukkhavissaraṇaṁ ariyadhammaṁ nālatthaṁ nādhigacchanti attho.",
  "atk-s0508a212:256": "Koso pāraṅgatotiādi pucchitākāradassanaṁ. Tattha ko so pāraṅgato loketi imasmiṁ loke titthakārapaṭiññesu samaṇabrāhmaṇesu ko nu kho so saṁsārassa pāraṁ nibbānaṁ upagato. Ko patto amatogadhanti nibbānapatiṭṭhaṁ vimokkhamaggaṁ ko patto adhigatoti attho. Kassa dhammaṁ paṭicchāmīti kassa samaṇassa vā brāhmaṇassa vā ovādadhammaṁ paṭiggaṇhāmi paṭipajjāmi. Paramatthavijānananti paramatthassa vijānanaṁ, aviparītappavattinivattiyo pavedentanti attho.",
  "atk-s0508a212:257": "Antovaṅkagato āsīti vaṅkaṁ vuccati diṭṭhigataṁ manovaṅkabhāvato, sabbepi vā kilesā, antoti pana hadayavaṅkassa anto, hadayabbhantaragatakilesavaṅko vā ahosīti attho. Macchova ghasamāmisanti āmisaṁ ghasanto khādanto maccho viya, gilabaḷiso maccho viyāti adhippāyo. Baddho mahindapāsena, vepacityasuro yathāti mahindassa sakkassa pāsena baddho yathā vepacitti asurindo aserivihārī mahādukkhappatto, evamahaṁ pubbe kilesapāsena baddho āsiṁ, aserivihārī mahādukkhappattoti adhippāyo.",
  "atk-s0508a212:258": "Añchāmīti ākaḍḍhāmi. Nanti kilesapāsaṁ. Na muñcāmīti na mocemi. Asmā sokapariddavāti imasmā sokaparidevavaṭṭato. Idaṁ vuttaṁ hoti – yathāpāsena baddho migo sūkaro vā mocanupāyaṁ ajānanto paripphandamāno taṁ āviñchanto bandhanaṁ daḷhaṁ karoti, evaṁ ahaṁ pubbe kilesapāsena paṭimukko mocanupāyaṁ ajānanto kāyasañcetanādivasena paripphandamāno taṁ na mocesiṁ, aññadatthu taṁ daḷhaṁ karonto sokādinā paraṁ kilesaṁ eva pāpuṇinti. Ko me bandhaṁ muñcaṁ loke, sambodhiṁ vedayissatīti imasmiṁ loke etaṁ kilesabandhanena bandhaṁ muñcanto sambujjhati etenāti ‘‘sambodhī’’ti laddhanāmaṁ vimokkhamaggaṁ ko me vedayissati ācikkhissatīti attho. ‘‘Bandhamuñca’’ntipi paṭhanti, bandhā, bandhassa vā mocakaṁ sambodhinti yojanā.",
  "atk-s0508a212:259": "Ādisantanti desentaṁ. Pabhaṅgunanti pabhañjanaṁ kilesānaṁ viddhaṁsanaṁ , pabhaṅgunaṁ vā dhammappavattiṁ ādisantaṁ kathentaṁ jarāya maccuno ca pavāhanaṁ kassa dhammaṁ paṭicchāmi. ‘‘Paṭipajjāmī’’ti vā pāṭho, so evattho. Vicikicchākaṅkhāganthitanti ‘‘ahosiṁ nu kho ahamatītamaddhāna’’ntiādinayappavattāya (ma. ni. 1.18; saṁ. ni. 2.20) vicikicchāya āsappanaparisappanākāravuttiyā kaṅkhāya ca ganthitaṁ. Sārambhabalasaññutanti karaṇuttariyakaraṇalakkhaṇena balappattena sārambhena yuttaṁ. Kodhappattamanatthaddhanti sabbattha kodhena yuttamanasā thaddhabhāvaṁ gataṁ abhijappappadāraṇaṁ. Icchitālābhādivasena hi taṇhā sattānaṁ cittaṁ padālentī viya pavattati. Dūre ṭhitassāpi vijjhanupāyatāya taṇhāva dhanu samupatiṭṭhati uppajjati etasmāti taṇhādhanusamuṭṭhānaṁ, diṭṭhisallaṁ. Taṁ pana yasmā vīsativatthukā sakkāyadiṭṭhi, dasavatthukā micchādiṭṭhīti tiṁsappabhedaṁ, tasmā vuttaṁ ‘‘dve ca pannarasāyuta’’nti, dvikkhattuṁ pannarasabhedavantanti attho. Passa orasikaṁ bāḷhaṁ, bhetvāna yadi tiṭṭhatīti yaṁ urasambandhanīyatāya orasikaṁ bāḷhaṁ balavataraṁ bhetvāna hadayaṁ vinivijjhitvā tasmiṁyeva hadaye tiṭṭhati, taṁ passāti attānameva ālapati.",
  "atk-s0508a212:260": "Anudiṭṭhīnaṁ appahānanti anudiṭṭhibhūtānaṁ sesadiṭṭhīnaṁ appahānakāraṇaṁ. Yāva hi sakkāyadiṭṭhi santānato na vigacchati, tāva sassatadiṭṭhiādīnaṁ appahānamevāti. Saṅkappaparatejitanti saṅkappena micchāvitakkena pare parajane nissayalakkhaṇaṁ patipatite tejitaṁ ussāhitaṁ. Tena viddho pavedhāmīti tena diṭṭhisallena yathā hadayaṁ āhacca tiṭṭhati, evaṁ viddho pavedhāmi saṅkappāmi sassatucchedādivasena ito cito ca parivaṭṭāmi. Pattaṁvamāluteritanti mālutena vāyunā eritaṁ vaṇṭato muttaṁ dumapattaṁ viya.",
  "atk-s0508a212:261": "Ajjhattaṁ me samuṭṭhāyāti yathā loke sallaṁ nāma bāhirato uṭṭhāya ajjhattaṁ nimmathetvā bādhati, na evamidaṁ. Idaṁ pana ajjhattaṁ me mama attabhāve samuṭṭhāya so attabhāvasaññito chaphassāyatanakāyo yathā khippaṁ sīghaṁ paccati, ḍayhati. Yathā kiṁ? Aggi viya sanissayaḍāhako taṁyeva māmakaṁ mama santakaṁ attabhāvaṁ ḍahanto yattha uppanno, tattheva sarati pavattati.",
  "atk-s0508a212:262": "Taṁ na passāmi tekicchanti tādisāya tikicchāya niyuttatāya tekicchaṁ sallakattaṁ bhisakkaṁ taṁ na passāmi. Yo metaṁ sallamuddhareti yo bhisakko etaṁ diṭṭhisallaṁ kilesasallañca uddhareyya, uddharanto ca nānārajjena rajjusadisasaṅkhātāya esanisalākāya pavesetvāna satthena kantitvā nāññena mantāgadappayogena vicikicchitaṁ sallaṁ tikicchituṁ sakkāti āharitvā yojetabbaṁ. Vicikicchitanti, ca nidassanamattametaṁ. Sabbassapi kilesasallassa vasena attho veditabbo.",
  "atk-s0508a212:263": "Asatthoti sattharahito. Avaṇoti vaṇena vinā. Abbhantarapassayanti abbhantarasaṅkhātaṁ hadayaṁ nissāya ṭhitaṁ. Ahiṁsanti apīḷento. ‘‘Ahiṁsā’’ti ca pāṭho, ahiṁsāya apīḷanenāti attho. Ayañhettha saṅkhepattho – ko nu kho kiñci satthaṁ aggahetvā vaṇañca akaronto tato eva sabbagattāni abādhento mama hadayabbhantaragataṁ pīḷājananato anto tudanato anto ruddhanato ca paramattheneva sallabhūtaṁ kilesasallaṁ uddharissatīti.",
  "atk-s0508a212:264": "Evaṁ dasahi gāthāhi pubbe attanā cintitākāraṁ dassetvā punapi taṁ pakārantarena dassetuṁ ‘‘dhammappati hi so seṭṭho’’tiādimāha. Tattha dhammappatīti dhammanimittaṁ dhammahetu. Hīti nipātamattaṁ. So seṭṭhoti so puggalo uttamo. Visadosappavāhakoti yo mayhaṁ rāgādikilesassa pavāhako ucchinnako. Gambhīre patitassa me, thalaṁ pāṇiñca dassayeti ko nu kho atigambhīre saṁsāramahoghe patitassa mayhaṁ ‘‘mā bhāyī’’ti assāsento nibbānathalaṁ taṁsampāpakaṁ ariyamaggahatthañca dasseyya.",
  "atk-s0508a212:265": "Rahadehamasmiogāḷhoti mahati saṁsārarahade ahamasmi sasīsaṁ nimujjanavasena otiṇṇo anupaviṭṭho. Ahāriyarajamattiketi apanetuṁ asakkuṇeyyo rāgādirajo mattikā kaddamo etassāti ahāriyarajamattiko, rahado. Tasmiṁ rahadasmiṁ. ‘‘Ahāriyarajamantike’’ti vā pāṭho, antike ṭhitarāgādīsu dunnīharaṇīyarāgādirajeti attho. Santadosapaṭicchādanalakkhaṇā māyā, parasampattiasahanalakkhaṇā usūyā, karaṇuttariyakaraṇalakkhaṇo sārambho, cittālasiyalakkhaṇaṁ thinaṁ, kāyālasiyalakkhaṇaṁ middhanti ime pāpadhammā patthaṭā yaṁ rahadaṁ, tasmiṁ māyāusūyasārambhathinamiddhamapatthaṭe, makāro cettha padasandhikaro vutto. Yathāvuttehi imehi pāpadhammehi patthaṭeti attho.",
  "atk-s0508a212:266": "Uddhaccameghathanitaṁ, saṁyojanavalāhakanti vacanavipallāsena vuttaṁ, bhantasabhāvaṁ uddhaccaṁ meghathanitaṁ meghagajjitaṁ etesanti uddhaccameghathanitā. Dasavidhā saṁyojanā eva valāhakā etesanti saṁyojanavalāhakā. Vāhā mahāudakavāhasadisā rāganissitā micchāsaṅkappā asubhādīsu ṭhitā kuddiṭṭhiṁ maṁ vahanti apāyasamuddameva uddissa kaḍḍhantīti attho.",
  "atk-s0508a212:267": "Savanti sabbadhi sotāti taṇhāsoto, diṭṭhisoto, mānasoto, avijjāsoto, kilesasototi ime pañcapisotā cakkhudvārādīnaṁ vasena sabbesu rūpādīsu ārammaṇesu savanato ‘‘rūpataṇhā…pe… dhammataṇhā’’tiādinā (vibha. 204, 232) sabbabhāgehi vā savanato sabbadhi savanti. Latāti paliveṭhanaṭṭhena saṁsibbanaṭṭhena latā viyāti latā, taṇhā. Ubbhijja tiṭṭhatīti chahi dvārehi ubbhijjitvā rūpādīsu ārammaṇesu tiṭṭhati. Te soteti taṇhādike sote mama santāne sandante maggasetubandhanena ko purisaviseso nivāreyya, taṁ latanti taṇhālataṁ, maggasatthena ko checchati chindissati.",
  "atk-s0508a212:268": "Velaṁ karothāti tesaṁ sotānaṁ velaṁ setuṁ karotha sannivāraṇaṁ. Bhaddanteti ālapanākāradassanaṁ. Mā te manomayo sototi udakasoto oḷāriko, tassa bālamahājanenapi setuṁ katvā nivāraṇaṁ sakkā. Ayaṁ pana manomayo soto sukhumo dunnivāraṇo. So yathā udakasoto vaḍḍhanto kūle ṭhitaṁ rukkhaṁ pātetvāva nāseti, evaṁ tumhe apāyatīre ṭhite tattha sahasā pātetvā apāyasamuddaṁ pāpento mā luve mā vināseyya mā anayabyasanaṁ pāpeyyāti attho.",
  "atk-s0508a212:269": "Evaṁ ayaṁ thero purimattabhāve parimadditasaṅkhārattā ñāṇaparipākaṁ gatattā pavattidukkhaṁ upadhārento yathā vicikicchādike saṁkilesadhamme pariggaṇhi, tamākāraṁ dassetvā idāni jātasaṁvego kiṁkusalagavesī satthu santikaṁ gato yaṁ visesaṁ adhimucci, taṁ dassento ‘‘evaṁ me bhayajātassā’’tiādimāha. Tattha evaṁ me bhayajātassāti evaṁ vuttappakārena saṁsāre jātabhayassa apārā orimatīrato sappaṭibhayato saṁsāravaṭṭato ‘‘kathaṁ nu kho muñceyya’’nti pāraṁ nibbānaṁ, esato gavesato, tāṇo sadevakassa lokassa tāṇabhūto kilesasamucchedanī paññā āvudho etassāti paññāvudho. Diṭṭhadhammikādiatthena sattānaṁ yathārahaṁ anusāsanato satthā, isisaṅghena aggasāvakādiariyapuggalasamūhena nisevito payirupāsito isisaṅghanisevito, sopānanti desanāñāṇena suṭṭhu katattā abhisaṅkhatattā sukataṁ, upakkilesavirahitato suddhaṁ, saddhāpaññādisārabhūtaṁ dhammasāramayaṁ paṭipakkhehi acalanīyato daḷhaṁ, vipassanāsaṅkhātaṁ sopānaṁ mahoghena vuyhamānassa mayhaṁ satthā pādāsi, dadanto ca ‘‘iminā te sotthi bhavissatī’’ti samassāsento mā bhāyīti ca abravi, kathesi.",
  "atk-s0508a212:270": "Satipaṭṭhānapāsādanti tena vipassanāsopānena kāyānupassanādinā laddhabbacatubbidhasāmaññaphalavisesena catubhūmisampannaṁ satipaṭṭhānapāsādaṁ āruhitvā paccavekkhisaṁ catusaccadhammaṁ maggañāṇena patiavekkhiṁ paṭivijjhiṁ. Yaṁ taṁ pubbe amaññissaṁ, sakkāyābhirataṁ pajanti evaṁ paṭividdhasacco yaṁ sakkāye ‘‘ahaṁ mamā’’ti abhirataṁ pajaṁ titthiyajanaṁ tena parikappitaattānañca pubbe sārato amaññissaṁ. Yadā ca maggamaddakkhiṁ, nāvāya abhirūhananti ariyamagganāvāya abhiruhanūpāyabhūtaṁ yadā vipassanāmaggaṁ yāthāvato addakkhiṁ. Tato paṭṭhāya taṁ titthiyajanaṁ attānañca anadhiṭṭhāya citte aṭṭhapetvā aggahetvā titthaṁ nibbānasaṅkhātassa amatamahāpārassa titthabhūtaṁ ariyamaggadassanaṁ sabbehi maggehi sabbehi kusaladhammehi ukkaṭṭhaṁ addakkhiṁ, yāthāvato apassinti attho.",
  "atk-s0508a212:271": "Evaṁ attano anuttaraṁ maggādhigamaṁ pakāsetvā idāni tassa desakaṁ sammāsambuddhaṁ thomento ‘‘sallaṁ attasamuṭṭhāna’’ntiādimāha. Tattha sallanti diṭṭhimānādikilesasallaṁ. Attasamuṭṭhānanti ‘‘aha’’nti mānaṭṭhānatāya ‘‘attā’’ti ca laddhanāme attabhāve sambhūtaṁ. Bhavanettippabhāvitanti bhavataṇhāsamuṭṭhitaṁ bhavataṇhāsannissayaṁ. Sā hi diṭṭhimānādīnaṁ sambhavo. Etesaṁ appavattāyāti yathāvuttānaṁ pāpadhammānaṁ appavattiyā anuppādāya. Desesi maggamuttamanti uttamaṁ seṭṭhaṁ ariyaṁ aṭṭhaṅgikaṁ maggaṁ, tadupāyañca vipassanāmaggaṁ kathesi.",
  "atk-s0508a212:272": "Dīgharattānusayitanti anamatagge saṁsāre cirakālaṁ santāne anu anu sayitaṁ kāraṇalābhena uppajjanārahabhāvena thāmagataṁ, tato ca cirarattaṁ adhiṭṭhitaṁ santānaṁ ajjhāruyha ṭhitaṁ. Ganthanti abhijjhākāyaganthādiṁ mama santāne ganthabhūtaṁ kilesavisadosaṁ pavāhano buddho bhagavā attano desanānubhāvena apānudī parijahāpesi, ganthesu hi anavasesato pahīnesu appahīno nāma kileso natthīti.",
  "atk-s0508a212:273": "Telakānittheragāthāvaṇṇanā niṭṭhitā.",
  "atk-s0508a212:274": "4. Raṭṭhapālattheragāthāvaṇṇanā",
  "atk-s0508a212:275": "Passacittakatantiādikā āyasmato raṭṭhapālattherassa gāthā. Kā uppatti? Ayaṁ kira padumuttarassa bhagavato uppattito puretarameva haṁsavatīnagare gahapatimahāsālakule nibbattitvā vayappatto pitu accayena gharāvāse patiṭṭhito ratanakoṭṭhāgārakammikena dassitaṁ aparimāṇaṁ kulavaṁsānugataṁ dhanaṁ disvā ‘‘imaṁ ettakaṁ dhanarāsiṁ mayhaṁ pituayyakapayyakādayo attanā saddhiṁ gahetvā gantuṁ nāsakkhiṁsu, mayā pana gahetvā gantuṁ vaṭṭatī’’ti cintetvā kapaṇaddhikādīnaṁ mahādānaṁ adāsi. So abhiññālābhiṁ ekaṁ tāpasaṁ upaṭṭhahanto tena devalokādhipacce niyojito yāvajīvaṁ puññāni katvā tato cuto devaloke nibbattitvā dibbasampattiṁ anubhavanto tattha yāvatāyukaṁ ṭhatvā tato cuto manussaloke bhinnaṁ raṭṭhaṁ sandhāretuṁ samatthassa kulassa ekaputtako hutvā nibbatti.",
  "atk-s0508a212:276": "Tena ca samayena padumuttaro bhagavā loke uppajjitvā pavattitavaradhammacakko veneyyasatte nibbānamahānagarasaṅkhātaṁ khemantabhūmiṁ sampāpesi. Atha so kulaputto anukkamena viññutaṁ patto ekadivasaṁ upāsakehi saddhiṁ vihāraṁ gantvā satthāraṁ dhammaṁ desentaṁ disvā pasannacitto parisapariyante nisīdi. Tena kho pana samayena satthā ekaṁ bhikkhuṁ saddhāpabbajitānaṁ aggaṭṭhāne ṭhapesi. Taṁ disvā so pasannamānaso tadatthāya cittaṁ ṭhapetvā satasahassabhikkhuparivutassa bhagavato mahatā sakkārena sattāhaṁ mahādānaṁ pavattetvā paṇidhānaṁ akāsi. Satthā tassa anantarāyena ijjhanabhāvaṁ disvā ‘‘anāgate gotamassa nāma sammāsambuddhassa sāsane saddhāpabbajitānaṁ aggo bhavissatī’’ti byākāsi. So satthāraṁ bhikkhusaṅghañca vanditvā uṭṭhāyāsanā pakkāmi. So tattha yāvatāyukaṁ puññāni katvā tato cavitvā devamanussesu saṁsaranto ito dvenavute kappe phussassa bhagavato kāle satthu vemātikabhātikesu tīsu rājaputtesu satthāraṁ upaṭṭhahantesu tesaṁ puññakiriyāya kiccaṁ akāsi.",
  "atk-s0508a212:277": "Evaṁ tattha tattha bhave taṁ taṁ bahuṁ kusalaṁ upacinitvā sugatīsuyeva saṁsaranto imasmiṁ buddhuppāde kururaṭṭhe thullakoṭṭhikanigame raṭṭhapālaseṭṭhino gehe nibbatti, tassa bhinnaṁ raṭṭhaṁ sandhāretuṁ samatthe kule nibbattattā raṭṭhapāloti vaṁsānugatameva nāmaṁ ahosi. So mahatā parivārena vaḍḍhanto anukkamena yobbanapatto mātāpitūhi patirūpena dārena saṁyojito mahante ca yase patiṭṭhāpito dibbasampattisadisaṁ sampattiṁ paccanubhoti. Atha bhagavā kururaṭṭhe janapadacārikaṁ caranto thullakoṭṭhikaṁ anupāpuṇi. Taṁ sutvā raṭṭhapālo kulaputto satthāraṁ upasaṅkamitvā satthu santike dhammaṁ sutvā paṭiladdhasaddho pabbajitukāmo sattāhaṁ bhattacchedaṁ katvā kicchena kasirena mātāpitaro anujānāpetvā satthāraṁ upasaṅkamitvā pabbajjaṁ yācitvā satthu āṇattiyā aññatarassa therassa santike pabbajitvā yonisomanasikārena kammaṁ karonto vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.2.97-111) –",
  "atk-s0508a212:278": "‘‘Padumuttarassa bhagavato, lokajeṭṭhassa tādino;",
  "atk-s0508a212:279": "Varanāgo mayā dinno, īsādanto urūḷhavā.",
  "atk-s0508a212:280": "‘‘Setacchatto pasobhito, sakappano sahatthipo;",
  "atk-s0508a212:281": "Agghāpetvāna taṁ sabbaṁ, saṅghārāmaṁ akārayiṁ.",
  "atk-s0508a212:282": "‘‘Catupaññāsasahassāni, pāsāde kārayiṁ ahaṁ;",
  "atk-s0508a212:283": "Mahoghadānaṁ karitvāna, niyyādesiṁ mahesino.",
  "atk-s0508a212:284": "‘‘Anumodi mahāvīro, sayambhū aggapuggalo;",
  "atk-s0508a212:285": "Sabbe jane hāsayanto, desesi amataṁ padaṁ.",
  "atk-s0508a212:286": "‘‘Taṁ me buddho viyākāsi, jalajuttaranāmako;",
  "atk-s0508a212:287": "Bhikkhusaṅghe nisīditvā, imā gāthā abhāsatha.",
  "atk-s0508a212:288": "‘‘Catupaññāsasahassāni, pāsāde kārayī ayaṁ;",
  "atk-s0508a212:289": "Kathayissāmi vipākaṁ, suṇotha mama bhāsato.",
  "atk-s0508a212:290": "‘‘Aṭṭhārasasahassāni, kūṭāgārā bhavissare;",
  "atk-s0508a212:291": "Byamhuttamamhi nibbattā, sabbasoṇṇamayā ca te.",
  "atk-s0508a212:292": "‘‘Paññāsakkhattuṁ devindo, devarajjaṁ karissati;",
  "atk-s0508a212:293": "Aṭṭhapaññāsakkhattuñca, cakkavattī bhavissati.",
  "atk-s0508a212:294": "‘‘Kappasatasahassamhi, okkākakulasambhavo;",
  "atk-s0508a212:295": "Gotamo nāma gottena, satthā loke bhavissati.",
  "atk-s0508a212:296": "‘‘Devalokā cavitvāna, sukkamūlena codito;",
  "atk-s0508a212:297": "Aḍḍhe kule mahābhoge, nibbattissati tāvade.",
  "atk-s0508a212:298": "‘‘So pacchā pabbajitvāna, sukkamūlena codito;",
  "atk-s0508a212:299": "Raṭṭhapāloti nāmena, hessati satthu sāvako.",
  "atk-s0508a212:300": "‘‘Padhānapahitatto so, upasanto nirūpadhi;",
  "atk-s0508a212:301": "Sabbāsave pariññāya, nibbāyissatināsavo.",
  "atk-s0508a212:302": "‘‘Uṭṭhāya abhinikkhamma, jahitā bhogasampadā;",
  "atk-s0508a212:303": "Kheḷapiṇḍeva bhogamhi, pemaṁ mayhaṁ na vijjati.",
  "atk-s0508a212:304": "‘‘Vīriyaṁ me dhuradhorayhaṁ, yogakkhemādhivāhanaṁ;",
  "atk-s0508a212:305": "Dhāremi antimaṁ dehaṁ, sammāsambuddhasāsane.",
  "atk-s0508a212:306": "‘‘Paṭisambhidā catasso, vimokkhāpi ca aṭṭhime;",
  "atk-s0508a212:307": "Chaḷabhiññā sacchikatā, kataṁ buddhassa sāsana’’nti.",
  "atk-s0508a212:308": "Arahattaṁ pana patvā satthāraṁ anujānāpetvā mātāpitaro passituṁ thullakoṭṭhikaṁ gantvā, tattha sapadānaṁ piṇḍāya caranto pitu nivesane ābhidosikaṁ kummāsaṁ labhitvā taṁ amataṁ viya paribhuñjanto, pitarā nimantito svātanāya adhivāsetvā, dutiyadivase pitu nivesane piṇḍapātaṁ paribhuñjitvā alaṅkatapaṭiyatte itthāgārajane upagantvā ‘‘kīdisā nāma tā, ayyaputta, accharāyo, yāsaṁ tvaṁ hetu brahmacariyaṁ carasī’’tiādīni (ma. ni. 2.301) vatvā, palobhanakammaṁ kātuṁ āraddhe tassa adhippāyaṁ parivattetvā aniccatādipaṭisaṁyuttaṁ dhammaṁ kathento –",
  "atk-s0508a212:309": "769.",
  "atk-s0508a212:310": " ‘‘Passa cittakataṁ bimbaṁ, arukāyaṁ samussitaṁ;",
  "atk-s0508a212:311": "Āturaṁ bahusaṅkappaṁ, yassa natthi dhuvaṁ ṭhiti.",
  "atk-s0508a212:312": "770.",
  "atk-s0508a212:313": " ‘‘Passa cittakataṁ rūpaṁ, maṇinā kuṇḍalena ca;",
  "atk-s0508a212:314": "Aṭṭhiṁ tacena onaddhaṁ, saha vatthehi sobhati.",
  "atk-s0508a212:315": "771.",
  "atk-s0508a212:316": " ‘‘Alattakakatā pādā, mukhaṁ cuṇṇakamakkhitaṁ;",
  "atk-s0508a212:317": "Alaṁ bālassa mohāya, no ca pāragavesino.",
  "atk-s0508a212:318": "772.",
  "atk-s0508a212:319": " ‘‘Aṭṭhāpadakatā kesā, nettā añjanamakkhitā;",
  "atk-s0508a212:320": "Alaṁ bālassa mohāya, no ca pāragavesino.",
  "atk-s0508a212:321": "773.",
  "atk-s0508a212:322": " ‘‘Añjanīva navā cittā, pūtikāyo alaṅkato;",
  "atk-s0508a212:323": "Alaṁ bālassa mohāya, no ca pāragavesino.",
  "atk-s0508a212:324": "774.",
  "atk-s0508a212:325": " ‘‘Odahi migavo pāsaṁ, nāsadā vāguraṁ migo;",
  "atk-s0508a212:326": "Bhutvā nivāpaṁ gacchāma, kandante migabandhake.",
  "atk-s0508a212:327": "775.",
  "atk-s0508a212:328": " ‘‘Chinno pāso migavassa, nāsadā vāguraṁ migo;",
  "atk-s0508a212:329": "Bhutvā nivāpaṁ gacchāma, socante migaluddake’’ti. – imā gāthā abhāsi;",
  "atk-s0508a212:330": "Tattha cittakatanti cittaṁ kataṁ cittakataṁ, vatthābharaṇamālādīhi vicittaṁ katanti attho. Bimbanti dīghādibhāvena yuttaṭṭhānesu dīghādīhi aṅgapaccaṅgehi maṇḍitaṁ attabhāvaṁ. Arukāyanti navannaṁ vaṇamukhānaṁ lomakūpānañca vasena vissandamānaasuciṁ, sabbaso ca arubhūtaṁ vaṇabhūtaṁ arūnaṁ vā kāyaṁ. Samussitanti tīhi aṭṭhisatehi samussitaṁ. Āturanti sabbakālaṁ iriyāpathantarādīhi pariharitabbatāya niccaṁ gilānaṁ. Bahusaṅkappanti bālajanena abhūtaṁ āropetvā bahudhā saṅkappitabbaṁ. Yassa natthi dhuvaṁ ṭhitīti yassa kāyassa dhuvabhāvo ṭhitisabhāvo natthi, ekaṁsato bhedanavikiraṇaviddhaṁsanadhammoyeva. Taṁ passāti samīpe ṭhitaṁ janaṁ, attānameva vā sandhāya vadati.",
  "atk-s0508a212:331": "Rūpanti sarīraṁ. Sarīrampi hi ‘‘aṭṭhiñca paṭicca, nhāruñca paṭicca, maṁsañca paṭicca, cammañca paṭicca, ākāso parivārito ‘rūpantveva saṅkhaṁ gacchatī’’tiādīsu (ma. ni. 1.306) rūpanti vuccati. Maṇinā kuṇḍalena cāti sīsūpagādiābharaṇagatena maṇinā kuṇḍalena cittakataṁ. Aṭṭhiṁ tacena onaddhanti allacammena pariyonaddhaṁ atirekatisatapabhedaṁ aṭṭhiṁ passāti yojanā. Kuṇḍalena cāti ca-saddena sesābharaṇālaṅkāre saṅgaṇhāti. Saha vatthehi sobhatīti tayidaṁ rūpaṁ maṇinā cittakatampi vatthehi paṭicchāditameva sobhati, na apaṭicchāditanti attho. Ye pana ‘‘aṭṭhitacenā’’ti paṭhanti, tesaṁ aṭṭhitacenaṁ onaddhaṁ sobhati, onaddhattā aṭṭhitacenāti attho.",
  "atk-s0508a212:332": "Alattakakatāti alattakena katarañjanā lākhāya saṁrañjitā. Pādāti caraṇā. Mukhaṁ cuṇṇakamakkhitanti mukhaṁ cuṇṇakena makkhitaṁ, yaṁ maṇḍanamanuyuttā sāsapakakkena mukhapīḷakādīni haritvā loṇamattikāya duṭṭhalohitaṁ haritvā mukhacuṇṇakavilepanaṁ karonti, taṁ sandhāya vuttaṁ. Alanti bālassa andhaputhujjanassa noca pāragavesino vaṭṭābhiratassa mohāya sammohanāya samatthaṁ tassa cittaṁ mohetuṁ pariyattaṁ, pāragavesino pana vivaṭṭābhiratassa no alaṁ na pariyattaṁ.",
  "atk-s0508a212:333": "Aṭṭhāpadakatāti aṭṭhapadākārena katā sañcitā purimabhāge kese kappetvā nalāṭassa paṭicchādanavasena katā kesaracanā aṭṭhapadaṁ nāma, yaṁ ‘‘alaka’’ntipi vuccati. Nettā añjanamakkhitāti ubhopi nayanāni anto dvīsu antesu ca yathā añjanacchāyā dissati, evaṁ añjitañjanāni.",
  "atk-s0508a212:334": "Añjanīva navā cittā, pūtikāyo alaṅkatoti yathā añjanī añjananāḷikā navā abhinavā mālākammamakaradantādivasena cittā bahi maṭṭhā ujjalā dassanīyā, anto pana na dassanīyā hoti, evameva tāsaṁ kāyo nhānabbhañjanavatthālaṅkārehi alaṅkato bahi ujjalo, anto pana pūti nānappakāraasucīhi bharito tiṭṭhatīti attho.",
  "atk-s0508a212:335": "Odahīti oḍḍesi. Migavoti, migaluddako. Pāsanti, daṇḍavāguraṁ. Nāsadāti na saṅghaṭṭesi. Vāguranti pāsaṁ. Nivāpanti migānaṁ khādanatthāya khittaṁ tiṇādighāsaṁ. Upamā kho ayaṁ therena katā atthassa viññāpanāya. Ayañhettha attho – yathā migānaṁ māraṇatthāya daṇḍavāguraṁ oḍḍetvā tattha nivāpaṁ vikiriya migaluddake nilīne ṭhite tattheko javaparakkamasampanno cheko migo pāsaṁ aphusanto eva yathāsukhaṁ nivāpaṁ khāditvā, ‘‘vañcesi vata migo’’ti migaluddake viravante eva gacchati. Aparo migo balavā cheko javasampannova tattha gantvā nivāpaṁ khāditvā tattha tattha pāsaṁ chinditvā, ‘‘vañcesi vata migo, pāso chinno’’ti migaluddake socante eva gacchati, evaṁ mayampi pubbe puthujjanakāle mātāpitūhi āsajjanatthāya niyyādite bhoge bhuñjitvā tattha tattha asajjamānā nikkhantā. Idāni pana sabbaso chinnakilesā apāsā hutvā ṭhitā, tehi dinnabhojanaṁ bhuñjitvā tesu socantesu eva gacchāmāti.",
  "atk-s0508a212:336": "Evaṁ thero migaluddakaṁ viya mātāpitaro, hiraññasuvaṇṇaṁ itthāgārañca vāgurajālaṁ viya, attanā pubbe bhuttabhoge ca idāni bhuttabhojanañca nivāpatiṇaṁ viya, attānaṁ mahāmigaṁ viya ca katvā dasseti. Imā gāthā vatvā vehāsaṁ abbhuggantvā rañño korabyassa migājinauyyāne maṅgalasilāpaṭṭe nisīdi. Therassa kira pitā sattasu dvārakoṭṭhakesu aggaḷaṁ dāpetvā malle āṇāpesi ‘‘nikkhamituṁ mā detha, kāsāyāni apanetvā setakāni nivāsethā’’ti, tasmā thero ākāsena agamāsi. Atha rājā korabyo therassa tattha nisinnabhāvaṁ sutvā taṁ upasaṅkamitvā sammodanīyaṁ kathaṁ sāraṇīyaṁ vītisāretvā ‘‘idha, bho raṭṭhapāla, pabbajanto byādhipārijuññaṁ vā jarābhogañātipārijuññaṁ vā patto pabbajati. Tvaṁ pana kiñcipi pārijuññaṁ anupagato eva kasmā pabbajito’’ti pucchi. Athassa thero, ‘‘upaniyyati loko addhuvo, atāṇo loko anabhissaro, assako loko sabbaṁ pahāya gamanīyaṁ, ūno loko atitto taṇhādāso’’ti (ma. ni. 2.305) imesaṁ catunnaṁ dhammuddesānaṁ attānaṁ vivittabhāvaṁ kathetvā tassā desanāya anugītiṁ kathento –",
  "atk-s0508a212:337": "776.",
  "atk-s0508a212:338": " ‘‘Passāmi loke sadhane manusse, laddhāna vittaṁ na dadanti mohā;",
  "atk-s0508a212:339": "Luddhā dhanaṁ sannicayaṁ karonti, bhiyyova kāme abhipatthayanti.",
  "atk-s0508a212:340": "777.",
  "atk-s0508a212:341": " ‘‘Rājā pasayhappathaviṁ vijetvā, sasāgarantaṁ mahimāvasanto;",
  "atk-s0508a212:342": "Oraṁ samuddassa atittarūpo, pāraṁ samuddassapi patthayetha.",
  "atk-s0508a212:343": "778.",
  "atk-s0508a212:344": " ‘‘Rājā ca aññe ca bahū manussā, avītataṇhā maraṇaṁ upenti;",
  "atk-s0508a212:345": "Ūnāva hutvāna jahanti dehaṁ, kāmehi lokamhi na hatthi titti.",
  "atk-s0508a212:346": "779.",
  "atk-s0508a212:347": " ‘‘Kandanti naṁ ñātī pakiriya kese, ‘aho vatā no amarā’ti cāhu;",
  "atk-s0508a212:348": "Vatthena naṁ pārutaṁ nīharitvā, citaṁ samodhāya tato ḍahanti.",
  "atk-s0508a212:349": "780.",
  "atk-s0508a212:350": " ‘‘So ḍayhati sūlehi tujjamāno, ekena vatthena pahāya bhoge;",
  "atk-s0508a212:351": "Na mīyamānassa bhavanti tāṇā, ñātī ca mittā atha vā sahāyā.",
  "atk-s0508a212:352": "781.",
  "atk-s0508a212:353": " ‘‘Dāyādakā tassa dhanaṁ haranti, satto pana gacchati yenakammaṁ;",
  "atk-s0508a212:354": "Na mīyamānaṁ dhanamanveti kiñci, puttā ca dārā ca dhanañca raṭṭhaṁ.",
  "atk-s0508a212:355": "782.",
  "atk-s0508a212:356": " ‘‘Na dīghamāyuṁ labhate dhanena, na cāpi vittena jaraṁ vihanti;",
  "atk-s0508a212:357": "Appaṁ hidaṁ jīvitamāhu dhīrā, asassataṁ vippariṇāmadhammaṁ.",
  "atk-s0508a212:358": "783.",
  "atk-s0508a212:359": " ‘‘Aḍḍhā daliddā ca phusanti phassaṁ, bālo ca dhīro ca tatheva phuṭṭho;",
  "atk-s0508a212:360": "Bālo hi bālyā vadhitova seti, dhīro ca no vedhati phassaphuṭṭho.",
  "atk-s0508a212:361": "784.",
  "atk-s0508a212:362": " ‘‘Tasmā hi paññāva dhanena seyyā, yāya vosānamidhādhigacchati;",
  "atk-s0508a212:363": "Abyositattā hi bhavābhavesu, pāpāni kammāni karoti mohā.",
  "atk-s0508a212:364": "785.",
  "atk-s0508a212:365": " ‘‘Upeti gabbhañca parañca lokaṁ, saṁsāramāpajja paramparāya;",
  "atk-s0508a212:366": "Tassappapañño abhisaddahanto, upeti gabbhañca parañca lokaṁ.",
  "atk-s0508a212:367": "786.",
  "atk-s0508a212:368": " ‘‘Coro yathā sandhimukhe gahīto, sakammunā haññati pāpadhammo;",
  "atk-s0508a212:369": "Evaṁ pajā pecca paramhi loke, sakammunā haññati pāpadhammo.",
  "atk-s0508a212:370": "787.",
  "atk-s0508a212:371": " ‘‘Kāmā hi citrā madhurā manoramā, virūparūpena mathenti cittaṁ;",
  "atk-s0508a212:372": "Ādīnavaṁ kāmaguṇesu disvā, tasmā ahaṁ pabbajitomhi rāja.",
  "atk-s0508a212:373": "788.",
  "atk-s0508a212:374": " ‘‘Dumapphalānīva patanti māṇavā, daharā ca vuḍḍhā ca sarīrabhedā;",
  "atk-s0508a212:375": "Etampi disvā pabbajitomhi rāja, apaṇṇakaṁ sāmaññameva seyyo.",
  "atk-s0508a212:376": "789.",
  "atk-s0508a212:377": " ‘‘Saddhāyāhaṁ pabbajito, upeto jinasāsane;",
  "atk-s0508a212:378": "Avañjhā mayhaṁ pabbajjā, anaṇo bhuñjāmi bhojanaṁ.",
  "atk-s0508a212:379": "790.",
  "atk-s0508a212:380": " ‘‘Kāme ādittato disvā, jātarūpāni satthato;",
  "atk-s0508a212:381": "Gabbhavokkantito dukkhaṁ, nirayesu mahabbhayaṁ.",
  "atk-s0508a212:382": "791.",
  "atk-s0508a212:383": " ‘‘Etamādīnavaṁ ñatvā, saṁvegaṁ alabhiṁ tadā;",
  "atk-s0508a212:384": "Sohaṁ viddho tadā santo, sampatto āsavakkhayaṁ.",
  "atk-s0508a212:385": "792.",
  "atk-s0508a212:386": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a212:387": "Ohito garuko bhāro, bhavanetti samūhatā.",
  "atk-s0508a212:388": "793.",
  "atk-s0508a212:389": " ‘‘Yassatthāya pabbajito, agārasmānagāriyaṁ;",
  "atk-s0508a212:390": "So me attho anuppatto, sabbasaṁyojanakkhayo’’ti. – imā gāthā avoca;",
  "atk-s0508a212:391": "Tattha passāmi loketi ahaṁ, mahārāja, imasmiṁ loke sadhane dhanasampanne aḍḍhe manusse passāmi, te pana laddhāna vittaṁ dhanaṁ labhitvā bhogasampattiyaṁ ṭhitā samaṇabrāhmaṇādīsu kassaci kiñcipi na dadanti. Kasmā? Mohā kammassakatāpaññāya abhāvato. Luddhā lobhābhibhūtā yathāladdhaṁ dhanaṁ sannicayaṁ sabbaso nicetabbaṁ nidhetabbaṁ karonti. Bhiyyova yathādhigatakāmato upari kāme kāmaguṇe ‘‘tathāhaṁ edise ca bhoge paṭilabheyya’’nti abhipatthayanti paccāsīsanti tajjañca vāyāmaṁ karonti.",
  "atk-s0508a212:392": "Bhiyyo kāmapatthanāya udāharaṇaṁ dassento ‘‘rājā’’tiādimāha. Tattha pasayhappathaviṁ vijetvāti attano vaṁsānugataṁ pathaviṁ balakkārena abhivijiya. Āvasantoti pasāsento. Oraṁ samuddassāti anavasesaṁ samuddassa orabhāgaṁ labhitvāpi tena atittarūpo pāraṁ samuddassa dīpantarampi patthayeyya.",
  "atk-s0508a212:393": "Avītataṇhāti avigatataṇhā. Ūnāvāti aparipuṇṇamanorathāva. Kāmehi lokamhi na hatthi tittīti taṇhāvipannānaṁ imasmiṁ loke vatthukāmehi titti nāma natthi.",
  "atk-s0508a212:394": "Kandanti nanti matapurisaṁ uddissa tassa guṇe kittentā kandanaṁ karonti. Aho vatā no amarāti cāhūti aho vata amhākaṁ ñātī amarā siyunti ca kathenti, gāthāsukhatthañhettha vatā-iti dīghaṁ katvā vuttaṁ.",
  "atk-s0508a212:395": "So ḍayhati sūlehi tujjamānoti so matasatto chavaḍāhakehi sammā jhāpetuṁ sūlehi tujjamāno. Tāṇāti parittāṇakarā.",
  "atk-s0508a212:396": "Yenakammanti yathākammaṁ. Dhananti dhanāyitabbaṁ yaṁkiñci vatthu. Puna dhananti hiraññasuvaṇṇaṁ sandhāya vadati.",
  "atk-s0508a212:397": "‘‘Na dīghamāyu’’ntiādinā kāmaguṇassa jarāya ca paṭikārābhāvaṁ vatvā puna tassa ekantikabhāvaṁ dassetuṁ ‘‘appaṁ hī’’tiādi vuttaṁ. Phusantīti aniṭṭhaphassaṁ phusanti pāpuṇanti, tattha aḍḍhadaliddatā akāraṇanti dasseti. Phassaṁ bālo ca dhīro ca tatheva phuṭṭhoti yathā bālo iṭṭhāniṭṭhasamphassaṁ phuṭṭho, tatheva dhīro iṭṭhāniṭṭhaphassaṁ phuṭṭho hoti, na ettha bālapaṇḍitānaṁ koci viseso. Ayaṁ pana viseso, bālo hi bālyā vadhitova setīti bālapuggalo kenaci dukkhadhammena phuṭṭho socanto kilamanto urattāḷiṁ kandanto bālabhāvena vadhito pīḷitova hutvā seti sayati. Ito cito ca āvaṭṭanto vivaṭṭanto virodhento vedhati phassaphuṭṭhoti dhīro pana paṇḍito dukkhasamphassena samphuṭṭho na vedhati kampanamattampi tassa na hotīti.",
  "atk-s0508a212:398": "Tasmāti yasmā bālapaṇḍitānaṁ lokadhamme edisī pavatti, tasmā hi paññāva dhanena seyyā, yāya vosānamidhādhigacchatīti paññāva dhanato pāsaṁsatarā, yāya paññāya vosānaṁ bhavassa pariyosānabhūtaṁ nibbānaṁ adhigacchati. Abyositattā hīti anadhigataniṭṭhattā. Bhavābhavesūti mahantāmahantesu bhavesu.",
  "atk-s0508a212:399": "Upeti gabbhañca parañca lokaṁ, saṁsāramāpajja paramparāyāti yo pāpāni katvā aparāparaṁ saṁsaraṇamāpajjitvā upeti gabbhañca parañca lokaṁ gabbhaseyyāya paralokuppattiyā ca na muccati, tassa pāpakammakārino puggalassa kiriyaṁ abhisaddahanto ‘‘attā ca me hotī’’ti pattiyāyanto aññopi appapañño bālo yathā paṭipajjitvā upeti gabbhañca parañca lokaṁ, na tato parimuccati.",
  "atk-s0508a212:400": "Coro yathāti yathā coro pāpadhammo gharasandhiṁ chindanto sandhimukhe ārakkhakapurisehi gahito sakammunā tena attano sandhicchedakammunā kāraṇabhūtena kasādīhi tāḷanādivasena haññati rājapurisehi bādhiyyati bajjhati ca. Evaṁ pajāti evamayaṁ sattaloko idha pāpāni karitvā pecca patvā tena kammunā paramhi loke nirayādīsu haññati, pañcavidhabandhanakammakāraṇādivasena bādhiyyati.",
  "atk-s0508a212:401": "Evametāhi ekādasahi gāthāhi yathārahaṁ cattāro dhammuddese pakāsetvā idāni kāmesu saṁsāre ca ādīnavaṁ disvā saddhāya attano pabbajitabhāvaṁ pabbajitakiccassa ca matthakappattiṁ vibhāvento ‘‘kāmā hī’’tiādimāha. Tattha kāmāti vatthukāmā manāpiyā rūpādayo dhammā, kilesakāmā sabbepi rāgappabhedā. Idha pana vatthukāmā veditabbā. Te hi rūpādivasena anekappakāratāya citrā. Lokassādavasena iṭṭhākāratāya madhurā. Bālaputhujjanānaṁ manaṁ ramentīti manoramā. Virūparūpenāti vividharūpena, anekavidhasabhāvenāti attho. Te hi rūpādivasena citrā, nīlādivasena vividharūpā. Evaṁ tena virūparūpena tathā tathā assādaṁ dassetvā mathenti cittaṁ pabbajjāya abhiramituṁ na dentīti iminā appassādabahudukkhatādinā ādīnavaṁ kāmaguṇesu disvā tasmā taṁnimittaṁ ahaṁ pabbajito amhi. Dumapphalāni pakkakāle aparipakkakāle ca yattha katthaci parūpakkamato sarasato vā patanti, evaṁ sattā daharā ca vuḍḍhā ca sarīrassa bhedā patantiyeva. Etampi disvāti evaṁ aniccatampi paññācakkhunā disvā, na kevalaṁ appassādatāditāya ādīnavamevāti adhippāyo. Apaṇṇakanti aviraddhanakaṁ sāmaññameva samaṇabhāvova seyyo uttaritaro.",
  "atk-s0508a212:402": "Saddhāyāti kammaṁ kammaphalaṁ buddhasubuddhataṁ dhammasudhammataṁ saṅghasuppaṭipattiñca saddahitvā. Upetojinasāsaneti satthu sāsane sammāpaṭipattiṁ upagato. Avañjhā mayhaṁ pabbajjā arahattassa adhigatattā. Tato eva anaṇo bhuñjāmi bhojanaṁ nikkilesavasena sāmibhāvato sāmiparibhogena paribhuñjanato.",
  "atk-s0508a212:403": "Kāme ādittato disvāti vatthukāme kilesakāme ca ekādasahi aggīhi ādittabhāvato disvā. Jātarūpāni satthatoti katākatappabhedā sabbasuvaṇṇavikatiyo anatthāvahatāya nisitasatthato. Gabbhavokkantito dukkhanti gabbhavokkantito paṭṭhāya sabbasaṁsārapavattidukkhaṁ. Nirayesu mahabbhayanti saussadesu aṭṭhasu mahānirayesu labbhamānaṁ mahābhayañca sabbattha disvāti yojanā.",
  "atk-s0508a212:404": "Etamādīnavaṁ ñatvāti etaṁ kāmānaṁ ādittatādiṁ saṁsāre ādīnavaṁ dosaṁ ñatvā. Saṁvegaṁ alabhiṁ tadāti tasmiṁ satthu santike dhammassa sutakāle bhavādike saṁvegaṁ alatthaṁ. Viddho tadā santoti tasmiṁ gahaṭṭhakāle rāgasallādīhi viddho samāno idāni satthu sāsanaṁ āgamma sampatto āsavakkhayaṁ, viddho vā cattāri saccāni, paṭividdhoti attho. Sesaṁ antarantarādīsu vuttattā suviññeyyameva.",
  "atk-s0508a212:405": "Evaṁ thero rañño korabyassa dhammaṁ desetvā satthu santikameva gato. Satthā ca aparabhāge ariyagaṇamajjhe nisinno theraṁ saddhāpabbajitānaṁ aggaṭṭhāne ṭhapesīti.",
  "atk-s0508a212:406": "Raṭṭhapālattheragāthāvaṇṇanā niṭṭhitā.",
  "atk-s0508a212:407": "5. Mālukyaputtattheragāthāvaṇṇanā",
  "atk-s0508a212:408": "Rūpaṁdisvā sati muṭṭhātiādikā āyasmato mālukyaputtassa gāthā. Imassa āyasmato vatthu heṭṭhā chakkanipāte (theragā. 399 ādayo) vuttameva. Tā pana gāthā therena arahatte patiṭṭhitena ñātīnaṁ dhammadesanāvasena bhāsitā. Idha pana puthujjanakāle ‘‘sādhu me, bhante, bhagavā saṁkhittena dhammaṁ desetū’’ti yācitena satthārā ‘‘taṁ kiṁ maññasi, mālukyaputta, ye te cakkhuviññeyyā rūpā adiṭṭhā adiṭṭhapubbā, na ca passasi, na ca te hoti passeyyanti, atthi te tattha chando vā rāgo vā pemaṁ vā’’ti? ‘‘No hetaṁ, bhante’’. ‘‘Ye te sotaviññeyyā saddā…pe… ghāna…jivhā…kāya…manoviññeyyā dhammā aviññātā aviññātapubbā, na ca vijānāsi, na ca te hoti vijāneyyanti, atthi te tattha chando vā rāgo vā pemaṁ vā’’ti? ‘‘No hetaṁ, bhante’’. ‘‘Ettha ca te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṁ bhavissati, sute sutamattaṁ, mute mutamattaṁ, viññāte viññātamattaṁ bhavissati. Yato kho te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṁ, sute sutamattaṁ, mute mutamattaṁ, viññāte viññātamattaṁ bhavissati, tato tvaṁ, mālukyaputta, na tena. Yato tvaṁ, mālukyaputta, na tena, tato tvaṁ, mālukyaputta, na tattha. Yato tvaṁ, mālukyaputta, na tattha, tato tvaṁ, mālukyaputta, nevidha na huraṁ na ubhayamantarena, esevanto dukkhassā’’ti (saṁ. ni. 4.95). Saṁkhittena dhamme desite tassa dhammassa sādhukaṁ uggahitabhāvaṁ pakāsentena –",
  "atk-s0508a212:409": "794.",
  "atk-s0508a212:410": " ‘‘Rūpaṁ disvā sati muṭṭhā, piyaṁ nimittaṁ manasi karoto;",
  "atk-s0508a212:411": "Sārattacitto vedeti, tañca ajjhosa tiṭṭhati.",
  "atk-s0508a212:412": "795.",
  "atk-s0508a212:413": " ‘‘Tassa vaḍḍhanti vedanā, anekā rūpasambhavā;",
  "atk-s0508a212:414": "Abhijjhā ca vihesā ca, cittamassūpahaññati;",
  "atk-s0508a212:415": "Evamācinato dukkhaṁ, ārā nibbāna vuccati.",
  "atk-s0508a212:416": "796.",
  "atk-s0508a212:417": " ‘‘Saddaṁ sutvā sati muṭṭhā, piyaṁ nimittaṁ manasi karoto;",
  "atk-s0508a212:418": "Sārattacitto vedeti, tañca ajjhosa tiṭṭhati.",
  "atk-s0508a212:419": "797.",
  "atk-s0508a212:420": " ‘‘Tassa vaḍḍhanti vedanā, anekā saddasambhavā;",
  "atk-s0508a212:421": "Abhijjhā ca vihesā ca, cittamassūpahaññati;",
  "atk-s0508a212:422": "Evamācinato dukkhaṁ, ārā nibbāna vuccati.",
  "atk-s0508a212:423": "798.",
  "atk-s0508a212:424": " ‘‘Gandhaṁ ghatvā sati muṭṭhā, piyaṁ nimittaṁ manasi karoto;",
  "atk-s0508a212:425": "Sārattacitto vedeti, tañca ajjhosa tiṭṭhati.",
  "atk-s0508a212:426": "799.",
  "atk-s0508a212:427": " ‘‘Tassa vaḍḍhanti vedanā, anekā gandhasambhavā;",
  "atk-s0508a212:428": "Abhijjhā ca vihesā ca, cittamassūpahaññati;",
  "atk-s0508a212:429": "Evamācinato dukkhaṁ, ārā nibbāna vuccati.",
  "atk-s0508a212:430": "800.",
  "atk-s0508a212:431": " ‘‘Rasaṁ bhotvā sati muṭṭhā, piyaṁ nimittaṁ manasi karoto;",
  "atk-s0508a212:432": "Sārattacitto vedeti, tañca ajjhosa tiṭṭhati.",
  "atk-s0508a212:433": "801.",
  "atk-s0508a212:434": " ‘‘Tassa vaḍḍhanti vedanā, anekā rasasambhavā;",
  "atk-s0508a212:435": "Abhijjhā ca vihesā ca, cittamassūpahaññati;",
  "atk-s0508a212:436": "Evamācinato dukkhaṁ, ārā nibbāna vuccati.",
  "atk-s0508a212:437": "802.",
  "atk-s0508a212:438": " ‘‘Phassaṁ phussa sati muṭṭhā, piyaṁ nimittaṁ manasi karoto;",
  "atk-s0508a212:439": "Sārattacitto vedeti, tañca ajjhosa tiṭṭhati.",
  "atk-s0508a212:440": "803.",
  "atk-s0508a212:441": " ‘‘Tassa vaḍḍhanti vedanā, anekā phassasambhavā;",
  "atk-s0508a212:442": "Abhijjhā ca vihesā ca, cittamassūpahaññati;",
  "atk-s0508a212:443": "Evamācinato dukkhaṁ, ārā nibbāna vuccati.",
  "atk-s0508a212:444": "804.",
  "atk-s0508a212:445": " ‘‘Dhammaṁ ñatvā sati muṭṭhā, piyaṁ nimittaṁ manasi karoto;",
  "atk-s0508a212:446": "Sārattacitto vedeti, tañca ajjhosa tiṭṭhati.",
  "atk-s0508a212:447": "805.",
  "atk-s0508a212:448": " ‘‘Tassa vaḍḍhanti vedanā, anekā dhammasambhavā;",
  "atk-s0508a212:449": "Abhijjhā ca vihesā ca, cittamassūpahaññati;",
  "atk-s0508a212:450": "Evamācinato dukkhaṁ, ārā nibbāna vuccati.",
  "atk-s0508a212:451": "806.",
  "atk-s0508a212:452": " ‘‘Na so rajjati rūpesu, rūpaṁ disvā paṭissato;",
  "atk-s0508a212:453": "Virattacitto vedeti, tañca nājjhosa tiṭṭhati.",
  "atk-s0508a212:454": "807.",
  "atk-s0508a212:455": " ‘‘Yathāssa passato rūpaṁ, sevato cāpi vedanaṁ;",
  "atk-s0508a212:456": "Khīyati nopacīyati, evaṁ so caratī sato;",
  "atk-s0508a212:457": "Evaṁ apacinato dukkhaṁ, santike nibbāna vuccati.",
  "atk-s0508a212:458": "808.",
  "atk-s0508a212:459": " ‘‘Na so rajjati saddesu, saddaṁ sutvā paṭissato;",
  "atk-s0508a212:460": "Virattacitto vedeti, tañca nājjhosa tiṭṭhati.",
  "atk-s0508a212:461": "809.",
  "atk-s0508a212:462": " ‘‘Yathāssa suṇato saddaṁ, sevato cāpi vedanaṁ;",
  "atk-s0508a212:463": "Khīyati nopacīyati, evaṁ so caratī sato;",
  "atk-s0508a212:464": "Evaṁ apacinato dukkhaṁ, santike nibbāna vuccati.",
  "atk-s0508a212:465": "810.",
  "atk-s0508a212:466": " ‘‘Na so rajjati gandhesu, gandhaṁ ghatvā paṭissato;",
  "atk-s0508a212:467": "Virattacitto vedeti, tañca nājjhosa tiṭṭhati.",
  "atk-s0508a212:468": "811.",
  "atk-s0508a212:469": " ‘‘Yathāssa ghāyato gandhaṁ, sevato cāpi vedanaṁ;",
  "atk-s0508a212:470": "Khīyati nopacīyati, evaṁ so caratī sato;",
  "atk-s0508a212:471": "Evaṁ apacinato dukkhaṁ, santike nibbāna vuccati.",
  "atk-s0508a212:472": "812.",
  "atk-s0508a212:473": " ‘‘Na so rajjati rasesu, rasaṁ bhotvā paṭissato;",
  "atk-s0508a212:474": "Virattacitto vedeti, tañca nājjhosa tiṭṭhati.",
  "atk-s0508a212:475": "813.",
  "atk-s0508a212:476": " ‘‘Yathāssa sāyato rasaṁ, sevato cāpi vedanaṁ;",
  "atk-s0508a212:477": "Khīyati nopacīyati, evaṁ so caratī sato;",
  "atk-s0508a212:478": "Evaṁ apacinato dukkhaṁ, santike nibbāna vuccati.",
  "atk-s0508a212:479": "814.",
  "atk-s0508a212:480": " ‘‘Na so rajjati phassesu, phassaṁ phussa paṭissato;",
  "atk-s0508a212:481": "Virattacitto vedeti, tañca nājjhosa tiṭṭhati.",
  "atk-s0508a212:482": "815.",
  "atk-s0508a212:483": " ‘‘Yathāssa phusato phassaṁ, sevato cāpi vedanaṁ;",
  "atk-s0508a212:484": "Khīyati nopacīyati, evaṁ so caratī sato;",
  "atk-s0508a212:485": "Evaṁ apacinato dukkhaṁ, santike nibbāna vuccati.",
  "atk-s0508a212:486": "816.",
  "atk-s0508a212:487": " ‘‘Na so rajjati dhammesu, dhammaṁ ñatvā paṭissato;",
  "atk-s0508a212:488": "Virattacitto vedeti, tañca nājjhosa tiṭṭhati.",
  "atk-s0508a212:489": "817.",
  "atk-s0508a212:490": " ‘‘Yathāssa vijānato dhammaṁ, sevato cāpi vedanaṁ;",
  "atk-s0508a212:491": "Khīyati nopacīyati, evaṁ so caratī sato;",
  "atk-s0508a212:492": "Evaṁ apacinato dukkhaṁ, santike nibbāna vuccatī’’ti. –",
  "atk-s0508a212:493": "Imā gāthā abhāsi.",
  "atk-s0508a212:494": "Tattha rūpaṁ disvāti cakkhuviññeyyaṁ rūpaṁ cakkhudvārena upalabhitvā. Sati muṭṭhā, piyaṁ nimittaṁ manasi karototi tasmiṁ rūpe diṭṭhamatte eva aṭṭhatvā subhanimittaṁ manasi karoto subhākāraggahaṇavasena ayoniso manasi karoto sati muṭṭhā hoti. Tathā ca sati sārattacitto vedeti taṁ rūpārammaṇaṁ ratto, giddho, gadhito hutvā anubhavati, assādeti, abhinandati. Tathābhūto ca tañca ajjhosa tiṭṭhatīti tañca rūpārammaṇaṁ ajjhosāya ‘‘sukhaṁ sukha’’nti abhinivissa gilitvā pariniṭṭhāpetvā tiṭṭhati.",
  "atk-s0508a212:495": "Tassa vaḍḍhanti vedanā, anekā rūpasambhavāti tassa evarūpassa puggalassa rūpasambhavā rūpārammaṇā sukhādibhedena anekā vedanā kilesuppattihetubhūtā vaḍḍhanti. Abhijjhā ca vihesā ca, cittamassūpahaññatīti piyarūpe sārajjanavasena uppajjamānāya abhijjhāya, apiyarūpe byāpajjanavasena piyarūpasseva vipariṇāmaññathābhāvāya uppajjamānāya sokādilakkhaṇāya vihesāya ca assa puggalassa cittaṁ upahaññati bādhīyati. Evamācinato dukkhanti vuttākārena taṁ taṁ vedanassādavasena bhavābhisaṅkhāraṁ ācinato vaṭṭadukkhaṁ pavattati. Tenāha bhagavā – ‘‘vedanāpaccayā taṇhā…pe… dukkhakkhandhassa samudayo hotī’’ti (vibha. 225; saṁ. ni. 2.1). Tathābhūtassa ārā ārakā dūre nibbānaṁ vuccati, tassa taṁ dullabhanti attho. Saddaṁ sutvātiādigāthāsupi vuttanayeneva attho veditabbo. Tattha ghatvāti ghāyitvā. Bhotvāti sāyitvā. Phussāti phusitvā. Dhammaṁ ñatvāti dhammārammaṇaṁ vijānitvā.",
  "atk-s0508a212:496": "Evaṁ chadvāragocare sārajjantassa vaṭṭaṁ dassetvā idāni tattha virajjantassa vivaṭṭaṁ dassento ‘‘na so rajjati rūpesū’’tiādimāha. Tattha na so rajjati rūpesu, rūpaṁ disvā paṭissatoti yo puggalo rūpaṁ disvā āpāthagataṁ rūpārammaṇaṁ cakkhudvārikena viññāṇasantānena gahetvā catusampajaññavasena sampajānakāritāya paṭissato hoti, so rūpārammaṇesu na rajjati rāgaṁ na janeti, aññadatthu virattacitto vedeti, rūpārammaṇamhi samudayādito yathābhūtaṁ pajānanto nibbindati, nibbindanto taṁ tatthuppannavedanañca virattacitto vedeti, tathābhūto ca tañca najjhosa tiṭṭhatīti taṁ rūpārammaṇaṁ sammadeva virattacittatāya ajjhosāya na tiṭṭhati ‘‘etaṁ mama, esohamasmi, eso me attā’’ti taṇhāmānadiṭṭhivasena nābhinivisati.",
  "atk-s0508a212:497": "Yathāssa passato rūpanti assa yogino yathā tattha abhijjhādayo nappavattanti, evaṁ aniccādito rūpaṁ passantassa. Sevato cāpi vedananti taṁ ārabbha uppannaṁ vedanaṁ taṁsampayuttadhamme ca gocarasevanāya sevato cāpi. Khīyatīti sabbaṁ kilesavaṭṭaṁ parikkhayaṁ pariyādānaṁ gacchati. Nopacīyatīti na upaciyati na ācayaṁ gacchati. Evaṁ so caratī satoti evaṁ kilesāpanayanapaṭipattiyā sato sampajāno hutvā carati, viharati. Evaṁ apacinato dukkhanti vuttanayena apacayagāminiyā maggapaññāya sakalaṁ vaṭṭadukkhaṁ apacinantassa. Santike nibbāna vuccatīti saupādisesaanupādisesanibbānadhātusamīpe evāti vuccati asaṅkhatāya dhātuyā sacchikatattā. Na so rajjati saddesūtiādīsupi imināva nayena attho veditabbo.",
  "atk-s0508a212:498": "Evaṁ thero imāhi gāthāhi satthu ovādassa attanā upadhāritabhāvaṁ pavedetvā uṭṭhāyāsanā satthāraṁ vanditvā gato nacirasseva vipassanaṁ vaḍḍhetvā arahattaṁ pāpuṇīti.",
  "atk-s0508a212:499": "Mālukyaputtattheragāthāvaṇṇanā niṭṭhitā.",
  "atk-s0508a212:500": "6. Selattheragāthāvaṇṇanā",
  "atk-s0508a212:501": "Paripuṇṇakāyotiādikā āyasmato selattherassa gāthā. Kā uppatti? Ayaṁ kira padumuttarabhagavato kāle kulagehe nibbattitvā viññutaṁ patto gaṇapāmokkho hutvā tīṇi purisasatāni samādapetvā tehi saddhiṁ satthu gandhakuṭiṁ kāretvā katapariyositāya gandhakuṭiyā sabhikkhusaṅghassa bhagavato mahādānaṁ pavattetvā satthāraṁ bhikkhū ca ticīvarena acchādesi. So tena puññakammena ekaṁ buddhantaraṁ devaloke eva vasitvā tato cuto devamanussesu saṁsaranto imasmiṁ buddhuppāde aṅguttarāpesu āpaṇe nāma brāhmaṇagāme brāhmaṇakule nibbattitvā seloti laddhanāmo ahosi. So vayappatto tīsu vedesu, brāhmaṇasippesu ca nipphattiṁ gantvā tīṇi māṇavakasatāni mante vācento āpaṇe paṭivasati. Tena ca samayena satthā sāvatthito nikkhamitvā aḍḍhateḷasahi bhikkhusatehi saddhiṁ aṅguttarāpesu cārikaṁ caranto selassa, antevāsikānañca ñāṇaparipākaṁ disvā aññatarasmiṁ vanasaṇḍe viharati. Atha keṇiyo nāma jaṭilo satthu āgamanaṁ sutvā tattha gantvā saddhiṁ bhikkhusaṅghena satthāraṁ svātanāya nimantetvā sake assame pahūtaṁ khādanīyaṁ bhojanīyaṁ paṭiyādeti. Tasmiñca samaye selo brāhmaṇo saddhiṁ tīhi māṇavakasatehi jaṅghāvihāraṁ anuvicaranto keṇiyassa assamaṁ pavisitvā jaṭile kaṭṭhaphālanuddhanasampādanādinā dānūpakaraṇaṁ sajjente disvā, ‘‘kiṁ nu kho te, keṇiya, mahāyañño paccupaṭṭhito’’tiādiṁ pucchitvā tena ‘‘buddho bhagavā mayā svātanāya nimantito’’ti vutte ‘‘buddho’’ti vacanaṁ sutvāva haṭṭho udaggo pītisomanassajāto tāvadeva māṇavakehi saddhiṁ satthāraṁ upasaṅkamitvā katapaṭisanthāro ekamantaṁ nisinno bhagavato kāye bāttiṁsamahāpurisalakkhaṇāni disvā ‘‘imehi lakkhaṇehi samannāgato rājā vā hoti cakkavattī, buddho vā loke vivaṭṭacchado, ayaṁ pana pabbajito, no ca kho naṁ jānāmi ‘buddho vā, no vā’, sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ ‘ye te bhavanti arahanto sammāsambuddhā , te sake vaṇṇe bhaññamāne attānaṁ pātukarontī’ti asammāsambuddho hi sammukhe ṭhatvā buddhaguṇehi abhitthavīyamāno sārajjati maṅkubhāvaṁ āpajjati avesārajjappattatāya ananuyogakkhamattā, yaṁnūnāhaṁ samaṇaṁ gotamaṁ sammukhā sāruppāhi gāthāhi abhitthaveyya’’nti evaṁ pana cintetvā –",
  "atk-s0508a212:502": "818.",
  "atk-s0508a212:503": " ‘‘Paripuṇṇakāyo suruci, sujāto cārudassano;",
  "atk-s0508a212:504": "Suvaṇṇavaṇṇosi bhagavā, susukkadāṭhosi vīriyavā.",
  "atk-s0508a212:505": "819.",
  "atk-s0508a212:506": " ‘‘Narassa hi sujātassa, ye bhavanti viyañjanā;",
  "atk-s0508a212:507": "Sabbe te tava kāyasmiṁ, mahāpurisalakkhaṇā.",
  "atk-s0508a212:508": "820.",
  "atk-s0508a212:509": " ‘‘Pasannanetto sumukho, brahā uju patāpavā;",
  "atk-s0508a212:510": "Majjhe samaṇasaṅghassa, ādiccova virocasi.",
  "atk-s0508a212:511": "821.",
  "atk-s0508a212:512": " ‘‘Kalyāṇadassano bhikkhu, kañcanasannibhattaco;",
  "atk-s0508a212:513": "Kiṁ te samaṇabhāvena, evaṁ uttamavaṇṇino.",
  "atk-s0508a212:514": "822.",
  "atk-s0508a212:515": " ‘‘Rājā arahasi bhavituṁ, cakkavattī rathesabho;",
  "atk-s0508a212:516": "Cāturanto vijitāvī, jambusaṇḍassa issaro.",
  "atk-s0508a212:517": "823.",
  "atk-s0508a212:518": " ‘‘Khattiyā bhogī rājāno, anuyantā bhavanti te;",
  "atk-s0508a212:519": "Rājābhirājā manujindo, rajjaṁ kārehi gotamā’’ti. –",
  "atk-s0508a212:520": "Chahi gāthāhi bhagavantaṁ abhitthavi.",
  "atk-s0508a212:521": "Tattha paripuṇṇakāyoti abhibyattarūpānaṁ dvattiṁsāya mahāpurisalakkhaṇānaṁ paripuṇṇatāya ahīnaṅgapaccaṅgatāya ca paripuṇṇasarīro. Surucīti sundarasarīrappabho. Sujātoti ārohapariṇāhasampattiyā, saṇṭhānasampattiyā ca sunibbatto. Cārudassanoti sucirampi passantānaṁ atittijanakaṁ appaṭikkūlaṁ ramaṇīyaṁ cāru eva dassanaṁ assāti cārudassano. Keci panāhu ‘‘cārudassanoti sundaranetto’’ti. Suvaṇṇavaṇṇoti suvaṇṇasadisavaṇṇo. Asīti bhavasi, idaṁ padaṁ ‘‘paripuṇṇakāyo asī’’tiādinā sabbapadehi yojetabbaṁ. Susukkadāṭhoti suṭṭhu sukkadāṭho. Bhagavato hi dāṭhāhi candakiraṇā viya dhavalarasmiyo niccharanti. Vīriyavāti vīriyapāramīpāripūriyā caturaṅgasamannāgatavīriyādhiṭṭhānato catubbidhassa sammappadhānassa sampattiyā ca atisayayutto.",
  "atk-s0508a212:522": "Narassa hi sujātassāti samatiṁsāya pāramīnaṁ, ariyassa vā cakkavattīvattassa paripūritattā suṭṭhu sammadeva jātassa narassa, mahāpurisassāti attho. Sabbe teti ye mahāpurisabhāvaṁ loke aggapuggalabhāvaṁ byañjayantīti byañjanāti laddhavohārasuppatiṭṭhitapādatādibāttiṁsamahāpurisalakkhaṇasaṅkhātā tambanakhatuṅganakhatādiasītianubyañjanasaṅkhātā ca rūpaguṇā, te anavasesā, tava kāyasmiṁ santīti vacanaseso.",
  "atk-s0508a212:523": "Mahāpurisalakkhaṇāti pubbe vuttabyañjanāneva vacanantarena nigamento āha.",
  "atk-s0508a212:524": "Idāni tesu lakkhaṇesu attanā abhirucitehi lakkhaṇehi bhagavantaṁ thomento ‘‘pasannanetto’’tiādimāha. Bhagavā hi pañca vaṇṇapasādasampattiyā pasannanetto. Paripuṇṇacandamaṇḍalasadisamukhatāya sumukho. Ārohapariṇāhasampattiyā brahā. Brahmujugattatāya uju. Jutimantatāya patāpavā.",
  "atk-s0508a212:525": "Idāni tameva patāpavantataṁ ādiccūpamāya vibhāvento ‘‘majjhe samaṇasaṅghassā’’tiādimāha. Tattha ādiccova virocasīti yathā ādicco uggacchanto sabbaṁ tamagataṁ vidhametvā ālokaṁ karonto virocati, evaṁ tvampi anto ceva bahi ca sabbaṁ avijjātamaṁ viddhaṁsetvā ñāṇālokaṁ karonto virocasi.",
  "atk-s0508a212:526": "Dassanīyarūpatāya aṅgīgatānaṁ dassanasampattīnaṁ āvahanato, kalyāṇehi pañcahi dassanehi samannāgatattā ca kalyāṇadassano. Uttamavaṇṇinoti uttamavaṇṇasampannassa.",
  "atk-s0508a212:527": "Cakkavattīti cakkaratanaṁ vatteti, catūhi sampatticakkehi vatteti, tehi ca pare vatteti. Parahitāya iriyāpathacakkānaṁ vatto etasmiṁ atthīti cakkavattī. Atha vā catūhi acchariyadhammehi ca saṅgahavatthūhi ca samannāgamena parehi anabhibhavanīyassa āṇācakkassa vatto etasmiṁ atthītipi cakkavattī. Rathesabhoti rathikesu ājānīyausabhapuriso, mahārathikoti attho. Cāturantoti catusamuddantāya pathaviyā issaro. Vijitāvīti vijitavijayo. Jambusaṇḍassāti jambudīpassa, pākaṭena hi issariyāni dassento evamāha. Cakkavattī pana saparittadīpānaṁ catunnampi mahādīpānaṁ issarova.",
  "atk-s0508a212:528": "Khattiyāti jātikhattiyā. Bhogīti bhogiyā. Rājānoti ye keci rajjaṁ kārentā. Anuyantāti anugāmino sevakā. Rājābhirājāti rājūnaṁ pūjanīyo rājā hutvā, cakkavattīti adhippāyo. Manujindoti manussādhipati, manussānaṁ paramissaroti attho.",
  "atk-s0508a212:529": "Evaṁ selena vutte bhagavā ‘‘ye te bhavanti arahanto sammāsambuddhā, te sake vaṇṇe bhaññamāne attānaṁ pātukarontī’’ti imaṁ selassa manorathaṁ pūrento –",
  "atk-s0508a212:530": "824.",
  "atk-s0508a212:531": " ‘‘Rājāhamasmi sela, (selāti bhagavā) dhammarājā anuttaro;",
  "atk-s0508a212:532": "Dhammena cakkaṁ vattemi, cakkaṁ appaṭivattiya’’nti. – imaṁ gāthamāha;",
  "atk-s0508a212:533": "Tatrāyaṁ adhippāyo – yaṁ maṁ tvaṁ, sela, yācasi, ‘‘rājā arahasi bhavituṁ cakkavattī’’ti, ettha appossukko hohi, rājāhamasmi, sati ca rājatte yathā añño rājā samānopi yojanasataṁ vā anusāsati, dve tīṇi cattāri pañca yojanasatāni vā yojanasahassaṁ vā cakkavattī hutvāpi catudīpapariyantamattaṁ vā, nāhamevaṁ paricchinnavisayo. Ahañhi dhammarājā anuttaro bhavaggato avīcipariyantaṁ katvā tiriyaṁ aparimeyyalokadhātuyo anusāsāmi. Yāvatā hi apadādibhedā sattā, ahaṁ tesaṁ aggo. Na hi me koci sīlena vā…pe… vimuttiñāṇadassanena vā sadiso natthi, kuto bhiyyo. Svāhaṁ evaṁ dhammarājā anuttaro, anuttareneva catusatipaṭṭhānādibhedabodhipakkhiyasaṅkhātena dhammena cakkaṁ vattemi, ‘‘idaṁ pajahatha, idaṁ upasampajja viharathā’’tiādinā āṇācakkaṁ. ‘‘Idaṁ kho pana, bhikkhave, dukkhaṁ ariyasacca’’ntiādinā (mahāva. 14; saṁ. ni. 5.1081) pariyattidhammena dhammacakkameva vā. Cakkaṁ appaṭivattiyanti yaṁ cakkaṁ appaṭivattiyaṁ hoti samaṇena vā…pe… kenaci vā lokasminti.",
  "atk-s0508a212:534": "Evaṁ attānamāvikarontaṁ bhagavantaṁ disvā pītisomanassajāto selo puna daḷhīkaraṇatthaṁ –",
  "atk-s0508a212:535": "825.",
  "atk-s0508a212:536": " ‘‘Sambuddho paṭijānāsi, (iti selo brāhmaṇo) dhammarājā anuttaro;",
  "atk-s0508a212:537": "Dhammena cakkaṁ vattemi, iti bhāsatha gotama.",
  "atk-s0508a212:538": "826.",
  "atk-s0508a212:539": " ‘‘Ko nu senāpati bhoto, sāvako satthuranvayo;",
  "atk-s0508a212:540": "Ko tetamanuvatteti, dhammacakkaṁ pavattita’’nti. – gāthādvayamāha;",
  "atk-s0508a212:541": "Tattha ko nu senāpatīti dhammarañño bhoto dhammena pavattitassa cakkassa anupavattanako senāpati ko nūti pucchi.",
  "atk-s0508a212:542": "Tena ca samayena bhagavato dakkhiṇapasse āyasmā sāriputto nisinno hoti, suvaṇṇapuñjo viya siriyā sobhamāno. Taṁ dassento bhagavā –",
  "atk-s0508a212:543": "827.",
  "atk-s0508a212:544": " ‘‘Mayā pavattitaṁ cakkaṁ, (selāti bhagavā) dhammacakkaṁ anuttaraṁ;",
  "atk-s0508a212:545": "Sāriputto anuvatteti, anujāto tathāgata’’nti. – gāthamāha;",
  "atk-s0508a212:546": "Tattha anujāto tathāgatanti, tathāgataṁ anujāto, tathā gatena hetunā ariyāya jātiyā jātoti attho.",
  "atk-s0508a212:547": "Evaṁ ‘‘ko nu senāpati bhoto’’ti selena vuttapañhaṁ byākaritvā yaṁ selo āha ‘‘sambuddho paṭijānāsī’’ti tattha naṁ nikkaṅkhaṁ kātukāmo ‘‘nāhaṁ paṭiññāmatteneva paṭijānāmi, api cāhaṁ iminā kāraṇena buddho’’ti ñāpetuṁ –",
  "atk-s0508a212:548": "828.",
  "atk-s0508a212:549": " ‘‘Abhiññeyyaṁ abhiññātaṁ, bhāvetabbañca bhāvitaṁ;",
  "atk-s0508a212:550": "Pahātabbaṁ pahīnaṁ me, tasmā buddhosmi brāhmaṇā’’ti. – gāthamāha;",
  "atk-s0508a212:551": "Tattha abhiññeyyanti cattāri saccāni cattāri ariyasaccāni. Catunnañhi saccānaṁ ariyasaccānañca sāmaññaggahaṇametaṁ yadidaṁ abhiññeyyanti. Tattha ariyasaccesu yaṁ bhāvetabbaṁ maggasaccaṁ, yañca pahātabbaṁ samudayasaccaṁ, tadubhayaggahaṇena tesaṁ phalabhūtāni nirodhasaccadukkhasaccānipi gahitāneva honti hetuggahaṇeneva phalasiddhito. Tena tattha ‘‘sacchikātabbaṁ sacchikataṁ, pariññeyyaṁ pariññāta’’nti idampi vuttameva hoti. ‘‘Abhiññeyyaṁ abhiññāta’’nti vā iminā ca sabbassapi ñeyyassa abhiññātasambuddhabhāvaṁ uddesavasena pakāsetvā tadekadesaṁ niddesavasena dassento ‘‘bhāvetabbañca bhāvita’’ntiādimāha. Atha vā ‘‘bhāvetabbaṁ bhāvitaṁ, pahātabbaṁ pahīna’’nti iminā attano ñāṇapahānasampadākittanamukhena taṁmūlakattā sabbepi buddhaguṇā kittitā hontīti āha ‘‘tasmā buddhosmi, brāhmaṇā’’ti. Abhiññeyyaabhiññātaggahaṇena hi sabbaso vijjāvimuttīnaṁ gahitattā saphalaṁ catusaccabhāvaṁ saddhiṁ hetusampattiyā dassento bujjhitabbaṁ sabbaṁ bujjhitvā buddho jātosmīti ñāyena hetunā attano buddhabhāvaṁ vibhāveti.",
  "atk-s0508a212:552": "Evaṁ nippariyāyena attānaṁ pātukaritvā attani kaṅkhāvitaraṇatthaṁ brāhmaṇaṁ ussāhento –",
  "atk-s0508a212:553": "829.",
  "atk-s0508a212:554": " ‘‘Vinayassu mayi kaṅkhaṁ, adhimuccassu brāhmaṇa;",
  "atk-s0508a212:555": "Dullabhaṁ dassanaṁ hoti, sambuddhānaṁ abhiṇhaso.",
  "atk-s0508a212:556": "830.",
  "atk-s0508a212:557": " ‘‘Yesaṁ ve dullabho loke, pātubhāvo abhiṇhaso;",
  "atk-s0508a212:558": "Sohaṁ brāhmaṇa buddhosmi, sallakatto anuttaro.",
  "atk-s0508a212:559": "831.",
  "atk-s0508a212:560": " ‘‘Brahmabhūto atitulo, mārasenappamaddano;",
  "atk-s0508a212:561": "Sabbāmitte vase katvā, modāmi akutobhayo’’ti. – gāthattayamāha;",
  "atk-s0508a212:562": "Tattha vinayassūti vinehi chinda. Kaṅkhanti vicikicchaṁ. Adhimuccassūti adhimokkhaṁ kara ‘‘sammāsambuddho’’ti saddaha. Dullabhaṁ dassanaṁ hoti, sambuddhānanti yato kappānaṁ asaṅkhyeyyampi buddhasuñño loko hoti. Sallakattoti, rāgādisallakattano. Brahmabhūtoti seṭṭhabhūto. Atituloti tulaṁ atīto, nirupamoti attho. Mārasenappamaddanoti ‘‘kāmā te paṭhamā senā’’ti (su. ni. 438; mahāni. 28; cūḷani. nandamāṇavapucchāniddesa 47) evaṁ āgatāya mārasenāya pamaddano. Sabbāmitteti khandhakilesābhisaṅkhāramaccudevaputtamārasaṅkhāte sabbapaccatthike . Vase katvāti attano vase katvā. Modāmi akutobhayoti kutoci nibbhayo samādhisukhena, phalanibbānasukhena ca modāmi.",
  "atk-s0508a212:563": "Evaṁ vutte selo brāhmaṇo tāvadeva bhagavati sañjātapasādo pabbajjāpekkho hutvā –",
  "atk-s0508a212:564": "832.",
  "atk-s0508a212:565": " ‘‘Idaṁ bhonto nisāmetha, yathā bhāsati cakkhumā;",
  "atk-s0508a212:566": "Sallakatto mahāvīro, sīhova nadatī vane.",
  "atk-s0508a212:567": "833.",
  "atk-s0508a212:568": " ‘‘Brahmabhūtaṁ atitulaṁ, mārasenappamaddanaṁ;",
  "atk-s0508a212:569": "Ko disvā nappasīdeyya, api kaṇhābhijātiko.",
  "atk-s0508a212:570": "834.",
  "atk-s0508a212:571": " ‘‘Yo maṁ icchati anvetu, yo vā nicchati gacchatu;",
  "atk-s0508a212:572": "Idhāhaṁ pabbajissāmi, varapaññassa santike’’ti. –",
  "atk-s0508a212:573": "Gāthattayamāha. Yathā taṁ paripākagatāya upanissayasampattiyā codiyamāno.",
  "atk-s0508a212:574": "Tattha kaṇhābhijātikoti, nīcajātiko, tamotamaparāyaṇabhāve ṭhito.",
  "atk-s0508a212:575": "Tato tepi māṇavakā hetusampannatāya tattheva pabbajjāpekkhā hutvā –",
  "atk-s0508a212:576": "835.",
  "atk-s0508a212:577": " ‘‘Etaṁ ce ruccati bhoto, sammāsambuddhasāsanaṁ;",
  "atk-s0508a212:578": "Mayampi pabbajissāma, varapaññassa santike’’ti. –",
  "atk-s0508a212:579": "Gāthamāhaṁsu, yathā taṁ tena saddhiṁ katādhikārā kulaputtā.",
  "atk-s0508a212:580": "Atha selo tesu māṇavakesu tuṭṭhacitto te dassento pabbajjañca yācamāno –",
  "atk-s0508a212:581": "836.",
  "atk-s0508a212:582": " ‘‘Brāhmaṇā tisatā ime, yācanti pañjalīkatā;",
  "atk-s0508a212:583": "Brahmacariyaṁ carissāma, bhagavā tava santike’’ti. – gāthamāha;",
  "atk-s0508a212:584": "Tato bhagavā yasmā selo heṭṭhā vuttanayena padumuttarassa bhagavato kāle tesaṁyeva tiṇṇaṁ purisasatānaṁ gaṇajeṭṭho hutvā ropitakusalamūlo, idāni pacchimabhavepi tesaṁyeva ācariyo hutvā nibbatto, ñāṇañcassa tesañca paripakkaṁ, ehibhikkhubhāvassa ca upanissayo atthi, tasmā te sabbeva ehibhikkhubhāvena pabbajjāya pabbājento –",
  "atk-s0508a212:585": "837.",
  "atk-s0508a212:586": " ‘‘Svākhātaṁ brahmacariyaṁ, (selāti bhagavā) sandiṭṭhikamakālikaṁ;",
  "atk-s0508a212:587": "Yattha amoghā pabbajjā, appamattassa sikkhato’’ti. – gāthamāha;",
  "atk-s0508a212:588": "Tattha sandiṭṭhikanti paccakkhaṁ. Akālikanti maggānantaraphaluppattito na kālantare pattabbaphalaṁ. Yatthāti yaṁnimittā . Maggabrahmacariyanimittā hi pabbajjā amoghā anipphalā, yatthāti vā yasmiṁ sāsane appamattassa sativippavāsarahitassa tīsu sikkhāsu sikkhato.",
  "atk-s0508a212:589": "Evañca vatvā ‘‘etha, bhikkhavo’’ti bhagavā avoca. Tāvadeva te sabbe iddhimayapattacīvaradharā hutvā saṭṭhivassikattherā viya bhagavantaṁ abhivādetvā parivāresuṁ. So evaṁ pabbajitvā vipassanāya kammaṁ karonto sattame divase sapariso arahattaṁ pāpuṇi. Tena vuttaṁ apadāne (apa. thera 1.40.208-303) –",
  "atk-s0508a212:590": "‘‘Nagare haṁsavatiyā, vīthisāmī ahosahaṁ;",
  "atk-s0508a212:591": "Mama ñātī samānetvā, idaṁ vacanamabraviṁ.",
  "atk-s0508a212:592": "‘‘Buddho loke samuppanno, puññakkhetto anuttaro;",
  "atk-s0508a212:593": "Āsi so sabbalokassa, āhutīnaṁ paṭiggaho.",
  "atk-s0508a212:594": "‘‘Khattiyā negamā ceva, mahāsālā ca brāhmaṇā;",
  "atk-s0508a212:595": "Pasannacittā sumanā, pūgadhammaṁ akaṁsu te.",
  "atk-s0508a212:596": "‘‘Hatthārohā anīkaṭṭhā, rathikā pattikārakā;",
  "atk-s0508a212:597": "Pasannacittā sumanā, pūgadhammaṁ akaṁsu te.",
  "atk-s0508a212:598": "‘‘Uggā ca rājaputtā ca, vesiyānā ca brāhmaṇā;",
  "atk-s0508a212:599": "Pasannacittā sumanā, pūgadhammaṁ akaṁsu te.",
  "atk-s0508a212:600": "‘‘Āḷārikā kappakā ca, nhāpakā mālakārakā;",
  "atk-s0508a212:601": "Pasannacittā sumanā, pūgadhammaṁ akaṁsu te.",
  "atk-s0508a212:602": "‘‘Rajakā pesakārā ca, cammakārā ca nhāpitā;",
  "atk-s0508a212:603": "Pasannacittā sumanā, pūgadhammaṁ akaṁsu te.",
  "atk-s0508a212:604": "‘‘Usukārā bhamakārā, cammakārā ca tacchakā;",
  "atk-s0508a212:605": "Pasannacittā sumanā, pūgadhammaṁ akaṁsu te.",
  "atk-s0508a212:606": "‘‘Kammārā soṇṇakārā ca, tipulohakarā tathā;",
  "atk-s0508a212:607": "Pasannacittā sumanā, pūgadhammaṁ akaṁsu te.",
  "atk-s0508a212:608": "‘‘Bhatakā ceṭakā ceva, dāsakammakarā bahū;",
  "atk-s0508a212:609": "Yathāsakena thāmena, pūgadhammaṁ akaṁsu te.",
  "atk-s0508a212:610": "‘‘Udahārā kaṭṭhahārā, kassakā tiṇahārakā;",
  "atk-s0508a212:611": "Yathāsakena thāmena, pūgadhammaṁ akaṁsu te.",
  "atk-s0508a212:612": "‘‘Pupphikā mālikā ceva, paṇṇikā phalahārakā;",
  "atk-s0508a212:613": "Yathāsakena thāmena, pūgadhammaṁ akaṁsu te.",
  "atk-s0508a212:614": "‘‘Gaṇikā kumbhadāsī ca, pūvikā macchikāpi ca;",
  "atk-s0508a212:615": "Yathāsakena thāmena, pūgadhammaṁ akaṁsu te.",
  "atk-s0508a212:616": "‘‘Etha sabbe samāgantvā, gaṇaṁ bandhāma ekato;",
  "atk-s0508a212:617": "Adhikāraṁ karissāma, puññakkhette anuttare.",
  "atk-s0508a212:618": "‘‘Te me sutvāna vacanaṁ, gaṇaṁ bandhiṁsu tāvade;",
  "atk-s0508a212:619": "Upaṭṭhānasālaṁ sukataṁ, bhikkhusaṅghassa kārayuṁ.",
  "atk-s0508a212:620": "‘‘Niṭṭhāpetvāna taṁ sālaṁ, udaggo tuṭṭhamānaso;",
  "atk-s0508a212:621": "Pareto tehi sabbehi, sambuddhamupasaṅkamiṁ.",
  "atk-s0508a212:622": "‘‘Upasaṅkamma sambuddhaṁ, lokanāthaṁ narāsabhaṁ;",
  "atk-s0508a212:623": "Vanditvā satthuno pāde, idaṁ vacanamabraviṁ.",
  "atk-s0508a212:624": "‘‘Ime tīṇi satā vīra, purisā ekato gaṇā;",
  "atk-s0508a212:625": "Upaṭṭhānasālaṁ sukataṁ, niyyādenti tuvaṁ muni.",
  "atk-s0508a212:626": "‘‘Bhikkhusaṅghassa purato, sampaṭicchatva cakkhumā;",
  "atk-s0508a212:627": "Tiṇṇaṁ satānaṁ purato, imā gāthā abhāsatha.",
  "atk-s0508a212:628": "‘‘Tisatāpi ca jeṭṭho ca, anuvattiṁsu ekato;",
  "atk-s0508a212:629": "Sampattiñhi karitvāna, sabbe anubhavissatha.",
  "atk-s0508a212:630": "‘‘Pacchime bhave sampatte, sītibhāvamanuttaraṁ;",
  "atk-s0508a212:631": "Ajaraṁ amataṁ santaṁ, nibbānaṁ phassayissatha.",
  "atk-s0508a212:632": "‘‘Evaṁ buddho viyākāsi, sabbaññū samaṇuttaro;",
  "atk-s0508a212:633": "Buddhassa vacanaṁ sutvā, somanassaṁ pavedayiṁ.",
  "atk-s0508a212:634": "‘‘Tiṁsakappasahassāni, devaloke ramiṁ ahaṁ;",
  "atk-s0508a212:635": "Devādhipo pañcasataṁ, devarajjamakārayiṁ.",
  "atk-s0508a212:636": "‘‘Sahassakkhattuṁ rājā ca, cakkavattī ahosahaṁ;",
  "atk-s0508a212:637": "Devarajjaṁ karontassa, mahādevā avandisuṁ.",
  "atk-s0508a212:638": "‘‘Idha mānusake rajjaṁ, parisā honti bandhavā;",
  "atk-s0508a212:639": "Pacchime bhave sampatte, vāseṭṭho nāma brāhmaṇo.",
  "atk-s0508a212:640": "‘‘Asītikoṭi nicayo, tassa putto ahosahaṁ;",
  "atk-s0508a212:641": "Selo iti mamaṁ nāmaṁ, chaḷaṅge pāramiṁ gato.",
  "atk-s0508a212:642": "‘‘Jaṅghāvihāraṁ vicaraṁ, sasissehi purakkhato;",
  "atk-s0508a212:643": "Jaṭābhārikabharitaṁ, keṇiyaṁ nāma tāpasaṁ.",
  "atk-s0508a212:644": "‘‘Paṭiyattāhutiṁ disvā, idaṁ vacanamabraviṁ;",
  "atk-s0508a212:645": "Āvāho vā vivāho vā, rājā vā te nimantito.",
  "atk-s0508a212:646": "‘‘Āhutiṁ yiṭṭhukāmohaṁ, brāhmaṇe devasammate;",
  "atk-s0508a212:647": "Na nimantemi rājānaṁ, āhutī me na vijjati.",
  "atk-s0508a212:648": "‘‘Na catthi mayhamāvāho, vivāho me na vijjati;",
  "atk-s0508a212:649": "Sakyānaṁ nandijanano, seṭṭho loke sadevake.",
  "atk-s0508a212:650": "‘‘Sabbalokahitatthāya , sabbasattasukhāvaho;",
  "atk-s0508a212:651": "So me nimantito ajja, tassetaṁ paṭiyādanaṁ.",
  "atk-s0508a212:652": "‘‘Timbarūsakavaṇṇābho, appameyyo anūpamo;",
  "atk-s0508a212:653": "Rūpenāsadiso buddho, svātanāya nimantito.",
  "atk-s0508a212:654": "‘‘Ukkāmukhapahaṭṭhova, khadiraṅgārasannibho;",
  "atk-s0508a212:655": "Vijjūpamo mahāvīro, so me buddho nimantito.",
  "atk-s0508a212:656": "‘‘Pabbatagge yathā acci, puṇṇamāyeva candimā;",
  "atk-s0508a212:657": "Naḷaggivaṇṇasaṅkāso, so me buddho nimantito.",
  "atk-s0508a212:658": "‘‘Asambhīto bhayātīto, bhavantakaraṇo muni;",
  "atk-s0508a212:659": "Sīhūpamo mahāvīro, so me buddho nimantito.",
  "atk-s0508a212:660": "‘‘Kusalo buddhadhammehi, apasayho parehi so;",
  "atk-s0508a212:661": "Nāgūpamo mahāvīro, so me buddho nimantito.",
  "atk-s0508a212:662": "‘‘Saddhammācārakusalo, buddhanāgo asādiso;",
  "atk-s0508a212:663": "Usabhūpamo mahāvīro, so me buddho nimantito.",
  "atk-s0508a212:664": "‘‘Anantavaṇṇo amitayaso, vicittasabbalakkhaṇo;",
  "atk-s0508a212:665": "Sakkūpamo mahāvīro, so me buddho nimantito.",
  "atk-s0508a212:666": "‘‘Vasī gaṇī patāpī ca, tejassī ca durāsado;",
  "atk-s0508a212:667": "Brahmūpamo mahāvīro, so me buddho nimantito.",
  "atk-s0508a212:668": "‘‘Pattadhammo dasabalo, balātibalapārago;",
  "atk-s0508a212:669": "Dharaṇūpamo mahāvīro, so me buddho nimantito.",
  "atk-s0508a212:670": "‘‘Sīlavīcisamākiṇṇo, dhammaviññāṇakhobhito;",
  "atk-s0508a212:671": "Udadhūpamo mahāvīro, so me buddho nimantito.",
  "atk-s0508a212:672": "‘‘Durāsado duppasaho, acalo uggato brahā;",
  "atk-s0508a212:673": "Nerūpamo mahāvīro, so me buddho nimantito.",
  "atk-s0508a212:674": "‘‘Anantañāṇo asamasamo, atulo aggataṁ gato;",
  "atk-s0508a212:675": "Gaganūpamo mahāvīro, so me buddho nimantito.",
  "atk-s0508a212:676": "‘‘Patiṭṭhā bhayabhītānaṁ, tāṇo saraṇagāminaṁ;",
  "atk-s0508a212:677": "Assāsako mahāvīro, so me buddho nimantito.",
  "atk-s0508a212:678": "‘‘Āsayo buddhimantānaṁ, puññakkhettaṁ sukhesinaṁ;",
  "atk-s0508a212:679": "Ratanākaro mahāvīro, so me buddho nimantito.",
  "atk-s0508a212:680": "‘‘Assāsako vedakaro, sāmaññaphaladāyako;",
  "atk-s0508a212:681": "Meghūpamo mahāvīro, so me buddho nimantito.",
  "atk-s0508a212:682": "‘‘Lokacakkhu mahātejo, sabbatamavinodano;",
  "atk-s0508a212:683": "Sūriyūpamo mahāvīro, so me buddho nimantito.",
  "atk-s0508a212:684": "‘‘Ārammaṇavimuttīsu, sabhāvadassano muni;",
  "atk-s0508a212:685": "Candūpamo mahāvīro, so me buddho nimantito.",
  "atk-s0508a212:686": "‘‘Buddho samussito loke, lakkhaṇehi alaṅkato;",
  "atk-s0508a212:687": "Appameyyo mahāvīro, so me buddho nimantito.",
  "atk-s0508a212:688": "‘‘Yassa ñāṇaṁ appameyyaṁ, sīlaṁ yassa anūpamaṁ;",
  "atk-s0508a212:689": "Vimutti asadisā yassa, so me buddho nimantito.",
  "atk-s0508a212:690": "‘‘Yassa dhīti asadisā, thāmo yassa acintiyo;",
  "atk-s0508a212:691": "Yassa parakkamo jeṭṭho, so me buddho nimantito.",
  "atk-s0508a212:692": "‘‘Rāgo doso ca moho ca, visā sabbe samūhatā;",
  "atk-s0508a212:693": "Agadūpamo mahāvīro, so me buddho nimantito.",
  "atk-s0508a212:694": "‘‘Klesabyādhibahudukkha-sabbatamavinodano;",
  "atk-s0508a212:695": "Vejjūpamo mahāvīro, so me buddho nimantito.",
  "atk-s0508a212:696": "‘‘Buddhoti bho yaṁ vadesi, ghosopeso sudullabho;",
  "atk-s0508a212:697": "Buddho buddhoti sutvāna, pīti me udapajjatha.",
  "atk-s0508a212:698": "‘‘Abbhantaraṁ agaṇhantaṁ, pīti me bahi nicchare;",
  "atk-s0508a212:699": "Sohaṁ pītimano santo, idaṁ vacanamabraviṁ.",
  "atk-s0508a212:700": "‘‘Kahaṁ nu kho so bhagavā, lokajeṭṭho narāsabho;",
  "atk-s0508a212:701": "Tattha gantvā namassissaṁ, sāmaññaphaladāyakaṁ.",
  "atk-s0508a212:702": "‘‘Paggayha dakkhiṇaṁ bāhuṁ, vedajāto katañjalī;",
  "atk-s0508a212:703": "Ācikkhi me dhammarājaṁ, sokasallavinodanaṁ.",
  "atk-s0508a212:704": "‘‘Udentaṁva mahāmeghaṁ, nīlaṁ añjanasannibhaṁ;",
  "atk-s0508a212:705": "Sāgaraṁ viya dissantaṁ, passasetaṁ mahāvanaṁ.",
  "atk-s0508a212:706": "‘‘Ettha so vasate buddho, adantadamako muni;",
  "atk-s0508a212:707": "Vinayanto ca veneyye, bodhento bodhipakkhiye.",
  "atk-s0508a212:708": "‘‘Pipāsitova udakaṁ, bhojanaṁva jighacchito;",
  "atk-s0508a212:709": "Gāvī yathā vacchagiddhā, evāhaṁ viciniṁ jinaṁ.",
  "atk-s0508a212:710": "‘‘Ācāraupacāraññū, dhammānucchavisaṁvaraṁ;",
  "atk-s0508a212:711": "Sikkhāpemi sake sisse, gacchante jinasantikaṁ.",
  "atk-s0508a212:712": "‘‘Durāsadā bhagavanto, sīhāva ekacārino;",
  "atk-s0508a212:713": "Pade padaṁ nikkhipantā, āgaccheyyātha māṇavā.",
  "atk-s0508a212:714": "‘‘Āsīviso yathā ghoro, migarājāva kesarī;",
  "atk-s0508a212:715": "Mattova kuñjaro dantī, evaṁ buddhā durāsadā.",
  "atk-s0508a212:716": "‘‘Ukkāsitañca khipitaṁ, ajjhupekkhiya māṇavā;",
  "atk-s0508a212:717": "Pade padaṁ nikkhipantā, upetha buddhasantikaṁ.",
  "atk-s0508a212:718": "‘‘Paṭisallānagarukā, appasaddā durāsadā;",
  "atk-s0508a212:719": "Durūpasaṅkamā buddhā, garū honti sadevake.",
  "atk-s0508a212:720": "‘‘Yadāhaṁ pañhaṁ pucchāmi, paṭisammodayāmi vā;",
  "atk-s0508a212:721": "Appasaddā tadā hotha, munibhūtāva tiṭṭhatha.",
  "atk-s0508a212:722": "‘‘Yaṁ so deseti sambuddho, khemaṁ nibbānapattiyā;",
  "atk-s0508a212:723": "Tamevatthaṁ nisāmetha, saddhammasavanaṁ sukhaṁ.",
  "atk-s0508a212:724": "‘‘Upasaṅkamma sambuddhaṁ, sammodiṁ muninā ahaṁ;",
  "atk-s0508a212:725": "Taṁ kathaṁ vītisāretvā, lakkhaṇe upadhārayiṁ.",
  "atk-s0508a212:726": "‘‘Lakkhaṇe dve ca kaṅkhāmi, passāmi tiṁsalakkhaṇe;",
  "atk-s0508a212:727": "Kosohitavatthaguyhaṁ, iddhiyā dassayī muni.",
  "atk-s0508a212:728": "‘‘Jivhaṁ ninnāmayitvāna, kaṇṇasote ca nāsike;",
  "atk-s0508a212:729": "Paṭimasi nalāṭantaṁ, kevalaṁ chādayī jino.",
  "atk-s0508a212:730": "‘‘Tassāhaṁ lakkhaṇe disvā, paripuṇṇe sabyañjane;",
  "atk-s0508a212:731": "Buddhoti niṭṭhaṁ gantvāna, saha sissehi pabbajiṁ.",
  "atk-s0508a212:732": "‘‘Satehi tīhi sahito, pabbajiṁ anagāriyaṁ;",
  "atk-s0508a212:733": "Aḍḍhamāse asampatte, sabbe pattāmha nibbutiṁ.",
  "atk-s0508a212:734": "‘‘Ekato kammaṁ katvāna, puññakkhette anuttare;",
  "atk-s0508a212:735": "Ekato saṁsaritvāna, ekato vinivattayuṁ.",
  "atk-s0508a212:736": "‘‘Gopānasiyo datvāna, pūgadhamme vasiṁ ahaṁ",
  "atk-s0508a212:737": "Tena kammena sukatena, aṭṭha hetū labhāmahaṁ.",
  "atk-s0508a212:738": "‘‘Disāsu pūjito homi, bhogā ca amitā mama;",
  "atk-s0508a212:739": "Patiṭṭhā homi sabbesaṁ, tāso mama na vijjati.",
  "atk-s0508a212:740": "‘‘Byādhayo me na vijjanti, dīghāyuṁ pālayāmi ca;",
  "atk-s0508a212:741": "Sukhumacchaviko homi, āvāse patthite vase.",
  "atk-s0508a212:742": "‘‘Aṭṭha gopānasī datvā, pūgadhamme vasiṁ ahaṁ;",
  "atk-s0508a212:743": "Paṭisambhidārahattañca, etaṁ me aparaṭṭhamaṁ.",
  "atk-s0508a212:744": "‘‘Sabbavositavosāno, katakicco anāsavo;",
  "atk-s0508a212:745": "Aṭṭha gopānasī nāma, tava putto mahāmuni.",
  "atk-s0508a212:746": "‘‘Pañca thambhāni datvāna, pūgadhamme vasiṁ ahaṁ;",
  "atk-s0508a212:747": "Tena kammena sukatena, pañca hetū labhāmahaṁ.",
  "atk-s0508a212:748": "‘‘Acalo homi mettāya, anūnaṅgo bhavāmahaṁ;",
  "atk-s0508a212:749": "Ādeyyavacano homi, na dhaṁsemi yathā ahaṁ.",
  "atk-s0508a212:750": "‘‘Abhantaṁ hoti me cittaṁ, akhilo homi kassaci;",
  "atk-s0508a212:751": "Tena kammena sukatena, vimalo homi sāsane.",
  "atk-s0508a212:752": "‘‘Sagāravo sappatisso, katakicco anāsavo;",
  "atk-s0508a212:753": "Sāvako te mahāvīra, bhikkhu taṁ vandate muni.",
  "atk-s0508a212:754": "‘‘Katvā sukatapallaṅkaṁ, sālāyaṁ paññapesahaṁ;",
  "atk-s0508a212:755": "Tena kammena sukatena, pañca hetū labhāmahaṁ.",
  "atk-s0508a212:756": "‘‘Ucce kule pajāyitvā, mahābhogo bhavāmahaṁ;",
  "atk-s0508a212:757": "Sabbasampattiko homi, maccheraṁ me na vijjati.",
  "atk-s0508a212:758": "‘‘Gamane patthite mayhaṁ, pallaṅko upatiṭṭhati;",
  "atk-s0508a212:759": "Saha pallaṅkaseṭṭhena, gacchāmi mama patthitaṁ.",
  "atk-s0508a212:760": "‘‘Tena pallaṅkadānena, tamaṁ sabbaṁ vinodayiṁ;",
  "atk-s0508a212:761": "Sabbābhiññābalappatto, thero vandati taṁ muni.",
  "atk-s0508a212:762": "‘‘Parikiccattakiccāni, sabbakiccāni sādhayiṁ;",
  "atk-s0508a212:763": "Tena kammena sukatena, pāvisiṁ abhayaṁ puraṁ.",
  "atk-s0508a212:764": "‘‘Pariniṭṭhitasālamhi , paribhogamadāsahaṁ;",
  "atk-s0508a212:765": "Tena kammena sukatena, seṭṭhattaṁ ajjhupāgato.",
  "atk-s0508a212:766": "‘‘Ye keci damakā loke, hatthiasse damenti ye;",
  "atk-s0508a212:767": "Karitvā kāraṇā nānā, dāruṇena damenti te.",
  "atk-s0508a212:768": "‘‘Na hevaṁ tvaṁ mahāvīra, damesi naranāriyo;",
  "atk-s0508a212:769": "Adaṇḍena asatthena, damesi uttame dame.",
  "atk-s0508a212:770": "‘‘Dānassa vaṇṇe kittento, desanākusalo muni;",
  "atk-s0508a212:771": "Ekapañhaṁ kathentova, bodhesi tisate muni.",
  "atk-s0508a212:772": "‘‘Dantā mayaṁ sārathinā, suvimuttā anāsavā;",
  "atk-s0508a212:773": "Sabbābhiññābalapattā, nibbutā upadhikkhaye.",
  "atk-s0508a212:774": "‘‘Satasahassito kappe, yaṁ dānamadadiṁ tadā;",
  "atk-s0508a212:775": "Atikkantā bhayā sabbe, sālādānassidaṁ phalaṁ.",
  "atk-s0508a212:776": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a212:777": "Arahattaṁ pana patvā satthāraṁ upasaṅkamitvā aññaṁ byākaronto –",
  "atk-s0508a212:778": "838.",
  "atk-s0508a212:779": " ‘‘Yaṁ taṁ saraṇamāgamha, ito aṭṭhame cakkhuma;",
  "atk-s0508a212:780": "Sattarattena bhagavā, dantāmha tava sāsane’’ti. –",
  "atk-s0508a212:781": "Gāthamāha . Tassattho – pañcahi cakkhūhi cakkhuma bhagavā yasmā mayaṁ ito atīte aṭṭhame divase taṁ saraṇaṁ agamimha. Tasmā sattarattena tava sāsane damakena dantā amha, aho te saraṇagamanassa ānubhāvoti. Tato paraṁ –",
  "atk-s0508a212:782": "839.",
  "atk-s0508a212:783": " ‘‘Tuvaṁ buddho tuvaṁ satthā, tuvaṁ mārābhibhū muni;",
  "atk-s0508a212:784": "Tuvaṁ anusaye chetvā, tiṇṇo tāresimaṁ pajaṁ.",
  "atk-s0508a212:785": "840.",
  "atk-s0508a212:786": " ‘‘Upadhī te samatikkantā, āsavā te padālitā;",
  "atk-s0508a212:787": "Sīhova anupādāno, pahīnabhayabheravo’’ti. –",
  "atk-s0508a212:788": "Imāhi dvīhi gāthāhi abhitthavitvā osānagāthāya satthāraṁ vandanaṁ yācati –",
  "atk-s0508a212:789": "841.",
  "atk-s0508a212:790": " ‘‘Bhikkhavo tisatā ime, tiṭṭhanti pañjalīkatā;",
  "atk-s0508a212:791": "Pāde vīra pasārehi, nāgā vandantu satthuno’’ti.",
  "atk-s0508a212:792": "Tattha tuvaṁ buddhoti tvameva imasmiṁ loke sabbaññubuddho. Diṭṭhadhammikādiatthena sattānaṁ anusāsanato tvameva satthā. Sabbesaṁ mārānaṁ abhibhavanato mārābhibhū. Munibhāvato muni. Anusayechetvāti kāmarāgādike anusaye ariyamaggasatthena chinditvā. Tiṇṇoti sayaṁ saṁsāramahoghaṁ tiṇṇo, desanāhatthena imaṁ pajaṁ sattakāyaṁ tāresi. Upadhīti khandhūpadhiādayo sabbe upadhī. Adupādānoti sabbaso pahīnakāmupādānādiko. Evaṁ vatvā thero sapariso satthāraṁ abhivandatīti.",
  "atk-s0508a212:793": "Selattheragāthāvaṇṇanā niṭṭhitā.",
  "atk-s0508a212:794": "7. Kāḷigodhāputtabhaddiyattheragāthāvaṇṇanā",
  "atk-s0508a212:795": "Yātaṁme hatthigīvāyātiādikā āyasmato bhaddiyattherassa gāthā. Kā uppatti? Ayampi purimabuddhesu katādhikāro padumuttarassa bhagavato kāle mahābhogakule nibbattitvā viññutaṁ patto ekadivasaṁ satthu santike dhammaṁ suṇanto satthārā ekaṁ bhikkhuṁ uccākulikānaṁ aggaṭṭhāne ṭhapiyamānaṁ disvā sayampi taṁ ṭhānantaraṁ patthetvā sattāhaṁ buddhappamukhassa bhikkhusaṅghassa mahādānaṁ datvā paṇidhānaṁ akāsi. Satthāpissa anantarāyena samijjhanabhāvaṁ disvā byākāsi. Sopi taṁ byākaraṇaṁ sutvā uccākulikasaṁvattanikaṁ kammaṁ pucchitvā dhammassavanassa kārāpanaṁ, dhammamaṇḍape āsanadānaṁ, bījanīdānaṁ, dhammakathikānaṁ pūjāsakkārakaraṇaṁ, uposathāgāre paṭissayadānanti evamādiṁ yāvajīvaṁ bahupuññaṁ katvā tato cuto devamanussesu saṁsaranto kassapassa bhagavato aparabhāge amhākaṁ bhagavato uppattiyā puretaraṁ bārāṇasiyaṁ kuṭumbiyaghare nibbatto sambahule paccekabuddhe piṇḍāya caritvā ekasmiṁyeva ṭhāne samāgantvā bhattavissaggaṁ karonte disvā tattha pāsāṇaphalakāni attharitvā pādodakādiṁ upaṭṭhapento yāvajīvaṁ upaṭṭhahi.",
  "atk-s0508a212:796": "So ekaṁ buddhantaraṁ devamanussesu saṁsaritvā imasmiṁ buddhuppāde kapilavatthunagare sākiyarājakule nibbatti, bhaddiyotissa nāmaṁ ahosi. So vayappatto anuruddhādīhi pañcahi khattiyehi saddhiṁ satthari anupiyambavane viharante satthu santike pabbajitvā arahattaṁ pāpuṇi. Taṁ satthā aparabhāge jetavane ariyagaṇamajjhe nisinno uccākulikānaṁ bhikkhūnaṁ aggaṭṭhāne ṭhapesi. So phalasukhena nibbānasukhena ca vītināmento araññagatopi rukkhamūlagatopi suññāgāragatopi ‘‘aho sukhaṁ, aho sukha’’nti abhikkhaṇaṁ udānaṁ udānesi. Taṁ sutvā bhikkhū satthu ārocesuṁ – ‘‘āyasmā bhaddiyo kāḷigodhāya putto abhikkhaṇaṁ ‘aho sukhaṁ, aho sukha’nti vadati, anabhirato maññe brahmacariyaṁ caratī’’ti. Satthā taṁ pakkosāpetvā ‘‘saccaṁ kira tvaṁ, bhaddiya, abhikkhaṇaṁ ‘aho sukhaṁ, aho sukha’nti vadasī’’ti pucchi. So ‘‘saccaṁ bhagavā’’ti paṭijānitvā ‘‘pubbe me, bhante, rajjaṁ kārentassa susaṁvihitārakkho ahosiṁ, tathāpi bhīto ubbiggo ussaṅkito vihāsiṁ. Idāni pana pabbajito abhīto anubbiggo anussaṅkito viharāmī’’ti vatvā –",
  "atk-s0508a212:797": "842.",
  "atk-s0508a212:798": " ‘‘Yātaṁ me hatthigīvāya, sukhumā vatthā padhāritā;",
  "atk-s0508a212:799": "Sālīnaṁ odano bhutto, sucimaṁsūpasecano.",
  "atk-s0508a212:800": "843.",
  "atk-s0508a212:801": " ‘‘Sojja bhaddo sātatiko, uñchāpattāgate rato;",
  "atk-s0508a212:802": "Jhāyati anupādāno, putto godhāya bhaddiyo.",
  "atk-s0508a212:803": "844.",
  "atk-s0508a212:804": " ‘‘Paṁsukūlī sātatiko, uñchāpattāgate rato;",
  "atk-s0508a212:805": "Jhāyati anupādāno, putto godhāya bhaddiyo.",
  "atk-s0508a212:806": "845.",
  "atk-s0508a212:808": "‘‘Piṇḍapātī sātatiko…pe….",
  "atk-s0508a212:809": "846.",
  "atk-s0508a212:810": " ‘‘Tecīvarī sātatiko…pe….",
  "atk-s0508a212:811": "847.",
  "atk-s0508a212:812": " ‘‘Sapadānacārī sātatiko…pe….",
  "atk-s0508a212:813": "848.",
  "atk-s0508a212:814": " ‘‘Ekāsanī sātatiko…pe….",
  "atk-s0508a212:815": "849.",
  "atk-s0508a212:816": " ‘‘Pattapiṇḍī sātatiko…pe….",
  "atk-s0508a212:817": "850.",
  "atk-s0508a212:818": " ‘‘Khalupacchābhattī sātatiko…pe….",
  "atk-s0508a212:819": "851.",
  "atk-s0508a212:820": " ‘‘Āraññiko sātatiko…pe….",
  "atk-s0508a212:821": "852.",
  "atk-s0508a212:822": " ‘‘Rukkhamūliko sātatiko…pe….",
  "atk-s0508a212:823": "853.",
  "atk-s0508a212:824": " ‘‘Abbhokāsī sātatiko…pe….",
  "atk-s0508a212:825": "854.",
  "atk-s0508a212:826": " ‘‘Sosāniko sātatiko…pe….",
  "atk-s0508a212:827": "855.",
  "atk-s0508a212:828": " ‘‘Yathāsanthatiko sātatiko…pe….",
  "atk-s0508a212:829": "856.",
  "atk-s0508a212:830": " ‘‘Nesajjiko sātatiko…pe….",
  "atk-s0508a212:831": "857.",
  "atk-s0508a212:832": " ‘‘Appiccho sātatiko…pe….",
  "atk-s0508a212:833": "858.",
  "atk-s0508a212:834": " ‘‘Santuṭṭho sātatiko…pe….",
  "atk-s0508a212:835": "859.",
  "atk-s0508a212:836": " ‘‘Pavivitto sātatiko…pe….",
  "atk-s0508a212:837": "860.",
  "atk-s0508a212:838": " ‘‘Asaṁsaṭṭho sātatiko…pe….",
  "atk-s0508a212:839": "861.",
  "atk-s0508a212:840": " ‘‘Āraddhavīriyo sātatiko…pe….",
  "atk-s0508a212:841": "862.",
  "atk-s0508a212:842": " ‘‘Hitvā satapalaṁ kaṁsaṁ, sovaṇṇaṁ satarājikaṁ;",
  "atk-s0508a212:843": "Aggahiṁ mattikāpattaṁ, idaṁ dutiyābhisecanaṁ.",
  "atk-s0508a212:844": "863.",
  "atk-s0508a212:845": " ‘‘Ucce maṇḍalipākāre, daḷhamaṭṭālakoṭṭhake;",
  "atk-s0508a212:846": "Rakkhito khaggahatthehi, uttamaṁ vihariṁ pure.",
  "atk-s0508a212:847": "864.",
  "atk-s0508a212:848": " ‘‘Sojja bhaddo anutrāsī, pahīnabhayabheravo;",
  "atk-s0508a212:849": "Jhāyati vanamogayha, putto godhāya bhaddiyo.",
  "atk-s0508a212:850": "865.",
  "atk-s0508a212:851": " ‘‘Sīlakkhandhe patiṭṭhāya, satiṁ paññañca bhāvayaṁ;",
  "atk-s0508a212:852": "Pāpuṇiṁ anupubbena, sabbasaṁyojanakkhaya’’nti. –",
  "atk-s0508a212:853": "Imāhi gāthāhi satthu purato sīhanādaṁ nadi.",
  "atk-s0508a212:854": "Tattha yātaṁ me hatthigīvāyāti, bhante, pubbe mayā gacchantenāpi hatthigīvāya hatthikkhandhe nisīditvā yātaṁ caritaṁ. Vatthāni pariharantenāpi sukhumā sukhasamphassā kāsikavatthavisesā dhāritā. Odanaṁ bhuñjantenāpi tivassikānaṁ purāṇagandhasālīnaṁ odano tittirakapiñjarādinā sucinā maṁsena upasittatāya sucimaṁsūpasecano bhutto, tathāpi taṁ sukhaṁ na mayhaṁ cittaparitosakaraṁ ahosi, yathā etarahi vivekasukhanti dassento āha ‘‘sojja bhaddo’’tiādi. Ettha ca hatthiggahaṇeneva assarathayānāni, vatthaggahaṇena sabbarājālaṅkārā, odanaggahaṇena sabbabhojanavikati gahitāti veditabbaṁ. Sojjāti so ajja etarahi pabbajjāyaṁ ṭhito. Bhaddoti sīlādiguṇehi samannāgatattā bhaddo. Sātatikoti samaṇadhamme diṭṭhadhammasukhavihāre sātaccayutto. Uñchāpattāgate ratoti uñchācariyāya patte āgate pattapariyāpanne abhirato, teneva santuṭṭhoti adhippāyo. Jhāyatīti phalasamāpattijhānena jhāyati. Putto godhāyāti kāḷigodhāya nāma khattiyāya putto. Bhaddiyoti evaṁnāmo attānameva thero aññaṁ viya katvā vadati.",
  "atk-s0508a212:855": "Gahapaticīvaraṁ paṭikkhipitvā paṁsukūlikaṅgasamādānena paṁsukūliko. Saṅghabhattaṁ paṭikkhipitvā piṇḍapātikaṅgasamādānena piṇḍapātiko. Atirekacīvaraṁ paṭikkhipitvā tecīvarikaṅgasamādānena tecīvariko. Loluppacāraṁ paṭikkhipitvā sapadānacārikaṅgasamādānena sapadānacārī. Nānāsanabhojanaṁ paṭikkhipitvā ekāsanikaṅgasamādānena ekāsaniko. Dutiyakabhājanaṁ paṭikkhipitvā pattapiṇḍikaṅgasamādānena pattapiṇḍiko. Atirittabhojanaṁ paṭikkhipitvā khalupacchābhattikaṅgasamādānena khalupacchābhattiko. Gāmantasenāsanaṁ paṭikkhipitvā āraññikaṅgasamādānena āraññiko. Channavāsaṁ paṭikkhipitvā rukkhamūlikaṅgasamādānena rukkhamūliko. Channarukkhamūlāni paṭikkhipitvā abbhokāsikaṅgasamādānena abbhokāsiko. Nasusānaṁ paṭikkhipitvā sosānikaṅgasamādānena sosāniko. Senāsanaloluppaṁ paṭikkhipitvā yathāsanthatikaṅgasamādānena yathāsanthatiko. Sayanaṁ paṭikkhipitvā nesajjikaṅgasamādānena nesajjiko. Ayamettha saṅkhepo. Vitthārato pana dhutaṅgakathā visuddhimagge (visuddhi. 1.22 ādayo) vuttanayeneva gahetabbā.",
  "atk-s0508a212:856": "Ucceti uccādiṭṭhāne, uparipāsādatāya vā ucce. Maṇḍalipākāreti maṇḍalākārena pākāraparikkhitte. Daḷhamaṭṭālakoṭṭhaketi thirehi aṭṭālehi dvārakoṭṭhakehi ca samannāgate, nagareti attho.",
  "atk-s0508a212:857": "Satiṁ paññañcāti ettha satisīsena samādhiṁ vadati. Phalasamāpattinirodhasamāpattiyo sandhāya ‘‘satiṁ paññañca bhāvaya’’nti vutto. Sesaṁ tattha tattha vuttanayattā uttānameva.",
  "atk-s0508a212:858": "Evaṁ thero satthu sammukhā sīhanādaṁ nadi. Taṁ sutvā bhikkhū abhippasannā ahesuṁ.",
  "atk-s0508a212:859": "Kāḷigodhāputtabhaddiyattheragāthāvaṇṇanā niṭṭhitā.",
  "atk-s0508a212:860": "8. Aṅgulimālattheragāthāvaṇṇanā",
  "atk-s0508a212:861": "Gacchaṁ vadesītiādikā āyasmato aṅgulimālattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde sāvatthiyaṁ kosalarañño purohitassa bhaggavassa nāma brāhmaṇassa putto hutvā nibbatti. Tassa jātadivase sakalanagare āvudhāni pajjaliṁsu, rañño ca maṅgalāvudhaṁ sayanapīṭhe ṭhapitaṁ pajjali, taṁ disvā rājā bhīto saṁviggo niddaṁ na labhi. Purohito tāyaṁ velāyaṁ nakkhattayogaṁ ullokento ‘‘coranakkhattena jāto’’ti sanniṭṭhānamakāsi. So vibhātāya rattiyā rañño santikaṁ gato sukhaseyyaṁ pucchi. Rājā ‘‘kuto, ācariya, sukhaseyyaṁ, rattiyaṁ mayhaṁ maṅgalāvudhaṁ pajjali, tassa ko nu kho vipāko bhavissatī’’ti? ‘‘Mā bhāyi, mahārāja, mayhaṁ ghare dārako jāto. Tassa ānubhāvena sakalanagarepi āvudhāni pajjaliṁsū’’ti. ‘‘Kiṁ bhavissati, ācariyā’’ti? ‘‘Dārako coro bhavissatī’’ti. ‘‘Kiṁ ekacārī coro, udāhu gaṇajeṭṭhako’’ti? ‘‘Ekacāriko, deva’’. ‘‘Kiṁ naṁ māremā’’ti? ‘‘Ekacāriko ce, paṭijaggatha tāva na’’nti āha. Tassa nāmaṁ karontā yasmā jāyamāno rañño cittaṁ vihesento jāto, tasmā hiṁsakoti katvā pacchā diṭṭhaṁ adiṭṭhanti viya ahiṁsakoti vohariṁsu.",
  "atk-s0508a212:862": "So vayappatto pubbakammabalena sattannaṁ hatthīnaṁ balaṁ dhāreti. Tassidaṁ pubbakammaṁ – buddhasuññe loke kassako hutvā nibbatto ekaṁ paccekabuddhaṁ vassodakena tintaṁ allacīvaraṁ sītapīḷitaṁ attano khettabhūmiṁ upagataṁ disvā ‘‘puññakkhettaṁ me upaṭṭhita’’nti somanassajāto aggiṁ katvā adāsi. So tassa kammassa balena nibbattanibbattaṭṭhāne thāmajavabalasampanno ca hutvā imasmiṁ pacchimattabhāve sattannaṁ hatthīnaṁ balaṁ dhāreti. So takkasilaṁ gantvā disāpāmokkhassa ācariyassa santike dhammantevāsī hutvā sippaṁ uggaṇhato ācariyabrāhmaṇaṁ tassa bhariyañca sakkaccaṁ paṭijaggati. Tenassa sā brāhmaṇī gehe labbhamānena bhattādinā saṅgahaṁ karoti. Taṁ asahamānā aññe māṇavā ācariyena saddhiṁ bhedaṁ akaṁsu. Brāhmaṇo tesaṁ vacanaṁ dve tayo vāre asaddahanto hutvā pacchā saddahitvā ‘‘mahābalo māṇavo, na sakkā kenaci mārāpetuṁ, upāyena naṁ māressāmī’’ti cintetvā niṭṭhitasippaṁ attano nagaraṁ gantuṁ āpucchantaṁ māṇavaṁ āha – ‘‘tāta ahiṁsaka, niṭṭhitasippena nāma antevāsinā ācariyassa garudakkhiṇā dātabbā, taṁ mayhaṁ dehī’’ti. ‘‘Sādhu, ācariya, kiṁ dassāmī’’ti? ‘‘Manussānaṁ sahassadakkhiṇahatthaṅgaliyo ānehī’’ti. Brāhmaṇassa kira ayamassa adhippāyo – bahūsu māriyamānesu ekantato eko naṁ māreyyāti . Taṁ sutvā ahiṁsako attano ciraparicitaṁ nikkaruṇataṁ purakkhatvā sannaddhapañcāvudho kosalarañño vijite jālinaṁ vanaṁ pavisitvā mahāmaggasamīpe pabbatantare vasanto pabbatasikhare ṭhatvā maggena gacchante manusse oloketvā vegena gantvā aṅguliyo gahetvā rukkhagge olambesi. Tā gijjhāpi kākāpi khādiṁsu, bhūmiyaṁ nikkhittā pūtibhāvaṁ agamaṁsu. Evaṁ gaṇanāya aparipūramānāya laddhā laddhā aṅguliyo suttena ganthitvā mālaṁ katvā yaññopacitaṁ viya aṁse olambesi. Tato paṭṭhāya aṅgulimālotvevassa samaññā ahosi.",
  "atk-s0508a212:863": "Evaṁ tasmiṁ manusse mārente maggo avaḷañjo ahosi. So magge manusse alabhanto gāmūpacāraṁ gantvā nilīyitvā āgatāgate manusse māretvā aṅguliyo gahetvā gacchati. Taṁ ñatvā manussā gāmato apakkamiṁsu, gāmā suññā ahesuṁ, tathā nigamā janapadā ca. Evaṁ tena so padeso ubbāsito ahosi. Aṅgulimālassa ca ekāya ūnā sahassaaṅguliyo saṅgahā ahesuṁ. Atha manussā taṁ corupaddavaṁ kosalarañño ārocesuṁ. Rājā pātova nagare bheriṁ carāpesi, ‘‘sīghaṁ aṅgulimālacoraṁ gaṇhāma, balakāyo āgacchatū’’ti. Taṁ sutvā aṅgulimālassa mātā mantāṇī nāma brāhmaṇī tassa pitaraṁ āha – ‘‘putto kira te coro hutvā idañcidañca karoti, taṁ ‘īdisaṁ mā karī’ti saññāpetvā ānehi, aññathā naṁ rājā ghāteyyā’’ti. Brāhmaṇo ‘‘na mayhaṁ tādisehi puttehi attho, rājā yaṁ vā taṁ vā karotū’’ti āha . Atha brāhmaṇī puttasinehena pātheyyaṁ gahetvā ‘‘mama puttaṁ saññāpetvā ānessāmī’’ti maggaṁ paṭipajji.",
  "atk-s0508a212:864": "Bhagavā ‘‘ayaṁ ‘aṅgulimālaṁ ānessāmī’ti gacchati, sace sā gamissati, aṅgulimālo ‘aṅgulisahassaṁ pūressāmī’ti mātarampi māressati. So ca pacchimabhaviko, sacāhaṁ na gamissaṁ, mahājāni abhavissā’’ti ñatvā pacchābhattaṁ piṇḍapātapaṭikkanto sayameva pattacīvaraṁ gahetvā aṅgulimālaṁ uddissa tiṁsayojanikaṁ maggaṁ padasāva paṭipajjamāno antarāmagge gopālakādīhi vāriyamānopi jālinaṁ vanaṁ upagacchi. Tasmiñca khaṇe tassa mātā tena diṭṭhā, so mātaraṁ dūratova disvā ‘‘mātarampi māretvā ajja ūnaṅguliṁ pūressāmī’’ti asiṁ ukkhipitvā upadhāvi. Tesaṁ ubhinnaṁ antare bhagavā attānaṁ dassesi. Aṅgulimālo bhagavantaṁ disvā ‘‘kiṁ me mātaraṁ vadhitvā aṅguliyā gahitena? Jīvatu me mātā, yaṁnūnāhaṁ imaṁ samaṇaṁ jīvitā voropetvā aṅguliṁ gaṇheyya’’nti ukkhittāsiko bhagavantaṁ piṭṭhito piṭṭhito anubandhi. Atha kho bhagavā tathārūpaṁ iddhābhisaṅkhāraṁ abhisaṅkhāsi, yathā pakatiiriyāpathena gacchantampi attānaṁ aṅgulimālo sabbathāmena dhāvantopi na sakkoti sampāpuṇituṁ. So parihīnajavo ghurughurupassāsī kacchehi sedaṁ muñcanto padaṁ uddharitumpi asakkonto khāṇu viya ṭhito bhagavantaṁ ‘‘tiṭṭha tiṭṭha, samaṇā’’ti āha. Bhagavā gacchantova ‘‘ṭhito ahaṁ, aṅgulimāla, tvañca tiṭṭhā’’ti āha. So ‘‘ime kho samaṇā sakyaputtiyā saccavādino, ayaṁ samaṇo gacchantoyeva ‘ṭhito ahaṁ, aṅgulimāla, tvañca tiṭṭhā’ti āha, ahañcamhi ṭhito, ko nu kho imassa adhippāyo, pucchitvā naṁ jānissāmī’’ti bhagavantaṁ gāthāya ajjhabhāsi –",
  "atk-s0508a212:865": "866.",
  "atk-s0508a212:866": " ‘‘Gacchaṁ vadesi samaṇa ṭhitomhi, mamañca brūsi ṭhitamaṭṭhitoti;",
  "atk-s0508a212:867": "Pucchāmi taṁ samaṇa etamatthaṁ, kathaṁ ṭhito tvaṁ ahamaṭṭhitomhī’’ti.",
  "atk-s0508a212:868": "Tattha samaṇāti bhagavantaṁ ālapati. Mamanti maṁ. Kathanti kenākārena. Ayañhettha attho – samaṇa, tvaṁ gacchantova samāno ‘‘ṭhitomhī’’ti vadesi. Mamañca ṭhitaṁyeva ‘‘aṭṭhito’’ti brūsi, vadesi. Kāraṇenettha bhavitabbaṁ, tasmā taṁ samaṇaṁ ahaṁ evamatthaṁ pucchāmi. Kathaṁ kenākārena tvaṁ ṭhito ahosi, ahañca aṭṭhitomhīti. Evaṁ vutte bhagavā –",
  "atk-s0508a212:869": "867.",
  "atk-s0508a212:870": " ‘‘Ṭhito ahaṁ aṅgulimāla sabbadā, sabbesu bhūtesu nidhāya daṇḍaṁ;",
  "atk-s0508a212:871": "Tuvañca pāṇesu asaññatosi, tasmā ṭhitohaṁ tuvamaṭṭhitosī’’ti. –",
  "atk-s0508a212:872": "Gāthāya taṁ ajjhabhāsi.",
  "atk-s0508a212:873": "Tattha ṭhito ahaṁ, aṅgulimāla, sabbadā, sabbesu bhūtesu nidhāya daṇḍanti, aṅgulimāla, ahaṁ sabbadā sabbakāle ādimajjhapariyosānesu tasathāvarabhedesu sabbesu sattesu daṇḍaṁ nidhāya nihitadaṇḍo nihitasattho lajjī dayāpanno, tato aññathā avattanato evarūpeneva ṭhito. Tuvañca pāṇesu asaññatosīti tvaṁ pana sattesu saññamarahito asi, luddo lohitapāṇi hatapahate niviṭṭho adayāpanno, tasmā asaññato virativasena aṭṭhito. Tato eva tāsu tāsu gatīsu paribbhamanatopi tuvaṁ idāni iriyāpathena ṭhitopi aṭṭhito asi, ahaṁ pana vuttappakārena ṭhitoti. Tato aṅgulimālo yathābhuccaguṇappabhāvitassa jalatale telassa viya sakalaṁ lokaṁ abhibyāpetvā ṭhitassa bhagavato kittisaddassa sutapubbattā hetusampattiyā ñāṇassa ca paripākagatattā ‘‘ayaṁ so bhagavā’’ti sañjātapītisomanasso ‘‘mahā ayaṁ sīhanādo, mahantaṁ gajjitaṁ, nayidaṁ aññassa bhavissati, samaṇassa maññe gotamassa etaṁ gajjitaṁ, diṭṭho vatamhi mahesinā sammāsambuddhena, mayhaṁ saṅgahakaraṇatthaṁ bhagavā idhāgato’’ti cintetvā –",
  "atk-s0508a212:874": "868.",
  "atk-s0508a212:875": " ‘‘Cirassaṁ vata me mahito mahesī, mahāvanaṁ samaṇo paccapādi;",
  "atk-s0508a212:876": "Sohaṁ cajissāmi sahassapāpaṁ, sutvāna gāthaṁ tava dhammayutta’’nti. –",
  "atk-s0508a212:877": "Imaṁ gāthaṁ abhāsi.",
  "atk-s0508a212:878": "Tattha cirassaṁ vatāti cirakālena vata. Meti mayhaṁ anuggahatthāya. Mahitoti sadevakena lokena mahatiyā pūjāya pūjito. Mahante sīlakkhandhādiguṇe esi, gavesīti mahesī. Mahāvanaṁ samaṇo paccapādīti imaṁ mahāraññaṁ samitasabbapāpo bhagavā paṭipajji. Sohaṁ cajissāmi sahassapāpaṁ, sutvāna gāthaṁ tava dhammayuttanti sohaṁ dhammayuttaṁ dhammūpasaṁhitaṁ tava gāthaṁ suṇiṁ. Sohaṁ taṁ sutvāna ‘‘cirassampi cirakālenapi saṅgataṁ paricitaṁ pāpasahassaṁ pajahissa’’nti cintetvā idāni naṁ aññadatthu pariccajissāmīti attho. Evaṁ pana vatvā yathā paṭipajji, yathā ca bhagavatā anuggahito, taṁ dassetuṁ –",
  "atk-s0508a212:879": "869.",
  "atk-s0508a212:880": " ‘‘Icceva coro asimāvudhañca, sobbhe papāte narake anvakāsi;",
  "atk-s0508a212:881": "Avandi coro sugatassa pāde, tattheva pabbajjamayāci buddhaṁ.",
  "atk-s0508a212:882": "870.",
  "atk-s0508a212:883": " ‘‘Buddho ca kho kāruṇiko mahesi, yo satthā lokassa sadevakassa;",
  "atk-s0508a212:884": "Tamehi bhikkhūti tadā avoca, eseva tassa ahu bhikkhubhāvo’’ti.",
  "atk-s0508a212:885": "Saṅgītikārā imā dve gāthā ṭhapesuṁ.",
  "atk-s0508a212:886": "Tattha iccevāti iti eva evaṁ vatvā anantarameva. Coroti aṅgulimālo. Asinti khaggaṁ. Āvudhanti sesāvudhaṁ. Sobbheti samantato chinnataṭe. Papāteti ekato chinnataṭe. Naraketi bhūmiyā phalitavivare. Idha pana tīhipi padehi yattha patitaṁ aññena gahetuṁ na sakkā, tādisaṁ pabbatantarameva vadati. Anvakāsīti anu akāsi, pañcavidhampi attano āvudhaṁ anu khipi chaḍḍesi, tāni chaḍḍetvā bhagavato pādesu sirasā nipatitvā ‘‘pabbājetha maṁ, bhante’’ti āha. Tena vuttaṁ ‘‘avandi coro sugatassa pāde, tattheva pabbajjamayāci buddha’’nti. Evaṁ tena pabbajjāya yācitāya satthā tassa purimakammaṁ olokento ehibhikkhubhāvāya hetusampattiṁ disvā dakkhiṇahatthaṁ pasāretvā – ‘‘ehi, bhikkhu, svākhāto dhammo, cara brahmacariyaṁ, sammā dukkhassa antakiriyāyā’’ti āha. Sā eva ca tassa pabbajjā upasampadā ca ahosi. Tenāha ‘‘tamehi bhikkhūti tadā avoca, eseva tassa ahu bhikkhubhāvo’’ti.",
  "atk-s0508a212:887": "Evaṁ thero satthu santike ehibhikkhubhāvena pabbajjaṁ upasampadañca labhitvā vipassanāya kammaṁ karonto arahattaṁ patvā vimuttisukhaṁ paṭisaṁvedento pītisomanassajāto udānavasena –",
  "atk-s0508a212:888": "871.",
  "atk-s0508a212:889": " ‘‘Yo ca pubbe pamajjitvā, pacchā so nappamajjati;",
  "atk-s0508a212:890": "Somaṁ lokaṁ pabhāseti, abbhā muttova candimā.",
  "atk-s0508a212:891": "872.",
  "atk-s0508a212:892": " ‘‘Yassa pāpaṁ kataṁ kammaṁ, kusalena pidhīyati;",
  "atk-s0508a212:893": "Somaṁ lokaṁ pabhāseti, abbhā muttova candimā.",
  "atk-s0508a212:894": "873.",
  "atk-s0508a212:895": " ‘‘Yo have daharo bhikkhu, yuñjati buddhasāsane;",
  "atk-s0508a212:896": "Somaṁ lokaṁ pabhāseti, abbhā muttova candimā’’ti. – gāthattayaṁ abhāsi;",
  "atk-s0508a212:897": "Tassattho – yo puggalo gahaṭṭho vā pabbajito vā kalyāṇamittasaṁsaggato pubbe pāpamittasaṁsaggena vā attano vā paṭisaṅkhānābhāvena pamajjitvā sammāpaṭipattiyaṁ pamādaṁ āpajjitvā , pacchā kalyāṇamittasaṁsaggena yoniso ummujjanto nappamajjati, sammā paṭipajjati, samathavipassanaṁ anuyuñjanto tisso vijjā cha abhiññā pāpuṇāti, so abbhādīhi mutto cando viya okāsalokaṁ attanā adhigatāhi vijjābhiññāhi imaṁ khandhādilokaṁ obhāsetīti.",
  "atk-s0508a212:898": "Yassa puggalassa kataṁ upacitaṁ pāpakammaṁ kammakkhayakarena lokuttarakusalena avipākārahabhāvassa āharitattā vipākuppādane dvārapidhānena pidhīyati thakīyati. Sesaṁ vuttanayameva.",
  "atk-s0508a212:899": "Daharoti taruṇo, tenassa yogakkhamasarīrataṁ dasseti. So hi uppannaṁ vātātapaparissayaṁ abhibhavitvā yogaṁ kātuṁ sakkoti. Yuñjati buddhasāsane sikkhattaye yuttappayutto hoti, sakkaccaṁ sampādetīti attho.",
  "atk-s0508a212:900": "Evaṁ pītisomanassajāto vimuttisukhena viharanto yadā nagaraṁ piṇḍāya pavisati, tadā aññenapi khitto leḍḍu therassa kāye nipatati, aññenapi khitto daṇḍo tasseva kāye nipatati. So bhinnena pattena vihāraṁ pavisitvā satthu santikaṁ gacchati. Satthā taṁ ovadati ‘‘adhivāsehi, tvaṁ brāhmaṇa, adhivāsehi, tvaṁ brāhmaṇa, yassa kho, tvaṁ brāhmaṇa, kammassa vipākena bahūni vassasahassāni niraye pacceyyāsi, tassa, tvaṁ brāhmaṇa, kammassa vipākaṁ diṭṭheva dhamme paṭisaṁvedesī’’ti. Atha thero anodhiso sabbasattesu mettacittaṁ upaṭṭhapetvā –",
  "atk-s0508a212:901": "874.",
  "atk-s0508a212:902": " ‘‘Disāpi me dhammakathaṁ suṇantu, disāpi me yuñjantu buddhasāsane;",
  "atk-s0508a212:903": "Disāpi me te manuje bhajantu, ye dhammamevādapayanti santo.",
  "atk-s0508a212:904": "875.",
  "atk-s0508a212:905": " ‘‘Disā hi me khantivādānaṁ, avirodhappasaṁsinaṁ;",
  "atk-s0508a212:906": "Suṇantu dhammaṁ kālena, tañca anuvidhīyantu.",
  "atk-s0508a212:907": "876.",
  "atk-s0508a212:908": " ‘‘Na hi jātu so mamaṁ hiṁse, aññaṁ vā pana kañci naṁ;",
  "atk-s0508a212:909": "Pappuyya paramaṁ santiṁ, rakkheyya tasathāvare.",
  "atk-s0508a212:910": "877.",
  "atk-s0508a212:911": " ‘‘Udakañhi nayanti nettikā, usukārā damayanti tejanaṁ;",
  "atk-s0508a212:912": "Dāruṁ damayanti tacchakā, attānaṁ damayanti paṇḍitā.",
  "atk-s0508a212:913": "878.",
  "atk-s0508a212:914": " ‘‘Daṇḍeneke damayanti, aṅkusebhi kasāhi ca;",
  "atk-s0508a212:915": "Adaṇḍena asatthena, ahaṁ dantomhi tādinā.",
  "atk-s0508a212:916": "879.",
  "atk-s0508a212:917": " ‘‘Ahiṁsakoti me nāmaṁ, hiṁsakassa pure sato;",
  "atk-s0508a212:918": "Ajjāhaṁ saccanāmomhi, na naṁ hiṁsāmi kañci naṁ.",
  "atk-s0508a212:919": "880.",
  "atk-s0508a212:920": " ‘‘Coro ahaṁ pure āsiṁ, aṅgulimāloti vissuto;",
  "atk-s0508a212:921": "Vuyhamāno mahoghena, buddhaṁ saraṇamāgamaṁ.",
  "atk-s0508a212:922": "881.",
  "atk-s0508a212:923": " ‘‘Lohitapāṇi pure āsiṁ, aṅgulimāloti vissuto;",
  "atk-s0508a212:924": "Saraṇagamanaṁ passa, bhavanetti samūhatā.",
  "atk-s0508a212:925": "882.",
  "atk-s0508a212:926": " ‘‘Tādisaṁ kammaṁ katvāna, bahuṁ duggatigāminaṁ;",
  "atk-s0508a212:927": "Phuṭṭho kammavipākena, anaṇo bhuñjāmi bhojanaṁ.",
  "atk-s0508a212:928": "883.",
  "atk-s0508a212:929": " ‘‘Pamādamanuyuñjanti, bālā dummedhino janā;",
  "atk-s0508a212:930": "Appamādañca medhāvī, dhanaṁ seṭṭhaṁva rakkhati.",
  "atk-s0508a212:931": "884.",
  "atk-s0508a212:932": " ‘‘Mā pamādamanuyuñjetha, mā kāmaratisanthavaṁ;",
  "atk-s0508a212:933": "Appamatto hi jhāyanto, pappoti paramaṁ sukhaṁ.",
  "atk-s0508a212:934": "885.",
  "atk-s0508a212:935": " ‘‘Svāgataṁ nāpagataṁ, netaṁ dummantitaṁ mama;",
  "atk-s0508a212:936": "Savibhattesu dhammesu, yaṁ seṭṭhaṁ tadupāgamaṁ.",
  "atk-s0508a212:937": "886.",
  "atk-s0508a212:938": " ‘‘Svāgataṁ nāpagataṁ, netaṁ dummantitaṁ mama;",
  "atk-s0508a212:939": "Tisso vijjā anuppattā, kataṁ buddhassa sāsanaṁ.",
  "atk-s0508a212:940": "887.",
  "atk-s0508a212:941": " ‘‘Araññe rukkhamūle vā, pabbatesu guhāsu vā;",
  "atk-s0508a212:942": "Tattha tattheva aṭṭhāsiṁ, ubbiggamanaso tadā.",
  "atk-s0508a212:943": "888.",
  "atk-s0508a212:944": " ‘‘Sukhaṁ sayāmi ṭhāyāmi, sukhaṁ kappemi jīvitaṁ;",
  "atk-s0508a212:945": "Ahatthapāso mārassa, aho satthānukampito.",
  "atk-s0508a212:946": "889.",
  "atk-s0508a212:947": " ‘‘Brahmajacco pure āsiṁ, udicco ubhato ahu.",
  "atk-s0508a212:948": "Sojja putto sugatassa, dhammarājassa satthuno.",
  "atk-s0508a212:949": "890.",
  "atk-s0508a212:950": " ‘‘Vītataṇho anādāno, guttadvāro susaṁvuto;",
  "atk-s0508a212:951": "Aghamūlaṁ vadhitvāna, patto me āsavakkhayo.",
  "atk-s0508a212:952": "891.",
  "atk-s0508a212:953": " ‘‘Pariciṇṇo mayā satthā, kataṁ buddhassa sāsanaṁ;",
  "atk-s0508a212:954": "Ohito garuko bhāro, bhavanetti samūhatā’’ti. – imā gāthā abhāsi;",
  "atk-s0508a212:955": "Tattha disāpīti mayhaṁ disāpi amittā paccatthikāpi ye maṁ evaṁ upavadanti ‘‘yathā mayaṁ aṅgulimālassa vasena ñātiviyogadukkhaparetā dukkhaṁ pāpuṇāma, evaṁ aṅgulimālopi dukkhaṁ pāpuṇātū’’ti. Me dhammakathaṁ suṇantūti mayā satthu santike sutaṁ catusaccadhammapaṭisaṁyuttaṁ kathaṁ suṇantu . Yuñjantūti sutvā ca tadatthāya paṭipajjantu. Te manuje bhajantūti tādise sappurise kalyāṇamitte bhajantu sevantu. Ye dhammamevādapayanti santoti ye sappurisā kusaladhammameva, uttarimanussadhammameva, nibbattitalokuttaradhammameva ca ādapenti samādapenti gaṇhāpenti.",
  "atk-s0508a212:956": "Khantivādānanti adhivāsanakhantimeva vadantānaṁ tato eva avirodhappasaṁsinanti kenaci avirodhabhūtāya mettāya eva pasaṁsanasīlānaṁ. Suṇantu dhammaṁkālenāti yuttappayuttakāle tesaṁ santike dhammaṁ suṇantu. Tañca anuvidhīyantūti tañca yathāsutaṁ dhammaṁ sammadeva uggahitvā anukarontu dhammānudhammaṁ paṭipajjantūti attho.",
  "atk-s0508a212:957": "Na hi jātu so mamaṁ hiṁseti so mayhaṁ diso paccatthiko jātu, ekaṁseneva maṁ na hiṁse, na bādheyya. Aññaṁ vā pana kañci nanti na kevalaṁ maṁyeva, aññaṁ vāpi kañci sattaṁ na hiṁseyya, pappuyya paramaṁ santinti, paramaṁ uttamaṁ santiṁ nibbānaṁ pāpuṇeyya, pāpuṇitvā ca rakkheyya tasathāvareti sabbe ca satte paramāya rakkhāya rakkheyya, sissaṁ puttaṁ viya paripāleyyāti attho.",
  "atk-s0508a212:958": "Evaṁ thero imāhi gāthāhi pare pāpato parimocento parittakiriyaṁ nāma katvā attano paṭipattiṁ pakāsento ‘‘udakaṁ hī’’ti gāthamāha. Tattha pathaviyā thalaṭṭhānaṁ khaṇitvā ninnaṭṭhānaṁ pūretvā mātikaṁ vā katvā rukkhadoṇiṁ vā ṭhapetvā attanā icchikicchitaṭṭhānaṁ udakaṁ nentīti nettikā, udakahārino. Tejananti kaṇḍaṁ. Idaṁ vuttaṁ hoti – nettikā attano ruciyā udakaṁ nayanti, usukārāpi tāpetvā vaṅkābhāvaṁ harantā tejanaṁ usuṁ damayanti, ujukaṁ karonti, tacchakāpi nemiādīnaṁ atthāya tacchantā dāruṁ damayanti attano ruciyā ujuṁ vā vaṅkaṁ vā karonti. Evaṁ ettakaṁ ārammaṇaṁ katvā paṇḍitā sappaññā ariyamaggaṁ uppādentā attānaṁ damenti, arahattappattā pana ekantadantā nāma hontīti.",
  "atk-s0508a212:959": "Idāni purisadammasārathinā satthārā attano damitākāraṁ kataññutañca pakāsento ‘‘daṇḍeneke’’tiādikā pañca gāthā abhāsi. Tattha daṇḍeneke damayantīti rājarājamahāmattādayo daṇḍena, hatthiassādinā balakāyena ca paccatthikādike damenti, gopālādayo ca gāvādike daṇḍena yaṭṭhiyā damenti. Hatthācariyā hatthiṁ aṅkusehi, assācariyā asse kasāhi ca damenti. Adaṇḍena asatthena, ahaṁ dantomhi tādināti ahaṁ pana iṭṭhādīsu tādibhāvappattena sammāsambuddhena vinā eva daṇḍena, vinā satthena, nihitadaṇḍanihitasatthabhāvena danto damito nibbisevano gato amhi.",
  "atk-s0508a212:960": "Ahiṁsakotime nāmaṁ, hiṁsakassa pure satoti satthārā samāgamato pubbe hiṁsakassa me samānassa ahiṁsakoti nāmamattaṁ ahosi. Ajjāhanti idāni panāhaṁ ‘‘ahiṁsako’’ti saccanāmo avitathanāmo amhi. Tasmā na naṁ hiṁsāmi kañcipi sattaṁ na hiṁsāmi na bādhemi, nanti nipātamattaṁ.",
  "atk-s0508a212:961": "Vissutoti ‘‘pāṇātipātī luddo lohitapāṇī’’tiādinā paññāto. Mahoghenāti kāmoghādinā mahatā oghena, tassa oghassa vicchedakaraṁ buddhaṁ saraṇaṁ buddhasaṅkhātaṁ saraṇaṁ agamaṁ upagacchiṁ.",
  "atk-s0508a212:962": "Lohitapāṇīti pāṇamatipātanena paresaṁ lohitena ruhirena makkhitapāṇi. Saraṇagamanaṁ passāti mahapphalaṁ mama saraṇagamanaṁ passāti attānamevālapati.",
  "atk-s0508a212:963": "Tādisaṁ kammanti anekasatapurisavadhaṁ dāruṇaṁ tathārūpaṁ pāpakammaṁ. Phuṭṭho kammavipākenāti pubbe katassa pāpakammassa vipākena phuṭṭho, sabbaso pahīnakammo vipākamattaṁ paccanubhonto. Atha vā phuṭṭho kammavipākenāti upanissayabhūtassa kusalakammassa phalabhūtena lokuttaramaggena, lokuttarakammasseva vā phalena vimuttisukhena phuṭṭho. Sabbaso kilesānaṁ khīṇattā anaṇo bhuñjāmi bhojanaṁ, bhojanāpadesena cattāropi paccaye vadati.",
  "atk-s0508a212:964": "Idāni pubbe attano pamādavihāraṁ garahāmukhena pacchā appamādapaṭipattiṁ pasaṁsanto tattha ca paresaṁ ussāhaṁ janento ‘‘pamādamanuyuñjantī’’tiādikā gāthā abhāsi. Tattha bālāti bālyena samannāgatā idhalokaparalokatthaṁ ajānantā. Dummedhinoti nippaññā, te pamāde ādīnavaṁ apassantā pamādaṁ anuyuñjanti pavattenti, pamādeneva kālaṁ vītināmenti. Medhāvīti dhammojapaññāya samannāgato pana paṇḍito kulavaṁsāgataṁ seṭṭhaṁ uttamaṁ sattaratanadhanaṁ viya appamādaṁ rakkhati. Yathā hi ‘‘uttamaṁ dhanaṁ nissāya bhogasampattiṁ pāpuṇissāma, puttadāraṁ posessāma, sugatimaggaṁ sodhessāmā’’ti dhane ānisaṁsaṁ passantā dhanaṁ rakkhanti; evaṁ paṇḍitopi ‘‘appamādaṁ nissāya paṭhamajjhānādīni paṭilabhissāmi , maggaphalāni pāpuṇissāmi, tisso vijjā cha abhiññā sampādessāmī’’ti appamāde ānisaṁsaṁ passanto dhanaṁ seṭṭhaṁva appamādaṁ rakkhatīti attho.",
  "atk-s0508a212:965": "Mā pamādanti pamādaṁ mā anuyuñjetha pamādena kālaṁ mā vītināmayittha. Kāmaratisanthavanti vatthukāmesu, kilesakāmesu ca ratisaṅkhātaṁ taṇhāsanthavampi mā anuyuñjetha mā vindittha mā paṭilabhittha. Appamatto hīti upaṭṭhitasatitāya appamatto puggalo jhāyanto jhāyanappasuto paramaṁ uttamaṁ nibbānasukhaṁ pāpuṇāti.",
  "atk-s0508a212:966": "Svāgataṁ nāpagatanti yaṁ tadā mama satthu santike āgataṁ āgamanaṁ, satthu vā tasmiṁ mahāvane āgamanaṁ, taṁ svāgataṁ svāgamanaṁ nāpagataṁ, atthato apetaṁ vigataṁ na hoti. Netaṁ dummantitaṁ mamāti yaṁ tadā mayā ‘‘satthu santike pabbajissāmī’’ti mantitaṁ, idampi mama na dummantitaṁ, sumantitameva. Kasmā? Savibhattesu dhammesūti sāvajjānavajjādivasena pakārato vibhattesu dhammesu yaṁ seṭṭhaṁ uttamaṁ pavaraṁ nibbānaṁ. Tadupāgamaṁ tadeva upagacchinti attho.",
  "atk-s0508a212:967": "‘‘Tadā puthujjanakāle payogāsayavipannatāya araññādīsu dukkhaṁ vihāsiṁ, idāni payogāsayasampannatāya tattha sukhaṁ viharāmī’’ti sukhavihārabhāvañceva ‘‘pubbe jātimattena brāhmaṇo, idāni satthu orasaputtatāya brāhmaṇo’’ti paramatthabrāhmaṇabhāvañca dassento ‘‘araññe’’tiādimāha. Tattha sukhaṁ sayāmīti sayantopi sukhaṁ sukhena nidukkhena cittutrāsādīnaṁ abhāvena cetodukkharahito sayāmi. Ṭhāyāmīti ṭhāmi . Ahatthapāso mārassāti kilesamārādīnaṁ agocaro. Aho satthānukampitoti satthārānukampito aho.",
  "atk-s0508a212:968": "Brahmajaccoti brāhmaṇajātiko. Udicco ubhatoti mātito ca pitito ca ubhato udito saṁsuddhagahaṇiko. Sesaṁ tattha tattha vuttanayameva.",
  "atk-s0508a212:969": "Aṅgulimālattheragāthāvaṇṇanā niṭṭhitā.",
  "atk-s0508a212:970": "9. Anuruddhattheragāthāvaṇṇanā",
  "atk-s0508a212:971": "Pahāyamātāpitarotiādikā āyasmato anuruddhattherassa gāthā. Kā uppatti? Ayampi purimabuddhesu katādhikāro padumuttarassa bhagavato kāle vibhavasampanno kuṭumbiko hutvā nibbatti. So ekadivasaṁ vihāraṁ gantvā satthu santike dhammaṁ suṇanto satthāraṁ ekaṁ bhikkhuṁ dibbacakkhukānaṁ aggaṭṭhāne ṭhapentaṁ disvā sayampi taṁ ṭhānantaraṁ patthetvā satasahassabhikkhuparivārassa bhagavato sattāhaṁ mahādānaṁ pavattetvā sattame divase bhagavato, bhikkhusaṅghassa ca uttamāni vatthāni datvā paṇidhānamakāsi. Satthāpissa anantarāyena samijjhanabhāvaṁ disvā ‘‘anāgate gotamassa nāma sammāsambuddhassa sāsane dibbacakkhukānaṁ aggo bhavissatī’’ti byākāsi. Sopi tattha puññāni karonto satthari parinibbute niṭṭhite sattayojanike suvaṇṇacetiye anekasahassehi dīparukkhehi dīpakapallikāhi ca ‘‘dibbacakkhuñāṇassa upanissayapaccayo hotū’’ti uḷāraṁ dīpapūjaṁ akāsi.",
  "atk-s0508a212:972": "Evaṁ yāvajīvaṁ puññāni katvā devamanussesu saṁsaranto kassapassa bhagavato kāle bārāṇasiyaṁ kuṭumbikagehe nibbattitvā viññutaṁ patto satthari parinibbute niṭṭhite yojanike kanakathūpe bahū kaṁsapātiyo kāretvā sappimaṇḍassa pūretvā majjhe ekekaṁ guḷapiṇḍaṁ ṭhapetvā mukhavaṭṭiyā mukhavaṭṭiṁ phusāpento cetiyaṁ parikkhipāpetvā attanā ekaṁ mahatiṁ kaṁsapātiṁ kāretvā sappimaṇḍassa pūretvā sahassavaṭṭiyo jālāpetvā sīse ṭhapetvā sabbarattiṁ cetiyaṁ anupariyāyi.",
  "atk-s0508a212:973": "Evaṁ tasmimpi attabhāve yāvajīvaṁ kusalaṁ katvā tato cuto devaloke nibbattitvā tattha yāvatāyukaṁ ṭhatvā tato cuto anuppanne buddhe bārāṇasiyaṁyeva duggatakule nibbatti, annabhārotissa nāmaṁ ahosi. So sumanaseṭṭhissa nāma gehe kammaṁ karonto jīvati. So ekadivasaṁ upariṭṭhaṁ nāma paccekabuddhaṁ nirodhasamāpattito vuṭṭhāya gandhamādanapabbatato ākāsenāgantvā bārāṇasīnagaradvāre otaritvā cīvaraṁ pārupitvā nagare piṇḍāya pavisantaṁ disvā pasannacitto pattaṁ gahetvā attano atthāya ṭhapitaṁ ekaṁ bhāgabhattaṁ patte pakkhipitvā paccekabuddhassa dātukāmo ārabhi. Bhariyāpissa attano bhāgabhattaṁ tattheva pakkhipi. So taṁ netvā paccekabuddhassa hatthe ṭhapesi. Paccekabuddho taṁ gahetvā anumodanaṁ katvā pakkāmi. Taṁ disvā rattiṁ sumanaseṭṭhissa chatte adhivatthā devatā ‘‘aho dānaṁ paramadānaṁ, upariṭṭhe, suppatiṭṭhita’’nti mahāsaddena anumodi. Taṁ sutvā sumanaseṭṭhi ‘‘evaṁ devatāya anumoditaṁ idameva uttamadāna’’nti cintetvā tattha pattiṁ yāci. Annabhāro pana tassa pattiṁ adāsi. Tena pasannacitto sumanaseṭṭhi tassa sahassaṁ datvā ‘‘ito paṭṭhāya tuyhaṁ sahatthena kammakaraṇakiccaṁ natthi, patirūpaṁ gehaṁ katvā niccaṁ vasāhī’’ti āha.",
  "atk-s0508a212:974": "Yasmā nirodhato vuṭṭhitassa paccekabuddhassa dinnapiṇḍapāto taṁdivasameva uḷārataravipāko hoti, tasmā taṁdivasaṁ sumanaseṭṭhi rañño santikaṁ gacchanto taṁ gahetvā agamāsi. Rājā pana taṁ ādaravasena olokesi. Seṭṭhi ‘‘mahārāja, ayaṁ oloketabbayuttoyevā’’ti vatvā tadā tena katapuññaṁ attanāpissa sahassaṁ dinnabhāvaṁ kathesi. Taṁ sutvā rājā tussitvā sahassaṁ datvā asukasmiṁ nāma ṭhāne gehaṁ katvā vasā’’ti gehaṭṭhānamassa āṇāpesi. Tassa taṁ ṭhānaṁ sodhāpentassa mahantiyo nidhikumbhiyo uṭṭhahiṁsu. Tā disvā so rañño ārocesi. Rājā sabbaṁ dhanaṁ uddharāpetvā rāsikataṁ disvā ‘‘ettakaṁ dhanaṁ imasmiṁ nagare kassa gehe atthī’’ti? ‘‘Na kassaci, devā’’ti. ‘‘Tena hi ayaṁ annabhāro imasmiṁ nagare mahādhanaseṭṭhi nāma hotū’’ti taṁdivasameva tassa seṭṭhichattaṁ ussāpesi.",
  "atk-s0508a212:975": "So tato paṭṭhāya yāvajīvaṁ kusalakammaṁ katvā tato cuto devamanussesu saṁsaritvā imasmiṁ buddhuppāde kapilavatthunagare sukkodanasakkassa gehe paṭisandhiṁ gaṇhi, anuruddhotissa nāmaṁ ahosi. So mahānāmassa sakkassa kaniṭṭhabhātā, satthu cūḷapitu putto paramasukhumālo mahāpuñño tiṇṇaṁ utūnaṁ anucchavikesu tīsu pāsādesu alaṅkatanāṭakitthīhi parivuto devo viya sampattiṁ anubhavanto suddhodanamahārājena ussāhitehi sakyarājūhi satthu parivāratthaṁ pesitehi bhaddiyakumārādīhi anupiyambavane viharantaṁ satthāraṁ upasaṅkamitvā satthu santike pabbajitvā antovasseyeva dibbacakkhuṁ nibbattetvā, puna dhammasenāpatissa santike kammaṭṭhānaṁ gahetvā cetiyaraṭṭhe pācīnavaṁsadāyaṁ gantvā samaṇadhammaṁ karonto sattamahāpurisavitakke vitakketvā aṭṭhamaṁ jānituṁ nāsakkhi. Tassa taṁ pavattiṁ ñatvā satthā aṭṭhamaṁ mahāpurisavitakkaṁ kathetvā catupaccayasantosabhāvanārāmapaṭimaṇḍitaṁ mahāariyavaṁsapaṭipadaṁ deseti. So desanānusārena vipassanaṁ vaḍḍhetvā abhiññāpaṭisambhidāparivāraṁ arahattaṁ sacchākāsi. Tena vuttaṁ apadāne (apa. thera 1.1.421-433) –",
  "atk-s0508a212:976": "‘‘Sumedhaṁ bhagavantāhaṁ, lokajeṭṭhaṁ narāsabhaṁ;",
  "atk-s0508a212:977": "Vūpakaṭṭhaṁ viharantaṁ, addasaṁ lokanāyakaṁ.",
  "atk-s0508a212:978": "‘‘Upagantvāna sambuddhaṁ, sumedhaṁ lokanāyakaṁ;",
  "atk-s0508a212:979": "Añjaliṁ paggahetvāna, buddhaseṭṭhamayācahaṁ.",
  "atk-s0508a212:980": "‘‘Anukampa mahāvīra, lokajeṭṭha narāsabha;",
  "atk-s0508a212:981": "Padīpaṁ te padassāmi, rukkhamūlamhi jhāyato.",
  "atk-s0508a212:982": "‘‘Adhivāsesi so dhīro, sayambhū vadataṁ varo;",
  "atk-s0508a212:983": "Dumesu vinivijjhitvā, yantaṁ yojiyahaṁ tadā.",
  "atk-s0508a212:984": "‘‘Sahassavaṭṭiṁ pādāsiṁ, buddhassa lokabandhuno;",
  "atk-s0508a212:985": "Sattāhaṁ pajjalitvāna, dīpā vūpasamiṁsu me.",
  "atk-s0508a212:986": "‘‘Tena cittappasādena, cetanāpaṇidhīhi ca;",
  "atk-s0508a212:987": "Jahitvā mānusaṁ dehaṁ, vimānamupapajjahaṁ.",
  "atk-s0508a212:988": "‘‘Upapannassa devattaṁ, byamhaṁ āsi sunimmitaṁ;",
  "atk-s0508a212:989": "Samantato pajjalati, dīpadānassidaṁ phalaṁ.",
  "atk-s0508a212:990": "‘‘Samantā yojanasataṁ, virocesimahaṁ tadā;",
  "atk-s0508a212:991": "Sabbe deve abhibhomi, dīpadānassidaṁ phalaṁ.",
  "atk-s0508a212:992": "‘‘Tiṁsakappāni devindo, devarajjamakārayiṁ;",
  "atk-s0508a212:993": "Na maṁ kecītimaññanti, dīpadānassidaṁ phalaṁ.",
  "atk-s0508a212:994": "‘‘Aṭṭhavīsatikkhattuñca, cakkavattī ahosahaṁ;",
  "atk-s0508a212:995": "Divā rattiñca passāmi, samantā yojanaṁ tadā.",
  "atk-s0508a212:996": "‘‘Sahassalokaṁ ñāṇena, passāmi satthu sāsane;",
  "atk-s0508a212:997": "Dibbacakkhumanuppatto, dīpadānassidaṁ phalaṁ.",
  "atk-s0508a212:998": "‘‘Sumedho nāma sambuddho, tiṁsakappasahassito;",
  "atk-s0508a212:999": "Tassa dīpo mayā dinno, vippasannena cetasā.",
  "atk-s0508a212:1000": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a212:1001": "Atha naṁ satthā aparabhāge jetavanamahāvihāre ariyagaṇamajjhe nisinno dibbacakkhukānaṁ aggaṭṭhāne ṭhapesi ‘‘etadaggaṁ, bhikkhave, mama sāvakānaṁ bhikkhūnaṁ dibbacakkhukānaṁ yadidaṁ anuruddho’’ti (a. ni. 1.180, 192).",
  "atk-s0508a212:1002": "So vimuttisukhaṁ paṭisaṁvedī viharanto ekadivasaṁ attano paṭipattiṁ paccavekkhitvā pītisomanassajāto udānavasena ‘‘pahāya mātāpitaro’’tiādikā gāthā abhāsi. Keci pana ‘‘therassa pabbajjaṁ arahattappattiñca pakāsentehi saṅgītikārehi ādito catasso gāthā bhāsitā. Tato parā therassa ariyavaṁsapaṭipattiyā ārādhitacittena bhagavatā bhāsitā. Itarā sabbāpi tena tena kāraṇena thereneva bhāsitā’’ti vadanti. Iti sabbathāpi imā gāthā therena bhāsitāpi, theraṁ uddissa bhāsitāpi therassa cetā gāthāti veditabbā. Seyyathidaṁ –",
  "atk-s0508a212:1003": "892.",
  "atk-s0508a212:1004": " ‘‘Pahāya mātāpitaro, bhaginī ñātibhātaro;",
  "atk-s0508a212:1005": "Pañca kāmaguṇe hitvā, anuruddhova jhāyati.",
  "atk-s0508a212:1006": "893.",
  "atk-s0508a212:1007": " ‘‘Sameto naccagītehi, sammatāḷappabodhano;",
  "atk-s0508a212:1008": "Na tena suddhimajjhagaṁ, mārassa visaye rato.",
  "atk-s0508a212:1009": "894.",
  "atk-s0508a212:1010": " ‘‘Etañca samatikkamma, rato buddhassa sāsane;",
  "atk-s0508a212:1011": "Sabboghaṁ samatikkamma, anuruddhova jhāyati.",
  "atk-s0508a212:1012": "895.",
  "atk-s0508a212:1013": " ‘‘Rūpā saddā rasā gandhā, phoṭṭhabbā ca manoramā;",
  "atk-s0508a212:1014": "Ete ca samatikkamma, anuruddhova jhāyati.",
  "atk-s0508a212:1015": "896.",
  "atk-s0508a212:1016": " ‘‘Piṇḍapātamatikkanto, eko adutiyo muni;",
  "atk-s0508a212:1017": "Esati paṁsukūlāni anuruddho anāsavo.",
  "atk-s0508a212:1018": "897.",
  "atk-s0508a212:1019": " ‘‘Vicinī aggahī dhovi, rajayī dhārayī muni;",
  "atk-s0508a212:1020": "Paṁsukūlāni matimā, anuruddho anāsavo.",
  "atk-s0508a212:1021": "898.",
  "atk-s0508a212:1022": " ‘‘Mahiccho ca asantuṭṭho, saṁsaṭṭho yo ca uddhato;",
  "atk-s0508a212:1023": "Tassa dhammā ime honti, pāpakā saṁkilesikā.",
  "atk-s0508a212:1024": "899.",
  "atk-s0508a212:1025": " ‘‘Sato ca hoti appiccho, santuṭṭho avighātavā;",
  "atk-s0508a212:1026": "Pavivekarato vitto, niccamāraddhavīriyo.",
  "atk-s0508a212:1027": "900.",
  "atk-s0508a212:1028": " ‘‘Tassa dhammā ime honti, kusalā bodhipakkhikā;",
  "atk-s0508a212:1029": "Anāsavo ca so hoti, iti vuttaṁ mahesinā.",
  "atk-s0508a212:1030": "901.",
  "atk-s0508a212:1031": " ‘‘Mama saṅkappamaññāya, satthā loke anuttaro;",
  "atk-s0508a212:1032": "Manomayena kāyena, iddhiyā upasaṅkami.",
  "atk-s0508a212:1033": "902.",
  "atk-s0508a212:1034": " ‘‘Yadā me ahu saṅkappo, tato uttari desayi;",
  "atk-s0508a212:1035": "Nippapañcarato buddho, nippapañcamadesayi.",
  "atk-s0508a212:1036": "903.",
  "atk-s0508a212:1037": " ‘‘Tassāhaṁ dhammamaññāya, vihāsiṁ sāsane rato;",
  "atk-s0508a212:1038": "Tisso vijjā anuppattā, kataṁ buddhassa sāsanaṁ.",
  "atk-s0508a212:1039": "904.",
  "atk-s0508a212:1040": " ‘‘Pañcapaññāsavassāni, yato nesajjiko ahaṁ;",
  "atk-s0508a212:1041": "Pañcavīsativassāni, yato middhaṁ samūhataṁ.",
  "atk-s0508a212:1042": "905.",
  "atk-s0508a212:1043": " ‘‘Nāhu assāsapassāsā, ṭhitacittassa tādino;",
  "atk-s0508a212:1044": "Anejo santimārabbha, cakkhumā parinibbuto.",
  "atk-s0508a212:1045": "906.",
  "atk-s0508a212:1046": " ‘‘Asallīnena cittena, vedanaṁ ajjhavāsayi;",
  "atk-s0508a212:1047": "Pajjotasseva nibbānaṁ, vimokkho cetaso ahu.",
  "atk-s0508a212:1048": "907.",
  "atk-s0508a212:1049": " ‘‘Ete pacchimakā dāni, munino phassapañcamā;",
  "atk-s0508a212:1050": "Nāññe dhammā bhavissanti, sambuddhe parinibbute.",
  "atk-s0508a212:1051": "908.",
  "atk-s0508a212:1052": " ‘‘Natthi dāni punāvāso, devakāyasmi jālini;",
  "atk-s0508a212:1053": "Vikkhīṇo jātisaṁsāro, natthi dāni punabbhavo.",
  "atk-s0508a212:1054": "909.",
  "atk-s0508a212:1055": " ‘‘Yassa muhuttena sahassadhā, loko saṁvidito sabrahmakappo;",
  "atk-s0508a212:1056": "Vasī iddhiguṇe cutūpapāte, kāle passati devatā sa bhikkhu.",
  "atk-s0508a212:1057": "910.",
  "atk-s0508a212:1058": " ‘‘Annabhāro pure āsiṁ, daliddo ghāsahārako;",
  "atk-s0508a212:1059": "Samaṇaṁ paṭipādesiṁ, upariṭṭhaṁ yasassinaṁ.",
  "atk-s0508a212:1060": "911.",
  "atk-s0508a212:1061": " ‘‘Somhi sakyakule jāto, anuruddhoti maṁ vidū;",
  "atk-s0508a212:1062": "Upeto naccagītehi, sammatāḷappabodhano.",
  "atk-s0508a212:1063": "912.",
  "atk-s0508a212:1064": " ‘‘Athaddasāsiṁ sambuddhaṁ, satthāraṁ akutobhayaṁ;",
  "atk-s0508a212:1065": "Tasmiṁ cittaṁ pasādetvā, pabbajiṁ anagāriyaṁ.",
  "atk-s0508a212:1066": "913.",
  "atk-s0508a212:1067": " ‘‘Pubbenivāsaṁ jānāmi, yattha me vusitaṁ pure;",
  "atk-s0508a212:1068": "Tāvatiṁsesu devesu, aṭṭhāsiṁ sakkajātiyā.",
  "atk-s0508a212:1069": "914.",
  "atk-s0508a212:1070": " ‘‘Sattakkhattuṁ manussindo, ahaṁ rajjamakārayiṁ;",
  "atk-s0508a212:1071": "Cāturanto vijitāvī, jambusaṇḍassa issaro;",
  "atk-s0508a212:1072": "Adaṇḍena asatthena, dhammena anusāsayiṁ.",
  "atk-s0508a212:1073": "915.",
  "atk-s0508a212:1074": " ‘‘Ito satta tato satta, saṁsārāni catuddasa;",
  "atk-s0508a212:1075": "Nivāsamabhijānissaṁ, devaloke ṭhito tadā.",
  "atk-s0508a212:1076": "916.",
  "atk-s0508a212:1077": " ‘‘Pañcaṅgike samādhimhi, sante ekodibhāvite;",
  "atk-s0508a212:1078": "Paṭippassaddhiladdhamhi, dibbacakkhu visujjhi me.",
  "atk-s0508a212:1079": "917.",
  "atk-s0508a212:1080": " ‘‘Cutūpapātaṁ jānāmi, sattānaṁ āgatiṁ gatiṁ;",
  "atk-s0508a212:1081": "Itthabhāvaññathābhāvaṁ, jhāne pañcaṅgike ṭhito.",
  "atk-s0508a212:1082": "918.",
  "atk-s0508a212:1083": " ‘‘Pariciṇṇo mayā satthā…pe… bhavanetti samūhatā.",
  "atk-s0508a212:1084": "919.",
  "atk-s0508a212:1085": " ‘‘Vajjīnaṁ veḷuvagāme, ahaṁ jīvitasaṅkhayā;",
  "atk-s0508a212:1086": "Heṭṭhato veḷugumbasmiṁ, nibbāyissaṁ anāsavo’’ti.",
  "atk-s0508a212:1087": "Tattha pahāyāti pajahitvā. Mātāpitaroti mātarañca pitarañca. Ayañhettha adhippāyo – yathā aññe keci ñātipārijuññena vā bhogapārijuññena vā abhibhūtā pabbajanti, pabbajitā ca kiccantarapasutā viharanti, na evaṁ mayaṁ. Mayaṁ pana mahantaṁ ñātiparivaṭṭaṁ, mahantañca bhogakkhandhaṁ pahāya kāmesu nirapekkhā pabbajitāti. Jhāyatīti ārammaṇūpanijjhānaṁ lakkhaṇūpanijjhānañcāti, duvidhampi jhānaṁ anuyutto viharati.",
  "atk-s0508a212:1088": "Sameto naccagītehīti naccehi ca gītehi ca samaṅgībhūto, naccāni passanto gītāni suṇantoti attho. ‘‘Sammato’’ti ca paṭhanti, naccagītehi pūjitoti attho. Sammatāḷappabodhanoti sammatāḷasaddehi paccūsakāle pabodhetabbo. Na tena suddhimajjhaganti tena kāmabhogena saṁsārasuddhiṁ nādhigacchiṁ. Mārassa visaye ratoti kilesamārassa visayabhūte kāmaguṇe rato. ‘‘Kilesamārassa visayabhūtena kāmaguṇabhogena saṁsārasuddhi hotī’’ti evaṁdiṭṭhiko ahutvāti attho. Tenāha ‘‘etañca samatikkammā’’tiādi. Tattha etanti etaṁ pañcavidhampi kāmaguṇaṁ. Samatikkammāti samatikkamitvā, anapekkho chaḍḍetvāti attho. Sabboghanti kāmoghādikaṁ sabbampi oghaṁ.",
  "atk-s0508a212:1089": "Pañca kāmaguṇe sarūpato dassetuṁ ‘‘rūpā saddā’’tiādi vuttaṁ. Tattha manoramāti lobhanīyaṭṭhena manaṁ ramayantīti manoramā, manāpiyāti vuttaṁ hoti. Yathāha ‘‘katame pañca manāpiyā rūpā, manāpiyā saddā’’tiādi (ma. ni. 3.328 atthato samānaṁ).",
  "atk-s0508a212:1090": "Piṇḍapātamatikkantoti piṇḍapātaggahaṇaṁ atikkanto, piṇḍapātaggahaṇato nivattentoti attho. Ekoti ekākī apacchāsamaṇo. Adutiyoti nittaṇho. Taṇhā hi purisassa dutiyo nāma. Yathāha ‘‘taṇhādutiyo puriso’’ti (itivu. 15, 105; mahāni. 191). Esatīti pariyesati.",
  "atk-s0508a212:1091": "Vicinīti esantova tattha tattha saṅkārakūṭādike paṁsukūluppattiṭṭhāne vicini. Aggahīti vicinitvā asucimakkhitampi ajigucchanto gaṇhi. Dhovīti, vikkhālesi. Rajayīti dhovitvā gahitaṁ sibbitvā kappiyarajanena rajayi. Dhārayīti rajitvā kappabinduṁ datvā dhāresi, nivāsesi ceva pārupi ca.",
  "atk-s0508a212:1092": "Idāni pācīnavaṁsadāye satthārā dinnaovādaṁ tassa ca attanā matthakappattabhāvaṁ dīpento ‘‘mahiccho ca asantuṭṭho’’tiādikā gāthā abhāsi. Tattha mahicchoti mahatiyā paccayicchāya samannāgato, uḷāruḷāre bahū ca paccaye icchantoti attho. Asantuṭṭhoti nissantuṭṭho, yathālābhasantosādinā santosena virahito. Saṁsaṭṭhoti gihīhi ceva pabbajitehi ca ananulomikena saṁsaggena saṁsaṭṭho. Uddhatoti ukkhitto. Tassāti ‘‘mahiccho’’tiādinā vuttapuggalassa. Dhammāti mahicchatā asantoso, saṁsaṭṭhatā vikkhepoti īdisā. Lāmakaṭṭhena pāpakā. Saṁkilesikāti tassa cittassa malīnabhāvakaraṇato saṁkilesikā dhammā honti.",
  "atk-s0508a212:1093": "Satoca hoti appicchoti yadā panāyaṁ puggalo kalyāṇamitte sevanto bhajanto payirupāsanto saddhammaṁ suṇanto yoniso manasi karonto satimā ca mahicchataṁ pahāya appiccho ca hoti. Asantosaṁ pahāya santuṭṭho, cittassa vighātakaraṁ vikkhepaṁ pahāya avighātavā avikkhitto samāhito, gaṇasaṅgaṇikaṁ pahāya pavivekarato, vivekābhiratiyā nibbidāya dhammapītiyā vitto sumano tuṭṭhacitto, sabbaso kosajjapahānena āraddhavīriyo.",
  "atk-s0508a212:1094": "Tassa evaṁ appicchatādiguṇasamannāgatassa ime satipaṭṭhānādayo sattatiṁsappabhedā tividhavipassanāsaṅgahā kosallasambhūtaṭṭhena kusalā, maggapariyāpannā bodhipakkhikā dhammā honti. So tehi samannāgato sabbaso āsavānaṁ khepanena aggamaggakkhaṇato paṭṭhāya anāsavo ca hoti. Iti evaṁ vuttaṁ mahesinā sammāsambuddhena pācīnavaṁsadāye mahāpurisavitakke matthakaṁ pāpanavasenāti adhippāyo.",
  "atk-s0508a212:1095": "Mamasaṅkappamaññāyāti ‘‘apicchassāyaṁ, bhikkhave, dhammo, nāyaṁ dhammo mahicchassā’’tiādinā (a. ni. 8.30) mahāpurisavitakkavasena āraddhaṁ, te ca matthakaṁ pāpetuṁ asamatthabhāvena ṭhitaṁ mama saṅkappaṁ jānitvā. Manomayenāti manomayena viya, manasā nimmitasadisena pariṇāmitenāti attho. Iddhiyāti ‘‘ayaṁ kāyo idaṁ cittaṁ viya hotū’’ti evaṁ pavattaadhiṭṭhāniddhiyā.",
  "atk-s0508a212:1096": "Yadāme ahu saṅkappoti yasmiṁ kāle mayhaṁ ‘‘kīdiso nu kho aṭṭhamo mahāpurisavitakko’’ti parivitakko ahosi. Tato mama saṅkappamaññāya iddhiyā upasaṅkamīti yojanā. Uttari desayīti ‘‘nippapañcārāmassāyaṁ, bhikkhave, dhammo nippapañcaratino, nāyaṁdhammo papañcārāmassa papañcaratino’’ti (a. ni. 8.30) imamaṭṭhamaṁ mahāpurisavitakkaṁ pūrento upari desayi. Taṁ pana desitaṁ dhammaṁ desento āha ‘‘nippapañcarato buddho, nippapañcamadesayī’’ti. Papañcā nāma rāgādayo kilesā, tesaṁ vūpasamatāya, tadabhāvato ca lokuttaradhammā nippapañcā nāma. Tasmiṁ nippapañce rato abhirato sammāsambuddho yathā taṁ pāpuṇāmi, tathā tādisaṁ dhammaṁ adesayi, sāmukkaṁsikaṁ catusaccadhammadesanaṁ pakāsayīti attho.",
  "atk-s0508a212:1097": "Tassāhaṁ dhammamaññāyāti tassā satthu desanāya dhammaṁ jānitvā yathānusiṭṭhaṁ paṭipajjanto vihāsiṁ sikkhattayasaṅgahe sāsane rato abhirato hutvāti attho.",
  "atk-s0508a212:1098": "Satthārā attano samāgamaṁ tena sādhitamatthaṁ dassetvā idāni attano pabbajitakālato paṭṭhāya āraddhavīriyataṁ, kāye anapekkhatāya seyyasukhapassasukhānaṁ pariccāgaṁ, appamiddhakālato paṭṭhāya āraddhavīriyatañca dassento ‘‘pañcapaññāsavassānī’’ti gāthamāha. Tattha yato nesajjiko ahanti yato paṭṭhāya ‘‘yogānukūlatā kammaṭṭhānapariyuṭṭhitasappurisacariyā sallekhavuttī’’ti evamādiguṇe disvā nesajjiko ahosiṁ tāni pañcapaññāsa vassāni. Yato middhaṁ samūhatanti yato paṭṭhāya mayā niddā pariccattā tāni pañcavīsativassāni. ‘‘Therassa pañcapaññāsāya vassesu nesajjikassa sato ādito pañcavīsativassāni niddā nāhosi, tato paraṁ sarīrakilamathena pacchimayāme niddā ahosī’’ti vadanti.",
  "atk-s0508a212:1099": "‘‘Nāhu assāsapassāsā’’ tiādikā tisso gāthā satthu parinibbānakāle bhikkhūhi ‘‘kiṁ bhagavā parinibbuto’’ti puṭṭho parinibbānabhāvaṁ pavedento āha. Tattha nāhu assāsapassāsā, ṭhitacittassa tādinoti anulomapaṭilomato anekākāravokārā sabbā samāpattiyo samāpajjitvā vuṭṭhāya sabbapacchā catutthajjhāne ṭhitacittassa tādino buddhassa bhagavato assāsapassāsā nāhu nāhesunti attho. Etena yasmā catutthajjhānaṁ samāpannassa kāyasaṅkhārā nirujjhanti. Kāyasaṅkhārāti ca assāsapassāsā vuccanti, tasmā catutthajjhānakkhaṇato paṭṭhāya assāsapassāsā nāhesunti dasseti. Taṇhāsaṅkhātāya ejāya abhāvato anejo, samādhismiṁ ṭhitattā vā anejo. Santimārabbhāti anupādisesaṁ nibbānaṁ ārabbha paṭicca sandhāya. Cakkhumāti pañcahi cakkhūhi cakkhumā. Parinibbutoti parinibbāyi. Ayañhettha attho – nibbānārammaṇacatutthajjhānaphalasamāpattiṁ samāpajjitvā tadanantarameva anupādisesāya nibbānadhātuyā parinibbutoti.",
  "atk-s0508a212:1100": "Asallīnenāti alīnena asaṁkuṭitena suvikasiteneva cittena. Vedanaṁ ajjhavāsayīti sato sampajāno hutvā māraṇantikaṁ vedanaṁ adhivāsesi, na vedanānuvattī hutvā ito cito ca samparivatti. Pajjotasseva nibbānaṁ, vimokkho cetaso ahūti yathā telañca paṭicca, vaṭṭiñca paṭicca pajjalanto pajjoto padīpo tesaṁ parikkhaye nibbāyati. Nibbuto ca katthaci gantvā na tiṭṭhati, aññadatthu antaradhāyati, adassanameva gacchati; evaṁ kilesābhisaṅkhāre nissāya pavattamāno khandhasantāno tesaṁ parikkhaye nibbāyati, nibbuto ca katthaci gantvā na tiṭṭhati, aññadatthu antaradhāyati, adassanameva gacchatīti dasseti. Tena vuttaṁ ‘‘nibbanti dhīrā yathāyaṁ padīpo’’ti (khu. pā. 6.15), ‘‘accī yathā vātavegena khittā’’ti (su. ni. 1080) ca ādi.",
  "atk-s0508a212:1101": "Eteti parinibbānakkhaṇe satthu santāne pavattamānānaṁ dhammānaṁ attano paccakkhatāya vuttaṁ. Pacchimakā tato paraṁ cittuppādābhāvato. Dānīti etarahi. Phassapañcamāti phassapañcamakānaṁ dhammānaṁ pākaṭabhāvato vuttaṁ. Tathā hi cittuppādakathāyampi phassapañcamakāva ādito vuttā. Aññe dhammāti saha nissayena aññe cittacetasikā dhammā, na parinibbānacittacetasikā. Nanu tepi na bhavissantevāti? Saccaṁ na bhavissanti, āsaṅkābhāvato pana te sandhāya ‘‘na bhavissantī’’ti na vattabbameva. ‘‘Itare pana sekkhaputhujjanānaṁ viya bhavissanti nu kho’’ti siyā āsaṅkāti tadāsaṅkānivattanatthaṁ ‘‘nāññe dhammā bhavissantī’’ti vuttaṁ.",
  "atk-s0508a212:1102": "Natthidāni punāvāso, devakāyasmi jālinīti, ettha jālinīti devataṁ ālapati, devate devakāyasmiṁ devasamūhe upapajjanavasena puna āvāso āvasanaṁ idāni mayhaṁ natthīti attho. Tattha kāraṇamāha ‘‘vikkhīṇo’’tiādinā. Sā kira devatā purimattabhāve therassa pādaparicārikā, tasmā idāni theraṁ jiṇṇaṁ vuddhaṁ disvā purimasinehena āgantvā ‘‘tattha cittaṁ paṇidhehi, yattha te vusitaṁ pure’’ti devūpapattiṁ yāci. Atha ‘‘dāni natthī’’tiādinā thero tassā paṭivacanaṁ adāsi. Taṁ sutvā devatā vihatāsā tatthevantaradhāyi.",
  "atk-s0508a212:1103": "Atha thero vehāsaṁ abbhuggantvā attano ānubhāvaṁ sabrahmacārīnaṁ pakāsento ‘‘yassa muhuttenā’’ti gāthamāha. Tassattho – yassa khīṇāsavabhikkhuno muhuttamattena eva sahassadhā sahassappakāro tisahassimahāsahassipabhedo, loko sabrahmakappo sahabrahmaloko, saṁvidito sammadeva vidito ñāto paccakkhaṁ kato, evaṁ iddhiguṇe iddhisampadāya cutūpapāte ca vasībhāvappatto so bhikkhu upagatakāle devatā passati, na tassa devatānaṁ dassane parihānīti. Therena kira jāliniyā devatāya paṭivacanadānavasena ‘‘natthi dānī’’ti gāthāya vuttāya bhikkhū jāliniṁ apassantā ‘‘kiṁ nu kho thero dhammālapanavasena kiñci ālapatī’’ti cintesuṁ. Tesaṁ cittācāraṁ ñatvā thero ‘‘yassa muhuttenā’’ti imaṁ gāthamāha.",
  "atk-s0508a212:1104": "Annabhāro pureti evaṁnāmo purimattabhāve. Ghāsahārakoti ghāsamattassa atthāya bhattiṁ katvā jīvanako. Samaṇanti samitapāpaṁ. Paṭipādesinti paṭimukho hutvā pādāsiṁ, pasādena abhimukho hutvā āhāradānaṁ adāsinti adhippāyo. Upariṭṭhanti evaṁnāmakaṁ paccekabuddhaṁ. Yasassinanti kittimantaṁ patthaṭayasaṁ. Imāya gāthāya yāva carimattabhāvā uḷārasampattihetubhūtaṁ attano pubbakammaṁ dasseti. Tenāha ‘‘somhi sakyakule jāto’’tiādi.",
  "atk-s0508a212:1105": "Itosattāti ito manussalokato cavitvā devaloke dibbena ādhipaccena satta. Tato sattāti tato devalokato cavitvā manussaloke cakkavattibhāvena satta. Saṁsārāni catuddasāti catuddasa bhavantarasaṁsaraṇāni. Nivāsamabhijānissanti pubbenivāsaṁ aññāsiṁ. Devaloke ṭhito tadāti tañca kho na imasmiṁyeva attabhāve, api ca kho yadā ito anantarātīte attabhāve devaloke ṭhito, tadā aññāsinti attho.",
  "atk-s0508a212:1106": "Idāni attanā dibbacakkhuñāṇacutūpapātañāṇānaṁ adhigatākāraṁ dassento ‘‘pañcaṅgike’’tiādinā dve gāthā abhāsi. Tattha pañcaṅgike samādhimhīti abhiññāpādakacatutthajjhānasamādhimhi. So hi pītipharaṇatā, sukhapharaṇatā, cetopharaṇatā, ālokapharaṇatā , paccavekkhaṇanimittanti imehi pañcahi aṅgehi samannāgatattā pañcaṅgiko samādhīti vuccati. Santeti paṭipakkhavūpasamena aṅgasantatāya ca sante. Ekodibhāviteti ekodibhāvagate, suciṇṇe vasībhāvappatteti attho. Paṭippassaddhiladdhamhīti kilesānaṁ paṭippassaddhiyā laddhe. Dibbacakkhu visujjhi meti evaṁvidhe samādhimhi sampādite mayhaṁ dibbacakkhuñāṇaṁ visujjhi, ekādasahi upakkilesehi vimuttiyā visuddhaṁ ahosi.",
  "atk-s0508a212:1107": "Cutūpapātaṁ jānāmīti sattānaṁ cutiñca upapattiñca jānāmi, jānanto ca ‘‘ime sattā amumhā lokamhā āgantvā idhūpapannā, imamhā ca lokā gantvā amumhi loke upapajjissantī’’ti sattānaṁ āgatiṁ gatiñca jānāmi, jānanto eva ca nesaṁ itthabhāvaṁ manussabhāvaṁ tato aññathābhāvaṁ aññathātiracchānabhāvañca upapattito puretarameva jānāmi. Tayidaṁ sabbampi pañcaṅgike samādhimhi sampādite evāti dassento āha ‘‘jhāne pañcaṅgike ṭhito’’ti. Tattha pañcaṅgike jhāne ṭhito patiṭṭhito hutvā evaṁ jānāmīti attho.",
  "atk-s0508a212:1108": "Evaṁ vijjāttayaṁ dassetvā tappasaṅgena pubbe dassitampi tatiyavijjaṁ saha kiccanipphattiyā dassento ‘‘pariciṇṇo mayā satthā’’tiādinā gāthādvayamāha. Tattha vajjīnaṁ veḷuvagāmeti vajjiraṭṭhassa veḷuvagāme, vajjiraṭṭhe yattha pacchimavassaṁ upagacchi veḷuvagāme. Heṭṭhato veḷugumbasminti tattha aññatarassa veḷugumbassa heṭṭhā. Nibbāyissanti nibbāyissāmi, anupādisesāya nibbānadhātuyā parinibbāyissāmīti attho.",
  "atk-s0508a212:1109": "Anuruddhattheragāthāvaṇṇanā niṭṭhitā.",
  "atk-s0508a212:1110": "10. Pārāpariyattheragāthāvaṇṇanā",
  "atk-s0508a212:1111": "Samaṇassaahu cintātiādikā āyasmato pārāpariyattherassa gāthā. Imassa vatthu heṭṭhā āgatameva. Tā ca gāthā satthari dharante attano puthujjanakāle manacchaṭṭhānaṁ indriyānaṁ niggaṇhanacintāya pakāsanavasena bhāsitā. Imā pana aparabhāge satthari parinibbute attano ca parinibbāne upaṭṭhite tadā āyatiñca bhikkhūnaṁ uddhammapaṭipattiyā pakāsanavasena bhāsitā. Tattha –",
  "atk-s0508a212:1112": "920.",
  "atk-s0508a212:1113": " ‘‘Samaṇassa ahu cintā, pupphitamhi mahāvane;",
  "atk-s0508a212:1114": "Ekaggassa nisinnassa, pavivittassa jhāyino’’ti. –",
  "atk-s0508a212:1115": "Ayaṁ gāthā saṅgītikārehi ṭhapitā. Tassattho heṭṭhā vuttanayova. Ayaṁ pana sambandho – satthari aggasāvakesu ekaccesu mahātheresu ca parinibbutesu atītasatthuke pāvacane subbacesu sikkhākāmesu bhikkhūsu dullabhesu, dubbacesu micchāpaṭipattibahulesu bhikkhūsu ca jātesu supupphite mahante sālavane nisinnassa pavivittassa ekaggassa jhāyanasīlassa, samitapāpatāya samaṇassa, pārāpariyattherassa paṭipattiṁ nissāya cintā vīmaṁsā ahosīti itarā –",
  "atk-s0508a212:1116": "921.",
  "atk-s0508a212:1117": " ‘‘Aññathā lokanāthamhi, tiṭṭhante purisuttame;",
  "atk-s0508a212:1118": "Iriyaṁ āsi bhikkhūnaṁ, aññathā dāni dissati.",
  "atk-s0508a212:1119": "922.",
  "atk-s0508a212:1120": " ‘‘Sītavātaparittāṇaṁ, hirikopīnachādanaṁ;",
  "atk-s0508a212:1121": "Mattaṭṭhiyaṁ abhuñjiṁsu, santuṭṭhā itarītare.",
  "atk-s0508a212:1122": "923.",
  "atk-s0508a212:1123": " ‘‘Paṇītaṁ yadi vā lūkhaṁ, appaṁ vā yadi vā bahuṁ;",
  "atk-s0508a212:1124": "Yāpanatthaṁ abhuñjiṁsu, agiddhā nādhimucchitā.",
  "atk-s0508a212:1125": "924.",
  "atk-s0508a212:1126": " ‘‘Jīvitānaṁ parikkhāre, bhesajje atha paccaye;",
  "atk-s0508a212:1127": "Na bāḷhaṁ ussukā āsuṁ, yathā te āsavakkhaye.",
  "atk-s0508a212:1128": "925.",
  "atk-s0508a212:1129": " ‘‘Araññe rukkhamūlesu, kandarāsu guhāsu ca;",
  "atk-s0508a212:1130": "Vivekamanubrūhantā, vihaṁsu tapparāyaṇā.",
  "atk-s0508a212:1131": "926.",
  "atk-s0508a212:1132": " ‘‘Nīcā niviṭṭhā subharā, mudū athaddhamānasā;",
  "atk-s0508a212:1133": "Abyāsekā amukharā, atthacintāvasānugā.",
  "atk-s0508a212:1134": "927.",
  "atk-s0508a212:1135": " ‘‘Tato pāsādikaṁ āsi, gataṁ bhuttaṁ nisevitaṁ;",
  "atk-s0508a212:1136": "Siniddhā teladhārāva, ahosi iriyāpatho.",
  "atk-s0508a212:1137": "928.",
  "atk-s0508a212:1138": " ‘‘Sabbāsavaparikkhīṇā , mahājhāyī mahāhitā;",
  "atk-s0508a212:1139": "Nibbutā dāni te therā, parittā dāni tādisā.",
  "atk-s0508a212:1140": "929.",
  "atk-s0508a212:1141": " ‘‘Kusalānañca dhammānaṁ, paññāya ca parikkhayā;",
  "atk-s0508a212:1142": "Sabbākāravarūpetaṁ, lujjate jinasāsanaṁ.",
  "atk-s0508a212:1143": "930.",
  "atk-s0508a212:1144": " ‘‘Pāpakānañca dhammānaṁ, kilesānañca yo utu;",
  "atk-s0508a212:1145": "Upaṭṭhitā vivekāya, ye ca saddhammasesakā.",
  "atk-s0508a212:1146": "931.",
  "atk-s0508a212:1147": " ‘‘Te kilesā pavaḍḍhantā, āvisanti bahuṁ janaṁ;",
  "atk-s0508a212:1148": "Kīḷanti maññe bālehi, ummattehiva rakkhasā.",
  "atk-s0508a212:1149": "932.",
  "atk-s0508a212:1150": " ‘‘Kilesehābhibhūtā te, tena tena vidhāvitā;",
  "atk-s0508a212:1151": "Narā kilesavatthūsu, sasaṅgāmeva ghosite.",
  "atk-s0508a212:1152": "933.",
  "atk-s0508a212:1153": " ‘‘Pariccajitvā saddhammaṁ, aññamaññehi bhaṇḍare;",
  "atk-s0508a212:1154": "Diṭṭhigatāni anventā, idaṁ seyyoti maññare.",
  "atk-s0508a212:1155": "934.",
  "atk-s0508a212:1156": " ‘‘Dhanañca puttaṁ bhariyañca, chaḍḍayitvāna niggatā;",
  "atk-s0508a212:1157": "Kaṭacchubhikkhahetūpi, akicchāni nisevare.",
  "atk-s0508a212:1158": "935.",
  "atk-s0508a212:1159": " ‘‘Udarāvadehakaṁ bhutvā, sayantuttānaseyyakā;",
  "atk-s0508a212:1160": "Kathā vaḍḍhenti paṭibuddhā, yā kathā satthugarahitā.",
  "atk-s0508a212:1161": "936.",
  "atk-s0508a212:1162": " ‘‘Sabbakārukasippāni, cittiṁ katvāna sikkhare;",
  "atk-s0508a212:1163": "Avūpasantā ajjhattaṁ, sāmaññatthotiacchati.",
  "atk-s0508a212:1164": "937.",
  "atk-s0508a212:1165": " ‘‘Mattikaṁ telacuṇṇañca, udakāsanabhojanaṁ;",
  "atk-s0508a212:1166": "Gihīnaṁ upanāmenti, ākaṅkhantā bahuttaraṁ.",
  "atk-s0508a212:1167": "938.",
  "atk-s0508a212:1168": " ‘‘Dantaponaṁ kapitthañca, pupphaṁ khādaniyāni ca;",
  "atk-s0508a212:1169": "Piṇḍapāte ca sampanne, ambe āmalakāni ca.",
  "atk-s0508a212:1170": "939.",
  "atk-s0508a212:1171": " ‘‘Bhesajjesu yathā vejjā, kiccākicce yathā gihī;",
  "atk-s0508a212:1172": "Gaṇikāva vibhūsāyaṁ, issare khattiyā yathā.",
  "atk-s0508a212:1173": "940.",
  "atk-s0508a212:1174": " ‘‘Nekatikā vañcanikā, kūṭasakkhī apāṭukā;",
  "atk-s0508a212:1175": "Bahūhi parikappehi, āmisaṁ paribhuñjare.",
  "atk-s0508a212:1176": "941.",
  "atk-s0508a212:1177": " ‘‘Lesakappe pariyāye, parikappenudhāvitā;",
  "atk-s0508a212:1178": "Jīvikatthā upāyena, saṅkaḍḍhanti bahuṁ dhanaṁ.",
  "atk-s0508a212:1179": "942.",
  "atk-s0508a212:1180": " ‘‘Upaṭṭhāpenti parisaṁ, kammato no ca dhammato;",
  "atk-s0508a212:1181": "Dhammaṁ paresaṁ desenti, lābhato no ca atthato.",
  "atk-s0508a212:1182": "943.",
  "atk-s0508a212:1183": " ‘‘Saṅghalābhassa bhaṇḍanti, saṅghato paribāhirā;",
  "atk-s0508a212:1184": "Paralābhopajīvantā, ahirīkā na lajjare.",
  "atk-s0508a212:1185": "944.",
  "atk-s0508a212:1186": " ‘‘Nānuyuttā tathā eke, muṇḍā saṅghāṭipārutā;",
  "atk-s0508a212:1187": "Sambhāvanaṁyevicchanti, lābhasakkāramucchitā.",
  "atk-s0508a212:1188": "945.",
  "atk-s0508a212:1189": " ‘‘Evaṁ nānappayātamhi, na dāni sukaraṁ tathā;",
  "atk-s0508a212:1190": "Aphusitaṁ vā phusituṁ, phusitaṁ vānurakkhituṁ.",
  "atk-s0508a212:1191": "946.",
  "atk-s0508a212:1192": " ‘‘Yathā kaṇṭakaṭṭhānamhi, careyya anupāhano;",
  "atk-s0508a212:1193": "Satiṁ upaṭṭhapetvāna, evaṁ gāme munī care.",
  "atk-s0508a212:1194": "947.",
  "atk-s0508a212:1195": " ‘‘Saritvā pubbake yogī, tesaṁ vattamanussaraṁ;",
  "atk-s0508a212:1196": "Kiñcāpi pacchimo kālo, phuseyya amataṁ padaṁ.",
  "atk-s0508a212:1197": "948.",
  "atk-s0508a212:1198": " ‘‘Idaṁ vatvā sālavane, samaṇo bhāvitindriyo;",
  "atk-s0508a212:1199": "Brāhmaṇo parinibbāyī, isi khīṇapunabbhavo’’ti. –",
  "atk-s0508a212:1200": "Imā gāthā thereneva bhāsitā.",
  "atk-s0508a212:1201": "Tattha iriyaṁ āsi bhikkhūnanti purisuttame lokanāthamhi sammāsambuddhe tiṭṭhante dharante etarahi paṭipattibhāvato. Aññathā aññena pakārena bhikkhūnaṁ iriyaṁ caritaṁ ahosi yathānusiṭṭhaṁ paṭipattibhāvato. Aññathā dāni dissatīti idāni pana tato aññathā bhikkhūnaṁ iriyaṁ dissati ayāthāvapaṭipattibhāvatoti adhippāyo .",
  "atk-s0508a212:1202": "Idāni satthari dharante yenākārena bhikkhūnaṁ paṭipatti ahosi, taṁ tāva dassetuṁ ‘‘sītavātaparittāṇa’’ntiādi vuttaṁ. Tattha mattaṭṭhiyanti taṁ mattaṁ payojanaṁ. Yāvadeva sītavātaparittāṇaṁ, yāvadeva hirīkopīnapaṭicchādanaṁ katvā cīvaraṁ paribhuñjiṁsu. Kathaṁ? Santuṭṭhā itarītare yasmiṁ tasmiṁ hīne paṇīte vā yathāladdhe paccaye santosaṁ āpannā.",
  "atk-s0508a212:1203": "Paṇītanti uḷāraṁ sappiādinā saṁsaṭṭhaṁ, tadabhāvena lūkhaṁ. Appanti, catupañcālopamattampi. Bahuṁ yāpanatthaṁ abhuñjiṁsūti paṇītaṁ bahuṁ bhuñjantāpi yāpanamattameva āhāraṁ bhuñjiṁsu. Tato eva agiddhā gedhaṁ anāpannā. Nādhimucchitā na ajjhositā akkhabbhañjanaṁ viya sākaṭikā, vaṇalepanaṁ viya vaṇino abhuñjiṁsu.",
  "atk-s0508a212:1204": "Jīvitānaṁparikkhāre, bhesajje atha paccayepi jīvitānaṁ pavattiyā parikkhārabhūte bhesajjasaṅkhāte paccaye gilānapaccaye. Yathā teti yathā te purimakā bhikkhū āsavakkhaye ussukā yuttā āsuṁ, tathā te rogābhibhūtāpi gilānapaccaye bāḷhaṁ ativiya ussukā nāhesunti attho.",
  "atk-s0508a212:1205": "Tapparāyaṇāti vivekaparāyaṇā vivekapoṇā. Evaṁ catūhi gāthāhi catupaccayasantosaṁ bhāvanābhiratiñca dassentena tesaṁ ariyavaṁsapaṭipadā dassitā.",
  "atk-s0508a212:1206": "Nīcāti ‘‘mayaṁ paṁsukūlikā piṇḍapātikā’’ti attukkaṁsanaparavambhanāni akatvā nīcavuttino, nivātavuttinoti attho. Niviṭṭhāti sāsane niviṭṭhasaddhā. Subharāti appicchatādibhāvena suposā. Mudūti vattapaṭipattiyaṁ sakale ca brahmacariye mudū, suparikammakatasuvaṇṇaṁ viya viniyogakkhamā. Mudūti vā abhākuṭikā uttānamukhā pupphitamukhena paṭisanthāravuttino, sutitthaṁ viya sukhāvahāti vuttaṁ hoti. Athaddhamānasāti akathinacittā tena subbacabhāvamāha. Abyāsekāti sativippavāsābhāvato kilesabyāsekarahitā, antarantarā taṇhādiṭṭhimānādīhi avokiṇṇāti attho. Amukharāti na mukharā, na mukhena kharā vacīpāgabbhiyarahitāti vā attho. Atthacintāvasānugāti hitacintāvasānugāhitacintāvasikā, attano paresañca hitacintameva anuparivattanakā.",
  "atk-s0508a212:1207": "Tatoti tasmā nīcavuttādihetu. Pāsādikanti pasādajanikaṁ paṭipattiṁ passantānaṁ suṇantānañca pasādāvahaṁ. Gatanti abhikkantapaṭikkantaparivattanādigamanaṁ. Gatanti vā kāyavācāpavatti. Bhuttanti catupaccayaparibhogo. Nisevitanti gocaranisevanaṁ. Siniddhāteladhārāvāti yathā anivattitā kusalajanābhisiñcitā savantī teladhārā avicchinnā siniddhā maṭṭhā dassanīyā pāsādikā hoti, evaṁ tesaṁ ākappasampannānaṁ iriyāpatho acchiddo saṇho maṭṭho dassanīyo pāsādiko ahosi.",
  "atk-s0508a212:1208": "Mahājhāyīti mahantehi jhānehi jhāyanasīlā, mahantaṁ vā nibbānaṁ jhāyantīti mahājhāyī. Tato eva mahāhitā, mahantehi hitehi samannāgatāti attho. Te therāti te yathāvuttappakārā paṭipattiparāyaṇā therā idāni parinibbutāti attho. Parittā dāni tādisāti idāni pacchime kāle tādisā tathārūpā therā parittā appakā katipayā evāti vuttaṁ hoti.",
  "atk-s0508a212:1209": "Kusalānañcadhammānanti vivaṭṭassa upanissayabhūtānaṁ vimokkhasambhārānaṁ anavajjadhammānaṁ. Paññāya cāti tathārūpāya paññāya ca. Parikkhayāti abhāvato anuppattito. Kāmañcettha paññāpi siyā anavajjadhammā, bahukārabhāvadassanatthaṁ panassā visuṁ gahaṇaṁ yathā puññañāṇasambhārāti. Sabbākāravarūpetanti ādikalyāṇatādīhi sabbehi ākāravarehi pakāravisesehi upetaṁ yuttaṁ jinassa bhagavato sāsanaṁ lujjati vinassatīti attho.",
  "atk-s0508a212:1210": "Pāpakānañca dhammānaṁ, kilesānañca yo utūti kāyaduccaritādīnaṁ pāpadhammānaṁ lobhādīnañca kilesānaṁ yo utu yo kālo, so ayaṁ vattatīti vacanaseso. Upaṭṭhitā vivekāya, ye ca saddhammasesakāti ye pana evarūpe kāle kāyacittaupadhivivekatthāya upaṭṭhitā āraddhavīriyā, te ca sesapaṭipattisaddhammakā honti. Ayañhettha adhippāyo – suvisuddhasīlācārāpi samānā idāni ekacce bhikkhū iriyāpathasaṇṭhāpanaṁ, samathavipassanābhāvanāvidhānaṁ, mahāpalibodhūpacchedo, khuddakapalibodhūpacchedoti evamādipubbakiccaṁ sampādetvā bhāvanamanuyuñjanti. Te sesapaṭipattisaddhammakā, paṭipattiṁ matthakaṁ pāpetuṁ na sakkontīti.",
  "atk-s0508a212:1211": "Te kilesā pavaḍḍhantāti ye bhagavato orasaputtehi ca tadā parikkhayaṁ pariyādānaṁ gamitā kilesā, te etarahi laddhokāsā bhikkhūsu vuddhiṁ virūḷhiṁ vepullaṁ āpajjantā. Āvisanti bahuṁ jananti kalyāṇamittarahitaṁ ayonisomanasikārabahulaṁ andhabālajanaṁ abhibhavitvā avasaṁ karontā āvisanti santānaṁ anupavisanti. Evaṁbhūtā ca te kīḷanti maññe bālehi, ummattehiva rakkhasā, yathā nāma keḷisīlā rakkhasā bhisakkarahite ummatte āvisitvā te anayabyasanaṁ āpādentā tehi kīḷanti, evaṁ te kilesā sammāsambuddhabhisakkarahite andhabāle bhikkhū āvisitvā tesaṁ diṭṭhadhammikādibhedaṁ anatthaṁ uppādentā tehi saddhiṁ kīḷanti maññe, kīḷantā viya hontīti attho.",
  "atk-s0508a212:1212": "Tenatenāti tena tena ārammaṇabhāgena. Vidhāvitāti virūpaṁ dhāvitā asāruppavasena paṭipajjantā. Kilesavatthūsūti paṭhamaṁ uppannaṁ kilesā pacchā uppajjanakānaṁ kāraṇabhāvato kilesāva kilesavatthūni, tesu kilesavatthūsu samūhitesu. Sasaṅgāmeva ghositeti hiraññasuvaṇṇamaṇimuttādikaṁ dhanaṁ vippakiritvā ‘‘yaṁ yaṁ hiraññasuvaṇṇādi yassa yassa hatthagataṁ, taṁ taṁ tassa tasseva hotū’’ti evaṁ kāmaghosanā sasaṅgāmaghosanā nāma. Tatthāyamattho – kilesavatthūsu ‘‘yo yo kileso yaṁ yaṁ sattaṁ gaṇhāti abhibhavati, so so tassa tassa hotū’’ti kilesasenāpatinā mārena sasaṅgāme ghosite viya. Tehi tehi kilesehi abhibhūtā te bālaputhujjanā tena tena ārammaṇabhāgena vidhāvitā vositāti.",
  "atk-s0508a212:1213": "Te evaṁ vidhāvitā kiṁ karontīti āha ‘‘pariccajitvā saddhammaṁ, aññamaññehi bhaṇḍare’’ti. Tassattho – paṭipattisaddhammaṁ chaḍḍetvā āmisakiñjakkhahetu aññamaññehi bhaṇḍare kalahaṁ karontīti. Diṭṭhigatānīti ‘‘viññāṇamattameva atthi, nattheva rūpadhammā’’ti, ‘‘yathā puggalo nāma paramatthato natthi, evaṁ sabhāvadhammāpi paramatthato natthi, vohāramattamevā’’ti ca evamādīni diṭṭhigatāni micchāgāhe anventā anugacchantā idaṁ seyyo idameva seṭṭhaṁ, aññaṁ micchāti maññanti.",
  "atk-s0508a212:1214": "Niggatāti gehato nikkhantā. Kaṭacchubhikkhahetūpīti kaṭacchumattabhikkhānimittampi. Taṁ dadantassa gahaṭṭhassa ananulomikasaṁsaggavasena akiccāni pabbajitena akattabbāni kammāni nisevare karonti.",
  "atk-s0508a212:1215": "Udarāvadehakaṁ bhutvāti ‘‘ūnūdaro mitāhāro’’ti (theragā. 982; mi. pa. 6.5.10) vuttavacanaṁ acintetvā udarapūraṁ bhuñjitvā. Sayantuttānaseyyakāti ‘‘dakkhiṇena passena sīhaseyyaṁ kappeti pāde pādaṁ accādhāya sato sampajāno’’ti (a. ni. 8.9; vibha. 519) vuttavidhānaṁ ananussaritvā uttānaseyyakā sayanti. Yā kathā satthugarahitāti rājakathāditiracchānakathaṁ sandhāya vadati.",
  "atk-s0508a212:1216": "Sabbakārukasippānīti sabbehi vessādīhi kārukehi kattabbāni bhattatālavaṇṭakaraṇādīni hatthasippāni. Cittiṁ katvānāti sakkaccaṁ sādaraṁ katvā. Avūpasantā ajjhattanti kilesavūpasamābhāvato gadduhanamattampi samādhānābhāvato ca ajjhattaṁ avūpasantā, avūpasantacittāti attho. Sāmaññatthoti samaṇadhammo. Atiacchatīti tesaṁ ājīvakiccapasutatāya ekadesampi aphusanato visuṁyeva nisīdati, anallīyatīti vuttaṁ hoti.",
  "atk-s0508a212:1217": "Mattikanti pākatikaṁ vā pañcavaṇṇaṁ vā gihīnaṁ viniyogakkhamaṁ mattikaṁ. Telacuṇṇañcāti pākatikaṁ, abhisaṅkhataṁ vā telañca cuṇṇañca. Udakāsanabhojananti udakañca āsanañca bhojanañca. Ākaṅkhantā bahuttaranti bahuṁ piṇḍapātādiuttaruttaraṁ ākaṅkhantā ‘‘amhehi mattikādīsu dinnesu manussā daḷhabhattikā hutvā bahuṁ uttaruttaraṁ catupaccayajātaṁ dassantī’’ti adhippāyena gihīnaṁ upanāmentīti attho.",
  "atk-s0508a212:1218": "Dante punanti sodhenti etenāti dantaponaṁ, dantakaṭṭhaṁ. Kapitthanti kapitthaphalaṁ. Pupphanti sumanacampakādipupphaṁ. Khādanīyānīti aṭṭhārasavidhepi khajjakavisese. Piṇḍapāte ca sampanneti vaṇṇādisampayutte odanavisese. ‘‘Ambe āmalakāni cā’’ti ca-saddena mātuluṅgatālanāḷikerādiphalāni avuttāni saṅgaṇhāti. Sabbattha gihīnaṁ upanāmenti ākaṅkhantā bahuttaranti yojanā.",
  "atk-s0508a212:1219": "Bhesajjesu yathā vejjāti gihīnaṁ bhesajjappayogesu yathā vejjā, tathā bhikkhū paṭipajjantīti adhippāyo. Kiccākicce yathā gihīti gahaṭṭhānaṁ khuddake ceva mahante ca kicce kattabbe gihī viya. Gaṇikāva vibhūsāyanti attano sarīrassa vibhūsane rūpūpajīviniyo viya. Issare khattiyā yathāti issare issariyapavattane yathā khattiyā, evaṁ kulapatī hutvā vattantīti attho.",
  "atk-s0508a212:1220": "Nekatikāti nikatiyaṁ niyuttā, amaṇiṁyeva maṇiṁ, asuvaṇṇaṁyeva suvaṇṇaṁ katvā paṭirūpasāciyoganiratā. Vañcanikāti kūṭamānādīhi vippalambakā. Kūṭasakkhīti ayāthāvasakkhino. Apāṭukāti vāmakā, asaṁyatavuttīti attho. Bahūhi parikappehīti yathāvuttehi aññehi ca bahūhi micchājīvappakārehi.",
  "atk-s0508a212:1221": "Lesakappeti kappiyalese kappiyapaṭirūpe. Pariyāyeti, paccayesu pariyāyassa yoge. Parikappeti vaḍḍhiādivikappane, sabbattha visaye bhummaṁ. Anudhāvitāti mahicchatādīhi pāpadhammehi anudhāvitā vositā. Jīvikatthā jīvikappayojanā ājīvahetukā. Upāyenāti parikathādinā upāyena paccayuppādananayena. Saṅkaḍḍhantīti saṁharanti.",
  "atk-s0508a212:1222": "Upaṭṭhāpenti parisanti parisāya attānaṁ upaṭṭhapenti, yathā parisā attānaṁ upaṭṭhapenti, evaṁ parisaṁ saṅgaṇhantīti attho. Kammatoti kammahetu. Te hi attano kattabbaveyyāvaccanimittaṁ upaṭṭhapenti. No ca dhammatoti dhammanimittaṁ no ca upaṭṭhapenti. Yo satthārā ullumpanasabhāvasaṇṭhitāya parisāya saṅgaho anuññāto, tena na saṅgaṇhantīti attho. Lābhatoti lābhahetu, ‘‘ayyo bahussuto, bhāṇako, ‘dhammakathiko’ti evaṁ sambhāvento mahājano mayhaṁ lābhasakkāre upanayissatī’’ti icchācāre ṭhatvā lābhanimittaṁ paresaṁ dhammaṁ desenti. No ca atthatoti yo so vimuttāyatanasīse ṭhatvā saddhammaṁ kathentena pattabbo attho, na taṁdiṭṭhadhammikādibhedahitanimittaṁ dhammaṁ desentīti attho.",
  "atk-s0508a212:1223": "Saṅghalābhassa bhaṇḍantīti saṅghalābhahetu bhaṇḍanti ‘‘mayhaṁ pāpuṇāti, na tuyha’’ntiādinā kalahaṁ karonti. Saṅghato paribāhirāti, ariyasaṅghato bahibhūtā ariyasaṅghe tadabhāvato. Paralābhopajīvantāti sāsane lābhassa andhabālaputhujjanehi pare sīlādiguṇasampanne sekkhe uddissa uppannattā taṁ paralābhaṁ, parato vā dāyakato laddhabbalābhaṁ upajīvantā bhaṇḍanakārakā bhikkhū pāpajigucchāya abhāvato ahirikā samānā ca ‘‘mayaṁ paralābhaṁ bhuñjāma, parapaṭibaddhajīvikā’’tipi na lajjare na hirīyanti.",
  "atk-s0508a212:1224": "Nānuyuttāti samaṇakaraṇehi dhammehi ananuyuttā. Tathāti yathā pubbe vuttā bandhanakārakādayo, tathā. Eketi ekacce. Muṇḍā saṅghāṭipārutāti kevalaṁ muṇḍitakesatāya muṇḍā pilotikakhaṇḍehi saṅghaṭitaṭṭhena ‘‘saṅghāṭī’’ti laddhanāmena cīvarena pārutasarīrā. Sambhāvanaṁyevicchanti, lābhasakkāramucchitāti lābhasakkārāsāya mucchitā ajjhositā hutvā, ‘‘pesalo dhutavādo bahussuto’’ti vā madhuravacanamanuyuttā ‘‘ariyo’’ti ca kevalaṁ sambhāvanaṁ bahumānaṁyeva icchanti esanti, na tannimitte guṇeti attho.",
  "atk-s0508a212:1225": "Evanti ‘‘kusalānañca dhammānaṁ paññāya ca parikkhayā’’ti vuttanayena. Nānappayātamhīti nānappakāre bhedanadhamme payāte samakate, nānappakārena vā saṁkilesadhamme payātuṁ pavattituṁ āraddhe. Na dāni sukaraṁ tathāti idāni imasmiṁ dullabhakalyāṇamitte dullabhasappāyasaddhammassavane ca kāle yathā satthari dharante aphusitaṁ aphuṭṭhaṁ, anadhigataṁ jhānavipassanaṁ phusituṁ adhigantuṁ, phusitaṁ vā hānabhāgiyaṁ ṭhitibhāgiyameva vā ahutvā yathā visesabhāgiyaṁ hoti, tathā anurakkhituṁ pāletuṁ sukaraṁ, tathā na sukaraṁ, tathā sampādetuṁ na sakkāti attho.",
  "atk-s0508a212:1226": "Idāni attano parinibbānakālassa āsannattā saṁkhittena ovādena sabrahmacāriṁ ovadanto ‘‘yathā kaṇṭakaṭṭhānamhī’’tiādimāha. Tassattho – yathā puriso kenacideva payojanena kaṇṭakanicite padese anupāhano vicaranto ‘‘mā maṁ kaṇṭako vijjhī’’ti satiṁ upaṭṭhapetvāva vicarati, evaṁ kilesakaṇṭakanicite gocaragāme payojanena caranto muni satiṁ upaṭṭhapetvāna satisampajaññayutto appamattova careyya kammaṭṭhānaṁ avijahantoti vuttaṁ hoti.",
  "atk-s0508a212:1227": "Saritvā pubbake yogī, tesaṁ vattamanussaranti purimake yoge bhāvanāya yuttatāya yogī āraddhavipassake saritvā tesaṁ vattaṁ āgamānusārena sammāpaṭipattibhāvanāvidhiṁ anussaranto dhuranikkhepaṁ akatvā yathāpaṭipajjanto. Kiñcāpi pacchimo kāloti yadipāyaṁ atītasatthuko carimo kālo, tathāpi yathādhammameva paṭipajjanto vipassanaṁ ussukkāpento phuseyya amataṁ padaṁ nibbānaṁ adhigaccheyya.",
  "atk-s0508a212:1228": "Idaṁ vatvāti, yathādassitaṁ saṁkilesavodānesu imaṁ paṭipattividhiṁ kathetvā. Ayañca osānagāthā saṅgītikārehi therassa parinibbānaṁ pakāsetuṁ vuttāti veditabbā.",
  "atk-s0508a212:1229": "Pārāpariyattheragāthāvaṇṇanā niṭṭhitā.",
  "atk-s0508a212:1230": "Vīsatinipātavaṇṇanā niṭṭhitā."
}