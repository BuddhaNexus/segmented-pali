{
  "atk-vin01a5:0": "4. Nissaggiyakaṇḍaṁ",
  "atk-vin01a5:1": "1. Cīvaravaggo",
  "atk-vin01a5:2": "1. Paṭhamakathinasikkhāpadavaṇṇanā",
  "atk-vin01a5:3": "Tiṁsa nissaggiyā dhammā, ye vuttā samitāvinā;",
  "atk-vin01a5:4": "Tesaṁ dāni karissāmi, apubbapadavaṇṇanaṁ.",
  "atk-vin01a5:5": "459. Tena samayena buddho bhagavā vesāliyaṁ viharati gotamake cetiye. Tena kho pana samayena bhagavatā bhikkhūnaṁ ticīvaraṁ anuññātaṁ hotīti ettha ticīvaranti antaravāsako uttarāsaṅgo saṅghāṭīti idaṁ cīvarattayaṁ paribhuñjituṁ anuññātaṁ hoti. Yattha panetaṁ anuññātaṁ, yadā ca anuññātaṁ, yena ca kāraṇena anuññātaṁ, taṁ sabbaṁ cīvarakkhandhake jīvakavatthusmiṁ (mahāva. 326 ādayo) āgatameva. Aññeneva ticīvarena gāmaṁ pavisantīti yena vihāre acchanti nhānañca otaranti, tato aññena, evaṁ divase divase nava cīvarāni dhārenti.",
  "atk-vin01a5:6": "460.Uppannaṁ hotīti anupaññattiyā dvāraṁ dadamānaṁ paṭilābhavasena uppannaṁ hoti, no nipphattivasena.",
  "atk-vin01a5:7": "Āyasmato sāriputtassa dātukāmo hotīti āyasmā kira ānando bhagavantaṁ ṭhapetvā añño evarūpo guṇavisiṭṭho puggalo natthīti guṇabahumānena āyasmantaṁ sāriputtaṁ atimamāyati. So sadāpi manāpaṁ cīvaraṁ labhitvā rajitvā kappabinduṁ datvā therasseva deti, purebhatte paṇītaṁ yāgukhajjakaṁ vā piṇḍapātaṁ vā labhitvāpi therasseva deti, pacchābhatte madhuphāṇitādīni labhitvāpi therasseva deti, upaṭṭhākakulehi dārake nikkhāmetvā pabbājetvāpi therassa santike upajjhaṁ gāhāpetvā sayaṁ anusāvanakammaṁ karoti. Āyasmāpi sāriputto ‘‘pitu kattabbakiccaṁ nāma jeṭṭhaputtassa bhāro, taṁ mayā bhagavato kattabbaṁ kiccaṁ ānando karoti, ahaṁ ānandaṁ nissāya appossukko viharituṁ labhāmī’’ti āyasmantaṁ ānandaṁ ativiya mamāyati, sopi manāpaṁ cīvaraṁ labhitvā ānandattherasseva detīti sabbaṁ purimasadisameva . Evaṁ guṇabahumānena mamāyanto tadā uppannampi taṁ cīvaraṁ āyasmato sāriputtassa dātukāmo hotīti veditabbo.",
  "atk-vin01a5:8": "Navamaṁ vā bhagavā divasaṁ dasamaṁ vāti ettha pana sace bhaveyya ‘‘kathaṁ thero jānātī’’ti? Bahūhi kāraṇehi jānāti. Sāriputtatthero kira janapadacārikaṁ pakkamanto ānandattheraṁ āpucchitvāva pakkamati ‘‘ahaṁ ettakena nāma kālena āgacchissāmi, etthantare bhagavantaṁ mā pamajjī’’ti. Sace sammukhā na āpucchati, bhikkhū pesetvāpi āpucchitvāva gacchati. Sace aññattha vassaṁ vasati, ye paṭhamataraṁ bhikkhū āgacchanti, te evaṁ pahiṇati ‘‘mama vacanena bhagavato ca pāde sirasā vandatha, ānandassa ca ārogyaṁ vatvā maṁ ‘asukadivase nāma āgamissatī’ti vadathā’’ti sadā ca yathāparicchinnadivaseyeva eti. Apicāyasmā ānando anumānenapi jānāti ‘‘ettake divase bhagavatā viyogaṁ sahanto adhivāsento āyasmā sāriputto vasi, ito dāni paṭṭhāya asukaṁ nāma divasaṁ na atikkamissati addhā āgamissatī’’ti. Yesaṁ yesañhi paññā mahatī tesaṁ tesaṁ bhagavati pemañca gāravo ca mahā hotīti iminā nayenāpi jānāti. Evaṁ bahūhi kāraṇehi jānāti. Tenāha – ‘‘navamaṁ vā bhagavā divasaṁ dasamaṁ vā’’ti. Evaṁ vutte yasmā idaṁ sikkhāpadaṁ paṇṇattivajjaṁ, na lokavajjaṁ; tasmā āyasmatā ānandena vuttasadisameva paricchedaṁ karonto ‘‘atha kho bhagavā…pe… dhāretu’’nti. Sace pana therena addhamāso vā māso vā uddiṭṭho abhavissa, sopi bhagavatā anuññāto assa.",
  "atk-vin01a5:9": "462-3.Niṭṭhitacīvarasminti yena kenaci niṭṭhānena niṭṭhite cīvarasmiṁ. Yasmā pana taṁ cīvaraṁ karaṇenapi niṭṭhitaṁ hoti, nassanādīhipi tasmāssa padabhājane atthamattameva dassetuṁ bhikkhuno cīvaraṁ kataṁ vā hotītiādi vuttaṁ. Tattha katanti sūcikammapariyosānena kataṁ, sūcikammapariyosānaṁ nāma yaṁkiñci sūciyā kattabbaṁ pāsapaṭṭagaṇṭhikapaṭṭapariyosānaṁ katvā sūciyā paṭisāmanaṁ. Naṭṭhanti corādīhi haṭaṁ, etampi hi karaṇapalibodhassa niṭṭhitattā niṭṭhitanti vuccati. Vinaṭṭhanti upacikādīhi khāyitaṁ. Daḍḍhanti agginā daḍḍhaṁ. Cīvarāsā vā upacchinnāti ‘‘asukasmiṁ nāma kule cīvaraṁ labhissāmī’’ti yā cīvarāsā uppannā hoti, sā vā upacchinnā, etesampi hi karaṇapalibodhasseva niṭṭhitattā niṭṭhitabhāvo veditabbo.",
  "atk-vin01a5:10": "Ubbhatasmiṁ kathineti kathine ca ubbhatasmiṁ. Etena dutiyassa palibodhassa abhāvaṁ dasseti. Taṁ pana kathinaṁ yasmā aṭṭhasu vā mātikāsu ekāya antarubbhārena vā uddharīyati, tenassa niddese ‘‘aṭṭhannaṁ mātikāna’’ntiādi vuttaṁ. Tattha ‘‘aṭṭhimā, bhikkhave, mātikā kathinassa ubbhārāya – pakkamanantikā, niṭṭhānantikā, sanniṭṭhānantikā, nāsanantikā, savanantikā, āsāvacchedikā, sīmātikkantikā, sahubbhārā’’ti evaṁ aṭṭha mātikāyo kathinakkhandhake āgatā. Antarubbhāropi ‘‘suṇātu me, bhante, saṅgho; yadi saṅghassa pattakallaṁ, saṅgho kathinaṁ uddhareyya, esā ñatti. Suṇātu me, bhante, saṅgho; saṅgho kathinaṁ uddharati, yassāyasmato khamati, kathinassa ubbhāro, so tuṇhassa; yassa nakkhamati, so bhāseyya. Ubbhataṁ saṅghena kathinaṁ, khamati saṅghassa, tasmā tuṇhī, evametaṁ dhārayāmī’’ti (pāci. 926) evaṁ bhikkhunīvibhaṅge āgato. Tattha yaṁ vattabbaṁ taṁ āgataṭṭhāneyeva vaṇṇayissāma. Idha pana vuccamāne pāḷi āharitabbā hoti, atthopi vattabbo. Vuttopi ca na suviññeyyo hoti, aṭṭhāne vuttattāya.",
  "atk-vin01a5:11": "Dasāhaparamanti dasa ahāni paramo paricchedo assāti dasāhaparamo, taṁ dasāhaparamaṁ kālaṁ dhāretabbanti attho. Padabhājane pana atthamattameva dassetuṁ ‘‘dasāhaparamatā dhāretabba’’nti vuttaṁ. Idañhi vuttaṁ hoti ‘‘dasāhaparama’’nti ettha yā dasāhaparamatā dasāhaparamabhāvo, ayaṁ ettako kālo yāva nātikkamati tāva dhāretabbanti.",
  "atk-vin01a5:12": "Adhiṭṭhitavikappitesu apariyāpannattā atirekaṁ cīvaranti atirekacīvaraṁ. Tenevassa padabhājane vuttaṁ ‘‘anadhiṭṭhitaṁ avikappita’’nti.",
  "atk-vin01a5:13": "Channaṁ cīvarānaṁ aññataranti khomaṁ, kappāsikaṁ, koseyyaṁ, kambalaṁ, sāṇaṁ, bhaṅganti imesaṁ channaṁ cīvarānaṁ aññataraṁ. Etena cīvarassa jātiṁ dassetvā idāni pamāṇaṁ dassetuṁ ‘‘vikappanupagaṁ pacchima’’nti āha. Tassa pamāṇaṁ dīghato dve vidatthiyo, tiriyaṁ vidatthi. Tatrāyaṁ pāḷi – ‘‘anujānāmi, bhikkhave, āyāmena aṭṭhaṅgulaṁ sugataṅgulena caturaṅgulavitthataṁ pacchimaṁ cīvaraṁ vikappetu’’nti (mahāva. 358).",
  "atk-vin01a5:14": "Taṁatikkāmayato nissaggiyaṁ pācittiyanti taṁ yathāvuttajātippamāṇaṁ cīvaraṁ dasāhaparamaṁ kālaṁ atikkāmayato, etthantare yathā atirekacīvaraṁ na hoti tathā akubbato nissaggiyaṁ pācittiyaṁ, tañca cīvaraṁ nissaggiyaṁ hoti, pācittiyāpatti cassa hotīti attho. Atha vā nissajjanaṁ nissaggiyaṁ, pubbabhāge kattabbassa vinayakammassetaṁ nāmaṁ. Nissaggiyamassa atthīti nissaggiyamicceva. Kintaṁ? Pācittiyaṁ. Taṁ atikkāmayato sanissaggiyavinayakammaṁ pācittiyaṁ hotīti ayamettha attho. Padabhājane pana paṭhamaṁ tāva atthavikappaṁ dassetuṁ ‘‘taṁ atikkāmayato nissaggiyaṁ hotī’’ti mātikaṁ ṭhapetvā ‘‘ekādase aruṇuggamane nissaggiyaṁ hoti, nissajjitabba’’nti vuttaṁ. Puna yassa ca nissajjitabbaṁ, yathā ca nissajjitabbaṁ, taṁ dassetuṁ ‘‘saṅghassa vā’’tiādi vuttaṁ. Tattha ekādase aruṇuggamaneti ettha yaṁ divasaṁ cīvaraṁ uppannaṁ tassa yo aruṇo, so uppannadivasanissito, tasmā cīvaruppādadivasaena saddhiṁ ekādase aruṇuggamane nissaggiyaṁ hotīti veditabbaṁ. Sacepi bahūni ekajjhaṁ bandhitvā vā veṭhetvā vā ṭhapitāni ekāva āpatti. Abaddhāveṭhitesu vatthugaṇanāya āpattiyo.",
  "atk-vin01a5:15": "Nissajjitvāāpatti desetabbāti kathaṁ desetabbā? Yathā khandhake vuttaṁ, kathañca tattha vuttaṁ? Evaṁ vuttaṁ – ‘‘tena, bhikkhave, bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo – ‘ahaṁ, bhante, itthannāmaṁ āpattiṁ āpanno, taṁ paṭidesemī’’’ti (cūḷava. 239). Idha pana sace ekaṁ cīvaraṁ hoti ‘‘ekaṁ nissaggiyaṁ pācittiya’’nti vattabbaṁ. Sace dve, ‘‘dve’’ti vattabbaṁ. Sace bahūni ‘‘sambahulānī’’ti vattabbaṁ. Nissajjanepi sace ekaṁ yathāpāḷimeva ‘‘idaṁ me, bhante, cīvara’’nti vattabbaṁ. Sace dve vā bahūni vā, ‘‘imāni me, bhante, cīvarāni dasāhātikkantāni nissaggiyāni, imānāhaṁ saṅghassa nissajjāmī’’ti vattabbaṁ. Pāḷiṁ vattuṁ asakkontena aññathāpi vattabbaṁ.",
  "atk-vin01a5:16": "Byattenabhikkhunā paṭibalena āpatti paṭiggahetabbāti khandhake vuttanayeneva paṭiggahetabbā. Evañhi tattha vuttaṁ – ‘‘byattena bhikkhunā paṭibalena saṅgho ñāpetabbo –",
  "atk-vin01a5:17": "‘Suṇātu me bhante saṅgho, ayaṁ itthannāmo bhikkhu āpattiṁ sarati vivarati uttāniṁ karoti deseti, yadi saṅghassa pattakallaṁ, ahaṁ itthannāmassa bhikkhuno āpattiṁ paṭiggaṇheyya’nti.",
  "atk-vin01a5:18": "Tena vattabbo ‘passasī’ti? ‘Āma, passāmī’ti. Āyatiṁ saṁvareyyāsī’’ti (cūḷava. 239). Dvīsu pana sambahulāsu vā purimanayeneva vacanabhedo ñātabbo.",
  "atk-vin01a5:19": "Cīvaradānepi ‘‘saṅgho imaṁ cīvaraṁ imāni cīvarānī’’ti vatthuvasena vacanabhedo veditabbo. Gaṇassa ca puggalassa ca nissajjanepi eseva nayo.",
  "atk-vin01a5:20": "Āpattidesanāpaṭiggahaṇesu panettha ayaṁ pāḷi – ‘‘tena, bhikkhave, bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ katvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā – ‘ahaṁ, bhante, itthannāmaṁ āpattiṁ āpanno taṁ paṭidesemī’ti. Byattena bhikkhunā paṭibalena te bhikkhū ñāpetabbā –",
  "atk-vin01a5:21": "‘Suṇantu me āyasmantā, ayaṁ itthannāmo bhikkhu āpattiṁ sarati vivarati uttāniṁ karoti deseti. Yadāyasmantānaṁ pattakallaṁ, ahaṁ itthannāmassa bhikkhuno āpattiṁ paṭiggaṇheyya’nti.",
  "atk-vin01a5:22": "Tena vattabbo ‘passasī’ti? ‘Āma, passāmī’ti. ‘Āyatiṁ saṁvareyyāsī’ti.",
  "atk-vin01a5:23": "Tena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo – ‘ahaṁ, āvuso, itthannāmaṁ āpattiṁ āpanno taṁ paṭidesemī’ti. Tena vattabbo ‘passasī’ti, āma passāmīti āyatiṁ saṁvareyyāsī’’ti (cūḷava. 239). Tattha purimanayeneva āpattiyā nāmaggahaṇaṁ vacanabhedo ca veditabbo.",
  "atk-vin01a5:24": "Yathā ca gaṇassa nissajjane evaṁ dvinnaṁ nissajjanepi pāḷi veditabbā. Yadi hi viseso bhaveyya, yatheva ‘‘anujānāmi, bhikkhave, tiṇṇannaṁ pārisuddhiuposathaṁ kātuṁ, evañca pana, bhikkhave, kātabbo. Byattena bhikkhunā paṭibalena te bhikkhū ñāpetabbā’’tiādinā nayena ‘‘tiṇṇannaṁ pārisuddhiuposathaṁ kātu’’nti vatvā puna ‘‘anujānāmi, bhikkhave, dvinnaṁ pārisuddhiuposathaṁ kātuṁ, evañca pana, bhikkhave, kātabbo. Therena bhikkhunā ekaṁsaṁ uttarāsaṅga’’ntiādinā (mahāva. 168) nayena visuṁyeva dvinnaṁ pārisuddhiuposatho vutto, evamidhāpi visuṁ pāḷiṁ vadeyya, yasmā pana natthi, tasmā avatvā gatoti, gaṇassa vuttā pāḷiyevettha pāḷi.",
  "atk-vin01a5:25": "Āpattipaṭiggahaṇe pana ayaṁ viseso, yathā gaṇassa nissajjitvā āpattiyā desiyamānāya āpattipaṭiggāhako bhikkhu ñattiṁ ṭhapeti, evaṁ aṭṭhapetvā dvīsu aññatarena yathā ekapuggalo paṭiggaṇhāti, evaṁ āpatti paṭiggahetabbā. Dvinnañhi ñattiṭṭhapanā nāma natthi, yadi siyā dvinnaṁ pārisuddhiuposathaṁ visuṁ na vadeyya.",
  "atk-vin01a5:26": "Nissaṭṭhacīvaradānepi yathā ‘‘imaṁ cīvaraṁ āyasmato dammī’’ti eko vadati, evaṁ ‘‘imaṁ mayaṁ cīvaraṁ āyasmato demā’’ti vattuṁ vaṭṭati. Ito garukatarāni hi ñattidutiyakammānipi ‘‘apaloketvā kātabbānī’’ti vuttāni atthi, tesaṁ etaṁ anulomaṁ nissaṭṭhacīvaraṁ pana dātabbameva adātuṁ na labbhati, vinayakammamattañhetaṁ. Na taṁ tena saṅghassa vā gaṇassa vā puggalassa vā dinnameva hotīti.",
  "atk-vin01a5:27": "468.Dasāhātikkante atikkantasaññīti dasāhaṁ atikkante cīvare ‘‘atikkantaṁ ida’’nti evaṁsaññī, dasāhe vā atikkante ‘‘atikkanto dasāho’’ti evaṁsaññī. Nissaggiyaṁ pācittiyanti na idha saññā rakkhati. Yopi evaṁsaññī, tassapi taṁ cīvaraṁ nissaggiyaṁ pācittiyāpatti ca. Sanissaggiyavinayakammaṁ vā pācittiyanti ubhopi atthavikappā yujjanti. Esa nayo sabbattha.",
  "atk-vin01a5:28": "Avissajjitevissajjitasaññīti kassaci adinne apariccatte ‘‘pariccattaṁ mayā’’ti evaṁsaññī.",
  "atk-vin01a5:29": "Anaṭṭhe naṭṭhasaññīti attano cīvarena saddhiṁ bahūni aññesaṁ cīvarāni ekato ṭhapitāni corā haranti. Tatresa attano cīvare anaṭṭhe naṭṭhasaññī hoti. Esa nayo avinaṭṭhādīsupi.",
  "atk-vin01a5:30": "Avilutteti ettha pana gabbhaṁ bhinditvā pasayhāvahāravasena avilutteti veditabbaṁ.",
  "atk-vin01a5:31": "Anissajjitvā paribhuñjati āpatti dukkaṭassāti sakiṁ nivatthaṁ vā sakiṁ pārutaṁ vā kāyato amocetvā divasampi vicarati, ekāva āpatti. Mocetvā mocetvā nivāseti vā pārupati vā payoge payoge dukkaṭaṁ. Dunnivatthaṁ vā duppārutaṁ vā saṇṭhapentassa anāpatti. Aññassa taṁ paribhuñjatopi anāpatti, ‘‘anāpatti aññena kataṁ paṭilabhitvā paribhuñjatī’’ti (pārā. 570) ādivacanañcettha sādhakaṁ. Anatikkante atikkantasaññino vematikassa ca dukkaṭaṁ paribhogaṁ sandhāya vuttaṁ.",
  "atk-vin01a5:32": "469.‘‘Anāpatti antodasāhaṁ adhiṭṭheti, vikappetī’’ti ettha pana adhiṭṭhānupagaṁ vikappanupagañca veditabbaṁ. Tatrāyaṁ pāḷi – atha kho bhikkhūnaṁ etadahosi – ‘‘yāni tāni bhagavatā anuññātāni ‘ticīvara’nti vā ‘vassikasāṭikā’ti vā ‘nisīdana’nti vā ‘paccattharaṇa’nti vā ‘kaṇḍuppaṭicchādī’ti vā mukhapuñchanacoḷakanti vā parikkhāracoḷanti vā sabbāni tāni adhiṭṭhātabbānīti nu kho udāhu vikappetabbānī’’ti, bhagavato etamatthaṁ ārocesuṁ –",
  "atk-vin01a5:33": "‘‘Anujānāmi, bhikkhave, ticīvaraṁ adhiṭṭhātuṁ na vikappetuṁ; vassikasāṭikaṁ vassānaṁ cātumāsaṁ adhiṭṭhātuṁ tato paraṁ vikappetuṁ; nisīdanaṁ adhiṭṭhātuṁ na vikappetuṁ; paccattharaṇaṁ adhiṭṭhātuṁ na vikappetuṁ; kaṇḍuppaṭicchādiṁ yāvaābādhā adhiṭṭhātuṁ tato paraṁ vikappetuṁ; mukhapuñchanacoḷaṁ adhiṭṭhātuṁ na vikappetuṁ; parikkhāracoḷaṁ adhiṭṭhātuṁ na vikappetu’’nti (mahāva. 358).",
  "atk-vin01a5:34": "‘‘Tattha ticīvaraṁ’’ adhiṭṭhahantena rajitvā kappabinduṁ datvā pamāṇayuttameva adhiṭṭhātabbaṁ. Tassa pamāṇaṁ ukkaṭṭhaparicchedena sugatacīvarato ūnakaṁ vaṭṭati, lāmakaparicchedena saṅghāṭiyā uttarāsaṅgassa ca dīghato muṭṭhipañcakaṁ tiriyaṁ muṭṭhittikaṁ pamāṇaṁ vaṭṭati. Antaravāsako dīghato muṭṭhipañcako tiriyaṁ dvihatthopi vaṭṭati. Pārupaṇenapi hi sakkā nābhiṁ paṭicchādetunti. Vuttappamāṇato pana atirekaṁ ūnakañca parikkhāracoḷanti adhiṭṭhātabbaṁ.",
  "atk-vin01a5:35": "Tattha yasmā ‘‘dve cīvarassa adhiṭṭhānā – kāyena vā adhiṭṭheti, vācāya vā adhiṭṭhetī’’ti (pari. 322) vuttaṁ, tasmā purāṇasaṅghāṭiṁ ‘‘imaṁ saṅghāṭiṁ paccuddharāmī’’ti paccuddharitvā navaṁ saṅghāṭiṁ hatthena gahetvā ‘‘imaṁ saṅghāṭiṁ adhiṭṭhāmī’’ti cittena ābhogaṁ katvā kāyavikāraṁ karontena kāyena adhiṭṭhātabbā. Idaṁ kāyena adhiṭṭhānaṁ, taṁ yena kenaci sarīrāvayavena aphusantassa na vaṭṭati. Vācāya adhiṭṭhāne pana vacībhedaṁ katvā vācāya adhiṭṭhātabbā. Tatra duvidhaṁ adhiṭṭhānaṁ – sace hatthapāse hoti ‘‘imaṁ saṅghāṭiṁ adhiṭṭhāmī’’ti vācā bhinditabbā. Atha antogabbhe vā uparipāsāde vā sāmantavihāre vā hoti ṭhapitaṭṭhānaṁ sallakkhetvā ‘‘etaṁ saṅghāṭiṁ adhiṭṭhāmī’’ti vācā bhinditabbā. Esa nayo uttarāsaṅge antaravāsake ca. Nāmamattameva hi viseso. Tasmā sabbāni saṅghāṭiṁ uttarāsaṅgaṁ antaravāsakanti evaṁ attano nāmeneva adhiṭṭhātabbāni. Sace adhiṭṭhahitvā ṭhapitavatthehi saṅghāṭiādīni karoti, niṭṭhite rajane ca kappe ca imaṁ ‘‘paccuddharāmī’’ti paccuddharitvā puna adhiṭṭhātabbāni. Adhiṭṭhitena pana saddhiṁ mahantatarameva dutiyapaṭṭaṁ vā khaṇḍaṁ vā saṁsibbantena puna adhiṭṭhātabbameva. Same vā khuddake vā adhiṭṭhānakiccaṁ natthi.",
  "atk-vin01a5:36": "Ticīvaraṁ pana parikkhāracoḷaṁ adhiṭṭhātuṁ vaṭṭati na vaṭṭatīti? Mahāpadumatthero kirāha – ‘‘ticīvaraṁ ticīvarameva adhiṭṭhātabbaṁ. Sace parikkhāracoḷādhiṭṭhānaṁ labheyya udositasikkhāpade parihāro niratthako bhaveyyā’’ti. Evaṁ vutte kira avasesā bhikkhū āhaṁsu – ‘‘parikkhāracoḷampi bhagavatāva adhiṭṭhātabbanti vuttaṁ, tasmā vaṭṭatī’’ti. Mahāpaccariyampi vuttaṁ ‘‘parikkhāracoḷaṁ nāma pāṭekkaṁ nidhānamukhametanti ticīvaraṁ parikkhāracoḷanti adhiṭṭhahitvā paribhuñjituṁ vaṭṭati. Udositasikkhāpade pana ticīvaraṁ adhiṭṭhahitvā pariharantassa parihāro vutto’’ti. Ubhatovibhaṅgabhāṇako puṇṇavālikavāsī mahātissattheropi kira āha – ‘‘mayaṁ pubbe mahātherānaṁ assumha, araññavāsino bhikkhū rukkhasusirādīsu cīvaraṁ ṭhapetvā padhānaṁ padahanatthāya gacchanti. Sāmantavihāre dhammasavanatthāya gatānañca nesaṁ sūriye uṭṭhite sāmaṇerā vā daharabhikkhū vā pattacīvaraṁ gahetvā gacchanti, tasmā sukhaparibhogatthaṁ ticīvaraṁ parikkhāracoḷanti adhiṭṭhātuṁ vaṭṭatī’’ti. Mahāpaccariyampi vuttaṁ pubbe āraññikā bhikkhū abaddhasīmāyaṁ dupparihāranti ticīvaraṁ parikkhāracoḷameva adhiṭṭhahitvā paribhuñjiṁsū’’ti.",
  "atk-vin01a5:37": "‘‘Vassikasāṭikā’’ anatirittappamāṇā nāmaṁ gahetvā vuttanayeneva cattāro vassike māse adhiṭṭhātabbā, tato paraṁ paccuddharitvā vikappetabbā. Vaṇṇabhedamattarattāpi cesā vaṭṭati. Dve pana na vaṭṭanti. ‘‘Nisīdanaṁ’’ vuttanayena adhiṭṭhātabbameva, tañca kho pamāṇayuttaṁ ekameva, dve na vaṭṭanti. ‘‘Paccattharaṇa’’mpi adhiṭṭhātabbameva, taṁ pana mahantampi vaṭṭati, ekampi vaṭṭati, bahūnipi vaṭṭanti. Nīlampi pītakampi sadasampi pupphadasampīti sabbappakāraṁ vaṭṭati. Sakiṁ adhiṭṭhitaṁ adhiṭṭhitameva hoti. ‘‘Kaṇḍuppaṭicchādi’’ yāva ābādho atthi, tāva pamāṇikā adhiṭṭhātabbā. Ābādhe vūpasante paccuddharitvā vikappetabbā, ekāva vaṭṭati . ‘‘Mukhapuñchanacoḷaṁ’’ adhiṭṭhātabbameva, yāva ekaṁ dhoviyati, tāva aññaṁ paribhogatthāya icchitabbanti dve vaṭṭanti. Apare pana therā ‘‘nidhānamukhametaṁ bahūnipi vaṭṭantī’’ti vadanti. Parikkhāracoḷe gaṇanā natthi, yattakaṁ icchati tattakaṁ adhiṭṭhātabbameva. Thavikāpi parissāvanampi vikappanupagaṁ pacchimacīvarappamāṇaṁ ‘‘parikkhāracoḷaka’’nti adhiṭṭhātabbameva. Bahūni ekato katvā ‘‘imāni cīvarāni parikkhāracoḷāni adhiṭṭhāmī’’ti adhiṭṭhātumpi vaṭṭatiyeva. Bhesajjanavakammamātāpituādīnaṁ atthāya ṭhapentenapi adhiṭṭhātabbameva. Mahāpaccariyaṁ pana ‘‘anāpattī’’ti vuttaṁ. Mañcabhisi pīṭhakabhisi bimbohanaṁ pāvāro kojavoti etesu pana senāsanaparikkhāratthāya dinnapaccattharaṇe ca adhiṭṭhānakiccaṁ natthiyeva.",
  "atk-vin01a5:38": "Adhiṭṭhitacīvaraṁ pana paribhuñjato kathaṁ adhiṭṭhānaṁ vijahatīti? Aññassa dānena, acchinditvā gahaṇena, vissāsaggāhena, hīnāyāvattanena, sikkhāpaccakkhānena , kālaṁkiriyāya, liṅgaparivattanena, paccuddharaṇena, chiddabhāvenāti imehi navahi kāraṇehi vijahati. Tattha purimehi aṭṭhahi sabbacīvarāni adhiṭṭhānaṁ vijahanti, chiddabhāvena pana ticīvarasseva sabbaaṭṭhakathāsu adhiṭṭhānavijahanaṁ vuttaṁ, tañca nakhapiṭṭhippamāṇena chiddena. Tattha nakhapiṭṭhippamāṇaṁ kaniṭṭhaṅgulinakhavasena veditabbaṁ, chiddañca vinibbiddhachiddameva. Chiddassa hi abbhantare ekatantu cepi acchinno hoti, rakkhati. Tattha saṅghāṭiyā ca uttarāsaṅgassa ca dīghantato vidatthippamāṇassa tiriyantato aṭṭhaṅgulappamāṇassa padesassa orato chiddaṁ adhiṭṭhānaṁ bhindati, parato na bhindati. Antaravāsakassa pana dīghantato vidatthippamāṇasseva tiriyantato caturaṅgulappamāṇassa padesassa orato chiddaṁ adhiṭṭhānaṁ bhindati, parato na bhindati. Tasmā jāte chidde taṁ cīvaraṁ atirekacīvaraṭṭhāne tiṭṭhati, sūcikammaṁ katvā puna adhiṭṭhātabbaṁ. Mahāsumatthero panāha – ‘‘pamāṇacīvarassa yattha katthaci chiddaṁ adhiṭṭhānaṁ bhindati, mahantassa pana pamāṇato bahi chiddaṁ adhiṭṭhānaṁ na bhindati, antojātaṁ bhindatī’’ti. Karavīkatissatthero āha – ‘‘khuddakaṁ mahantaṁ na pamāṇaṁ, dve cīvarāni pārupantassa vāmahatthe saṅgharitvā ṭhapitaṭṭhāne chiddaṁ adhiṭṭhānaṁ na bhindati, orabhāge bhindati. Antaravāsakassapi ovaṭṭikaṁ karontena saṅgharitaṭṭhāne chiddaṁ na bhindati, tato oraṁ bhindatī’’ti. Andhakaṭṭhakathāyaṁ pana ticīvare mahāsumattheravādaṁ pamāṇaṁ katvā uttarimpi idaṁ vuttaṁ ‘‘pacchimappamāṇaṁ adhiṭṭhānaṁ rakkhatī’’ti. Parikkhāracoḷe dīghaso aṭṭhaṅgule sugataṅgulena tiriyaṁ caturaṅgule yattha katthaci chiddaṁ adhiṭṭhānaṁ vijahati. Mahante coḷe tato parena chiddaṁ adhiṭṭhānaṁ na vijahati. Esa nayo sabbesu adhiṭṭhātabbakesu cīvaresū’’ti.",
  "atk-vin01a5:39": "Tattha yasmā sabbesampi adhiṭṭhātabbakacīvarānaṁ vikappanupagapacchimappamāṇato aññaṁ pacchimappamāṇaṁ nāma natthi, yañhi nisīdana-kaṇḍuppaṭicchādi-vassikasāṭikānaṁ pamāṇaṁ vuttaṁ, taṁ ukkaṭṭhaṁ, tato uttari paṭisiddhattā na pacchimaṁ tato heṭṭhā appaṭisiddhattā. Ticīvarassāpi sugatacīvarappamāṇato ūnakattaṁ ukkaṭṭhappamāṇameva. Pacchimaṁ pana visuṁ sutte vuttaṁ natthi. Mukhapuñchanapaccattharaṇaparikkhāracoḷānaṁ ukkaṭṭhaparicchedo natthiyeva. Vikappanupagapacchimena pana pacchimaparicchedo vutto. Tasmā yaṁ tāva andhakaṭṭhakathāyaṁ ‘‘pacchimappamāṇaṁ adhiṭṭhānaṁ rakkhatī’’ti vatvā tattha parikkhāracoḷasseva sugataṅgulena aṭṭhaṅgulacaturaṅgulapacchimappamāṇaṁ dassetvā itaresaṁ ticīvarādīnaṁ muṭṭhipañcakādipabhedaṁ pacchimappamāṇaṁ sandhāya ‘‘esa nayo sabbesu adhiṭṭhātabbakesucīvaresū’’ti vuttaṁ, taṁ na sameti.",
  "atk-vin01a5:40": "Karavīkatissattheravādepi dīghantatoyeva chiddaṁ dassitaṁ, tiriyantato na dassitaṁ, tasmā so aparicchinno. Mahāsumattheravāde ‘‘pamāṇacīvarassa yattha katthaci chiddaṁ adhiṭṭhānaṁ bhindati, mahantassa pana pamāṇato bahi chiddaṁ adhiṭṭhānaṁ na bhindatī’’ti vuttaṁ. Idaṁ pana na vuttaṁ – ‘‘idaṁ nāma pamāṇacīvaraṁ ito uttari mahantaṁ cīvara’’nti. Apicettha ticīvarādīnaṁ muṭṭhipañcakādibhedaṁ pacchimappamāṇanti adhippetaṁ. Tattha yadi pacchimappamāṇato bahi chiddaṁ adhiṭṭhānaṁ na bhindeyya, ukkaṭṭhapattassāpi majjhimapattassa vā omakappamāṇato bahi chiddaṁ adhiṭṭhānaṁ na bhindeyya, na ca na bhindati. Tasmā ayampi vādo aparicchinno.",
  "atk-vin01a5:41": "Yo panāyaṁ sabbapaṭhamo aṭṭhakathāvādo, ayamevettha pamāṇaṁ. Kasmā? Paricchedasabbhāvato. Ticīvarassa hi pacchimappamāṇañca chiddappamāṇañca chidduppattidesappamāṇañca sabbaaṭṭhakathāsuyeva paricchinditvā vuttaṁ, tasmā sveva vādo pamāṇaṁ. Addhā hi so bhagavato adhippāyaṁ anugantvā vutto. Itaresu pana neva paricchedo atthi, na pubbāparaṁ sametīti.",
  "atk-vin01a5:42": "Yo pana dubbalaṭṭhāne paṭhamaṁ aggaḷaṁ datvā pacchā dubbalaṭṭhānaṁ chinditvā apaneti, adhiṭṭhānaṁ na bhijjati. Maṇḍalaparivattanepi eseva nayo. Dupaṭṭassa ekasmiṁ paṭale chidde vā jāte gaḷite vā adhiṭṭhānaṁ na bhijjati, khuddakaṁ cīvaraṁ mahantaṁ karoti, mahantaṁ vā khuddakaṁ karoti, adhiṭṭhānaṁ na bhijjati. Ubho koṭiyo majjhe karonto sace paṭhamaṁ chinditvā pacchā ghaṭeti, adhiṭṭhānaṁ bhijjati. Atha ghaṭetvā chindati, na bhijjati, rajakehi dhovāpetvā setaṁ kārāpentassāpi adhiṭṭhānaṁ adhiṭṭhānamevāti . Ayaṁ tāva ‘‘antodasāhaṁ adhiṭṭheti vikappetī’’ti ettha adhiṭṭhāne vinicchayo.",
  "atk-vin01a5:43": "Vikappane pana dve vikappanā – sammukhāvikappanā ca parammukhāvikappanā ca. Kathaṁ sammukhāvikappanā hotīti? Cīvarānaṁ ekabahubhāvaṁ sannihitāsannihitabhāvañca ñatvā ‘‘‘imaṁ cīvara’nti vā ‘imāni cīvarānī’ti vā ‘etaṁ cīvara’nti vā ‘etāni cīvarānī’’’ti vā ‘‘tuyhaṁ vikappemī’’ti vattabbaṁ, ayamekā sammukhāvikappanā. Ettāvatā nidhetuṁ vaṭṭati, paribhuñjituṁ pana vissajjetuṁ vā adhiṭṭhātuṁ vā na vaṭṭati. ‘‘Mayhaṁ santakaṁ, mayhaṁ santakāni paribhuñja vā vissajjehi vā yathāpaccayaṁ vā karohī’’ti evaṁ pana vutte paccuddhāro nāma hoti. Tatopabhuti paribhogādayopi vaṭṭanti.",
  "atk-vin01a5:44": "Aparopi nayo – tatheva cīvarānaṁ ekabahubhāvaṁ sannihitāsannihitabhāvañca ñatvā tasseva bhikkhuno santike ‘‘‘imaṁ cīvara’nti vā ‘imāni cīvarānī’ti vā ‘etaṁ cīvara’nti vā ‘etāni cīvarānī’’’ti vā vatvā pañcasu sahadhammikesu aññatarassa attanā abhirucitassa yassa kassaci nāmaṁ gahetvā ‘‘‘tissassa bhikkhuno vikappemī’ti vā ‘tissāya bhikkhuniyā, sikkhamānāya, tissassa sāmaṇerassa, tissāya sāmaṇeriyā vikappemī’’’ti vā vattabbaṁ, ayaṁ aparāpi sammukhāvikappanā. Ettāvatā nidhetuṁ vaṭṭati, paribhogādīsu pana ekampi na vaṭṭati. Tena pana bhikkhunā ‘‘tissassa bhikkhuno santakaṁ…pe… tissāya sāmaṇeriyā santakaṁ paribhuñja vā vissajjehi vā yathāpaccayaṁ vā karohī’’ti vutte paccuddhāro nāma hoti. Tatopabhuti paribhogādayopi vaṭṭanti.",
  "atk-vin01a5:45": "Kathaṁ parammukhāvikappanā hotīti? Cīvarānaṁ tatheva ekabahubhāvaṁ sannihitāsannihitabhāvañca ñatvā ‘‘‘imaṁ cīvara’nti vā ‘imāni cīvarānī’ti vā ‘etaṁ cīvara’nti vā ‘etāni cīvarānī’’’ti vā vatvā ‘‘tuyhaṁ vikappanatthāya dammī’’ti vattabbaṁ. Tena vattabbo – ‘‘ko te mitto vā sandiṭṭho vā’’ti? Tato itarena purimanayeneva ‘‘tisso bhikkhūti vā…pe… tissā sāmaṇerī’’ti vā vattabbaṁ. Puna tena bhikkhunā ‘‘ahaṁ tissassa bhikkhuno dammīti vā…pe… tissāya sāmaṇeriyā dammī’’ti vā vattabbaṁ, ayaṁ parammukhāvikappanā. Ettāvatā nidhetuṁ vaṭṭati, paribhogādīsu pana ekampi na vaṭṭati. Tena pana bhikkhunā dutiyasammukhāvikappanāyaṁ vuttanayeneva ‘‘itthannāmassa santakaṁ paribhuñja vā vissajjehi vā yathāpaccayaṁ vā karohī’’ti vutte paccuddhāro nāma hoti. Tatopabhuti paribhogādayopi vaṭṭanti.",
  "atk-vin01a5:46": "Dvinnaṁ vikappanānaṁ kiṁ nānākaraṇaṁ? Sammukhāvikappanāyaṁ sayaṁ vikappetvā parena paccuddharāpeti . Parammukhāvikappanāya pareneva vikappāpetvā pareneva paccuddharāpeti, idamettha nānākaraṇaṁ. Sace pana yassa vikappeti, so paññattikovido na hoti, na jānāti paccuddharituṁ, taṁ cīvaraṁ gahetvā aññassa byattassa santikaṁ gantvā puna vikappetvā paccuddharāpetabbaṁ. Vikappitavikappanā nāmesā vaṭṭati. Ayaṁ ‘‘vikappetī’’ti imasmiṁ pade vinicchayo.",
  "atk-vin01a5:47": "‘‘Anujānāmi, bhikkhave, ticīvaraṁ adhiṭṭhātuṁ na vikappetu’’ntiādivacanato ca idaṁ ‘‘vikappetī’’ti avisesena vuttavacanaṁ viruddhaṁ viya dissati, na ca viruddhaṁ tathāgatā bhāsanti. Tasmā evamassa attho veditabbo, ticīvaraṁ ticīvarasaṅkhepeneva pariharato adhiṭṭhātumeva anujānāmi, na vikappetuṁ. Vassikasāṭikaṁ pana cātumāsato paraṁ vikappetumeva na adhiṭṭhātuṁ. Evañca sati yo ticīvare ekena cīvarena vippavasitukāmo hoti, tassa ticīvarādhiṭṭhānaṁ paccuddharitvā vippavāsasukhatthaṁ vikappanāya okāso dinno hoti. Dasāhātikkame ca anāpattīti etenupāyena sabbattha vikappanāya appaṭisiddhabhāvo veditabbo.",
  "atk-vin01a5:48": "Vissajjetīti aññassa deti. Kathaṁ pana dinnaṁ hoti, kathaṁ gahitaṁ? ‘‘Imaṁ tuyhaṁ demi dadāmi dajjāmi oṇojemi pariccajāmi nissajjāmi vissajjāmīti vā ‘‘itthannāmassa demi…pe… nissajjāmī’’ti vā vadati, sammukhāpi parammukhāpi dinnaṁyeva hoti. ‘‘Tuyhaṁ gaṇhāhī’’ti vutte ‘‘mayhaṁ gaṇhāmī’’ti vadati, sudinnaṁ suggahitañca. ‘‘Tava santakaṁ karohi, tava santakaṁ hotu, tava santakaṁ karissasī’’ti vutte ‘‘mama santakaṁ karomi, mama santakaṁ hotu, mama santakaṁ karissāmī’’ti vadati, duddinnaṁ duggahitañca. Neva dātā dātuṁ jānāti, na itaro gahetuṁ. Sace pana ‘‘tava santakaṁ karohī’’ti vutte ‘‘sādhu, bhante, mayhaṁ gaṇhāmī’’ti gaṇhāti, suggahitaṁ. Sace pana ‘‘eko gaṇhāhī’’ti vadati, itaro ‘‘na gaṇhāmī’’ti puna so ‘‘dinnaṁ mayā tuyhaṁ, gaṇhāhī’’ti vadati, itaropi ‘‘na mayhaṁ iminā attho’’ti vadati. Tato purimopi ‘‘mayā dinna’’nti dasāhaṁ atikkāmeti, pacchimopi ‘‘mayā paṭikkhitta’’nti. Kassa āpattīti? Na kassaci āpatti. Yassa pana ruccati, tena adhiṭṭhahitvā paribhuñjitabbaṁ.",
  "atk-vin01a5:49": "Yo pana adhiṭṭhāne vematiko, tena kiṁ kātabbaṁ? Vematikabhāvaṁ ārocetvā sace anadhiṭṭhitaṁ bhavissati, evaṁ me kappiyaṁ hotīti vatvā vuttanayeneva nissajjitabbaṁ. Na hi evaṁ jānāpetvā vinayakammaṁ karontassa musāvādo hoti. Keci pana ‘‘ekena bhikkhunā vissāsaṁ gahetvā puna dinnaṁ vaṭṭatī’’ti vadanti, taṁ na yujjati. Na hi tassetaṁ vinayakammaṁ, nāpi taṁ ettakena aññaṁ vatthuṁ hoti.",
  "atk-vin01a5:50": "Nassatītiādi uttānatthameva. Yo na dadeyya āpatti dukkaṭassāti ettha ‘‘mayhaṁ dinnaṁ iminā’’ti imāya saññāya na dentassa dukkaṭaṁ. Tassa santakabhāvaṁ pana ñatvā lesena acchindanto bhaṇḍaṁ agghāpetvā kāretabboti.",
  "atk-vin01a5:51": "Samuṭṭhānādīsu idaṁ sikkhāpadaṁ kathinasamuṭṭhānaṁ nāma kāyavācāto ca kāyavācācittato ca samuṭṭhāti, anadhiṭṭhānena ca avikappanena ca āpajjanato akiriyaṁ, saññāya abhāvepi na muccati, ajānantopi āpajjatīti nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin01a5:52": "Paṭhamakathinasikkhāpadavaṇṇanā niṭṭhitā.",
  "atk-vin01a5:53": "2. Udositasikkhāpadavaṇṇanā",
  "atk-vin01a5:54": "471.Tenasamayena buddho bhagavāti udositasikkhāpadaṁ. Tattha santaruttarenāti antaranti antaravāsako vuccati, uttaranti uttarāsaṅgo, saha antarena uttaraṁ santaruttaraṁ, tena santaruttarena, saha antaravāsakena uttarāsaṅgenāti attho. Kaṇṇakitānīti sedena phuṭṭhokāsesu sañjātakāḷasetamaṇḍalāni. Addasa kho āyasmā ānando senāsanacārikaṁ āhiṇḍantoti thero kira bhagavati divā paṭisallānatthāya gandhakuṭiṁ paviṭṭhe taṁ okāsaṁ labhitvā dunnikkhittāni dārubhaṇḍamattikābhaṇḍāni paṭisāmento asammaṭṭhaṭṭhānaṁ sammajjanto gilānehi bhikkhūhi saddhiṁ paṭisanthāraṁ karonto tesaṁ bhikkhūnaṁ senāsanaṭṭhānaṁ sampatto addasa. Tena vuttaṁ – ‘‘addasa kho āyasmā ānando senāsanacārikaṁ āhiṇḍanto’’ti.",
  "atk-vin01a5:55": "473.Avippavāsasammutiṁ dātunti avippavāse sammuti avippavāsasammuti, avippavāsāya vā sammuti avippavāsasammuti. Ko panettha ānisaṁso? Yena cīvarena vippavasati, taṁ nissaggiyaṁ na hoti, āpattiñca nāpajjati. Kittakaṁ kālaṁ? Mahāsumatthero tāva āha – ‘‘yāva rogo na vūpasamati, vūpasante pana roge sīghaṁ cīvaraṭṭhānaṁ āgantabba’’nti . Mahāpadumatthero āha – ‘‘sīghaṁ āgacchato rogo paṭikuppeyya, tasmā saṇikaṁ āgantabbaṁ. Yato paṭṭhāya hi satthaṁ vā pariyesati, ‘gacchāmī’ti ābhogaṁ vā karoti, tato paṭṭhāya vaṭṭati. ‘Na dāni gamissāmī’ti evaṁ pana dhuranikkhepaṁ karontena paccuddharitabbaṁ, atirekacīvaraṭṭhāne ṭhassatī’’ti. Sace panassa rogo paṭikuppati, kiṁ kātabbanti? Phussadevatthero tāva āha – ‘‘sace soyeva rogo paṭikuppati, sā eva sammuti, puna sammutidānakiccaṁ natthi. Athañño kuppati, puna dātabbā sammutī’’ti. Upatissatthero āha – ‘‘so vā rogo hotu, añño vā puna sammutidānakiccaṁ natthī’’ti.",
  "atk-vin01a5:56": "475-6.Niṭṭhitacīvarasmiṁ bhikkhunāti idha pana purimasikkhāpade viya atthaṁ aggahetvā niṭṭhite cīvarasmiṁ bhikkhunoti evaṁ sāmivasena karaṇavacanassa attho veditabbo. Karaṇavasena hi bhikkhunā idaṁ nāma kātabbanti natthi. Sāmivasena pana bhikkhuno cīvarasmiṁ niṭṭhite kathine ca ubbhate evaṁ chinnapalibodho ekarattampi ce bhikkhu ticīvarena vippavaseyyāti evaṁ attho yujjati. Tattha ticīvarenāti adhiṭṭhitesu tīsu cīvaresu yena kenaci. Ekena vippavutthopi hi ticīvarena vippavuttho hoti, paṭisiddhapariyāpannena vippavutthattā. Tenevassa padabhājane ‘‘saṅghāṭiyā vā’’tiādi vuttaṁ. Vippavaseyyāti vippayutto vaseyya.",
  "atk-vin01a5:57": "477-8.Gāmo ekūpacārotiādi avippavāsalakkhaṇavavatthāpanatthaṁ vuttaṁ. Tato paraṁ yathākkamena tāneva pannarasa mātikāpadāni vitthārento ‘‘gāmo ekūpacāro nāmā’’tiādimāha. Tattha ekakulassa gāmoti ekassa rañño vā bhojakassa vā gāmo. Parikkhittoti yena kenaci pākārena vā vatiyā vā parikkhāya vā parikkhitto. Ettāvatā ekakulagāmassa ekūpacāratā dassitā. Antogāme vatthabbanti evarūpe gāme cīvaraṁ nikkhipitvā gāmabbhantare yathārucite ṭhāne aruṇaṁ uṭṭhāpetuṁ vaṭṭati. Aparikkhittoti iminā tasseva gāmassa nānūpacāratā dassitā. Evarūpe gāme yasmiṁ ghare cīvaraṁ nikkhittaṁ, tattha vatthabbaṁ. Hatthapāsā vā na vijahitabbanti atha vā taṁ gharaṁ samantato hatthapāsā na vijahitabbaṁ, aḍḍhateyyaratanappamāṇappadesā uddhaṁ na vijahitabbanti vuttaṁ hoti. Aḍḍhateyyaratanabbhantare pana vatthuṁ vaṭṭati. Taṁ pamāṇaṁ atikkamitvā sacepi iddhimā bhikkhū ākāse aruṇaṁ uṭṭhāpeti, nissaggiyameva hoti. Ettha ca yasmiṁ ghareti gharaparicchedo ‘‘ekakulassa nivesanaṁ hotī’’tiādinā (pārā. 480) lakkhaṇena veditabbo.",
  "atk-vin01a5:58": "479.Nānākulassagāmoti nānārājūnaṁ vā bhojakānaṁ vā gāmo, vesālikusinārādisadiso. Parikkhittoti iminā nānākulagāmassa ekūpacāratā dassitā. Sabhāye vā dvāramūle vāti ettha sabhāyanti liṅgabyattayena sabhā vuttā. Dvāramūleti nagaradvārassa samīpe. Idaṁ vuttaṁ hoti – evarūpe gāme yasmiṁ ghare cīvaraṁ nikkhittaṁ, tattha vā vatthabbaṁ. Tattha saddasaṅghaṭṭanena vā janasambādhena vā vasituṁ asakkontena sabhāye vā vatthabbaṁ nagaradvāramūle vā. Tatrapi vasituṁ asakkontena yattha katthaci phāsukaṭṭhāne vasitvā antoaruṇe āgamma tesaṁyeva sabhāyadvāramūlānaṁ hatthapāsā vā na vijahitabbaṁ. Gharassa pana cīvarassa vā hatthapāse vattabbameva natthi.",
  "atk-vin01a5:59": "Sabhāyaṁ gacchantena hatthapāse cīvaraṁ nikkhipitvāti sace ghare aṭṭhapetvā sabhāye ṭhapessāmīti sabhāyaṁ gacchati, tena sabhāyaṁ gacchantena hatthapāseti hatthaṁ pasāretvā ‘‘handimaṁ cīvaraṁ ṭhapemī’’ti evaṁ nikkhepasukhe hatthapāsagate kismiñci āpaṇe cīvaraṁ nikkhipitvā purimanayeneva sabhāye vā vatthabbaṁ dvāramūle vā, hatthapāsā vā na vijahitabbaṁ.",
  "atk-vin01a5:60": "Tatrāyaṁ vinicchayo – phussadevatthero tāva āha – ‘‘cīvarahatthapāse vasitabbaṁ natthi, yattha katthaci vīthihatthapāsepi sabhāyahatthapāsepi dvārahatthapāsepi vasituṁ vaṭṭatī’’ti. Upatissatthero panāha – ‘‘nagarassa bahūnipi dvārāni honti bahūnipi sabhāyāni, tasmā sabbattha na vaṭṭati. Yassā pana vīthiyā cīvaraṁ ṭhapitaṁ yaṁ tassā sammukhaṭṭhāne sabhāyañca dvārañca tassa sabhāyassa ca dvārassa ca hatthapāsā na vijahitabbaṁ. Evañhi sati sakkā cīvarassa pavatti jānitu’’nti. Sabhāyaṁ pana gacchantena yassa āpaṇikassa hatthe nikkhittaṁ, sace so taṁ cīvaraṁ atiharitvā ghare nikkhipati, vīthihatthapāso na rakkhati, gharassa hatthapāse vatthabbaṁ. Sace mahantaṁ gharaṁ hoti, dve vīthiyo pharitvā ṭhitaṁ purato vā pacchato vā hatthapāseyeva aruṇaṁ uṭṭhāpetabbaṁ. Sabhāye nikkhipitvā pana sabhāye vā tassa sammukhe nagaradvāramūle vā tesaṁyeva hatthapāse vā aruṇaṁ uṭṭhāpetabbaṁ.",
  "atk-vin01a5:61": "Aparikkhittotiiminā tasseva gāmassa nānūpacāratā dassitā. Etenevupāyena sabbattha ekūpacāratā ca nānūpacāratā ca veditabbā. Pāḷiyaṁ pana ‘‘gāmo ekūpacāro nāmā’’ti evaṁ ādimhi ‘‘ajjhokāso ekūpacāro nāmā’’ti evaṁ ante ca ekameva mātikāpadaṁ uddharitvā padabhājanaṁ vitthāritaṁ. Tasmā tasseva padassānusārena sabbattha parikkhepādivasena ekūpacāratā ca nānūpacāratā ca veditabbā.",
  "atk-vin01a5:62": "480-1.Nivesanādīsuovarakāti gabbhānaṁyevetaṁ pariyāyavacanaṁ. Hatthapāsā vāti gabbhassa hatthapāsā. Dvāramūle vāti sabbesaṁ sādhāraṇe gharadvāramūle. Hatthapāsā vāti gabbhassa vā gharadvāramūlassa vā hatthapāsā.",
  "atk-vin01a5:63": "482-7.Udositoti yānādīnaṁ bhaṇḍānaṁ sālā. Ito paṭṭhāya ca nivesane vuttanayeneva vinicchayo veditabbo. Aṭṭoti paṭirājādipaṭibāhanatthaṁ iṭṭhakāhi kato bahalabhittiko catupañcabhūmiko patissayaviseso. Māḷoti ekakūṭasaṅgahito caturassapāsādo. Pāsādoti dīghapāsādo. Hammiyanti muṇḍacchadanapāsādo.",
  "atk-vin01a5:64": "489.Sattabbhantarātiettha ekaṁ abbhantaraṁ aṭṭhavīsatihatthaṁ hoti. Sace sattho gacchanto gāmaṁ vā nadiṁ vā pariyādiyitvā tiṭṭhati antopaviṭṭhena saddhiṁ ekābaddho hutvā orañca pārañca pharitvā ṭhito hoti, satthaparihārova labbhati. Atha gāme vā nadiyā vā pariyāpanno hoti antopaviṭṭho , gāmaparihāro ceva nadīparihāro ca labbhati. Sace vihārasīmaṁ atikkamitvā tiṭṭhati, antosīmāya ca cīvaraṁ hoti, vihāraṁ gantvā vasitabbaṁ. Sace bahisīmāya cīvaraṁ hoti satthasamīpeyeva vasitabbaṁ. Sace gacchanto sakaṭe vā bhagge goṇe vā naṭṭhe antarā chijjati, yasmiṁ koṭṭhāse cīvaraṁ tattha vasitabbaṁ.",
  "atk-vin01a5:65": "490. Ekakulassa khette hatthapāso nāma cīvarahatthapāsoyeva, nānākulassa khette hatthapāso nāma khettadvārassa hatthapāso. Aparikkhitte cīvarasseva hatthapāso.",
  "atk-vin01a5:66": "491-4.Dhaññakaraṇanti khalaṁ vuccati. Ārāmoti pupphārāmo vā phalārāmo vā. Dvīsupi khette vuttasadisova vinicchayo. Vihāro nivesanasadiso. Rukkhamūle antochāyāyanti chāyāya phuṭṭhokāsassa anto eva. Viraḷasākhassa pana rukkhassa ātapena phuṭṭhokāse ṭhapitaṁ nissaggiyameva hoti, tasmā tādisassa sākhācchāyāya vā khandhacchāyāya vā ṭhapetabbaṁ. Sace sākhāya vā viṭape vā ṭhapeti, upari aññasākhācchāyāya phuṭṭhokāseyeva ṭhapetabbaṁ. Khujjarukkhassa chāyā dūraṁ gacchati, chāyāya gataṭṭhāne ṭhapetuṁ vaṭṭatiyeva. Idhāpi hatthapāso cīvarahatthapāsoyeva.",
  "atk-vin01a5:67": "Agāmake araññeti agāmakaṁ nāma araññaṁ viñjhāṭavīādīsu vā samuddamajjhe vā macchabandhānaṁ agamanapathe dīpakesu labbhati. Samantā sattabbhantarāti majjhe ṭhitassa samattā sabbadisāsu sattabbhantarā, vinibbedhena cuddasa honti. Majjhe nisinno puratthimāya vā pacchimāya vā disāya pariyante ṭhapitacīvaraṁ rakkhati. Sace pana aruṇuggamanasamaye kesaggamattampi puratthimaṁ disaṁ gacchati, pacchimāya disāya cīvaraṁ nissaggiyaṁ hoti. Esa nayo itarasmiṁ. Uposathakāle pana parisapariyante nisinnabhikkhuto paṭṭhāya sattabbhantarasīmā sodhetabbā. Yattakaṁ bhikkhusaṅgho vaḍḍhati, sīmāpi tattakaṁ vaḍḍhati.",
  "atk-vin01a5:68": "495.Anissajjitvā paribhuñjati āpatti dukkaṭassāti ettha sace padhāniko bhikkhu sabbarattiṁ padhānamanuyuñjitvā paccusasamaye ‘‘nhāyissāmī’’ti tīṇipi cīvarāni tīre ṭhapetvā nadiṁ otarati, nhāyantasseva cassa aruṇaṁ uṭṭhahati, kiṁ kātabbaṁ. So hi yadi uttaritvā cīvaraṁ nivāseti, nissaggiyacīvaraṁ anissajjitvā paribhuñjanapaccayā dukkaṭaṁ āpajjati. Atha naggo gacchati, evampi dukkaṭaṁ āpajjatīti? Na āpajjati. So hi yāva aññaṁ bhikkhuṁ disvā vinayakammaṁ na karoti, tāva tesaṁ cīvarānaṁ aparibhogārahattā naṭṭhacīvaraṭṭhāne ṭhito hoti. Naṭṭhacīvarassa ca akappiyaṁ nāma natthi. Tasmā ekaṁ nivāsetvā dve hatthena gahetvā vihāraṁ gantvā vinayakammaṁ kātabbaṁ. Sace dūre vihāro hoti, antarāmagge manussā sañcaranti. Ekaṁ nivāsetvā ekaṁ pārupitvā ekaṁ aṁsakūṭe ṭhapetvā gantabbaṁ. Sace vihāre sabhāgabhikkhū na passati, bhikkhācāraṁ gatā honti, saṅghāṭiṁ bahigāme ṭhapetvā santaruttarena āsanasālaṁ gantvā vinayakammaṁ kātabbaṁ. Sace bahigāme corabhayaṁ hoti, pārupitvā gantabbaṁ. Sace āsanasālā sambādhā hoti janākiṇṇā, na sakkā ekamante cīvaraṁ apanetvā vinayakammaṁ kātuṁ, ekaṁ bhikkhuṁ ādāya bahigāmaṁ gantvā vinayakammaṁ katvā cīvarāni paribhuñjitabbāni.",
  "atk-vin01a5:69": "Sace bhikkhū daharānaṁ hatthe pattacīvaraṁ datvā maggaṁ gacchantā pacchime yāme sayitukāmā honti, attano attano cīvaraṁ hatthapāse katvāva sayitabbaṁ. Sace gacchantānaṁyeva asampattesu daharesu aruṇaṁ uggacchati, cīvaraṁ nissaggiyaṁ hoti, nissayo pana na paṭippassambhati, daharānampi purato gacchantānaṁ theresu asampattesu eseva nayo. Maggaṁ virajjhitvā araññe aññamaññaṁ apassantesupi eseva nayo. Sace pana daharā ‘‘mayaṁ, bhante, muhuttaṁ sayitvā asukasmiṁ nāma okāse tumhe sampāpuṇissāmā’’ti vatvā yāva aruṇuggamanā sayanti, cīvarañca nissaggiyaṁ hoti, nissayo ca paṭippassambhati, dahare uyyojetvā theresu sayantesupi eseva nayo. Dvedhāpathaṁ disvā therā ‘‘ayaṁ maggo’’ daharā ‘‘ayaṁ maggo’’ti vatvā aññamaññassa vacanaṁ aggahetvā gatā, saha aruṇuggamanā cīvarāni ca nissaggiyāni honti , nissayo ca paṭippassambhati. Sace daharā maggato okkamma ‘‘antoaruṇeyeva nivattissāmā’’ti bhesajjatthāya gāmaṁ pavisitvā āgacchanti. Asampattānaṁyeva ca tesaṁ aruṇo uggacchati, cīvarāni nissaggiyāni honti, nissayo pana na paṭippassambhati. Sace pana dhenubhayena vā sunakhabhayena vā ‘‘muhuttaṁ ṭhatvā gamissāmā’’ti ṭhatvā vā nisīditvā vā gacchanti, antarā aruṇe uggate cīvarāni nissaggiyāni honti, nissayo ca paṭippassambhati. Sace ‘‘antoaruṇeyeva āgamissāmā’’ti antosīmāyaṁ gāmaṁ paviṭṭhānaṁ antarā aruṇo uggacchati, neva cīvarāni nissaggiyāni honti, na nissayo paṭippassambhati. Sace pana ‘‘vibhāyatu tāvā’’ti nisīdanti, aruṇe uggatepi na cīvarāni nissaggiyāni honti, nissayo pana paṭippassambhati. Yepi ‘‘antoaruṇeyeva āgamissāmā’’ti sāmantavihāraṁ dhammasavanatthāya saussāhā gacchanti, antarāmaggeyeva ca nesaṁ aruṇo uggacchati, cīvarāni nissaggiyāni honti, nissayo pana na paṭippassambhati. Sace dhammagāravena ‘‘yāva pariyosānaṁ sutvāva gamissāmā’’ti nisīdanti, saha aruṇassuggamanā cīvarānipi nissaggiyāni honti, nissayopi paṭippassambhati. Therena daharaṁ cīvaradhovanatthāya gāmakaṁ pesentena attano cīvaraṁ paccuddharitvāva dātabbaṁ. Daharassāpi cīvaraṁ paccuddharāpetvā ṭhapetabbaṁ. Sace assatiyā gacchati, attano cīvaraṁ paccuddharitvā daharassa cīvaraṁ vissāsena gahetvā ṭhapetabbaṁ. Sace thero nassarati, daharo eva sarati, daharena attano cīvaraṁ paccuddharitvā therassa cīvaraṁ vissāsena gahetvā gantvā vattabbo ‘‘bhante, tumhākaṁ cīvaraṁ adhiṭṭhahitvā paribhuñjathā’’ti attanopi cīvaraṁ adhiṭṭhātabbaṁ. Evaṁ ekassa satiyāpi āpattimokkho hotīti. Sesaṁ uttānatthameva .",
  "atk-vin01a5:70": "Samuṭṭhānādīsu paṭhamakathinasikkhāpade anadhiṭṭhānaṁ avikappanañca akiriyaṁ, idha apaccuddharaṇaṁ ayameva viseso. Sesaṁ sabbattha vuttanayamevāti.",
  "atk-vin01a5:71": "Udositasikkhāpadavaṇṇanā niṭṭhitā.",
  "atk-vin01a5:72": "3. Tatiyakathinasikkhāpadavaṇṇanā",
  "atk-vin01a5:73": "497.Tena samayenāti tatiyakathinasikkhāpadaṁ. Tattha ussāpetvā punappunaṁ vimajjatīti ‘‘valīsu naṭṭhāsu idaṁ mahantaṁ bhavissatī’’ti maññamāno udakena siñcitvā pādehi akkamitvā hatthehi ussāpetvā ukkhipitvā piṭṭhiyaṁ ghaṁsati, taṁ ātape sukkhaṁ paṭhamappamāṇameva hoti. So punapi tathā karoti, tena vuttaṁ – ‘‘ussāpetvā punappunaṁ vimajjatī’’ti. Taṁ evaṁ kilamantaṁ bhagavā gandhakuṭiyaṁ nisinnova disvā nikkhamitvā senāsanacārikaṁ āhiṇḍanto viya tattha agamāsi. Tena vuttaṁ – ‘‘addasa kho bhagavā’’tiādi.",
  "atk-vin01a5:74": "499-500.Ekādasamāseti ekaṁ pacchimakattikamāsaṁ ṭhapetvā sese ekādasamāse. Sattamāseti kattikamāsaṁ hemantike ca cattāroti pañcamāse ṭhapetvā sese sattamāse. Kālepi ādissa dinnanti saṅghassa vā ‘‘idaṁ akālacīvara’’nti uddisitvā dinnaṁ, ekapuggalassa vā ‘‘idaṁ tuyhaṁ dammī’’ti dinnaṁ.",
  "atk-vin01a5:75": "Saṅghato vāti attano pattabhāgavasena saṅghato vā uppajjeyya. Gaṇato vāti idaṁ suttantikagaṇassa dema, idaṁ ābhidhammikagaṇassāti evaṁ gaṇassa denti. Tato attano pattabhāgavasena gaṇato vā uppajjeyya.",
  "atk-vin01a5:76": "No cassa pāripūrīti no ce pāripūrī bhaveyya, yattakena kayiramānaṁ adhiṭṭhānacīvaraṁ pahoti, tañce cīvaraṁ tattakaṁ na bhaveyya, ūnakaṁ bhaveyyāti attho.",
  "atk-vin01a5:77": "Paccāsā hoti saṅghato vātiādīsu asukadivasaṁ nāma saṅgho cīvarāni labhissati, gaṇo labhissati, tato me cīvaraṁ uppajjissatīti evaṁ saṅghato vā gaṇato vā paccāsā hoti. Ñātakehi me cīvaratthāya pesitaṁ, mittehi pesitaṁ, te āgatā cīvare dassantīti evaṁ ñātito vā mittato vā paccāsā hoti. Paṁsukūlaṁ vāti ettha pana paṁsukūlaṁ vā lacchāmīti evaṁ paccāsā hotīti yojetabbaṁ. Attano vā dhanenāti attano kappāsasuttādinā dhanena, asukadivasaṁ nāma lacchāmīti evaṁ vā paccāsā hotīti attho.",
  "atk-vin01a5:78": "Tato ce uttari nikkhipeyya satiyāpi paccāsāyāti māsaparamato ce uttari nikkhipeyya, nissaggiyaṁ pācittiyanti attho. Evaṁ pana avatvā yasmā antarā uppajjamāne paccāsācīvare mūlacīvarassa uppannadivasato yāva vīsatimo divaso tāva uppannaṁ paccāsācīvaraṁ mūlacīvaraṁ attano gatikaṁ karoti, tato uddhaṁ mūlacīvaraṁ paccāsācīvaraṁ attano gatikaṁ karoti. Tasmā taṁ visesaṁ dassetuṁ ‘‘tadahuppanne mūlacīvare’’tiādinā nayena padabhājanaṁ vuttaṁ, taṁ uttānatthameva.",
  "atk-vin01a5:79": "Visabhāge uppanne mūlacīvareti yadi mūlacīvaraṁ saṇhaṁ, paccāsācīvaraṁ thūlaṁ, na sakkā yojetuṁ. Rattiyo ca sesā honti, na tāva māso pūrati , na akāmā niggahena cīvaraṁ kāretabbaṁ. Aññaṁ paccāsācīvaraṁ labhitvāyeva kālabbhantare kāretabbaṁ. Paccāsācīvarampi parikkhāracoḷaṁ adhiṭṭhātabbaṁ. Atha mūlacīvaraṁ thūlaṁ hoti, paccāsācīvaraṁ saṇhaṁ, mūlacīvaraṁ parikkhāracoḷaṁ adhiṭṭhahitvā paccāsācīvarameva mūlacīvaraṁ katvā ṭhapetabbaṁ. Taṁ puna māsaparihāraṁ labhati, etenupāyena yāva icchati tāva aññamaññaṁ mūlacīvaraṁ katvā ṭhapetuṁ vaṭṭatīti. Sesaṁ uttānameva.",
  "atk-vin01a5:80": "Samuṭṭhānādīni paṭhamakathinasadisānevāti.",
  "atk-vin01a5:81": "Tatiyakathinasikkhāpadavaṇṇanā niṭṭhitā.",
  "atk-vin01a5:82": "4. Purāṇacīvarasikkhāpadavaṇṇanā",
  "atk-vin01a5:83": "503-5.Tena samayenāti purāṇacīvarasikkhāpadaṁ. Tattha yāva sattamā pitāmahayugāti pitupitā pitāmaho, pitāmahassa yugaṁ pitāmahayugaṁ. Yuganti āyuppamāṇaṁ vuccati. Abhilāpa mattameva cetaṁ. Atthato pana pitāmahoyeva pitāmahayugaṁ. Tato uddhaṁ sabbepi pubbapurisā pitāmahaggahaṇeneva gahitā. Evaṁ yāva sattamo puriso tāva yā asambaddhā sā yāva sattamā pitāmahayugā asambaddhāti vuccati. Desanāmukhameva cetaṁ. ‘‘Mātito vā pitito vā’’tivacanato pana pitāmahayugampi pitāmahiyugampi mātāmahayugampi mātāmahiyugampi tesaṁ bhātubhaginībhāgineyyaputtapaputtādayopi sabbe idha saṅgahitā evāti veditabbā.",
  "atk-vin01a5:84": "Tatrāyaṁ vitthāranayo – pitā pitupitā tassa pitā tassāpi pitāti evaṁ yāva sattamā yugā, pitā pitumātā tassā pitā ca mātā ca bhātā ca bhaginī ca puttā ca dhītaro cāti evampi uddhañca adho ca yāva sattamā yugā, pitā pitubhātā pitubhaginī pituputtā pitudhītaro tesampi puttadhītuparamparāti evampi yāva sattamā yugā, mātā mātumātā tassā mātā tassāpi mātāti evampi yāva sattamā yugā, mātā mātupitā tassa mātā ca pitā ca bhātā ca bhaginī ca puttā ca dhītaro cāti, evampi uddhañca adho ca yāva sattamā yugā, mātā mātubhātā mātubhaginī mātuputtā mātudhītaro tesampi puttadhītuparamparāti evampi yāva sattamā yugā, neva mātusambandhena na pitusambandhena sambaddhā, ayaṁ aññātikā nāma.",
  "atk-vin01a5:85": "Ubhato saṅgheti bhikkhunisaṅghe ñatticatutthena bhikkhusaṅghe ñatticatutthenāti aṭṭhavācikavinayakammena upasampannā.",
  "atk-vin01a5:86": "Sakiṁ nivatthampi sakiṁ pārutampīti rajitvā kappaṁ katvā ekavārampi nivatthaṁ vā pārutaṁ vā. Antamaso paribhogasīsena aṁse vā matthake vā katvā maggaṁ gato hoti, ussīsakaṁ vā katvā nipanno hoti, etampi purāṇacīvarameva. Sace pana paccattharaṇassa heṭṭhā katvā nipajjati, hatthehi vā ukkhipitvā ākāse vitānaṁ katvā sīsena aphusanto gacchati, ayaṁ paribhogo nāma na hotīti kurundiyaṁ vuttaṁ.",
  "atk-vin01a5:87": "Dhotaṁ nissaggiyanti ettha evaṁ āṇattā bhikkhunī dhovanatthāya uddhanaṁ sajjeti, dārūni saṁharati, aggiṁ karoti, udakaṁ āharati yāva naṁ dhovitvā ukkhipati, tāva bhikkhuniyā payoge payoge bhikkhussa dukkaṭaṁ. Dhovitvā ukkhittamatte nissaggiyaṁ hoti. Sace duddhotanti maññamānā puna siñcati vā dhovati vā yāva niṭṭhānaṁ na gacchati tāva payoge payoge dukkaṭaṁ. Esa nayo rajanākoṭanesu. Rajanadoṇiyañhi rajanaṁ ākiritvā yāva sakiṁ cīvaraṁ rajati, tato pubbe yaṁkiñci rajanatthāya karoti, pacchā vā paṭirajati, sabbattha payoge payoge bhikkhussa dukkaṭaṁ. Evaṁ ākoṭanepi payogo veditabbo.",
  "atk-vin01a5:88": "506.Aññātikāya aññātikasaññī purāṇacīvaraṁ dhovāpetīti no cepi ‘‘imaṁ dhovā’’ti vadati, atha kho dhovanatthāya kāyavikāraṁ katvā hatthena vā hatthe deti, pādamūle vā ṭhapeti, upari vā khipati, sikkhamānāsāmaṇerīsāmaṇeraupāsakatitthiyādīnaṁ vā hatthe peseti, nadītitthe dhovantiyā upacāre vā khipati, antodvādasahatthe okāse ṭhatvā, dhovāpitaṁyeva hoti. Sace pana upacāraṁ muñcitvā orato ṭhapeti sā ce dhovitvā āneti, anāpatti. Sikkhamānāya vā sāmaṇeriyā vā upāsikāya vā hatthe dhovanatthāya deti, sā ce upasampajjitvā dhovati, āpattiyeva. Upāsakassa hatthe deti, so ce liṅge parivatte bhikkhunīsu pabbajitvā upasampajjitvā dhovati , āpattiyeva. Sāmaṇerassa vā bhikkhussa vā hatthe dinnepi liṅgaparivattane eseva nayo.",
  "atk-vin01a5:89": "Dhovāpeti rajāpetītiādīsu ekena vatthunā nissaggiyaṁ, dutiyena dukkaṭaṁ. Tīṇipi kārāpentassa ekena nissaggiyaṁ, sesehi dve dukkaṭāni. Yasmā panetāni dhovanādīni paṭipāṭiyā vā uppaṭipāṭiyā vā kārentassa mokkho natthi, tasmā ettha tīṇi catukkāni vuttāni. Sacepi hi ‘‘imaṁ cīvaraṁ rajitvā dhovitvā ānehī’’ti vutte sā bhikkhunī paṭhamaṁ dhovitvā pacchā rajati, nissaggiyena dukkaṭameva. Evaṁ sabbesu viparītavacanesu nayo netabbo. Sace pana ‘‘dhovitvā ānehī’’ti vuttā dhovati ceva rajati ca, dhovāpanapaccayā eva āpatti, rajane anāpatti. Evaṁ sabbattha vuttādhikakaraṇe ‘‘avuttā dhovatī’’ti iminā lakkhaṇena anāpatti veditabbā. ‘‘Imasmiṁ cīvare yaṁ kātabbaṁ, sabbaṁ taṁ tuyhaṁ bhāro’’ti vadanto pana ekavācāya sambahulā āpattiyo āpajjatīti.",
  "atk-vin01a5:90": "Aññātikāya vematiko aññātikāya ñātikasaññīti imānipi padāni vuttānaṁyeva tiṇṇaṁ catukkānaṁ vasena vitthārato veditabbāni.",
  "atk-vin01a5:91": "Ekato upasampannāyāti bhikkhunīnaṁ santike upasampannāya dhovāpentassa dukkaṭaṁ. Bhikkhūnaṁ santike upasampannāya pana yathāvatthukameva, bhikkhūnaṁ santike upasampannā nāma pañcasatā sākiyāniyo.",
  "atk-vin01a5:92": "507.Avuttā dhovatīti uddesāya vā ovādāya vā āgatā kilinnaṁ cīvaraṁ disvā ṭhapitaṭṭhānato gahetvā vā ‘‘detha, ayya, dhovissāmī’’ti āharāpetvā vā dhovati ceva rajati ca ākoṭeti ca, ayaṁ avuttā dhovati nāma. Yāpi ‘‘imaṁ cīvaraṁ dhovā’’ti daharaṁ vā sāmaṇeraṁ vā āṇāpentassa bhikkhuno sutvā ‘‘āharathayya ahaṁ dhovissāmī’’ti dhovati, tāvakālikaṁ vā gahetvā dhovitvā rajitvā deti, ayampi avuttā dhovati nāma.",
  "atk-vin01a5:93": "Aññaṁ parikkhāranti upāhanatthavikapattatthavikaaṁsabaddhakakāyabandhanamañcapīṭhabhisitaṭṭikādiṁ yaṁkiñci dhovāpeti, anāpatti. Sesamettha uttānatthameva.",
  "atk-vin01a5:94": "Samuṭṭhānādīsu pana idaṁ sikkhāpadaṁ chasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin01a5:95": "Purāṇacīvarasikkhāpadavaṇṇanā niṭṭhitā.",
  "atk-vin01a5:96": "5. Cīvarapaṭiggahaṇasikkhāpadavaṇṇanā",
  "atk-vin01a5:97": "508.Tena samayenāti cīvarapaṭiggahaṇasikkhāpadaṁ. Tattha piṇḍapātapaṭikkantāti piṇḍapātato paṭikkantā. Yena andhavanaṁ tenupasaṅkamīti apaññatte sikkhāpade yena andhavanaṁ tenupasaṅkami. Katakammāti katacorikakammā, sandhicchedanādīhi parabhaṇḍaṁ haritāti vuttaṁ hoti. Coragāmaṇikoti corajeṭṭhako. So kira pubbe theriṁ jānāti, tasmā corānaṁ purato gacchanto disvā ‘‘ito mā gacchatha, sabbe ito ethā’’ti te gahetvā aññena maggena agamāsi. Samādhimhā vuṭṭhahitvāti therī kira paricchinnavelāyaṁyeva samādhimhā vuṭṭhahi. Sopi tasmiṁyeva khaṇe evaṁ avaca, tasmā sā assosi, sutvā ca ‘‘natthi dāni añño ettha samaṇo vā brāhmaṇo vā aññatra mayā’’ti taṁ maṁsaṁ aggahesi. Tena vuttaṁ – ‘‘atha kho uppalavaṇṇā bhikkhunī’’tiādi.",
  "atk-vin01a5:98": "Ohiyyakoti avahīyako avaseso, vihāravāraṁ patvā ekova vihāre ṭhitoti attho. Sace me tvaṁ antaravāsakaṁ dadeyyāsīti kasmā āha? Saṇhaṁ ghanamaṭṭhaṁ antaravāsakaṁ disvā lobhena, apica appako tassā antaravāsake lobho, theriyā pana sikhāppattā koṭṭhāsasampatti tenassā sarīrapāripūriṁ passissāmīti visamalobhaṁ uppādetvā evamāha. Antimanti pañcannaṁ cīvarānaṁ sabbapariyantaṁ hutvā antimaṁ, antimanti pacchimaṁ. Aññaṁ lesenāpi vikappetvā vā paccuddharitvā vā ṭhapitaṁ cīvaraṁ natthīti evaṁ yathāanuññātānaṁ pañcannaṁ cīvarānaṁ dhāraṇavaseneva āha, na lobhena, na hi khīṇāsavānaṁ lobho atthi. Nippīḷiyamānāti upamaṁ dassetvā gāḷhaṁ pīḷayamānā.",
  "atk-vin01a5:99": "Antaravāsakaṁdatvā upassayaṁ agamāsīti saṅkaccikaṁ nivāsetvā yathā tassa manoratho na pūrati, evaṁ hatthataleyeva dassetvā agamāsi.",
  "atk-vin01a5:100": "510. Kasmā pārivattakacīvaraṁ appaṭigaṇhante ujjhāyiṁsu? ‘‘Sace ettakopi amhesu ayyānaṁ vissāso natthi, kathaṁ mayaṁ yāpessāmā’’ti vihatthatāya samabhitunnattā.",
  "atk-vin01a5:101": "Anujānāmi bhikkhave imesaṁ pañcannanti imesaṁ pañcannaṁ sahadhammikānaṁ samasaddhānaṁ samasīlānaṁ samadiṭṭhīnaṁ pārivattakaṁ gahetuṁ anujānāmīti attho.",
  "atk-vin01a5:102": "512.Payoge dukkaṭanti gahaṇatthāya hatthappasāraṇādīsu dukkaṭaṁ. Paṭilābhenāti paṭiggahaṇena. Tattha ca hatthena vā hatthe detu, pādamūle vā ṭhapetu, upari vā khipatu, so ce sādiyati , gahitameva hoti. Sace pana sikkhamānāsāmaṇerasāmaṇerīupāsakaupāsikādīnaṁ hatthe pesitaṁ paṭiggaṇhāti, anāpatti. Dhammakathaṁ kathentassa catassopi parisā cīvarāni ca nānāvirāgavatthāni ca ānetvā pādamūle ṭhapenti, upacāre vā ṭhatvā upacāraṁ vā muñcitvā khipanti, yaṁ tattha bhikkhunīnaṁ santakaṁ, taṁ aññatra pārivattakā gaṇhantassa āpattiyeva. Atha pana rattibhāge khittāni honti, ‘‘idaṁ bhikkhuniyā, idaṁ aññesa’’nti ñātuṁ na sakkā, pārivattakakiccaṁ natthīti mahāpaccariyaṁ kurundiyañca vuttaṁ, taṁ acittakabhāvena na sameti. Sace bhikkhunī vassāvāsikaṁ deti, pārivattakameva kātabbaṁ. Sace pana saṅkārakūṭādīsu ṭhapeti, ‘‘paṁsukūlaṁ gaṇhissantī’’ti paṁsukūlaṁ adhiṭṭhahitvā gahetuṁ vaṭṭati.",
  "atk-vin01a5:103": "513.Aññātikāya aññātikasaññīti tikapācittiyaṁ. Ekato upasampannāyāti bhikkhunīnaṁ santike upasampannāya hatthato gaṇhantassa dukkaṭaṁ, bhikkhūnaṁ santike upasampannāya pana pācittiyameva.",
  "atk-vin01a5:104": "514.Parittena vā vipulanti appagghacīvarena vā upāhanatthavikapattatthavikaaṁsabaddhakakāyabandhanādinā vā mahagghaṁ cetāpetvā sacepi cīvaraṁ paṭiggaṇhāti, anāpatti. Mahāpaccariyaṁ pana ‘‘antamaso harītakīkhaṇḍenāpī’’ti vuttaṁ. Vipulena vā parittanti idaṁ vuttavipallāsena veditabbaṁ. Aññaṁ parikkhāranti pattatthavikādiṁ yaṁ kiñci vikappanupagapacchimacīvarappamāṇaṁ pana paṭaparissāvanampi na vaṭṭati. Yaṁ neva adhiṭṭhānupagaṁ na vikappanupagaṁ taṁ sabbaṁ vaṭṭati. Sacepi mañcappamāṇā bhisicchavi hoti, vaṭṭatiyeva; ko pana vādo pattatthavikādīsu. Sesaṁ uttānatthameva.",
  "atk-vin01a5:105": "Samuṭṭhānādīsu idaṁ chasamuṭṭhānaṁ, kiriyākiriyaṁ, nosaññāvimokkhaṁ, acittakaṁ , paṇṇattivajjaṁ, kāyakammaṁvacīkammaṁ, ticittaṁ, tivedananti.",
  "atk-vin01a5:106": "Cīvarapaṭiggahaṇasikkhāpadavaṇṇanā niṭṭhitā.",
  "atk-vin01a5:107": "6. Aññātakaviññattisikkhāpadavaṇṇanā",
  "atk-vin01a5:108": "515.Tena samayenāti aññātakaviññattisikkhāpadaṁ. Tattha upanando sakyaputtoti asītisahassamattānaṁ sakyakulā pabbajitānaṁ bhikkhūnaṁ patikiṭṭho lolajātiko. Paṭṭoti cheko samattho paṭibalo sarasampanno kaṇṭhamādhuriyena samannāgato. Kismiṁ viyāti kiṁsu viya kileso viya, hirottappavasena kampanaṁ viya saṅkampanaṁ viya hotīti attho.",
  "atk-vin01a5:109": "Addhānamagganti addhānasaṅkhātaṁ dīghamaggaṁ, na nagaravīthimagganti attho. Te bhikkhū acchindiṁsūti musiṁsu, pattacīvarāni nesaṁ hariṁsūti attho. Anuyuñjāhīti bhikkhubhāvajānanatthāya puccha. Anuyuñjiyamānāti pabbajjāupasampadāpattacīvarādhiṭṭhānādīni pucchiyamānā. Etamatthaṁ ārocesunti bhikkhubhāvaṁ jānāpetvā yo ‘‘sāketā sāvatthiṁ addhānamaggappaṭipannā’’tiādinā nayena vutto, etamatthaṁ ārocesuṁ.",
  "atk-vin01a5:110": "517.Aññātakaṁ gahapatiṁ vātiādīsu yaṁ parato ‘‘tiṇena vā paṇṇena vā paṭicchādetvā’’ti vuttaṁ, taṁ ādiṁ katvā evaṁ anupubbakathā veditabbā. Sace core passitvā daharā pattacīvarāni gahetvā palātā, corā therānaṁ nivāsanapārupanamattaṁyeva haritvā gacchanti, therehi neva tāva cīvaraṁ viññāpetabbaṁ, na sākhāpalāsaṁ bhañjitabbaṁ. Atha daharā sabbaṁ bhaṇḍakaṁ chaḍḍetvā palātā, corā therānaṁ nivāsanapārupanaṁ tañca bhaṇḍakaṁ gahetvā gacchanti, daharehi āgantvā attano nivāsanapārupanāni na tāva therānaṁ dātabbāni, na hi anacchinnacīvarā attano atthāya sākhāpalāsaṁ bhañjituṁ labhanti, acchinnacīvarānaṁ pana atthāya labhanti, acchinnacīvarāva attanopi paresampi atthāya labhanti. Tasmā therehi vā sākhāpalāsaṁ bhañjitvā vākādīhi ganthetvā daharānaṁ dātabbaṁ, daharehi vā therānaṁ atthāya bhañjitvā ganthetvā tesaṁ hatthe datvā vā adatvā vā attanā nivāsetvā attano nivāsanapārupanāni therānaṁ dātabbāni, neva bhūtagāmapātabyatāya pācittiyaṁ hoti, na tesaṁ dhāraṇe dukkaṭaṁ.",
  "atk-vin01a5:111": "Sace antarāmagge rajakattharaṇaṁ vā hoti, aññe vā tādise manusse passanti, cīvaraṁ viññāpetabbaṁ. Yāni ca nesaṁ te vā viññattamanussā aññe vā sākhāpalāsanivāsane bhikkhū disvā ussāhajātā vatthāni denti, tāni sadasāni vā hontu adasāni vā nīlādinānāvaṇṇāni vā kappiyānipi akappiyānipi sabbāni acchinnacīvaraṭṭhāne ṭhitattā tesaṁ nivāsetuñca pārupituñca vaṭṭanti. Vuttampihetaṁ parivāre –",
  "atk-vin01a5:112": "‘‘Akappakataṁ nāpi rajanāya rattaṁ;",
  "atk-vin01a5:113": "Tena nivattho yena kāmaṁ vajeyya;",
  "atk-vin01a5:114": "Na cassa hoti āpatti;",
  "atk-vin01a5:115": "So ca dhammo sugatena desito;",
  "atk-vin01a5:116": "Pañhā mesā kusalehi cintitā’’ti. (pari. 481);",
  "atk-vin01a5:117": "Ayañhi pañho acchinnacīvarakaṁ bhikkhuṁ sandhāya vutto. Atha pana titthiyehi sahagacchanti, te ca nesaṁ kusacīravākacīraphalakacīrāni denti, tānipi laddhiṁ aggahetvā nivāsetuṁ vaṭṭanti, nivāsetvāpi laddhi na gahetabbā.",
  "atk-vin01a5:118": "Idāni ‘‘yaṁ āvāsaṁ paṭhamaṁ upagacchati, sace tattha hoti saṅghassa vihāracīvaraṁ vā’’tiādīsu vihāracīvaraṁ nāma manussā āvāsaṁ kāretvā ‘‘cattāropi paccayā amhākaṁyeva santakā paribhogaṁ gacchantū’’ti ticīvaraṁ sajjetvā attanā kārāpite āvāse ṭhapenti, etaṁ vihāracīvaraṁ nāma. Uttarattharaṇanti mañcakassa upari attharaṇakaṁ vuccati. Bhumattharaṇanti parikammakatāya bhūmiyā rakkhaṇatthaṁ cimilikāhi kataattharaṇaṁ tassa upari taṭṭikaṁ pattharitvā caṅkamanti. Bhisicchavīti mañcabhisiyā vā pīṭhabhisiyā vā chavi, sace pūritā hoti vidhunitvāpi gahetuṁ vaṭṭati. Evametesu vihāracīvarādīsu yaṁ tattha āvāse hoti, taṁ anāpucchāpi gahetvā nivāsetuṁ vā pārupituṁ vā acchinnacīvarakānaṁ bhikkhūnaṁ labbhatīti veditabbaṁ. Tañca kho labhitvā odahissāmi puna ṭhapessāmīti adhippāyena na mūlacchejjāya. Labhitvā ca pana ñātito vā upaṭṭhākato vā aññato vā kutoci pākatikameva kātabbaṁ. Videsagatena ekasmiṁ saṅghike āvāse saṅghikaparibhogena paribhuñjanatthāya ṭhapetabbaṁ. Sacassa paribhogeneva taṁ jīrati vā nassati vā gīvā na hoti. Sace pana etesaṁ vuttappakārānaṁ gihivatthādīnaṁ bhisicchavipariyantānaṁ kiñci na labbhati, tena tiṇena vā paṇṇena vā paṭicchādetvā āgantabbanti.",
  "atk-vin01a5:119": "519.Yehikehici vā acchinnanti ettha yampi acchinnacīvarā ācariyupajjhāyā aññe ‘‘āharatha, āvuso, cīvara’’nti yācitvā vā vissāsena vā gaṇhanti, tampi saṅgahaṁ gacchatīti vattuṁ yujjati.",
  "atk-vin01a5:120": "Paribhogajiṇṇaṁ vāti ettha ca acchinnacīvarānaṁ ācariyupajjhāyādīnaṁ attanā tiṇapaṇṇehi paṭicchādetvā dinnacīvarampi saṅgahaṁ gacchatīti vattuṁ yujjati. Evañhi te acchinnacīvaraṭṭhāne naṭṭhacīvaraṭṭhāne ca ṭhitā bhavissanti, tena nesaṁ viññattiyaṁ akappiyacīvaraparibhoge ca anāpatti anurūpā bhavissati.",
  "atk-vin01a5:121": "521.Ñātakānaṁ pavāritānanti ettha ‘‘etesaṁ santakaṁ dethā’’ti viññāpentassa yācantassa anāpattīti evamattho daṭṭhabbo. Na hi ñātakapavāritānaṁ āpatti vā anāpatti vā hoti. Attano dhanenāti etthāpi attano kappiyabhaṇḍena kappiyavohāreneva cīvaraṁ viññāpentassa cetāpentassa parivattāpentassa anāpattīti evamattho daṭṭhabbo. Pavāritānanti ettha ca saṅghavasena pavāritesu pamāṇameva vaṭṭati. Puggalikapavāraṇāya yaṁ yaṁ pavāreti, taṁ taṁyeva viññāpetabbaṁ. Yo catūhi paccayehi pavāretvā sayameva sallakkhetvā kālānukālaṁ cīvarāni divase divase yāgubhattādīnīti evaṁ yena yenattho taṁ taṁ deti, tassa viññāpanakiccaṁ natthi. Yo pana pavāretvā bālatāya vā satisammosena vā na deti, so viññāpetabbo. Yo ‘‘mayhaṁ gehaṁ pavāremī’’ti vadati, tassa gehaṁ gantvā yathāsukhaṁ nisīditabbaṁ nipajjitabbaṁ, na kiñci gahetabbaṁ. Yo pana ‘‘yaṁ mayhaṁ gehe atthi, taṁ pavāremī’’ti vadati. Yaṁ tattha kappiyaṁ, taṁ viññāpetabbaṁ, gehe pana nisīdituṁ vā nipajjituṁ vā na labbhatīti kurundiyaṁ vuttaṁ.",
  "atk-vin01a5:122": "Aññassatthāyāti ettha attano ñātakapavārite na kevalaṁ attano atthāya, atha kho aññassatthāya viññāpentassa anāpattīti ayameko attho. Ayaṁ pana dutiyo aññassāti ye aññassa ñātakapavāritā, te tasseva ‘‘aññassā’’ti laddhavohārassa buddharakkhitassa vā dhammarakkhitassa vā atthāya viññāpentassa anāpattīti. Sesaṁ uttānatthameva.",
  "atk-vin01a5:123": "Samuṭṭhānādīsu idampi chasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:124": "Aññātakaviññattisikkhāpadavaṇṇanā niṭṭhitā.",
  "atk-vin01a5:125": "7. Tatuttarisikkhāpadavaṇṇanā",
  "atk-vin01a5:126": "522-4.Tenasamayenāti tatuttarisikkhāpadaṁ. Tattha abhihaṭṭhunti abhīti upasaggo, haritunti attho, gaṇhitunti vuttaṁ hoti. Pavāreyyāti icchāpeyya, icchaṁ ruciṁ uppādeyya, vadeyya nimanteyyāti attho. Abhihaṭṭhuṁ pavārentena pana yathā vattabbaṁ, taṁ ākāraṁ dassetuṁ ‘‘yāvatakaṁ icchasi tāvatakaṁ gaṇhāhī’’ti evamassa padabhājanaṁ vuttaṁ. Atha vā yathā ‘‘nekkhammaṁ daṭṭhu khemato’’ti (su. ni. 426, 1104; cūḷani. jatukaṇṇimāṇavapucchāniddesa 67) ettha disvāti attho, evamidhāpi ‘‘abhiaṭṭhuṁ pavāreyyā’’ti abhiharitvā pavāreyyāti attho. Tattha kāyābhihāro vācābhihāroti duvidho abhihāro, kāyena vā hi vatthāni abhiharitvā pādamūle ṭhapetvā ‘‘yattakaṁ icchasi tattakaṁ gaṇhāhī’’ti vadanto pavāreyya, vācāya vā ‘‘amhākaṁ dussakoṭṭhāgāraṁ paripuṇṇaṁ, yattakaṁ icchasi tattakaṁ gaṇhāhī’’ti vadanto pavāreyya, tadubhayampi ekajjhaṁ katvā ‘‘abhihaṭṭhuṁ pavāreyyā’’ti vuttaṁ.",
  "atk-vin01a5:127": "Santaruttaraparamanti saantaraṁ uttaraṁ paramaṁ assa cīvarassāti santaruttaraparamaṁ, nivāsanena saddhiṁ pārupanaṁ ukkaṭṭhaparicchedo assāti vuttaṁ hoti. Tato cīvaraṁ sāditabbanti tato abhihaṭacīvarato ettakaṁ cīvaraṁ gahetabbaṁ, na ito paranti attho. Yasmā pana acchinnasabbacīvarena ticīvarikeneva bhikkhunā evaṁ paṭipajjitabbaṁ, aññena aññathāpi, tasmā taṁ vibhāgaṁ dassetuṁ ‘‘sace tīṇi naṭṭhāni hontī’’tiādinā nayenassa padabhājanaṁ vuttaṁ.",
  "atk-vin01a5:128": "Tatrāyaṁ vinicchayo – yassa tīṇi naṭṭhāni, tena dve sāditabbāni, ekaṁ nivāsetvā ekaṁ pārupitvā aññaṁ sabhāgaṭṭhānato pariyesissati. Yassa dve naṭṭhāni, tena ekaṁ sāditabbaṁ. Sace pakatiyāva santaruttarena carati, dve sāditabbāni. Evaṁ ekaṁ sādiyanteneva samo bhavissati. Yassa tīsu ekaṁ naṭṭhaṁ, na sāditabbaṁ. Yassa pana dvīsu ekaṁ naṭṭhaṁ, ekaṁ sāditabbaṁ. Yassa ekaṁyeva hoti, tañca naṭṭhaṁ, dve sāditabbāni. Bhikkhuniyā pana pañcasupi naṭṭhesu dve sāditabbāni. Catūsu naṭṭhesu ekaṁ sāditabbaṁ, tīsu naṭṭhesu kiñci na sāditabbaṁ, ko pana vādo dvīsu vā ekasmiṁ vā. Yena kenaci hi santaruttaraparamatāya ṭhātabbaṁ, tato uttari na labbhatīti idamettha lakkhaṇaṁ.",
  "atk-vin01a5:129": "526.Sesakaṁ āharissāmīti dve cīvarāni katvā sesaṁ puna āharissāmīti attho. Na acchinnakāraṇāti bāhusaccādiguṇavasena denti. Ñātakānantiādīsu ñātakānaṁ dentānaṁ sādiyantassa pavāritānaṁ dentānaṁ sādiyantassa attano dhanena sādiyantassa anāpattīti attho. Aṭṭhakathāsu pana ‘‘ñātakapavāritaṭṭhāne pakatiyā bahumpi vaṭṭati, acchinnakāraṇā pamāṇameva vaṭṭatī’’ti vuttaṁ. Taṁ pāḷiyā na sameti. Yasmā panidaṁ sikkhāpadaṁ aññassatthāya viññāpanavatthusmiṁyeva paññattaṁ, tasmā idha ‘‘aññassatthāyā’’ti na vuttaṁ. Sesaṁ uttānatthameva.",
  "atk-vin01a5:130": "Samuṭṭhānādīsu idampi chasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:131": "Tatuttarisikkhāpadavaṇṇanā niṭṭhitā.",
  "atk-vin01a5:132": "8. Paṭhamaupakkhaṭasikkhāpadavaṇṇanā",
  "atk-vin01a5:133": "527.Tenasamayenāti upakkhaṭasikkhāpadaṁ. Tattha atthāvuso maṁ so upaṭṭhākoti āvuso, yaṁ tvaṁ bhaṇasi, atthi evarūpo so mama upaṭṭhākoti ayamettha attho. Api meyya evaṁ hotīti api me ayya evaṁ hoti, api mayyā evantipi pāṭho.",
  "atk-vin01a5:134": "528-9.Bhikkhuṁ paneva uddissāti ettha uddissāti apadissa ārabbha. Yasmā pana yaṁ uddissa upakkhaṭaṁ hoti, taṁ tassatthāya upakkhaṭaṁ nāma hoti. Tasmāssa padabhājane ‘‘bhikkhussatthāyā’’ti vuttaṁ.",
  "atk-vin01a5:135": "Bhikkhuṁ ārammaṇaṁ karitvāti bhikkhuṁ paccayaṁ katvā, yañhi bhikkhuṁ uddissa upakkhaṭaṁ, taṁ niyameneva bhikkhuṁ paccayaṁ katvā upakkhaṭaṁ hoti, tena vuttaṁ – ‘‘bhikkhuṁ ārammaṇaṁ karitvā’’ti. Paccayopi hi ‘‘labhati māro ārammaṇa’’ntiādīsu (saṁ. ni. 4.243) ārammaṇanti āgato. Idāni ‘‘uddissā’’ti ettha yo kattā, tassa ākāradassanatthaṁ ‘‘bhikkhuṁ acchādetukāmo’’ti vuttaṁ. Bhikkhuṁ acchādetukāmena hi tena taṁ uddissa upakkhaṭaṁ, na aññena kāraṇena. Iti so acchādetukāmo hoti. Tena vuttaṁ – ‘‘bhikkhuṁ acchādetukāmo’’ti.",
  "atk-vin01a5:136": "Aññātakassagahapatissa vāti aññātakena gahapatinā vāti attho. Karaṇatthe hi idaṁ sāmivacanaṁ. Padabhājane pana byañjanaṁ avicāretvā atthamattameva dassetuṁ ‘‘aññātako nāma…pe… gahapati nāmā’’tiādi vuttaṁ.",
  "atk-vin01a5:137": "Cīvaracetāpannanti cīvaramūlaṁ, taṁ pana yasmā hiraññādīsu aññataraṁ hoti, tasmā padabhājane ‘‘hiraññaṁ vā’’tiādi vuttaṁ. Upakkhaṭaṁ hotīti sajjitaṁ hoti, saṁharitvā ṭhapitaṁ, yasmā pana ‘‘hiraññaṁ vā’’tiādinā vacanenassa upakkhaṭabhāvo dassito hoti, tasmā ‘‘upakkhaṭaṁ nāmā’’ti padaṁ uddharitvā visuṁ padabhājanaṁ na vuttaṁ. Imināti upakkhaṭaṁ sandhāyāha, tenevassa padabhājane ‘‘paccupaṭṭhitenā’’ti vuttaṁ. Yañhi upakkhaṭaṁ saṁharitvā ṭhapitaṁ, taṁ paccupaṭṭhitaṁ hotīti. Acchādessāmīti vohāravacanametaṁ ‘‘itthannāmassa bhikkhuno dassāmī’’ti ayaṁ panettha attho. Tenevassa padabhājanepi ‘‘dassāmī’’ti vuttaṁ.",
  "atk-vin01a5:138": "Tatra ce so bhikkhūti yatra so gahapati vā gahapatānī vā tatra so bhikkhu pubbe appavārito upasaṅkamitvā cīvare vikappaṁ āpajjeyya ceti ayamettha padasambandho. Tattha upasaṅkamitvāti imassa gantvāti imināva atthe siddhe pacuravohāravasena ‘‘ghara’’nti vuttaṁ. Yatra pana so dāyako tatra gantvāti ayamevettha attho, tasmā punapi vuttaṁ ‘‘yattha katthaci upasaṅkamitvā’’ti. Vikappaṁ āpajjeyyāti visiṭṭhakappaṁ adhikavidhānaṁ āpajjeyya, padabhājane pana yenākārena vikappaṁ āpanno hoti tameva dassetuṁ ‘‘āyataṁ vā’’tiādi vuttaṁ. Sādhūti āyācane nipāto. Vatāti parivitakke. Manti attānaṁ niddisati. Āyasmāti paraṁ ālapati āmanteti. Yasmā panidaṁ sabbaṁ byañjanamattameva, uttānatthameva, tasmāssa padabhājane attho na vutto. Kalyāṇakamyataṁ upādāyāti sundarakāmataṁ visiṭṭhakāmataṁ cittena gahetvā, tassa ‘‘āpajjeyya ce’’ti iminā sambandho. Yasmā pana yo kalyāṇakamyataṁ upādāya āpajjati, so sādhatthiko mahagghatthiko hoti, tasmāssa padabhājane byañjanaṁ pahāya adhippetatthameva dassetuṁ tadeva vacanaṁ vuttaṁ. Yasmā pana na imassa āpajjanamatteneva āpatti sīsaṁ eti, tasmā ‘‘tassa vacanenā’’tiādi vuttaṁ.",
  "atk-vin01a5:139": "531.Anāpatti ñātakānantiādīsu ñātakānaṁ cīvare vikappaṁ āpajjantassa anāpattīti evamattho daṭṭhabbo. Mahagghaṁ cetāpetukāmassa appagghaṁ cetāpetīti gahapatissa vīsatiagghanakaṁ cīvaraṁ cetāpetukāmassa ‘‘alaṁ mayhaṁ etena, dasagghanakaṁ vā aṭṭhagghanakaṁ vā dehī’’ti vadati anāpatti. Appagghanti idañca atirekanivāraṇatthameva vuttaṁ, samakepi pana anāpatti , tañca kho agghavaseneva na pamāṇavasena, agghavaḍḍhanakañhi idaṁ sikkhāpadaṁ. Tasmā yo vīsatiagghanakaṁ antaravāsakaṁ cetāpetukāmo , ‘‘taṁ ettakameva me agghanakaṁ cīvaraṁ dehī’’ti vattumpi vaṭṭati. Sesaṁ uttānatthameva.",
  "atk-vin01a5:140": "Samuṭṭhānādīnipi tatuttarisikkhāpadasadisānevāti.",
  "atk-vin01a5:141": "Paṭhamaupakkhaṭasikkhāpadavaṇṇanā niṭṭhitā.",
  "atk-vin01a5:142": "9. Dutiyaupakkhaṭasikkhāpadavaṇṇanā",
  "atk-vin01a5:143": "532. Dutiyaupakkhaṭepi imināva nayena attho veditabbo. Tañhi imassa anupaññattisadisaṁ. Kevalaṁ paṭhamasikkhāpade ekassa pīḷā katā, dutiye dvinnaṁ, ayamevettha viseso. Sesaṁ sabbaṁ paṭhamasadisameva. Yathā ca dvinnaṁ, evaṁ bahūnaṁ pīḷaṁ katvā gaṇhatopi āpatti veditabbāti.",
  "atk-vin01a5:144": "Dutiyaupakkhaṭasikkhāpadavaṇṇanā niṭṭhitā.",
  "atk-vin01a5:145": "10. Rājasikkhāpadavaṇṇanā",
  "atk-vin01a5:146": "537.Tena samayenāti rājasikkhāpadaṁ. Tattha upāsakaṁ saññāpetvāti jānāpetvā, ‘‘iminā mūlena cīvaraṁ kiṇitvā therassa dehī’’ti evaṁ vatvāti adhippāyo. Paññāsabandhoti paññāsakahāpaṇadaṇḍoti vuttaṁ hoti. Paññāsaṁ baddhotipi pāṭho, paññāsaṁ jito paññāsaṁ dāpetabboti adhippāyo. Ajjaṇho, bhante, āgamehīti bhante, ajja ekadivasaṁ amhākaṁ tiṭṭha, adhivāsehīti attho. Parāmasīti gaṇhi. Jīnosīti jitosi.",
  "atk-vin01a5:147": "538-9.Rājabhoggoti rājato bhoggaṁ bhuñjitabbaṁ assatthīti rājabhoggo, rājabhogotipi pāṭho, rājato bhogo assa atthīti attho.",
  "atk-vin01a5:148": "Pahiṇeyyāti peseyya, uttānatthattā panassa padabhājanaṁ na vuttaṁ. Yathā ca etassa, evaṁ ‘‘cīvaraṁ itthannāmaṁ bhikkhu’’ntiādīnampi padānaṁ uttānatthattāyeva padabhājanaṁ na vuttanti veditabbaṁ . Ābhatanti ānītaṁ. Kālenakappiyanti yuttapattakālena, yadā no attho hoti, tadā kappiyaṁ cīvaraṁ gaṇhāmāti attho.",
  "atk-vin01a5:149": "Veyyāvaccakaroti kiccakaro, kappiyakārakoti attho. Saññatto so mayāti āṇatto so mayā, yathā tumhākaṁ cīvarena atthe sati cīvaraṁ dassati, evaṁ vuttoti attho. Attho me āvuso cīvarenāti codanālakkhaṇanidassanametaṁ, idañhi vacanaṁ vattabbaṁ, assa vā attho yāya kāyaci bhāsāya; idaṁ codanālakkhaṇaṁ. ‘‘Dehi me cīvara’’ntiādīni pana navattabbākāradassanatthaṁ vuttāni, etāni hi vacanāni etesaṁ vā attho yāya kāyaci bhāsāya na vattabbo.",
  "atk-vin01a5:150": "Dutiyampi vattabbo tatiyampi vattabboti ‘‘attho me āvuso cīvarenā’’ti idameva yāvatatiyaṁ vattabboti. Evaṁ ‘‘dvattikkhattuṁ codetabbo sāretabbo’’ti ettha uddiṭṭhacodanāparicchedaṁ dassetvā idāni ‘‘dvattikkhattuṁ codayamāno sārayamāno taṁ cīvaraṁ abhinipphādeyya, iccetaṁ kusala’’nti imesaṁ padānaṁ saṅkhepato atthaṁ dassento ‘‘sace abhinipphādeti, iccetaṁ kusala’’nti āha. Evaṁ yāvatatiyaṁ codento taṁ cīvaraṁ yadi nipphādeti, sakkoti attano paṭilābhavasena nipphādetuṁ, iccetaṁ kusalaṁ sādhu suṭṭhu sundaraṁ.",
  "atk-vin01a5:151": "Catukkhattuṁ pañcakkhattuṁ chakkhattuparamaṁ tuṇhībhūtena uddissa ṭhātabbanti ṭhānalakkhaṇanidassanametaṁ. Chakkhattuparamanti ca bhāvanapuṁsakavacanametaṁ, chakkhattuparamañhi etena cīvaraṁ uddissa tuṇhībhūtena ṭhātabbaṁ, na aññaṁ kiñci kātabbaṁ, idaṁ ṭhānalakkhaṇaṁ. Tattha yo sabbaṭṭhānānaṁ sādhāraṇo tuṇhībhāvo, taṁ tāva dassetuṁ padabhājane ‘‘tattha gantvā tuṇhībhūtenā’’tiādi vuttaṁ. Tattha na āsane nisīditabbanti ‘‘idha, bhante, nisīdathā’’ti vuttenāpi na nisīditabbaṁ. Na āmisaṁ paṭiggahetabbanti yāgukhajjakādibhedaṁ kiñci āmisaṁ ‘‘gaṇhatha, bhante’’ti yāciyamānenāpi na gaṇhitabbaṁ. Na dhammo bhāsitabboti maṅgalaṁ vā anumodanaṁ vā bhāsathāti yāciyamānenāpi kiñci na bhāsitabbaṁ, kevalaṁ ‘‘kiṁ kāraṇā āgatosī’’ti pucchiyamānena ‘‘jānāsi, āvuso’’ti vattabbo. Pucchiyamānoti idañhi karaṇatthe paccattavacanaṁ. Atha vā pucchaṁ kurumāno pucchiyamānoti evampettha attho daṭṭhabbo. Yo hi pucchaṁ karoti, so ettakaṁ vattabboti ṭhānaṁ bhañjatīti āgatakāraṇaṁ bhañjati.",
  "atk-vin01a5:152": "Idāni yā tisso codanā, cha ca ṭhānāni vuttāni. Tattha vuḍḍhiñca hāniñca dassento ‘‘catukkhattuṁ codetvā’’tiādimāha. Yasmā ca ettha ekacodanāvuḍḍhiyā dvinnaṁ ṭhānānaṁ hāni vuttā, tasmā ‘‘ekā codanā diguṇaṁ ṭhāna’’nti lakkhaṇaṁ dassitaṁ hoti. Iti iminā lakkhaṇena tikkhattuṁ codetvā chakkhattuṁ ṭhātabbaṁ, dvikkhattuṁ codetvā aṭṭhakkhattuṁ ṭhātabbaṁ, sakiṁ codetvā dasakkhattuṁ ṭhātabbanti. Yathā ca ‘‘chakkhattuṁ codetvā na ṭhātabba’’nti vuttaṁ, evaṁ ‘‘dvādasakkhattuṁ ṭhatvā na codetabba’’ntipi vuttameva hoti. Tasmā sace codetiyeva na tiṭṭhati, cha codanā labbhanti. Sace tiṭṭhatiyeva na codeti, dvādasa ṭhānāni labbhanti. Sace codetipi tiṭṭhatipi, ekāya codanāya dve ṭhānāni hāpetabbāni. Tattha yo ekadivasameva punappunaṁ gantvā chakkhattuṁ codeti, sakiṁyeva vā gantvā ‘‘attho me, āvuso, cīvarenā’’ti chakkhattuṁ vadati. Tathā ekadivasameva punappunaṁ gantvā dvādasakkhattuṁ tiṭṭhati, sakiṁyeva vā gantvā tatra tatra ṭhāne tiṭṭhati, sopi sabbacodanāyo sabbaṭṭhānāni ca bhañjati. Ko pana vādo nānādivasesu evaṁ karontassāti evamettha vinicchayo veditabbo.",
  "atk-vin01a5:153": "Yatassa cīvaracetāpannaṁ ābhatanti yato rājato vā rājabhoggato vā assa bhikkhuno cīvaracetāpannaṁ ānītaṁ. Yatvassātipi pāṭho. Ayamevattho. ‘‘Yatthassā’’tipi paṭhanti, yasmiṁ ṭhāne assa cīvaracetāpannaṁ pesitanti ca atthaṁ kathenti, byañjanaṁ pana na sameti. Tatthāti tassa rañño vā rājabhoggassa vā santike; samīpatthe hi idaṁ bhummavacanaṁ. Na taṁ tassa bhikkhuno kiñci atthaṁ anubhotīti taṁ cīvaracetāpannaṁ tassa bhikkhuno kiñci appamattakampi kammaṁ na nipphādeti. Yuñjantāyasmanto sakanti āyasmanto attano santakaṁ dhanaṁ pāpuṇantu. Mā vo sakaṁ vinassāti tumhākaṁ santakaṁ mā vinassatu. Yo pana neva sāmaṁ gacchati, na dūtaṁ pāheti, vattabhede dukkaṭaṁ āpajjati.",
  "atk-vin01a5:154": "Kiṁ pana sabbakappiyakārakesu evaṁ paṭipajjitabbanti? Na paṭipajjitabbaṁ. Ayañhi kappiyakārako nāma saṅkhepato duvidho niddiṭṭho ca aniddiṭṭho ca. Tattha niddiṭṭho duvidho – bhikkhunā niddiṭṭho, dūtena niddiṭṭhoti. Aniddiṭṭhopi duvidho – mukhavevaṭika kappiyakārako, parammukhakappiyakārakoti. Tesu bhikkhunā niddiṭṭho sammukhāsammukhavasena catubbidho hoti. Tathā dūtena niddiṭṭhopi.",
  "atk-vin01a5:155": "Kathaṁ? Idhekacco bhikkhussa cīvaratthāya dūtena akappiyavatthuṁ pahiṇati, dūto taṁ bhikkhuṁ upasaṅkamitvā ‘‘idaṁ, bhante, itthannāmena tumhākaṁ cīvaratthāya pahitaṁ, gaṇhatha na’’nti vadati, bhikkhu ‘‘nayidaṁ kappatī’’ti paṭikkhipati, dūto ‘‘atthi pana te, bhante, veyyāvaccakaro’’ti pucchati, puññatthikehi ca upāsakehi ‘‘bhikkhūnaṁ veyyāvaccaṁ karothā’’ti āṇattā vā, bhikkhūnaṁ vā sandiṭṭhā sambhattā keci veyyāvaccakarā honti, tesaṁ aññataro tasmiṁ khaṇe bhikkhussa santike nisinno hoti, bhikkhu taṁ niddisati ‘‘ayaṁ bhikkhūnaṁ veyyāvaccakaro’’ti. Dūto tassa hatthe akappiyavatthuṁ datvā ‘‘therassa cīvaraṁ kiṇitvā dehī’’ti gacchati, ayaṁ bhikkhunā sammukhāniddiṭṭho.",
  "atk-vin01a5:156": "No ce bhikkhussa santike nisinno hoti, apica kho bhikkhu niddisati – ‘‘asukasmiṁ nāma gāme itthannāmo bhikkhūnaṁ veyyāvaccakaro’’ti, so gantvā tassa hatthe akappiyavatthuṁ datvā ‘‘therassa cīvaraṁ kiṇitvā dadeyyāsī’’ti āgantvā bhikkhussa ārocetvā gacchati, ayameko bhikkhunā asammukhāniddiṭṭho.",
  "atk-vin01a5:157": "Na heva kho so dūto attanā āgantvā āroceti, apica kho aññaṁ pahiṇati ‘‘dinnaṁ mayā, bhante, tassa hatthe cīvaracetāpannaṁ, cīvaraṁ gaṇheyyāthā’’ti, ayaṁ dutiyo bhikkhunā asammukhāniddiṭṭho.",
  "atk-vin01a5:158": "Na heva kho aññaṁ pahiṇati, apica kho gacchantova bhikkhuṁ vadati ‘‘ahaṁ tassa hatthe cīvaracetāpannaṁ dassāmi, tumhe cīvaraṁ gaṇheyyāthā’’ti, ayaṁ tatiyo bhikkhunā asammukhāniddiṭṭhoti evaṁ eko sammukhāniddiṭṭho tayo asammukhāniddiṭṭhāti ime cattāro bhikkhunā niddiṭṭhaveyyāvaccakarā nāma. Etesu imasmiṁ rājasikkhāpade vuttanayeneva paṭipajjitabbaṁ.",
  "atk-vin01a5:159": "Aparo bhikkhu purimanayeneva dūtena pucchito natthitāya vā, avicāretukāmatāya vā ‘‘natthamhākaṁ kappiyakārako’’ti vadati, tasmiñca khaṇe koci manusso āgacchati, dūto tassa hatthe akappiyavatthuṁ datvā ‘‘imassa hatthato cīvaraṁ gaṇheyyāthā’’ti vatvā gacchati, ayaṁ dūtena sammukhāniddiṭṭho.",
  "atk-vin01a5:160": "Aparo dūto gāmaṁ pavisitvā attanā abhirucitassa kassaci hatthe akappiyavatthuṁ datvā purimanayeneva āgantvā āroceti, aññaṁ vā pahiṇati, ‘‘ahaṁ asukassa nāma hatthe cīvaracetāpannaṁ dassāmi, tumhe cīvaraṁ gaṇheyyāthā’’ti vatvā vā gacchati, ayaṁ tatiyo dūtena asammukhāniddiṭṭhoti evaṁ eko sammukhāniddiṭṭho, tayo asammukhāniddiṭṭhāti ime cattāro dūtena niddiṭṭhaveyyāvaccakarā nāma. Etesu meṇḍakasikkhāpade vuttanayena paṭipajjitabbaṁ. Vuttañhetaṁ – ‘‘santi, bhikkhave, manussā saddhā pasannā, te kappiyakārakānaṁ hatthe hiraññaṁ upanikkhipanti – ‘iminā ayyassa yaṁ kappiyaṁ taṁ dethā’ti. Anujānāmi, bhikkhave, yaṁ tato kappiyaṁ taṁ sādituṁ, na tvevāhaṁ, bhikkhave, kenaci pariyāyena jātarūparajataṁ sāditabbaṁ pariyesitabbanti vadāmī’’ti (mahāva. 299). Ettha ca codanāya pamāṇaṁ natthi, mūlaṁ asādiyantena sahassakkhattumpi codanāya vā ṭhānena vā kappiyabhaṇḍaṁ sādituṁ vaṭṭati. No ce deti, aññaṁ kappiyakārakaṁ ṭhapetvāpi āharāpetabbaṁ. Sace icchati mūlasāmikānampi kathetabbaṁ; no ce icchati na kathetabbaṁ.",
  "atk-vin01a5:161": "Aparo bhikkhu purimanayeneva dūtena pucchito ‘‘natthamhākaṁ kappiyakārako’’ti vadati, tadañño samīpe ṭhito sutvā ‘‘āhara bho ahaṁ ayyassa cīvaraṁ cetāpetvā dassāmī’’ti vadati. Dūto ‘‘handa bho dadeyyāsī’’ti tassa hatthe datvā bhikkhussa anārocetvāva gacchati, ayaṁ mukhavevaṭikakappiyakārako. Aparo bhikkhuno upaṭṭhākassa vā aññassa vā hatthe akappiyavatthuṁ datvā ‘‘therassa cīvaraṁ dadeyyāsī’’ti ettova pakkamati, ayaṁ parammukhakappiyakārakoti ime dve aniddiṭṭhakappiyakārakā nāma. Etesu aññātakaappavāritesu viya paṭipajjitabbaṁ. Sace sayameva cīvaraṁ ānetvā dadanti, gahetabbaṁ. No ce, kiñci na vattabbā. Desanāmattameva cetaṁ ‘‘dūtena cīvaracetāpannaṁ pahiṇeyyā’’ti sayaṁ āharitvāpi piṇḍapātādīnaṁ atthāya dadantesupi eseva nayo. Na kevalañca attanoyeva atthāya sampaṭicchituṁ na vaṭṭati, sacepi koci jātarūparajataṁ ānetvā ‘‘idaṁ saṅghassa dammi, ārāmaṁ vā karotha cetiyaṁ vā bhojanasālādīnaṁ vā aññatara’’nti vadati, idampi sampaṭicchituṁ na vaṭṭati. Yassa kassaci hi aññassatthāya sampaṭicchantassa dukkaṭaṁ hotīti mahāpaccariyaṁ vuttaṁ.",
  "atk-vin01a5:162": "Sace pana ‘‘nayidaṁ bhikkhūnaṁ sampaṭicchituṁ vaṭṭatī’’ti paṭikkhitte ‘‘vaḍḍhakīnaṁ vā kammakarānaṁ vā hatthe bhavissati, kevalaṁ tumhe sukatadukkaṭaṁ jānāthā’’ti vatvā tesaṁ hatthe datvā pakkamati, vaṭṭati. Athāpi ‘‘mama manussānaṁ hatthe bhavissati mayhameva vā hatthe bhavissati, kevalaṁ tumhe yaṁ yassa dātabbaṁ, tadatthāya peseyyāthā’’ti vadati, evampi vaṭṭati.",
  "atk-vin01a5:163": "Sace pana saṅghaṁ vā gaṇaṁ vā puggalaṁ vā anāmasitvā ‘‘idaṁ hiraññasuvaṇṇaṁ cetiyassa dema, vihārassa dema, navakammassa demā’’ti vadanti, paṭikkhipituṁ na vaṭṭati. ‘‘Ime idaṁ bhaṇantī’’ti kappiyakārakānaṁ ācikkhitabbaṁ. ‘‘Cetiyādīnaṁ atthāya tumhe gahetvā ṭhapethā’’ti vuttena pana ‘‘amhākaṁ gahetuṁ na vaṭṭatī’’ti paṭikkhipitabbaṁ.",
  "atk-vin01a5:164": "Sace pana koci bahuṁ hiraññasuvaṇṇaṁ ānetvā ‘‘idaṁ saṅghassa dammi, cattāro paccaye paribhuñjathā’’ti vadati, taṁ ce saṅgho sampaṭicchati, paṭiggahaṇepi paribhogepi āpatti. Tatra ce eko bhikkhu ‘‘nayidaṁ kappatī’’ti paṭikkhipati, upāsako ca ‘‘yadi na kappati, mayhameva bhavissatī’’ti gacchati. So bhikkhu ‘‘tayā saṅghassa lābhantarāyo kato’’ti na kenaci kiñci vattabbo. Yo hi taṁ codeti, sveva sāpattiko hoti, tena pana ekena bahū anāpattikā katā. Sace pana bhikkhūhi ‘‘na vaṭṭatī’’ti paṭikkhitte ‘‘kappiyakārakānaṁ vā hatthe bhavissati, mama purisānaṁ vā mayhaṁ vā hatthe bhavissati, kevalaṁ tumhe paccaye paribhuñjathā’’ti vadati, vaṭṭati.",
  "atk-vin01a5:165": "Catupaccayatthāya ca dinnaṁ yena yena paccayena attho hoti, tadatthaṁ upanetabbaṁ, cīvaratthāya dinnaṁ cīvareyeva upanetabbaṁ. Sace cīvarena tādiso attho natthi, piṇḍapātādīhi saṅgho kilamati, saṅghasuṭṭhutāya apaloketvā tadatthāyapi upanetabbaṁ. Esa nayo piṇḍapātagilānapaccayatthāya dinnepi, senāsanatthāya dinnaṁ pana senāsanassa garubhaṇḍattā senāsaneyeva upanetabbaṁ. Sace pana bhikkhūsu senāsanaṁ chaḍḍetvā gatesu senāsanaṁ vinassati, īdise kāle senāsanaṁ vissajjetvāpi bhikkhūnaṁ paribhogo anuññāto, tasmā senāsanajagganatthaṁ mūlacchejjaṁ akatvā yāpanamattaṁ paribhuñjitabbaṁ.",
  "atk-vin01a5:166": "Na kevalañca hiraññasuvaṇṇameva, aññampi khettavatthādi akappiyaṁ na sampaṭicchitabbaṁ. Sace hi koci ‘‘mayhaṁ tisassasampādanakaṁ mahātaḷākaṁ atthi, taṁ saṅghassa dammī’’ti vadati, taṁ ce saṅgho sampaṭicchati, paṭiggahaṇepi paribhogepi āpattiyeva. Yo pana taṁ paṭikkhipati, so purimanayeneva na kenaci kiñci vattabbo. Yo hi taṁ codeti, sveva sāpattiko hoti, tena pana ekena bahū anāpattikā katā.",
  "atk-vin01a5:167": "Yo pana ‘‘tādisaṁyeva taḷākaṁ dammī’’ti vatvā bhikkhūhi ‘‘na vaṭṭatī’’ti paṭikkhitto vadati ‘‘asukañca asukañca saṅghassa taḷākaṁ atthi, taṁ kathaṁ vaṭṭatī’’ti. So vattabbo – ‘‘kappiyaṁ katvā dinnaṁ bhavissatī’’ti. Kathaṁ dinnaṁ kappiyaṁ hotīti? ‘‘Cattāro paccaye paribhuñjathā’’ti vatvā dinnanti. So sace ‘‘sādhu, bhante, cattāro paccaye saṅgho paribhuñjatū’’ti deti, vaṭṭati. Athāpi ‘‘taḷākaṁ gaṇhathā’’ti vatvā ‘‘na vaṭṭatī’’ti paṭikkhitto ‘‘kappiyakārako atthī’’ti pucchitvā ‘‘natthī’’ti vutte ‘‘idaṁ asuko nāma vicāressati, asukassa vā hatthe, mayhaṁ vā hatthe bhavissati, saṅgho kappiyabhaṇḍaṁ paribhuñjatū’’ti vadati, vaṭṭati. Sacepi ‘‘na vaṭṭatī’’ti paṭikkhitto ‘‘udakaṁ paribhuñjissati, bhaṇḍakaṁ dhovissati, migapakkhino pivissantī’’ti vadati, evampi vaṭṭati. Athāpi ‘‘na vaṭṭatī’’ti paṭikkhitto vadati ‘‘kappiyasīsena gaṇhathā’’ti. ‘‘Sādhu, upāsaka, saṅgho pānīyaṁ pivissati, bhaṇḍakaṁ dhovissati, migapakkhino pivissantī’’ti vatvā paribhuñjituṁ vaṭṭati.",
  "atk-vin01a5:168": "Athāpi ‘‘mama taḷākaṁ vā pokkharaṇiṁ vā saṅghassa dammī’’ti ‘‘vutte, sādhu, upāsaka, saṅgho pānīyaṁ pivissatī’’tiādīni vatvā paribhuñjituṁ vaṭṭatiyeva. Yadi pana bhikkhūhi hatthakammaṁ yācitvā sahatthena ca kappiyapathaviṁ khanitvā udakaparibhogatthāya taḷākaṁ kāritaṁ hoti, taṁ ce nissāya sassaṁ nipphādetvā manussā vihāre kappiyabhaṇḍaṁ denti, vaṭṭati. Atha manussā eva saṅghassa upakāratthāya saṅghikabhūmiṁ khanitvā taṁ nissāya nipphannasassato kappiyabhaṇḍaṁ denti, evampi vaṭṭati. ‘‘Amhākaṁ ekaṁ kappiyakārakaṁ ṭhapethā’’ti vutte ca ṭhapetumpi labbhati. Atha pana te manussā rājabalinā upaddutā pakkamanti, aññe paṭipajjanti, na ca bhikkhūnaṁ kiñci denti, udakaṁ vāretuṁ labbhati. Tañca kho kasikammakāleyeva, na sassakāle. Sace te vadanti ‘‘nanu, bhante, pubbepi manussā imaṁ nissāya sassaṁ akaṁsū’’ti . Tato vattabbā – ‘‘te saṅghassa imañca imañca upakāraṁ akaṁsu, idañcidañca kappiyabhaṇḍaṁ adaṁsū’’ti. Sace vadanti – ‘‘mayampi dassāmā’’ti, evampi vaṭṭati.",
  "atk-vin01a5:169": "Sace pana koci abyatto akappiyavohārena taḷākaṁ paṭiggaṇhāti vā kāreti vā, taṁ bhikkhūhi na paribhuñjitabbaṁ, taṁ nissāya laddhaṁ kappiyabhaṇḍampi akappiyameva. Sace bhikkhūhi pariccattabhāvaṁ ñatvā sāmiko vā tassa puttadhītaro vā añño vā koci vaṁse uppanno puna kappiyavohārena deti, vaṭṭati. Pacchinne kulavaṁse yo tassa janapadassa sāmiko, so acchinditvā puna deti, cittalapabbate bhikkhunā nīhaṭaudakavāhakaṁ aḷanāgarājamahesī viya, evampi vaṭṭati.",
  "atk-vin01a5:170": "Kappiyavohārepi udakavasena paṭiggahitataḷāke suddhacittānaṁ mattikuddharaṇapāḷibandhanādīni ca kātuṁ vaṭṭati. Taṁ nissāya pana sassaṁ karonte disvā kappiyakārakaṁ ṭhapetuṁ na vaṭṭati. Yadi te sayameva kappiyabhaṇḍaṁ denti, gahetabbaṁ. No ce denti, na codetabbaṁ, na sāretabbaṁ. Paccayavasena paṭiggahitataḷāke kappiyakārakaṁ ṭhapetuṁ vaṭṭati. Mattikuddharaṇapāḷibandhanādīni pana kātuṁ na vaṭṭati. Sace kappiyakārakā sayameva karonti, vaṭṭati. Abyattena pana lajjibhikkhunā kārāpitesu kiñcāpi paṭiggahaṇe kappiyaṁ, bhikkhussa payogapaccayā uppannena missakattā visagatapiṇḍapāto viya akappiyamaṁsarasamissakabhojanaṁ viya ca dubbinibbhogaṁ hoti, sabbesaṁ akappiyameva.",
  "atk-vin01a5:171": "Sace pana ‘‘udakassa okāso atthi, taḷākassa pāḷi thirā, yathā bahuṁ udakaṁ gaṇhāti, evaṁ karohi, tīrasamīpe udakaṁ karohī’’ti evaṁ udakameva vicāreti, vaṭṭati. Uddhane aggiṁ na pātenti, ‘‘udakakammaṁ labbhatu upāsakā’’ti vattuṁ vaṭṭati. ‘‘Sassaṁ katvā āharathā’’ti vattuṁ pana na vaṭṭati. Sace pana taḷāke atibahuṁ udakaṁ disvā passato vā piṭṭhito vā mātikaṁ nīharāpeti, vanaṁ chindāpetvā kedāre kārāpeti, porāṇakedāresu vā pakatibhāgaṁ aggahetvā atirekaṁ gaṇhāti, navasasse vā akālasasse vā aparicchinnabhāge ‘‘ettake kahāpaṇe dethā’’ti kahāpaṇe uṭṭhāpeti, sabbesaṁ akappiyaṁ.",
  "atk-vin01a5:172": "Yo pana ‘‘kassatha vapathā’’ti avatvā ‘‘ettakāya bhūmiyā, ettako nāma bhāgo’’ti evaṁ bhūmiṁ vā patiṭṭhapeti, ‘‘ettake bhūmibhāge amhehi sassaṁ kataṁ, ettakaṁ nāma bhāgaṁ gaṇhathā’’ti vadantesu kassakesu bhūmippamāṇaggahaṇatthaṁ rajjuyā vā daṇḍena vā mināti, khale vā ṭhatvā rakkhati, khalato vā nīharāpeti, koṭṭhāgāre vā paṭisāmeti, tasseva taṁ akappiyaṁ.",
  "atk-vin01a5:173": "Sace kassakā kahāpaṇe āharitvā ‘‘ime saṅghassa āhaṭā’’ti vadanti, aññataro ca bhikkhu ‘‘na saṅgho kahāpaṇe khādatī’’ti saññāya ‘‘ettakehi kahāpaṇehi sāṭake āhara, ettakehi yāguādīni sampādehī’’ti vadati. Yaṁ te āharanti, sabbesaṁ akappiyaṁ. Kasmā? Kahāpaṇānaṁ vicāritattā.",
  "atk-vin01a5:174": "Sace dhaññaṁ āharitvā idaṁ saṅghassa āhaṭanti vadanti, aññataro ca bhikkhu purimanayeneva ‘‘ettakehi vīhīhi idañcidañca āharathā’’ti vadati. Yaṁ te āharanti, tasseva akappiyaṁ. Kasmā? Dhaññassa vicāritattā.",
  "atk-vin01a5:175": "Sace taṇḍulaṁ vā aparaṇṇaṁ vā āharitvā ‘‘idaṁ saṅghassa āhaṭa’’nti vadanti, aññataro ca bhikkhu purimanayeneva ‘‘ettakehi taṇḍulehi idañcidañca āharathā’’ti vadati. Yaṁ te āharanti, sabbesaṁ kappiyaṁ. Kasmā? Kappiyānaṁ taṇḍulādīnaṁ vicāritattā. Kayavikkayepi anāpatti, kappiyakārakassa ācikkhitattā.",
  "atk-vin01a5:176": "Pubbe pana cittalapabbate eko bhikkhu catusāladvāre ‘‘aho vata sve saṅghassa ettakappamāṇe pūve paceyyu’’nti ārāmikānaṁ saññājananatthaṁ bhūmiyaṁ maṇḍalaṁ akāsi, taṁ disvā cheko ārāmiko tatheva katvā dutiyadivase bheriyā ākoṭitāya sannipatite saṅghe pūvaṁ gahetvā saṅghattheraṁ āha – ‘‘bhante, amhehi ito pubbe neva pitūnaṁ na pitāmahānaṁ evarūpaṁ sutapubbaṁ, ekena ayyena catussāladvāre pūvatthāya saññā katā, ito dāni pabhuti ayyā attano attano cittānurūpaṁ vadantu, amhākampi phāsuvihāro bhavissatī’’ti. Mahāthero tatova nivatti, ekabhikkhunāpi pūvo na gahito. Evaṁ pubbe tatruppādampi na paribhuñjiṁsu. Tasmā –",
  "atk-vin01a5:177": "Sallekhaṁ accajantena, appamattena bhikkhunā;",
  "atk-vin01a5:178": "Kappiyepi na kātabbā, āmisatthāya lolatāti.",
  "atk-vin01a5:179": "Yo cāyaṁ taḷāke vutto, pokkharaṇī-udakavāhakamātikādīsupi eseva nayo.",
  "atk-vin01a5:180": "Pubbaṇṇāparaṇṇaucchuphalāphalādīnaṁ viruhanaṭṭhānaṁ yaṁ kiñci khettaṁ vā vatthuṁ vā dammīti vuttepi ‘‘na vaṭṭatī’’ti paṭikkhipitvā taḷāke vuttanayeneva yadā kappiyavohārena ‘‘catupaccayaparibhogatthāya dammī’’ti vadati, tadā sampaṭicchitabbaṁ, ‘‘vanaṁ dammi, araññaṁ dammī’’ti vutte pana vaṭṭati. Sace manussā bhikkhūhi anāṇattāyeva tattha rukkhe chinditvā aparaṇṇādīni sampādetvā bhikkhūnaṁ bhāgaṁ denti, vaṭṭati; adentā na codetabbā. Sace kenacideva antarāyena tesu pakkantesu aññe karonti, na ca bhikkhūnaṁ kiñci denti, te vāretabbā. Sace vadanti – ‘‘nanu, bhante, pubbepi manussā idha sassāni akaṁsū’’ti, tato te vattabbā – ‘‘te saṅghassa idañcidañca kappiyabhaṇḍaṁ adaṁsū’’ti. Sace vadanti – ‘‘mayampi dassāmā’’ti evaṁ vaṭṭati.",
  "atk-vin01a5:181": "Kañci sassuṭṭhānakaṁ bhūmippadesaṁ sandhāya ‘‘sīmaṁ demā’’ti vadanti, vaṭṭati. Sīmā paricchedanatthaṁ pana thambhā vā pāsāṇā vā sayaṁ na ṭhapetabbā. Kasmā? Bhūmi nāma anagghā appakenāpi pārājiko bhaveyya, ārāmikānaṁ pana vattabbaṁ – ‘‘iminā ṭhānena amhākaṁ sīmā gatā’’ti. Sacepi hi te adhikaṁ gaṇhanti, pariyāyena kathitattā anāpatti. Yadi pana rājarājamahāmattādayo sayameva thambhe ṭhapāpetvā ‘‘cattāro paccaye paribhuñjathā’’ti denti, vaṭṭatiyeva.",
  "atk-vin01a5:182": "Sace koci antosīmāya taḷākaṁ khanati, vihāramajjhena vā mātikaṁ neti, cetiyaṅgaṇabodhiyaṅgaṇādīni dussanti, vāretabbo. Sace saṅgho kiñci labhitvā āmisagarukatāya na vāreti, eko bhikkhu vāreti, sova bhikkhu issaro. Sace eko bhikkhu na vāreti, ‘‘netha tumhe’’ti tesaṁyeva pakkho hoti, saṅgho vāreti, saṅghova issaro. Saṅghikesu hi kammesu yo dhammakammaṁ karoti, sova issaro. Sace vāriyamānopi karoti, heṭṭhā gahitaṁ paṁsuṁ heṭṭhā pakkhipitvā, upari gahitaṁ paṁsuṁ upari pakkhipitvā pūretabbā.",
  "atk-vin01a5:183": "Sace koci yathājātameva ucchuṁ vā aparaṇṇaṁ vā alābukumbhaṇḍādikaṁ vā valliphalaṁ dātukāmo ‘‘etaṁ sabbaṁ ucchukhettaṁ aparaṇṇavatthuṁ valliphalāvāṭaṁ dammī’’ti vadati, saha vatthunā parāmaṭṭhattā ‘‘na vaṭṭatī’’ti mahāsumatthero āha. Mahāpadumatthero pana ‘‘abhilāpamattametaṁ sāmikānaṁyeva hi so bhūmibhāgo tasmā vaṭṭatī’’ti āha.",
  "atk-vin01a5:184": "‘‘Dāsaṁ dammī’’ti vadati, na vaṭṭati. ‘‘Ārāmikaṁ dammi, veyyāvaccakaraṁ dammi, kappiyakārakaṁ dammī’’ti vutte vaṭṭati. Sace so ārāmiko purebhattampi pacchābhattampi saṅghasseva kammaṁ karoti, sāmaṇerassa viya sabbaṁ bhesajjapaṭijagganampi tassa kātabbaṁ. Sace purebhattameva saṅghassa kammaṁ karoti, pacchābhattaṁ attano kammaṁ karoti, sāyaṁ nivāpo na dātabbo. Yepi pañcadivasavārena vā pakkhavārena vā saṅghassa kammaṁ katvā sesakāle attano kammaṁ karonti, tesampi karaṇakāleyeva bhattañca nivāpo ca dātabbo. Sace saṅghassa kammaṁ natthi, attanoyeva kammaṁ katvā jīvanti, te ce hatthakammamūlaṁ ānetvā denti, gahetabbaṁ. No ce denti, na kiñci vattabbā. Yaṁ kiñci rajakadāsampi pesakāradāsampi ārāmikanāmena sampaṭicchituṁ vaṭṭati.",
  "atk-vin01a5:185": "Sace ‘‘gāvo demā’’ti vadanti, ‘‘na vaṭṭatī’’ti paṭikkhipitabbā. Imā gāvo kutoti paṇḍitehi pañca gorasaparibhogatthāya dinnāti, ‘‘mayampi pañcagorasaparibhogatthāya demā’’ti vutte vaṭṭati. Ajikādīsupi eseva nayo. ‘‘Hatthiṁ dema, assaṁ mahisaṁ kukkuṭaṁ sūkaraṁ demā’’ti vadanti, sampaṭicchituṁ na vaṭṭati. Sace keci manussā ‘‘appossukkā, bhante, tumhe hotha, mayaṁ ime gahetvā tumhākaṁ kappiyabhaṇḍaṁ dassāmā’’ti gaṇhanti, vaṭṭati. ‘‘Kukkuṭasūkarā sukhaṁ jīvantū’’ti araññe vissajjetuṁ vaṭṭati. ‘‘Imaṁ taḷākaṁ, imaṁ khettaṁ, imaṁ vatthuṁ, vihārassa demā’’ti vutte paṭikkhipituṁ na labbhatīti. Sesamettha uttānatthameva.",
  "atk-vin01a5:186": "Samuṭṭhānādīsu idampi chasamuṭṭhānaṁ kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ , ticittaṁ, tivedananti.",
  "atk-vin01a5:187": "Rājasikkhāpadavaṇṇanā niṭṭhitā.",
  "atk-vin01a5:188": "Niṭṭhito cīvaravaggo paṭhamo.",
  "atk-vin01a5:189": "2. Kosiyavaggo",
  "atk-vin01a5:190": "1. Kosiyasikkhāpadavaṇṇanā",
  "atk-vin01a5:191": "542.Tenasamayenāti kosiyasikkhāpadaṁ. Tattha santharitvā kataṁ hotīti same bhūmibhāge kosiyaṁsūni uparūpari santharitvā kañjikādīhi siñcitvā kataṁ hoti. Ekenapi kosiyaṁsunā missitvāti tiṭṭhatu attano rucivasena missitaṁ, sacepi tassa karaṇaṭṭhāne vāto ekaṁ kosiyaṁsuṁ ānetvā pāteti, evampi missetvā katameva hotīti. Sesaṁ uttānatthameva.",
  "atk-vin01a5:192": "Chasamuṭṭhānaṁ, kiriyaṁ, nosaññāvimokkhaṁ, acittakaṁ paṇṇattivajjaṁ, kāyakammavacīkammaṁ,",
  "atk-vin01a5:193": "Ticittaṁ, tivedananti.",
  "atk-vin01a5:194": "Kosiyasikkhāpadavaṇṇanā niṭṭhitā.",
  "atk-vin01a5:195": "2. Suddhakāḷakasikkhāpadavaṇṇanā",
  "atk-vin01a5:196": "547.Tena samayenāti suddhakāḷakasikkhāpadaṁ. Tattha suddhakāḷakānanti suddhānaṁ kāḷakānaṁ , aññehi amissitakāḷakānanti attho. Sesaṁ uttānatthameva. Samuṭṭhānādīnipi kosiyasikkhāpadasadisānevāti.",
  "atk-vin01a5:197": "Suddhakāḷakasikkhāpadavaṇṇanā niṭṭhitā.",
  "atk-vin01a5:198": "3. Dvebhāgasikkhāpadavaṇṇanā",
  "atk-vin01a5:199": "552.Tena samayenāti dvebhāgasikkhāpadaṁ. Tattha ante ādiyitvāti santhatassa ante anuvātaṁ viya dassetvā odātaṁ alliyāpetvā.",
  "atk-vin01a5:200": "Dve bhāgāti dve koṭṭhāsā. Ādātabbāti gahetabbā. Gocariyānanti kapilavaṇṇānaṁ. Dve tulā ādātabbāti catūhi tulāhi kāretukāmaṁ sandhāya vuttaṁ. Atthato pana yattakehi eḷakalomehi kātukāmo hoti, tesu dve koṭṭhāsā kāḷakānaṁ eko odātānaṁ, eko gocariyānanti idameva dassitaṁ hotīti veditabbaṁ. Sesaṁ uttānatthameva.",
  "atk-vin01a5:201": "Samuṭṭhānādīnipi kosiyasikkhāpadasadisāneva. Kevalaṁ idaṁ ādāya anādāya ca karaṇato kiriyākiriyaṁ veditabbanti.",
  "atk-vin01a5:202": "Dvebhāgasikkhāpadavaṇṇanā niṭṭhitā.",
  "atk-vin01a5:203": "4. Chabbassasikkhāpadavaṇṇanā",
  "atk-vin01a5:204": "557.Tenasamayenāti chabbassasikkhāpadaṁ. Tattha ūhadantipi ummihantipīti santhatānaṁ upari vaccampi passāvampi karontīti vuttaṁ hoti.",
  "atk-vin01a5:205": "Dinnā saṅghena itthannāmassa bhikkhuno santhatasammutīti evaṁ laddhasammutiko bhikkhu yāva rogo na vūpasammati, tāva yaṁ yaṁ ṭhānaṁ gacchati, tattha tattha santhataṁ kātuṁ labhati. Sace arogo hutvā puna mūlabyādhināva gilāno hoti, soyeva parihāro, natthaññaṁ sammutikiccanti phussadevatthero āha. Upatissatthero pana ‘‘so vā byādhi paṭikuppatu, añño vā, ‘sakiṁ gilāno’ti nāmaṁ laddhaṁ laddhameva, puna sammutikiccaṁ natthī’’ti āha.",
  "atk-vin01a5:206": "Orenace channaṁ vassānanti channaṁ vassānaṁ orimabhāge, antoti attho. Padabhājane pana saṅkhyāmattadassanatthaṁ ‘‘ūnakachabbassānī’’ti vuttaṁ.",
  "atk-vin01a5:207": "Anāpatti chabbassāni karotīti yadā chabbassāni paripuṇṇāni honti, tadā santhataṁ karoti. Dutiyapadepi ‘‘yadā atirekachabbassāni honti, tadā karotī’’ti evamattho daṭṭhabbo. Na hi so chabbassāni karotīti. Sesaṁ uttānatthameva.",
  "atk-vin01a5:208": "Samuṭṭhānādīni kosiyasikkhāpadasadisānevāti.",
  "atk-vin01a5:209": "Chabbassasikkhāpadavaṇṇanā niṭṭhitā.",
  "atk-vin01a5:210": "5. Nisīdanasanthatasikkhāpadavaṇṇanā",
  "atk-vin01a5:211": "565.Tena samayenāti nisīdanasanthatasikkhāpadaṁ. Tattha icchāmahaṁ bhikkhaveti bhagavā kira taṁ temāsaṁ na kiñci bodhaneyyasattaṁ addasa, tasmā evamāha. Evaṁ santepi tantivasena dhammadesanā kattabbā siyā. Yasmā panassa etadahosi – ‘‘mayi okāsaṁ kāretvā paṭisallīne bhikkhū adhammikaṁ katikavattaṁ karissanti, taṁ upaseno bhindissati. Ahaṁ tassa pasīditvā bhikkhūnaṁ dassanaṁ anujānissāmi, tato maṁ passitukāmā bahū bhikkhū dhutaṅgāni samādiyissanti, ahañca tehi ujjhitasanthatapaccayā sikkhāpadaṁ paññapessāmī’’ti, tasmā evamāha. Evaṁ bahūni hi ettha ānisaṁsānīti.",
  "atk-vin01a5:212": "Sapariso yena bhagavā tenupasaṅkamīti thero kira ‘‘na, bhikkhave, ūnadasavassena upasampādetabbo, yo upasampādeyya, āpatti dukkaṭassā’’ti (mahāva. 75) imasmiṁ khandhakasikkhāpade ‘‘kathañhi nāma tvaṁ moghapurisa aññehi ovadiyo anusāsiyo aññaṁ ovadituṁ anusāsituṁ maññissasī’’ti evamādinā nayena garahaṁ labhitvā ‘‘satthā mayhaṁ parisaṁ nissāya garahaṁ adāsi, so dānāhaṁ bhagavantaṁ teneva puṇṇacandasassirīkena sabbākāraparipuṇṇena mukhena brahmaghosaṁ nicchāretvā parisaṁyeva nissāya sādhukāraṁ dāpessāmī’’ti suhadayo kulaputto atirekayojanasataṁ paṭikkamitvā parisaṁ cinitvā pañcamattehi bhikkhusatehi parivuto puna bhagavantaṁ upasaṅkamanto. Tena vuttaṁ – ‘‘sapariso yena bhagavā tenupasaṅkamī’’ti. Na hi sakkā buddhānaṁ aññathā ārādhetuṁ aññatra vattasampattiyā.",
  "atk-vin01a5:213": "Bhagavatoavidūre nisinnoti vattasampattiyā parisuddhabhāvena nirāsaṅko sīho viya kañcanapabbatassa bhagavato avidūre nisinno. Etadavocāti kathāsamuṭṭhāpanatthaṁ etaṁ avoca. Manāpāni te bhikkhu paṁsukūlānīti bhikkhu tava imāni paṁsukūlāni manāpāni, attano ruciyā khantiyā gahitānīti attho. Na kho me, bhante, manāpānīti, bhante na mayā attano ruciyā gahitāni, galaggāhena viya matthakatāḷanena viya ca gāhitomhīti dasseti.",
  "atk-vin01a5:214": "Paññāyissatīti paññāto abhiññāto bhavissati, tattha sandississatīti vuttaṁ hoti. Na mayaṁ apaññattaṁ paññapessāmāti mayaṁ sāvakā nāma apaññattaṁ na paññapessāma, buddhavisayo hi eso yadidaṁ ‘‘pācittiyaṁ dukkaṭa’’ntiādinā nayena apaññattasikkhāpadapaññapanaṁ paññattasamucchindanaṁ vā. Samādāyāti taṁ taṁ sikkhāpadaṁ samādiyitvā, ‘‘sādhu suṭṭhū’’ti sampaṭicchitvā yathāpaññattesu sabbasikkhāpadesu sikkhissāmāti dasseti. Tassa āraddhacitto punapi ‘‘sādhu sādhū’’ti sādhukāramadāsi.",
  "atk-vin01a5:215": "566.Anuññātāvusoti anuññātaṁ, āvuso. Pihentāti pihayantā. Santhatāni ujjhitvāti santhate catutthacīvarasaññitāya sabbasanthatāni ujjhitvā. Dhammiṁ kathaṁ katvā bhikkhū āmantesīti bhagavā santhatāni vippakiṇṇāni disvā ‘‘saddhādeyyavinipātane kāraṇaṁ natthi, paribhogupāyaṁ nesaṁ dassessāmī’’ti dhammiṁ kathaṁ katvā bhikkhū āmantesi.",
  "atk-vin01a5:216": "567.Sakiṁ nivatthampi sakiṁ pārutampīti sakiṁ nisinnañceva nipannañca. Sāmantāti ekapassato vaṭṭaṁ vā caturassaṁ vā chinditvā gahitaṭṭhānaṁ yathā vidatthimattaṁ hoti, evaṁ gahetabbaṁ, santharantena pana pāḷiyaṁ vuttanayeneva ekadese vā santharitabbaṁ, vijaṭetvā vā missakaṁ katvā santharitabbaṁ, evaṁ thirataraṁ hotīti. Sesaṁ uttānatthameva.",
  "atk-vin01a5:217": "Samuṭṭhānādīni kiriyākiriyattā imassa sikkhāpadassa dvebhāgasikkhāpadasadisānīti.",
  "atk-vin01a5:218": "Imesu pana pañcasu santhatesu purimāni tīṇi vinayakammaṁ katvā paṭilabhitvā paribhuñjituṁ na vaṭṭanti, pacchimāni dve vaṭṭantīti veditabbānīti.",
  "atk-vin01a5:219": "Nisīdanasanthatasikkhāpadavaṇṇanā niṭṭhitā.",
  "atk-vin01a5:220": "6. Eḷakalomasikkhāpadavaṇṇanā",
  "atk-vin01a5:221": "571.Tenasamayenāti eḷakalomasikkhāpadaṁ. Tattha uppaṇḍesunti ‘‘kittakena, bhante, kītānī’’tiādīni vadantā avahasiṁsu. Ṭhitakova āsumbhīti yathā manussā araññato mahantaṁ dārubhāraṁ ānetvā kilantā ṭhitakāva pātenti, evaṁ pātesīti attho.",
  "atk-vin01a5:222": "572.Sahatthāti sahatthena, attanā haritabbānīti vuttaṁ hoti. Bahitiyojanaṁ pātetīti tiyojanato bahi pāteti. Anantarāyena patanake hatthato muttamatte lomagaṇanāya nissaggiyapācittiyāni. Sace bahitiyojane rukkhe vā thambhe vā paṭihaññitvā puna anto patanti, anāpatti . Bhūmiyaṁ patitvā ṭhatvā ṭhatvā vaṭṭamānā eḷakalomabhaṇḍikā puna anto pavisati, āpattiyeva. Anto ṭhatvā hatthena vā pādena vā yaṭṭhiyā vā vaṭṭeti ṭhatvā vā aṭhatvā vā vaṭṭamānā bhaṇḍikā gacchatu, āpattiyeva. ‘‘Añño harissatī’’ti ṭhapeti, tena haritepi āpattiyeva. Suddhacittena ṭhapitaṁ vāto vā añño vā attano dhammatāya bahi pāteti, āpattiyeva. Saussāhattā acittakattā ca sikkhāpadassa. Kurundiyādīsu pana ‘‘ettha anāpattī’’ti vuttā, sā anāpatti pāḷiyā na sameti. Ubhatobhaṇḍikaṁ ekābaddhaṁ katvā ekaṁ bhaṇḍikaṁ antosīmāya ekaṁ bahisīmāya karonto ṭhapeti, rakkhati tāva. Ekābaddhe kājepi eseva nayo. Yadi pana abandhitvā kājakoṭiyaṁ ṭhapitamattameva hoti, na rakkhati. Ekābaddhepi parivattetvā ṭhapite āpattiyeva.",
  "atk-vin01a5:223": "Aññassa yāne vāti ettha gacchante yāne vā hatthipiṭṭhiādīsu vā sāmikassa ajānantasseva harissatīti ṭhapeti, tasmiṁ tiyojanaṁ atikkante āpatti. Agacchantepi eseva nayo. Sace pana agacchante yāne vā hatthipiṭṭhiyādīsu vā ṭhapetvā abhiruhitvā sāreti, heṭṭhā vā gacchanto codeti, pakkosanto vā anubandhāpeti, ‘‘aññaṁ harāpetī’’ti vacanato anāpatti. Kurundiyādīsu pana ‘‘āpattī’’ti vuttaṁ, taṁ ‘‘aññaṁ harāpetī’’ti iminā na sameti. Adinnādāne pana suṅkaghāte āpatti hoti. Yā hi tattha āpatti, sā idha anāpatti. Yā idha āpatti, sā tattha anāpatti. Taṁ ṭhānaṁ patvā aññavihito vā corādīhi vā upadduto gacchati, āpattiyeva. Sabbattha lomagaṇanāya āpattiparicchedo veditabbo.",
  "atk-vin01a5:224": "575. Tiyojanaṁ vāsādhippāyo gantvā tato paraṁ haratīti yattha gato, tattha uddesaparipucchādīnaṁ vā paccayādīnaṁ vā alābhena tato paraṁ aññattha gacchati, tatopi aññatthāti evaṁ yojanasatampi harantassa anāpatti. Acchinnaṁ paṭilabhitvāti corā acchinditvā niratthakabhāvaṁ ñatvā paṭidenti, taṁ harantassa anāpatti. Nissaṭṭhaṁ paṭilabhitvāti vinayakammakataṁ paṭilabhitvāti attho.",
  "atk-vin01a5:225": "Katabhaṇḍanti kataṁbhaṇḍaṁ kambalakojavasanthatādiṁ yaṁ kiñci antamaso suttakena baddhamattampi. Yo pana tanukapattatthavikantare vā āyogaaṁsabaddhakakāyabandhanādīnaṁ antaresu vā pipphalikādīnaṁ malarakkhaṇatthaṁ sipāṭikāya vā antamaso vātābādhiko kaṇṇacchiddepi lomāni pakkhipitvā gacchati, āpattiyeva. Suttakena pana bandhitvā pakkhittaṁ katabhaṇḍaṭṭhāne tiṭṭhati, veṇiṁ katvā harati, idaṁ nidhānamukhaṁ nāma, āpattiyevāti. Sesaṁ uttānatthameva.",
  "atk-vin01a5:226": "Samuṭṭhānādīsu idaṁ eḷakalomasamuṭṭhānaṁ nāma, kāyato ca kāyacittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin01a5:227": "Eḷakalomasikkhāpadavaṇṇanā niṭṭhitā.",
  "atk-vin01a5:228": "7. Eḷakalomadhovāpanasikkhāpadavaṇṇanā",
  "atk-vin01a5:229": "576.Tena samayenāti eḷakalomadhovāpanasikkhāpadaṁ. Tattha riñcantīti ujjhanti vissajjenti, na sakkonti anuyuñjitunti vuttaṁ hoti. Sesamettha purāṇacīvarasikkhāpade vuttanayeneva saddhiṁ samuṭṭhānādīhīti.",
  "atk-vin01a5:230": "Eḷakalomadhovāpanasikkhāpadavaṇṇanā niṭṭhitā.",
  "atk-vin01a5:231": "8. Rūpiyasikkhāpadavaṇṇanā",
  "atk-vin01a5:232": "582.Tena samayenāti rūpiyasikkhāpadaṁ. Tattha paṭivisoti koṭṭhāso.",
  "atk-vin01a5:233": "583-4.Jātarūparajatanti ettha jātarūpanti suvaṇṇassa nāmaṁ. Taṁ pana yasmā tathāgatassa vaṇṇasadisaṁ hoti, tasmā ‘‘satthuvaṇṇo vuccatī’’ti padabhājane vuttaṁ. Tassattho – ‘‘yo satthuvaṇṇo lohaviseso, idaṁ jātarūpaṁ nāmā’’ti rajataṁ pana ‘‘saṅkho, silā, pavāla, rajataṁ, jātarūpa’’ntiādīsu (pāci. 506) rūpiyaṁ vuttaṁ. Idha pana yaṁ kiñci vohāragamanīyaṁ kahāpaṇādi adhippetaṁ. Tenevassa padabhājane ‘‘kahāpaṇo lohamāsako’’tiādi vuttaṁ. Tattha kahāpaṇoti sovaṇṇamayo vā rūpiyamayo vā pākatiko vā. Lohamāsakoti tambalohādīhi katamāsako. Dārumāsakoti sāradārunā vā veḷupesikāya vā antamaso tālapaṇṇenāpi rūpaṁ chinditvā katamāsako. Jatumāsakoti lākhāya vā niyyāsena vā rūpaṁ samuṭṭhāpetvā katamāsako. ‘‘Ye vohāraṁ gacchantī’’ti iminā pana padena yo yo yattha yattha janapade yadā yadā vohāraṁ gacchati, antamaso aṭṭhimayopi cammamayopi rukkhaphalabījamayopi samuṭṭhāpitarūpopi asamuṭṭhāpitarūpopi sabbo saṅgahito.",
  "atk-vin01a5:234": "Iccetaṁ sabbampi rajataṁ jātarūpaṁ jātarūpamāsako, vuttappabhedo sabbopi rajatamāsakoti catubbidhaṁ nissaggiyavatthu hoti. Muttā, maṇi, veḷuriyo, saṅkho, silā, pavāla, lohitaṅko, masāragallaṁ, satta dhaññāni, dāsidāsakhettavatthupupphārāmaphalārāmādayoti idaṁ dukkaṭavatthu. Suttaṁ phālo paṭako kappāso anekappakāraṁ aparaṇṇaṁ sappinavanītatelamadhuphāṇitādibhesajjañca idaṁ kappiyavatthu. Tattha nissaggiyavatthuṁ attano vā saṅghagaṇapuggalacetiyānaṁ vā atthāya sampaṭicchituṁ na vaṭṭati. Attano atthāya sampaṭicchato nissaggiyaṁ pācittiyaṁ hoti, sesānaṁ atthāya dukkaṭaṁ. Dukkaṭavatthuṁ sabbesampi atthāya sampaṭicchato dukkaṭameva. Kappiyavatthumhi anāpatti. Sabbampi nikkhipanatthāya bhaṇḍāgārikasīsena sampaṭicchato upari ratanasikkhāpade āgatavasena pācittiyaṁ.",
  "atk-vin01a5:235": "Uggaṇheyyāti gaṇheyya. Yasmā pana gaṇhanto āpattiṁ āpajjati, tenassa padabhājane ‘‘sayaṁ gaṇhāti nissaggiyaṁ pācittiya’’nti vuttaṁ. Esa nayo sesapadesupi.",
  "atk-vin01a5:236": "Tattha jātarūparajatabhaṇḍesu kahāpaṇamāsakesu ca ekaṁ gaṇhato vā gaṇhāpayato vā ekā āpatti. Sahassaṁ cepi ekato gaṇhāti, gaṇhāpeti, vatthugaṇanāya āpattiyo. Mahāpaccariyaṁ pana kurundiyañca sithilabaddhāya thavikāya sithilapūrite vā bhājane rūpagaṇanāya āpatti. Ghanabaddhe pana ghanapūrite vā ekāva āpattīti vuttaṁ.",
  "atk-vin01a5:237": "Upanikkhittasādiyane pana ‘‘idaṁ ayyassa hotū’’ti vutte sacepi cittena sādiyati, gaṇhitukāmo hoti, kāyena vā vācāya vā ‘‘nayidaṁ kappatī’’ti paṭikkhipati, anāpatti. Kāyavācāhi vā appaṭikkhipitvāpi suddhacitto hutvā ‘‘nayidaṁ amhākaṁ kappatī’’ti na sādiyati, anāpattiyeva. Tīsu dvāresu hi yena kenaci paṭikkhittaṁ paṭikkhittameva hoti. Sace pana kāyavācāhi appaṭikkhipitvā cittena adhivāseti, kāyavācāhi kattabbassa paṭikkhepassa akaraṇato akiriyasamuṭṭhānaṁ kāyadvāre ca vacīdvāre ca āpattiṁ āpajjati, manodvāre pana āpatti nāma natthi.",
  "atk-vin01a5:238": "Eko sataṁ vā sahassaṁ vā pādamūle ṭhapeti ‘‘tuyhidaṁ hotū’’ti, bhikkhū ‘‘nayidaṁ kappatī’’ti paṭikkhipati, upāsako pariccattaṁ mayā tumhākanti gato, añño tattha āgantvā pucchati – ‘‘kiṁ, bhante, ida’’nti? Yaṁ tena attanā ca vuttaṁ, taṁ ācikkhitabbaṁ. So ce vadati – ‘‘gopayissāmi, bhante, guttaṭṭhānaṁ dassethā’’ti, sattabhūmikampi pāsādaṁ abhiruhitvā ‘‘idaṁ guttaṭṭhāna’’nti ācikkhitabbaṁ, ‘‘idha nikkhipāhī’’ti na vattabbaṁ. Ettāvatā kappiyañca akappiyañca nissāya ṭhitaṁ hoti. Dvāraṁ pidahitvā rakkhantena vasitabbaṁ. Sace kiñci vikkāyikabhaṇḍaṁ pattaṁ vā cīvaraṁ vā āgacchati, ‘‘idaṁ gahessatha bhante’’ti vutte ‘‘upāsaka atthi amhākaṁ iminā attho, vatthu ca evarūpaṁ nāma saṁvijjati, kappiyakārako natthī’’ti vattabbaṁ. Sace so vadati, ‘‘ahaṁ kappiyakārako bhavissāmi, dvāraṁ vivaritvā dethā’’ti, dvāraṁ vivaritvā ‘‘imasmiṁ okāse ṭhapita’’nti vattabbaṁ, ‘‘idaṁ gaṇhā’’ti na vattabbaṁ. Evampi kappiyañca akappiyañca nissāya ṭhitameva hoti, so ce taṁ gahetvā tassa kappiyabhaṇḍaṁ deti, vaṭṭati. Sace adhikaṁ gaṇhāti, ‘‘na mayaṁ tava bhaṇḍaṁ gaṇhāma, ‘‘nikkhamāhī’’ti vattabbo.",
  "atk-vin01a5:239": "Saṅghamajjhe nissajjitabbanti ettha yasmā rūpiyaṁ nāma akappiyaṁ, ‘‘tasmā nissajjitabbaṁ saṅghassa vā gaṇassa vā puggalassa vā’’ti na vuttaṁ. Yasmā pana taṁ paṭiggahitamattameva na tena kiñci kappiyabhaṇḍaṁ cetāpitaṁ, tasmā upāyena paribhogadassanatthaṁ ‘‘saṅghamajjhe nissajjitabba’’nti vuttaṁ. Kappiyaṁ ācikkhitabbaṁ sappi vāti ‘‘pabbajitānaṁ sappi vā telaṁ vā vaṭṭati upāsakā’’ti evaṁ ācikkhitabbaṁ.",
  "atk-vin01a5:240": "Rūpiyapaṭiggāhakaṁ ṭhapetvā sabbeheva paribhuñjitabbanti sabbehi bhājetvā paribhuñjitabbaṁ. Rūpiyapaṭiggāhakena bhāgo na gahetabbo. Aññesaṁ bhikkhūnaṁ vā ārāmikānaṁ vā pattabhāgampi labhitvā paribhuñjituṁ na vaṭṭati, antamaso makkaṭādīhi tato haritvā araññe ṭhapitaṁ vā tesaṁ hatthato gaḷitaṁ vā tiracchānagatapariggahitampi paṁsukūlampi na vaṭṭatiyeva, tato āhaṭena phāṇitena senāsanadhūpanampi na vaṭṭati. Sappinā vā telena vā padīpaṁ katvā dīpāloke nipajjituṁ kasiṇaparikammampi kātuṁ, potthakampi vācetuṁ na vaṭṭati. Telamadhuphāṇitehi pana sarīre vaṇaṁ makkhetuṁ na vaṭṭatiyeva. Tena vatthunā mañcapīṭhādīni vā gaṇhanti, uposathāgāraṁ vā bhojanasālaṁ vā karonti, paribhuñjituṁ na vaṭṭati. Chāyāpi gehaparicchedena ṭhitā na vaṭṭati, paricchedātikkantā āgantukattā vaṭṭati. Taṁ vatthuṁ vissajjetvā katena maggenapi setunāpi nāvāyapi uḷumpenapi gantuṁ na vaṭṭati, tena vatthunā khanāpitāya pokkharaṇiyā ubbhidodakaṁ pātuṁ vā paribhuñjituṁ vā na vaṭṭati. Anto udake pana asati aññaṁ āgantukaṁ udakaṁ vā vassodakaṁ vā paviṭṭhaṁ vaṭṭati. Kītāya yena udakena saddhiṁ kītā taṁ āgantukampi na vaṭṭati, taṁ vatthuṁ upanikkhepaṁ ṭhapetvā saṅgho paccaye paribhuñjati, tepi paccayā tassa na vaṭṭanti. Ārāmo gahito hoti, sopi paribhuñjituṁ na vaṭṭati. Yadi bhūmipi bījampi akappiyaṁ neva bhūmiṁ na phalaṁ paribhuñjituṁ vaṭṭati. Sace bhūmiṁyeva kiṇitvā aññāni bījāni ropitāni phalaṁ vaṭṭati, atha bījāni kiṇitvā kappiyabhūmiyaṁ ropitāni, phalaṁ na vaṭṭati, bhūmiyaṁ nisīdituṁ vā nipajjituṁ vā vaṭṭati.",
  "atk-vin01a5:241": "Sace so chaḍḍetīti yattha katthaci khipati, athāpi na chaḍḍeti, sayaṁ gahetvā gacchati, na vāretabbo. No ce chaḍḍetīti atha neva gahetvā gacchati, na chaḍḍeti, kiṁ mayhaṁ iminā byāpārenāti yena kāmaṁ pakkamati, tato yathāvuttalakkhaṇo rūpiyachaḍḍako sammannitabbo.",
  "atk-vin01a5:242": "Yona chandāgatintiādīsu lobhavasena taṁ vatthuṁ attano vā karonto attānaṁ vā ukkaṁsento chandāgatiṁ nāma gacchati . Dosavasena ‘‘nevāyaṁ mātikaṁ jānāti, na vinaya’’nti paraṁ apasādento dosāgatiṁ nāma gacchati. Mohavasena muṭṭhapamuṭṭhassatibhāvaṁ āpajjanto mohāgatiṁ nāma gacchati. Rūpiyapaṭiggāhakassa bhayena chaḍḍetuṁ avisahanto bhayāgatiṁ nāma gacchati. Evaṁ akaronto na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchatīti veditabbo.",
  "atk-vin01a5:243": "585.Animittaṁ katvāti nimittaṁ akatvā, akkhīni nimmīletvā nadiyā vā papāte vā vanagahane vā gūthaṁ viya anapekkhena patitokāsaṁ asamannāharantena pātetabbanti attho. Evaṁ jigucchitabbepi rūpiye bhagavā pariyāyena bhikkhūnaṁ paribhogaṁ ācikkhi. Rūpiyapaṭiggāhakassa pana kenaci pariyāyena tato uppannapaccayaparibhogo na vaṭṭati. Yathā cāyaṁ etassa na vaṭṭati, evaṁ asantasambhāvanāya vā kuladūsakakammena vā kuhanādīhi vā uppannapaccayā neva tassa na aññassa vaṭṭanti, dhammena samena uppannāpi appaccavekkhitvā paribhuñjituṁ na vaṭṭanti.",
  "atk-vin01a5:244": "Cattāro hi paribhogā – theyyaparibhogo, iṇaparibhogo, dāyajjaparibhogo, sāmiparibhogoti. Tattha saṅghamajjhepi nisīditvā paribhuñjantassa dussīlassa paribhogo ‘‘theyyaparibhogo’’ nāma. Sīlavato appaccavekkhitaparibhogo ‘‘iṇaparibhogo’’ nāma. Tasmā cīvaraṁ paribhoge paribhoge paccavekkhitabbaṁ, piṇḍapāto ālope ālope. Tathā asakkontena purebhattapacchābhattapurimayāmapacchimayāmesu. Sacassa appaccavekkhatova aruṇo uggacchati, iṇaparibhogaṭṭhāne tiṭṭhati. Senāsanampi paribhoge paribhoge paccavekkhitabbaṁ, bhesajjassa paṭiggahaṇepi paribhogepi satipaccayatā vaṭṭati, evaṁ santepi paṭiggahaṇe satiṁ katvā paribhoge akarontasseva āpatti, paṭiggahaṇe pana satiṁ akatvā paribhoge karontassa anāpatti.",
  "atk-vin01a5:245": "Catubbidhā hi suddhi – desanāsuddhi, saṁvarasuddhi, pariyeṭṭhisuddhi, paccavekkhaṇasuddhīti. Tattha desanāsuddhi nāma pātimokkhasaṁvarasīlaṁ , tañhi desanāya sujjhanato ‘‘desanāsuddhī’’ti vuccati. Saṁvarasuddhi nāma indriyasaṁvarasīlaṁ, tañhi na puna evaṁ karissāmīti cittādhiṭṭhānasaṁvareneva sujjhanato ‘‘saṁvarasuddhī’’ti vuccati. Pariyeṭṭhisuddhi nāma ājīvapārisuddhisīlaṁ, tañhi anesanaṁ pahāya dhammena samena paccaye uppādentassa pariyesanāya suddhattā ‘‘pariyeṭṭhisuddhī’’ti vuccati. Paccavekkhaṇasuddhi nāma paccayaparibhogasannissitasīlaṁ, tañhi ‘‘paṭisaṅkhā yoniso cīvaraṁ paṭisevatī’’tiādinā (ma. ni. 1.23; a. ni. 6.58) nayena vuttena paccavekkhaṇena sujjhanato ‘‘paccavekkhaṇasuddhī’’ti vuccati. Tena vuttaṁ – ‘‘paṭiggahaṇe pana satiṁ akatvā paribhoge karontassa anāpattī’’ti.",
  "atk-vin01a5:246": "Sattannaṁ sekkhānaṁ paccayaparibhogo dāyajjaparibhogo nāma, te hi bhagavato puttā, tasmā pitusantakānaṁ paccayānaṁ dāyādā hutvā te paccaye paribhuñjanti. Kiṁ pana te bhagavato paccaye paribhuñjanti, gihīnaṁ paccaye paribhuñjantīti? Gihīhi dinnāpi bhagavatā anuññātattā bhagavato santakā honti, tasmā te bhagavato paccaye paribhuñjantīti (ma. ni. 1.29) veditabbaṁ, dhammadāyādasuttañcettha sādhakaṁ.",
  "atk-vin01a5:247": "Khīṇāsavānaṁ paribhogo sāmiparibhogo nāma, te hi taṇhāya dāsabyaṁ atītattā sāmino hutvā paribhuñjantīti. Imesu paribhogesu sāmiparibhogo ca dāyajjaparibhogo ca sabbesampi vaṭṭati. Iṇaparibhogo na vaṭṭati, theyyaparibhoge kathāyeva natthi.",
  "atk-vin01a5:248": "Aparepi cattāro paribhogā – lajjiparibhogo, alajjiparibhogo, dhammiyaparibhogo, adhammiyaparibhogoti.",
  "atk-vin01a5:249": "Tattha alajjino lajjinā saddhiṁ paribhogo vaṭṭati, āpattiyā na kāretabbo. Lajjino alajjinā saddhiṁ yāva na jānāti, tāva vaṭṭati. Ādito paṭṭhāya hi alajjī nāma natthi, tasmā yadāssa alajjībhāvaṁ jānāti tadā vattabbo ‘‘tumhe kāyadvāre ca vacīdvāre ca vītikkamaṁ karotha, taṁ appatirūpaṁ mā evamakatthā’’ti. Sace anādiyitvā karotiyeva, yadi tena saddhiṁ paribhogaṁ karoti, sopi alajjīyeva hoti. Yopi attano bhārabhūtena alajjinā saddhiṁ paribhogaṁ karoti, sopi nivāretabbo. Sace na oramati, ayampi alajjīyeva hoti. Evaṁ eko alajjī alajjīsatampi karoti. Alajjino pana alajjināva saddhiṁ paribhoge āpatti nāma natthi. Lajjino lajjinā saddhiṁ paribhogo dvinnaṁ khattiyakumārānaṁ suvaṇṇapātiyaṁ bhojanasadisoti.",
  "atk-vin01a5:250": "Dhammiyādhammiyaparibhogo paccayavasena veditabbo. Tattha sace puggalopi alajjī piṇḍapātopi adhammiyo, ubho jegucchā. Puggalo alajjī piṇḍapāto dhammiyo, puggalaṁ jigucchitvā piṇḍapāto na gahetabbo. Mahāpaccariyaṁ pana dussīlo saṅghato uddesabhattādīni labhitvā saṅghasseva deti, etāni yathādānameva gatattā vaṭṭantīti vuttaṁ. Puggalo lajjī piṇḍapāto adhammiyo, piṇḍapāto jeguccho na gahetabbo. Puggalo lajjī, piṇḍapātopi dhammiyo, vaṭṭati.",
  "atk-vin01a5:251": "Apare dve paggahā; dve ca paribhogā – lajjipaggaho, alajjipaggaho; dhammaparibhogo āmisaparibhogoti.",
  "atk-vin01a5:252": "Tattha alajjino lajjiṁ paggahetuṁ vaṭṭati, na so āpattiyā kāretabbo. Sace pana lajjī alajjiṁ paggaṇhāti, anumodanāya ajjhesati, dhammakathāya ajjhesati, kulesu upatthambheti . Itaropi ‘‘amhākaṁ ācariyo īdiso ca īdiso cā’’ti tassa parisati vaṇṇaṁ bhāsati, ayaṁ sāsanaṁ osakkāpeti antaradhāpetīti veditabbo.",
  "atk-vin01a5:253": "Dhammaparibhoga-āmisaparibhogesu pana yattha āmisaparibhogo vaṭṭati, tattha dhammaparibhogopi vaṭṭati. Yo pana koṭiyaṁ ṭhito gantho tassa puggalassa accayena nassissati, taṁ dhammānuggahena uggaṇhituṁ vaṭṭatīti vuttaṁ.",
  "atk-vin01a5:254": "Tatridaṁ vatthu – mahābhaye kira ekasseva bhikkhuno mahāniddeso paguṇo ahosi. Atha catunikāyikatissattherassa upajjhāyo mahātipiṭakatthero nāma mahārakkhitattheraṁ āha – ‘‘āvuso mahārakkhita, etassa santike mahāniddesaṁ gaṇhāhī’’ti. ‘‘Pāpo kirāyaṁ, bhante, na gaṇhāmī’’ti. ‘‘Gaṇhāvuso, ahaṁ te santike nisīdissāmī’’ti. ‘‘Sādhu, bhante, tumhesu nisinnesu gaṇhissāmī’’ti paṭṭhapetvā rattindivaṁ nirantaraṁ pariyāpuṇanto osānadivase heṭṭhāmañce itthiṁ disvā ‘‘bhante, sutaṁyeva me pubbe, sacāhaṁ evaṁ jāneyyaṁ, na īdisassa santike dhammaṁ pariyāpuṇeyya’’nti āha. Tassa pana santike bahū mahātherā uggaṇhitvā mahāniddesaṁ patiṭṭhāpesuṁ.",
  "atk-vin01a5:255": "586.Rūpiye rūpiyasaññīti ettha sabbampi jātarūparajataṁ rūpiyasaṅgahameva gatanti veditabbaṁ.",
  "atk-vin01a5:256": "Rūpiye vematikoti ‘‘suvaṇṇaṁ nu kho, kharapattaṁ nu kho’’tiādinā nayena saṁsayajāto.",
  "atk-vin01a5:257": "Rūpiye arūpiyasaññīti suvaṇṇādīsu kharapattādisaññī. Apica puññakāmā rājorodhādayo bhattakhajjakagandhapiṇḍādīsu pakkhipitvā hiraññasuvaṇṇaṁ denti, coḷabhikkhāya carantānaṁ dassante baddhakahāpaṇādīhiyeva saddhiṁ coḷakāni denti, bhikkhū bhattādisaññāya vā coḷakasaññāya vā paṭiggaṇhanti, evampi rūpiye arūpiyasaññī rūpiyaṁ gaṇhātīti veditabbo. Paṭiggaṇhantena pana ‘‘imasmiṁ gehe idaṁ laddha’’nti sallakkhetabbaṁ. Yena hi assatiyā dinnaṁ hoti, so satiṁ paṭilabhitvā puna āgacchati, athassa vattabbaṁ – ‘‘tava coḷakaṁ passāhī’’ti. Sesamettha uttānatthameva.",
  "atk-vin01a5:258": "Samuṭṭhānādīsu chasamuṭṭhānaṁ, siyā kiriyaṁ gahaṇena āpajjanato, siyā akiriyaṁ paṭikkhepassa akaraṇato rūpiyaaññavādakaupassutisikkhāpadāni hi tīṇi ekaparicchedāni, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:259": "Rūpiyasikkhāpadavaṇṇanā niṭṭhitā.",
  "atk-vin01a5:260": "9. Rūpiyasaṁvohārasikkhāpadavaṇṇanā",
  "atk-vin01a5:261": "587.Tena samayenāti rūpiyasaṁvohārasikkhāpadaṁ. Tattha nānappakārakanti katākatādivasena anekavidhaṁ. Rūpiyasaṁvohāranti jātarūparajataparivattanaṁ. Samāpajjantīti paṭiggahaṇasseva paṭikkhitattā paṭiggahitaparivattane dosaṁ apassantā karonti.",
  "atk-vin01a5:262": "589.Sīsūpagantiādīsu sīsaṁ upagacchatīti sīsūpagaṁ, potthakesu pana ‘‘sīsūpaka’’nti likhitaṁ, yassa kassaci sīsālaṅkārassetaṁ adhivacanaṁ. Esa nayo sabbattha. Katena katantiādīsu suddho rūpiyasaṁvohāroyeva.",
  "atk-vin01a5:263": "Rūpiye rūpiyasaññītiādimhi purimasikkhāpade vuttavatthūsu nissaggiyavatthunā nissaggiyavatthuṁ cetāpentassa mūlaggahaṇe purimasikkhāpadena nissaggiyaṁ pācittiyaṁ, aparāparaparivattane iminā nissaggiyapācittiyameva. Nissaggiyavatthunā dukkaṭavatthuṁ vā kappiyavatthuṁ vā cetāpentassapi eseva nayo. Yo hi ayaṁ arūpiye rūpiyasaññī rūpiyaṁ cetāpetītiādi dutiyo tiko vutto, tassānulomattā avuttopi ayamaparopi rūpiye rūpiyasaññī arūpiyaṁ cetāpetītiādi tiko veditabbo. Attano vā hi arūpiyena parassa rūpiyaṁ cetāpeyya attano vā rūpiyena parassa arūpiyaṁ, ubhayathāpi rūpiyasaṁvohāro katoyeva hoti, tasmā pāḷiyaṁ ekantena rūpiyapakkhe ekoyeva tiko vuttoti.",
  "atk-vin01a5:264": "Dukkaṭavatthunā pana nissaggiyavatthuṁ cetāpentassa mūlaggahaṇe purimasikkhāpadena dukkaṭaṁ, pacchā parivattane iminā nissaggiyaṁ pācittiyaṁ, garukassa cetāpitattā. Dukkaṭavatthunā dukkaṭavatthumeva, kappiyavatthuṁ vā cetāpentassa mūlaggahaṇe purimasikkhāpadena dukkaṭaṁ, pacchā parivattanepi iminā dukkaṭameva. Kasmā? Akappiyavatthunā cetāpitattā. Andhakaṭṭhakathāyaṁ pana ‘‘sace kayavikkayaṁ samāpajjeyya, nissaggiyaṁ pācittiya’’nti bhāsitaṁ, taṁ dubbhāsitaṁ. Kasmā? Na hi dānaggahaṇato añño kayavikkayo nāma atthi, kayavikkayasikkhāpadañca kappiyavatthunā kappiyavatthuparivattanameva sandhāya vuttaṁ, tañca kho aññatra sahadhammikehi. Idaṁ sikkhāpadaṁ rūpiyena ca rūpiyārūpiyacetāpanaṁ arūpiyena ca rūpiyacetāpanaṁ. Dukkaṭavatthunā pana dukkaṭavatthuno cetāpanaṁ neva idha na tattha pāḷiyaṁ vuttaṁ, na cettha anāpatti bhavituṁ arahati. Tasmā yatheva dukkaṭavatthuno paṭiggahaṇe dukkaṭaṁ, tatheva tassa vā tena vā cetāpanepi dukkaṭaṁ yuttanti bhagavato adhippāyaññūhi vuttaṁ.",
  "atk-vin01a5:265": "Kappiyavatthunā pana nissaggiyavatthuṁ cetāpentassa mūlaggahaṇe purimasikkhāpadena anāpatti, pacchā parivattane iminā nissaggiyaṁ pācittiyaṁ. Vuttañhetaṁ – ‘‘arūpiye arūpiyasaññī rūpiyaṁ cetāpeti nissaggiyaṁ pācittiya’’nti . Teneva kappiyavatthunā dukkaṭavatthuṁ cetāpentassa mūlapaṭiggahaṇe tatheva anāpatti, pacchā parivattane iminā dukkaṭaṁ. Kasmā? Akappiyassa cetāpitattā. Kappiyavatthunā pana kappiyavatthuṁ aññatra sahadhammikehi cetāpentassa mūlaggahaṇe purimasikkhāpadena anāpatti, pacchā parivattane upari kayavikkayasikkhāpadena nissaggiyaṁ pācittiyaṁ. Kayavikkayaṁ mocetvā gaṇhantassa uparisikkhāpadenapi anāpatti, vaḍḍhiṁ payojentassa dukkaṭaṁ.",
  "atk-vin01a5:266": "Imassa ca rūpiyasaṁvohārassa garukabhāvadīpakaṁ idaṁ pattacatukkaṁ veditabbaṁ. Yo hi rūpiyaṁ uggaṇhitvā tena ayabījaṁ samuṭṭhāpeti, taṁ koṭṭāpetvā tena lohena pattaṁ kāreti, ayaṁ patto mahāakappiyo nāma, na sakkā kenaci upāyena kappiyo kātuṁ. Sace hi taṁ vināsetvā thālakaṁ kāreti, tampi akappiyaṁ. Vāsiṁ kāreti, tāya chinnaṁ dantakaṭṭhampi akappiyaṁ. Baḷisaṁ kāroti, tena māritā macchāpi akappiyā. Vāsiphalaṁ tāpetvā udakaṁ vā khīraṁ vā uṇhāpeti, tampi akappiyameva.",
  "atk-vin01a5:267": "Yo pana rūpiyaṁ uggaṇhitvā tena pattaṁ kiṇāti, ayampi patto akappiyo. ‘‘Pañcannampi sahadhammikānaṁ na kappatī’’ti mahāpaccariyaṁ vuttaṁ. Sakkā pana kappiyo kātuṁ, so hi mūle mūlasāmikānaṁ patte ca pattasāmikānaṁ dinne kappiyo hoti. Kappiyabhaṇḍaṁ datvā gahetvā paribhuñjituṁ vaṭṭati.",
  "atk-vin01a5:268": "Yopi rūpiyaṁ uggaṇhāpetvā kappiyakārakena saddhiṁ kammārakulaṁ gantvā pattaṁ disvā ‘‘ayaṁ mayhaṁ ruccatī’’ti vadati. Kappiyakārako ca taṁ rūpiyaṁ datvā kammāraṁ saññāpeti, ayampi patto kappiyavohārena gahitopi dutiyapattasadisoyeva, mūlassa sampaṭicchitattā akappiyo. Kasmā sesānaṁ na kappatīti? Mūlassa anissaṭṭhattā.",
  "atk-vin01a5:269": "Yo pana rūpiyaṁ asampaṭicchitvā ‘‘therassa pattaṁ kiṇitvā dehī’’ti pahitakappiyakārakena saddhiṁ kammārakulaṁ gantvā pattaṁ disvā ‘‘ime kahāpaṇe gahetvā imaṁ dehī’’ti kahāpaṇe dāpetvā gahito, ayaṁ patto etasseva bhikkhuno na vaṭṭati dubbicāritattā, aññesaṁ pana vaṭṭati, mūlassa asampaṭicchitattā.",
  "atk-vin01a5:270": "Mahāsumattherassa kira upajjhāyo anuruddhatthero nāma ahosi. So attano evarūpaṁ pattaṁ sappissa pūretvā saṅghassa nissajji. Tipiṭakacūḷanāgattherassapi saddhivihārikānaṁ evarūpo patto ahosi. Taṁ theropi sappissa pūrāpetvā saṅghassa nissajjāpesīti. Idaṁ akappiyapattacatukkaṁ.",
  "atk-vin01a5:271": "Sace pana rūpiyaṁ asampaṭicchitvā ‘‘therassa pattaṁ kiṇitvā dehī’’ti pahitakappiyakārakena saddhiṁ kammārakulaṁ gantvā pattaṁ disvā ‘‘ayaṁ mayhaṁ ruccatī’’ti vā ‘‘imāhaṁ gahessāmī’’ti vā vadati, kappiyakārako ca taṁ rūpiyaṁ datvā kammāraṁ saññāpeti, ayaṁ patto sabbakappiyo buddhānampi paribhogārahoti.",
  "atk-vin01a5:272": "591.Arūpiye rūpiyasaññīti kharapattādīsu suvaṇṇādisaññī. Āpatti dukkaṭassāti sace tena arūpiyaṁ cetāpeti dukkaṭāpatti hoti. Esa nayo vematike. Arūpiyasaññissa pana pañcahi sahadhammikehi saddhi ‘‘idaṁ gahetvā idaṁ dethā’’ti kayavikkayaṁ karontassāpi anāpatti. Sesaṁ uttānameva.",
  "atk-vin01a5:273": "Chasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:274": "Rūpiyasaṁvohārasikkhāpadavaṇṇanā niṭṭhitā.",
  "atk-vin01a5:275": "10. Kayavikkayasikkhāpadavaṇṇanā",
  "atk-vin01a5:276": "593.Tenasamayenāti kayavikkayasikkhāpadaṁ. Tattha kati hipi tyāyanti kati te ayaṁ, hikāro panettha padapūraṇo, pikāro garahāyaṁ, ayaṁ dubbalasaṅghāṭi tava kati divasāni bhavissatīti attho. Atha vā katihampi tyāyantipi pāṭho. Tattha katihanti kati ahāni, kati divasānīti vuttaṁ hoti. Sesaṁ vuttanayameva. Katihipi myāyanti idampi eteneva nayena veditabbaṁ. Gihīpi naṁ gihissāti ettha nanti nāmatthe nipāto, gihī nāma gihissāti vuttaṁ hoti.",
  "atk-vin01a5:277": "594.Nānappakārakanti cīvarādīnaṁ kappiyabhaṇḍānaṁ vasena anekavidhaṁ. Tenevassa padabhājane cīvaraṁ ādiṁ katvā dasikasuttapariyosānaṁ kappiyabhaṇḍameva dassitaṁ. Akappiyabhaṇḍaparivattanañhi kayavikkayasaṅgahaṁ na gacchati. Kayavikkayanti kayañceva vikkayañca. ‘‘Iminā imaṁ dehī’’tiādinā hi nayena parassa kappiyabhaṇḍaṁ gaṇhanto kayaṁ samāpajjati, attano kappiyabhaṇḍaṁ dento vikkayaṁ .",
  "atk-vin01a5:278": "595.Ajjhācaratīti abhibhavitvā carati, vītikkamavācaṁ bhāsatīti attho. Yato kayitañca hoti vikkayitañcāti yadā kayitañca hoti parabhaṇḍaṁ attano hatthagataṁ karontena, vikkītañca attano bhaṇḍaṁ parahatthagataṁ karontena. ‘‘Iminā ima’’ntiādivacanānurūpato pana pāṭhe paṭhamaṁ attano bhaṇḍaṁ dassitaṁ.",
  "atk-vin01a5:279": "Nissajjitabbanti evaṁ parassa hatthato kayavasena gahitakappiyabhaṇḍaṁ nissajjitabbaṁ. Ayañhi kayavikkayo ṭhapetvā pañca sahadhammike avasesehi gihipabbajitehi antamaso mātāpitūhipi saddhiṁ na vaṭṭati.",
  "atk-vin01a5:280": "Tatrāyaṁ vinicchayo – vatthena vā vatthaṁ hotu bhattena vā bhattaṁ, yaṁ kiñci kappiyaṁ ‘‘iminā imaṁ dehī’’ti vadati, dukkaṭaṁ. Evaṁ vatvā mātuyāpi attano bhaṇḍaṁ deti, dukkaṭaṁ. ‘‘Iminā imaṁ dehī’’ti vutto vā ‘‘imaṁ dehi, imaṁ te dassāmī’’ti vatvā vā mātuyāpi bhaṇḍaṁ attanā gaṇhāti, dukkaṭaṁ. Attano bhaṇḍe parahatthaṁ parabhaṇḍe ca attano hatthaṁ sampatte nissaggiyaṁ. Mātaraṁ pana pitaraṁ vā ‘‘imaṁ dehī’’ti vadato viññatti na hoti. ‘‘Imaṁ gaṇhāhī’’ti vadato saddhādeyyavinipātanaṁ na hoti. Aññātakaṁ ‘‘imaṁ dehī’’ti vadato viññatti hoti. ‘‘Imaṁ gaṇhāhī’’ti vadato saddhādeyyavinipātanaṁ hoti. ‘‘Iminā imaṁ dehī’’ti kayavikkayaṁ āpajjato nissaggiyaṁ. Tasmā kappiyabhaṇḍaṁ parivattentena mātāpitūhipi saddhiṁ kayavikkayaṁ aññātakehi saddhiṁ tisso āpattiyo mocentena parivattetabbaṁ.",
  "atk-vin01a5:281": "Tatrāyaṁ parivattanavidhi – bhikkhussa pātheyyataṇḍulā honti, so antarāmagge bhattahatthaṁ purisaṁ disvā ‘‘amhākaṁ taṇḍulā atthi, na ca no imehi attho, bhattena pana attho’’ti vadati. Puriso taṇḍule gahetvā bhattaṁ deti, vaṭṭati. Tissopi āpattiyo na honti. Antamaso nimittakammamattampi na hoti. Kasmā? Mūlassa atthitāya. Parato ca vuttameva ‘‘idaṁ amhākaṁ atthi, amhākañca iminā ca iminā ca atthoti bhaṇatī’’ti. Yo pana evaṁ akatvā ‘‘iminā imaṁ dehī’’ti parivatteti; yathāvatthukameva . Vighāsādaṁ disvā ‘‘imaṁ odanaṁ bhuñjitvā, rajanaṁ vā dārūni vā āharā’’ti vadati, rajanachalligaṇanāya dārugaṇanāya ca nissaggiyāni honti. ‘‘Imaṁ odanaṁ bhuñjitvā idaṁ nāma karothā’’ti dantakārādīhi sippikehi dhamakaraṇādīsu taṁ taṁ parikkhāraṁ kāreti, rajakehi vā vatthaṁ dhovāpeti; yathāvatthukameva. Nhāpitena kese chindāpeti, kammakārehi navakammaṁ kāreti; yathāvatthukameva. Sace pana ‘‘idaṁ bhattaṁ bhuñjitvā idaṁ karothā’’ti na vadati ‘‘idaṁ bhattaṁ bhuñja bhuttosi bhuñjissasi, idaṁ nāma karohī’’ti vadati, vaṭṭati. Ettha ca kiñcāpi vatthadhovane vā kesacchedane vā bhūmisodhanādinavakamme vā parabhaṇḍaṁ attano hatthagataṁ nissajjitabbaṁ nāma natthi. Mahāaṭṭhakathāyaṁ pana daḷhaṁ katvā vuttattā na sakkā etaṁ paṭikkhipituṁ, tasmā yathā nissaggiyavatthumhi paribhutte vā naṭṭhe vā pācittiyaṁ deseti, evamidhāpi desetabbaṁ.",
  "atk-vin01a5:282": "596.Kayavikkaye kayavikkayasaññītiādimhi yo kayavikkayaṁ samāpajjati, so tasmiṁ kayavikkayasaññī vā bhavatu vematiko vā, na kayavikkayasaññī vā nissaggiyapācittiyameva. Cūḷattike dvīsu padesu dukkaṭamevāti evamattho daṭṭhabbo.",
  "atk-vin01a5:283": "597.Agghaṁ pucchatīti ‘‘ayaṁ tava patto kiṁ agghatī’’ti pucchati. ‘‘Idaṁ nāmā’’ti vutte pana sace tassa kappiyabhaṇḍaṁ mahagghaṁ hoti, evañca naṁ paṭivadati ‘‘upāsaka, mama idaṁ vatthu mahagghaṁ, tava pattaṁ aññassa dehī’’ti. Taṁ sutvā itaro ‘‘aññaṁ thālakampi dassāmī’’ti vadati gaṇhituṁ vaṭṭati, ‘‘idaṁ amhākaṁ atthī’’ti vuttalakkhaṇe patati . Sace so patto mahaggho, bhikkhuno vatthu appagghaṁ, pattasāmiko cassa appagghabhāvaṁ na jānāti, patto na gahetabbo, ‘‘mama vatthu appaggha’’nti ācikkhitabbaṁ. Mahagghabhāvaṁ ñatvā vañcetvā gaṇhanto hi gahitabhaṇḍaṁ agghāpetvā kāretabbataṁ āpajjati. Sace pattasāmiko ‘‘hotu, bhante, sesaṁ mama puññaṁ bhavissatī’’ti deti, vaṭṭati.",
  "atk-vin01a5:284": "Kappiyakārakassaācikkhatīti yassa hatthato bhaṇḍaṁ gaṇhāti, taṁ ṭhapetvā aññaṁ antamaso tassa puttabhātikampi kappiyakārakaṁ katvā ‘‘iminā imaṁ nāma gahetvā dehī’’ti ācikkhati. So ce cheko hoti, punappunaṁ apanetvā vivaditvā gaṇhāti, tuṇhībhūtena ṭhātabbaṁ. No ce cheko hoti, na jānāti gahetuṁ, vāṇijako taṁ vañceti, ‘‘mā gaṇhā’’ti vattabbo.",
  "atk-vin01a5:285": "Idaṁ amhākantiādimhi ‘‘idaṁ paṭiggahitaṁ telaṁ vā sappi vā amhākaṁ atthi, amhākañca aññena appaṭiggahitakena attho’’ti bhaṇati. Sace so taṁ gahetvā aññaṁ deti, paṭhamaṁ attano telaṁ na mināpetabbaṁ. Kasmā? Nāḷiyañhi avasiṭṭhatelaṁ hoti, taṁ pacchā minantassa appaṭiggahitakaṁ dūseyyāti. Sesaṁ uttānameva.",
  "atk-vin01a5:286": "Chasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:287": "Kayavikkayasikkhāpadavaṇṇanā niṭṭhitā.",
  "atk-vin01a5:288": "Niṭṭhito kosiyavaggo dutiyo.",
  "atk-vin01a5:289": "3. Pattavaggo",
  "atk-vin01a5:290": "1. Pattasikkhāpadavaṇṇanā",
  "atk-vin01a5:291": "598.Tena samayenāti pattasikkhāpadaṁ. Tattha pattavāṇijjanti gāmanigamādīsu vicarantā pattavāṇijjaṁ vā karissanti. Āmattikāpaṇaṁ vāti amattāni vuccanti bhājanāni, tāni yesaṁ bhaṇḍaṁ te āmattikā, tesaṁ āmattikānaṁ āpaṇaṁ āmattikāpaṇaṁ, kulālabhaṇḍavāṇijakāpaṇanti attho.",
  "atk-vin01a5:292": "602.Tayopattassa vaṇṇāti tīṇi pattassa pamāṇāni. Aḍḍhāḷhakodanaṁ gaṇhātīti magadhanāḷiyā dvinnaṁ taṇḍulanāḷīnaṁ odanaṁ gaṇhāti. Magadhanāḷi nāma aḍḍhaterasapalā hotīti andhakaṭṭhakathāyaṁ vuttaṁ. Sīhaḷadīpe pakatināḷi mahantā, damiḷanāḷi khuddakā, magadhanāḷi pamāṇayuttā, tāya magadhanāḷiyā diyaḍḍhanāḷi ekā sīhaḷanāḷi hotīti mahāaṭṭhakathāyaṁ vuttaṁ. Catubhāgaṁ khādananti odanassa catutthabhāgappamāṇaṁ khādanaṁ, taṁ hatthahāriyassa muggasūpassa vasena veditabbaṁ. Tadupiyaṁ byañjananti tassa odanassa anurūpaṁ macchamaṁsasākaphalakaḷīrādibyañjanaṁ.",
  "atk-vin01a5:293": "Tatrāyaṁ vinicchayo – anupahatapurāṇasālitaṇḍulānaṁ sukoṭṭitaparisuddhānaṁ dve magadhanāḷiyo gahetvā tehi taṇḍulehi anuttaṇḍulaṁ akilinnaṁ apiṇḍitaṁ suvisadaṁ kundamakuḷarāsisadisaṁ avassāvitodanaṁ pacitvā niravasesaṁ patte pakkhipitvā tassa odanassa catutthabhāgappamāṇo nātighano nātitanuko hatthahāriyo sabbasambhārasaṅkhato muggasūpo pakkhipitabbo. Tato ālopassa ālopassa anurūpaṁ yāvacarimālopappahonakaṁ macchamaṁsādibyañjanaṁ pakkhipitabbaṁ, sappitelatakkarasakañjikādīni pana gaṇanūpagāni na honti, tāni hi odanagatikāneva, neva hāpetuṁ na vaḍḍhetuṁ sakkonti. Evametaṁ sabbampi pakkhittaṁ sace pattassa mukhavaṭṭiyā heṭṭhimarājisamaṁ tiṭṭhati, suttena vā hīrena vā chindantassa suttassa vā hīrassa vā heṭṭhimantaṁ phusati, ayaṁ ukkaṭṭho nāma patto. Sace taṁ rājiṁ atikkamma thūpīkataṁ tiṭṭhati, ayaṁ ukkaṭṭhomako nāma patto. Sace taṁ rājiṁ na sampāpuṇāti, antogatameva hoti, ayaṁ ukkaṭṭhukkaṭṭho nāma patto.",
  "atk-vin01a5:294": "Nāḷikodananti magadhanāḷiyā ekāya taṇḍulanāḷiyā odanaṁ. Patthodananti magadhanāḷiyā upaḍḍhanāḷikodanaṁ. Sesaṁ vuttanayeneva veditabbaṁ. Ayaṁ pana nāmamatte viseso – sace nāḷikodanādi sabbampi pakkhittaṁ vuttanayeneva heṭṭhimarājisamaṁ tiṭṭhati, ayaṁ majjhimo nāma patto. Sace taṁ rājiṁ atikkamma thūpīkataṁ tiṭṭhati, ayaṁ majjhimomako nāma patto. Sace taṁ rājiṁ na sampāpuṇāti antogatameva hoti, ayaṁ majjhimukkaṭṭho nāma patto. Sace patthodanādi sabbampi pakkhittaṁ heṭṭhimarājisamaṁ tiṭṭhati, ayaṁ omako nāma patto. Sace taṁ rājiṁ atikkamma thūpīkataṁ tiṭṭhati, ayaṁ omakomako nāma patto. Sace taṁ rājiṁ na pāpuṇāti antogatameva hoti, ayaṁ omakukkaṭṭho nāma pattoti evamete nava pattā. Tesu dve apattā ukkaṭṭhukkaṭṭho ca omakomako ca. ‘‘Tato ukkaṭṭho apatto omako apatto’’ti idañhi ete sandhāya vuttaṁ. Ukkaṭṭhukkaṭṭho hi ettha ukkaṭṭhato ukkaṭṭhattā ‘‘tato ukkaṭṭho apatto’’ti vutto. Omakomako ca omakato omakattā tato omako apattoti vutto. Tasmā ete bhājanaparibhogena paribhuñjitabbā, na adhiṭṭhānupagā, na vikappanupagā. Itare pana satta adhiṭṭhahitvā vā vikappetvā vā paribhuñjitabbā, evaṁ akatvā taṁ dasāhaṁ atikkāmayato nissaggiyaṁ pācittiyanti taṁ sattavidhampi pattaṁ dasāhaparamaṁ kālaṁ atikkāmayato nissaggiyaṁ pācittiyaṁ.",
  "atk-vin01a5:295": "607.Nissaggiyaṁ pattaṁ anissajjitvā paribhuñjatīti yāguṁ pivitvā dhote dukkaṭaṁ, khañjakaṁ khāditvā bhattaṁ bhuñjitvā dhote dukkaṭanti evaṁ payoge payoge dukkaṭaṁ.",
  "atk-vin01a5:296": "608.Anāpatti antodasāhaṁ adhiṭṭheti vikappetīti ettha pana pamāṇayuttassapi adhiṭṭhānavikappanupagattaṁ evaṁ veditabbaṁ – ayopatto pañcahi pākehi mattikāpatto dvīhi pākehi pakko adhiṭṭhānupago, ubhopi yaṁ mūlaṁ dātabbaṁ, tasmiṁ dinneyeva. Sace ekopi pāko ūno hoti, kākaṇikamattampi vā mūlaṁ adinnaṁ, na adhiṭṭhānupago. Sacepi pattasāmiko vadati ‘‘yadā tumhākaṁ mūlaṁ bhavissati, tadā dassatha, adhiṭṭhahitvā paribhuñjathā’’ti neva adhiṭṭhānupago hoti, pākassa hi ūnattā pattasaṅkhaṁ na gacchati, mūlassa sakalassa vā ekadesassa vā adinnattā sakabhāvaṁ na upeti, aññasseva santako hoti, tasmā pāke ca mūle ca niṭṭhiteyeva adhiṭṭhānupago hoti. Yo adhiṭṭhānupago, sveva vikappanupago, so hatthaṁ āgatopi anāgatopi adhiṭṭhātabbo vikappetabbo vā. Yadi hi pattakārako mūlaṁ labhitvā sayaṁ vā dātukāmo hutvā ‘‘ahaṁ, bhante, tumhākaṁ pattaṁ katvā asukadivase nāma pacitvā ṭhapessāmī’’ti vadati, bhikkhu ca tena paricchinnadivasato dasāhaṁ atikkāmeti, nissaggiyaṁ pācittiyaṁ. Sace pana pattakārako ‘‘ahaṁ tumhākaṁ pattaṁ katvā pacitvā sāsanaṁ pesessāmī’’ti vatvā tatheva karoti, tena pesitabhikkhu pana tassa bhikkhuno na āroceti, añño disvā vā sutvā vā ‘‘tumhākaṁ, bhante, patto niṭṭhito’’ti āroceti, etassa ārocanaṁ napamāṇaṁ. Yadā pana tena pesitoyeva āroceti, tassa vacanaṁ sutadivasato paṭṭhāya dasāhaṁ atikkāmayato nissaggiyaṁ pācittiyaṁ. Sace pattakārako ‘‘ahaṁ tumhākaṁ pattaṁ katvā pacitvā kassaci hatthe pahiṇissāmī’’ti vatvā tatheva karoti, pattaṁ gahetvā āgatabhikkhu pana attano pariveṇe ṭhapetvā tassa na āroceti, añño koci bhaṇati ‘‘api, bhante, adhunā ābhato patto sundaro’’ti! ‘‘Kuhiṁ, āvuso, patto’’ti? ‘‘Itthannāmassa hatthe pesito’’ti. Etassapi vacanaṁ na pamāṇaṁ. Yadā pana so bhikkhu pattaṁ deti , laddhadivasato paṭṭhāya dasāhaṁ atikkāmayato nissaggiyaṁ pācittiyaṁ. Tasmā dasāhaṁ anatikkāmetvāva adhiṭṭhātabbo vikappetabbo vā.",
  "atk-vin01a5:297": "Tattha dve pattassa adhiṭṭhānā – kāyena vā adhiṭṭhāti, vācāya vā adhiṭṭhāti. Tesaṁ vasena adhiṭṭhahantena ca ‘‘imaṁ pattaṁ paccuddharāmī’’ti vā ‘‘etaṁ pattaṁ paccuddharāmī’’ti vā evaṁ sammukhe vā parammukhe vā ṭhitaṁ purāṇapattaṁ paccuddharitvā aññassa vā datvā navaṁ pattaṁ yattha katthaci ṭhitaṁ hatthena parāmasitvā ‘‘imaṁ pattaṁ adhiṭṭhāmī’’ti cittena ābhogaṁ katvā kāyavikāraṁ karontena kāyena vā adhiṭṭhātabbo, vacībhedaṁ katvā vācāya vā adhiṭṭhātabbo. Tatra duvidhaṁ adhiṭṭhānaṁ – sace hatthapāse hoti ‘‘imaṁ pattaṁ adhiṭṭhāmī’’ti vācā bhinditabbā. Atha antogabbhe vā uparipāsāde vā sāmantavihāre vā hoti, ṭhapitaṭṭhānaṁ sallakkhetvā ‘‘etaṁ pattaṁ adhiṭṭhāmī’’ti vācā bhinditabbā.",
  "atk-vin01a5:298": "Adhiṭṭhahantena pana ekakena adhiṭṭhātumpi vaṭṭati, aññassa santike adhiṭṭhātumpi vaṭṭati. Aññassa santike ayamānisaṁso – sacassa ‘‘adhiṭṭhito nu kho me, no’’ti vimati uppajjati, itaro sāretvā vimatiṁ chindissatīti. Sace koci dasa patte labhitvā sabbeva attanāva paribhuñjitukāmo hoti, na sabbe adhiṭṭhātabbā. Ekaṁ pattaṁ adhiṭṭhāya punadivase taṁ paccuddharitvā añño adhiṭṭhātabbo. Etenupāyena vassasatampi pariharituṁ sakkā.",
  "atk-vin01a5:299": "Evaṁ appamattassa bhikkhuno siyā adhiṭṭhānavijahananti? Siyā. Sace hi ayaṁ pattaṁ aññassa vā deti, vibbhamati vā sikkhaṁ vā paccakkhāti, kālaṁ vā karoti, liṅgaṁ vāssa parivattati, paccuddharati vā, patte vā chiddaṁ hoti, adhiṭṭhānaṁ vijahati. Vuttampi cetaṁ –",
  "atk-vin01a5:300": "‘‘Dinnavibbhantapaccakkhā , kālaṁkiriyakatena ca;",
  "atk-vin01a5:301": "Liṅgapaccuddharā ceva, chiddena bhavati sattama’’nti.",
  "atk-vin01a5:302": "Coraharaṇavissāsaggāhehipi vijahatiyeva. Kittakena chiddena adhiṭṭhānaṁ bhijjati? Yena kaṅgusitthaṁ nikkhamati ceva pavisati ca. Idañhi sattannaṁ dhaññānaṁ lāmakadhaññasitthaṁ, tasmiṁ ayacuṇṇena vā āṇiyā vā paṭipākatike kate dasāhabbhantare puna adhiṭṭhātabbo. Ayaṁ tāva ‘‘antodasāhaṁ adhiṭṭheti vikappetī’’ti ettha adhiṭṭhāne vinicchayo.",
  "atk-vin01a5:303": "Vikappane pana dve vikappanā – sammukhāvikappanā ca parammukhāvikappanā ca. Kathaṁ sammukhāvikappanā hoti? Pattānaṁ ekabahubhāvaṁ sannihitāsannihitabhāvañca ñatvā ‘‘imaṁ patta’’nti vā ‘‘ime patte’’ti vā ‘‘etaṁ patta’’nti vā ‘‘ete patte’’ti vā vatvā ‘‘tuyhaṁ vikappemī’’ti vattabbaṁ. Ayamekā sammukhāvikappanā. Ettāvatā nidhetuṁ vaṭṭati, paribhuñjituṁ vā vissajjetuṁ vā adhiṭṭhātuṁ vā na vaṭṭati. ‘‘Mayhaṁ santakaṁ paribhuñja vā vissajjehi vā yathāpaccayaṁ vā karohī’’ti evaṁ pana vutte paccuddhāro nāma hoti, tatopabhuti paribhogādayopi vaṭṭanti.",
  "atk-vin01a5:304": "Aparo nayo – tatheva pattānaṁ ekabahubhāvaṁ sannihitāsannihitabhāvañca ñatvā tasseva bhikkhuno santike ‘‘imaṁ patta’’nti vā ‘‘ime patte’’ti vā ‘‘etaṁ patta’’nti vā ‘‘ete patte’’ti vā vatvā pañcasu sahadhammikesu aññatarassa attanā abhirucitassa yassa kassaci nāmaṁ gahetvā ‘‘tissassa bhikkhuno vikappemī’’ti vā ‘‘tissāya bhikkhuniyā sikkhamānāya sāmaṇerassa tissāya sāmaṇeriyā vikappemī’’ti vā vattabbaṁ, ayaṁ aparāpi sammukhāvikappanā. Ettāvatā nidhetuṁ vaṭṭati, paribhogādīsu pana ekampi na vaṭṭati. Tena pana bhikkhunā ‘‘tissassa bhikkhuno santakaṁ…pe… tissāya sāmaṇeriyā santakaṁ paribhuñja vā vissajjehi vā yathāpaccayaṁ vā karohī’’ti vutte paccuddhāro nāma hoti. Tatopabhuti paribhogādayopi vaṭṭanti.",
  "atk-vin01a5:305": "Kathaṁ parammukhāvikappanā hoti? Pattānaṁ tatheva ekabahubhāvaṁ sannihitāsannihitabhāvañca ñatvā ‘‘imaṁ patta’’nti vā ‘‘ime patte’’ti vā ‘‘etaṁ patta’’nti vā ‘‘ete patte’’ti vā vatvā ‘‘tuyhaṁ vikappanatthāya dammī’’ti vattabbaṁ. Tena vattabbo – ‘‘ko te mitto vā sandiṭṭho vā’’ti? Tato itarena purimanayeneva ‘‘tisso bhikkhūti vā…pe… tissā sāmaṇerī’’ti vā vattabbaṁ. Puna tena bhikkhunā ‘‘ahaṁ tissassa bhikkhuno dammī’’ti vā…pe… ‘‘tissāya sāmaṇeriyā dammī’’ti vā vattabbaṁ, ayaṁ parammukhāvikappanā. Ettāvattā nidhetuṁ vaṭṭati, paribhogādīsu pana ekampi na vaṭṭati. Tena pana bhikkhunā dutiyasammukhāvikappanāyaṁ vuttanayeneva ‘‘itthannāmassa santakaṁ paribhuñja vā vissajjehi vā yathāpaccayaṁ vā karohī’’ti vutte paccuddhāro nāma hoti. Tatopabhuti paribhogādayopi vaṭṭanti.",
  "atk-vin01a5:306": "Imāsaṁ pana dvinnaṁ vikappanānaṁ nānākaraṇaṁ, avaseso ca vacanakkamo sabbo paṭhamakathinasikkhāpadavaṇṇanāyaṁ vuttanayeneva veditabbo saddhiṁ samuṭṭhānādīhīti.",
  "atk-vin01a5:307": "Pattasikkhāpadavaṇṇanā niṭṭhitā.",
  "atk-vin01a5:308": "2. Ūnapañcabandhanasikkhāpadavaṇṇanā",
  "atk-vin01a5:309": "609.Tena samayenāti ūnapañcabandhanasikkhāpadaṁ. Tattha na yāpetīti so kira yadi ariyasāvako nābhavissā, aññathattampi agamissā, evaṁ tehi ubbāḷho, sotāpannattā pana kevalaṁ sarīreneva na yāpeti, tena vuttaṁ – ‘‘attanāpi na yāpeti, puttadārāpissa kilamantī’’ti.",
  "atk-vin01a5:310": "612-3.Ūnapañcabandhanenāti ettha ūnāni pañca bandhanāni assāti ūnapañcabandhano, nāssa pañca bandhanāni pūrentīti attho, tena ūnapañcabandhanena. Itthambhūtassa lakkhaṇe karaṇavacanaṁ. Tattha yasmā abandhanassāpi pañca bandhanāni na pūrenti, sabbaso natthitāya, tasmā padabhājane ‘‘abandhano vā’’tiādi vuttaṁ . ‘‘Ūnapañcabandhanenā’’ti ca vuttattā yassa pañcabandhano patto hoti, tassa so apatto, tasmā aññaṁ viññāpetuṁ vaṭṭati. Bandhanañca nāmetaṁ yasmā bandhanokāse sati hoti, asati na hoti, tasmā tassa lakkhaṇaṁ dassetuṁ ‘‘abandhanokāso nāmā’’tiādi vuttaṁ.",
  "atk-vin01a5:311": "Dvaṅgulā rāji na hotīti mukhavaṭṭito heṭṭhā dvaṅgulappamāṇā ekāpi rāji na hoti. Yassa dvaṅgulā rāji hotīti yassa pana tādisā ekā rāji hoti, so tassā rājiyā heṭṭhimapariyante pattavedhakena vijjhitvā pacitvā suttarajjuka-makacirajjukādīhi vā tipusuttakena vā bandhitabbo, taṁ bandhanaṁ āmisassa alagganatthaṁ tipupaṭṭakena vā kenaci baddhasilesena vā paṭicchādetabbaṁ. So ca patto adhiṭṭhahitvā paribhuñjitabbo, sukhumaṁ vā chiddaṁ katvā bandhitabbo. Suddhehi pana madhusitthakalākhāsajjulasādīhi bandhituṁ na vaṭṭati. Phāṇitaṁ jhāpetvā pāsāṇacuṇṇena bandhituṁ vaṭṭati. Mukhavaṭṭisamīpe pana pattavedhakena vijjhiyamāno kapālassa bahalattā bhijjati, tasmā heṭṭhā vijjhitabbo. Yassa pana dve rājiyo ekāyeva vā caturaṅgulā, tassa dve bandhanāni dātabbāni. Yassa tisso ekāyeva vā chaḷaṅgulā, tassa tīṇi. Yassa catasso ekāyeva vā aṭṭhaṅgulā, tassa cattāri. Yassa pañca ekāyeva vā dasaṅgulā, so baddhopi abaddhopi apattoyeva, añño viññāpetabbo. Esa tāva mattikāpatte vinicchayo.",
  "atk-vin01a5:312": "Ayopatte pana sacepi pañca vā atirekāni vā chiddāni honti, tāni ce ayacuṇṇena vā āṇiyā vā lohamaṇḍalakena vā baddhāni maṭṭhāni honti, sveva patto paribhuñjitabbo, na añño viññāpetabbo. Atha pana ekampi chiddaṁ mahantaṁ hoti, lohamaṇḍalakena baddhampi maṭṭhaṁ na hoti, patte āmisaṁ laggati, akappiyo hoti, ayaṁ apatto. Añño viññāpetabbo.",
  "atk-vin01a5:313": "615.Thero vattabboti patte ānisaṁsaṁ dassetvā ‘‘ayaṁ, bhante, patto pamāṇayutto sundaro therānurūpo, taṁ gaṇhathā’’ti vattabbo. Yo na gaṇheyyāti anukampāya na gaṇhantassa dukkaṭaṁ. Yo pana santuṭṭhiyā ‘‘kiṁ me aññena pattenā’’ti na gaṇhāti, tassa anāpatti. Pattapariyantoti evaṁ parivattetvā pariyante ṭhitapatto.",
  "atk-vin01a5:314": "Na adeseti mañcapīṭhachattanāgadantakādike adese, na nikkhipitabbo. Yattha purimaṁ sundaraṁ pattaṁ ṭhapeti, tattheva ṭhapetabbo. Pattassa hi nikkhipanadeso ‘‘anujānāmi, bhikkhave, ādhāraka’’ntiādinā nayena khandhake vuttoyeva.",
  "atk-vin01a5:315": "Naabhogenāti yāgurandhanarajanapacanādinā aparibhogena na paribhuñjitabbo. Antarāmagge pana byādhimhi uppanne aññasmiṁ bhājane asati mattikāya limpetvā yāguṁ vā pacituṁ udakaṁ vā tāpetuṁ vaṭṭati.",
  "atk-vin01a5:316": "Na vissajjetabboti aññassa na dātabbo. Sace pana saddhivihāriko vā antevāsiko vā aññaṁ varapattaṁ ṭhapetvā ‘‘ayaṁ mayhaṁ sāruppo, ayaṁ therassā’’ti gaṇhāti, vaṭṭati. Añño vā taṁ gahetvā attano pattaṁ deti, vaṭṭati. ‘‘Mayhameva pattaṁ āharā’’ti vattabbakiccaṁ natthi.",
  "atk-vin01a5:317": "617.Pavāritānanti ettha saṅghavasena pavāritaṭṭhāne pañcabandhaneneva vaṭṭati. Puggalavasena pavāritaṭṭhāne ūnapañcabandhanenāpi vaṭṭatīti kurundiyaṁ vuttaṁ. Sesamettha uttānatthameva.",
  "atk-vin01a5:318": "Chasamuṭṭhānaṁ , kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:319": "Ūnapañcabandhanasikkhāpadavaṇṇanā niṭṭhitā.",
  "atk-vin01a5:320": "3. Bhesajjasikkhāpadavaṇṇanā",
  "atk-vin01a5:321": "618.Tena samayenāti bhesajjasikkhāpadaṁ. Tattha attho, bhanteti rājā bhikkhū uyyuttappayutte therassa leṇatthāya pabbhāraṁ sodhente disvā ārāmikaṁ dātukāmo pucchi.",
  "atk-vin01a5:322": "619-21.Pāṭiyekkoti visuṁ eko. Mālākiteti katamāle mālādhare, kusumamālāpaṭimaṇḍiteti attho. Tiṇaṇḍupakanti tiṇacumbaṭakaṁ. Paṭimuñcīti ṭhapesi. Sā ahosi suvaṇṇamālāti dārikāya sīse ṭhapitamattāyeva therassa adhiṭṭhānavasena suvaṇṇapadumamālā ahosi. Tañhi tiṇaṇḍupakaṁ sīse ṭhapitamattameva ‘‘suvaṇṇamālā hotū’’ti thero adhiṭṭhāsi. Dutiyampi kho…pe…. Tenupasaṅkamīti dutiyadivaseyeva upasaṅkami.",
  "atk-vin01a5:323": "Suvaṇṇantiadhimuccīti ‘‘sovaṇṇamayo hotū’’ti adhiṭṭhāsi. Pañcannaṁ bhesajjānanti sappiādīnaṁ. Bāhulikāti paccayabāhulikatāya paṭipannā. Kolambepi ghaṭepītiettha kolambā nāma mahāmukhacāṭiyo vuccanti. Olīnavilīnānīti heṭṭhā ca ubhatopassesu ca gaḷitāni. Okiṇṇavikiṇṇāti sappiādīnaṁ gandhena bhūmiṁ khanantehi okiṇṇā, bhittiyo khanantehi upari sañcarantehi ca vikiṇṇā. Antokoṭṭhāgārikāti abbhantare saṁvihitakoṭṭhāgārā.",
  "atk-vin01a5:324": "622.Paṭisāyanīyānīti paṭisāyitabbāni, paribhuñjitabbānīti attho. Bhesajjānīti bhesajjakiccaṁ karontu vā mā vā, evaṁ laddhavohārāni. ‘‘Gosappī’’tiādīhi loke pākaṭaṁ dassetvā ‘‘yesaṁ maṁsaṁ kappatī’’ti iminā aññesampi migarohitasasādīnaṁ sappiṁ saṅgahetvā dassesi. Yesañhi khīraṁ atthi, sappipi tesaṁ atthiyeva, taṁ pana sulabhaṁ vā hotu dullabhaṁ vā, asammohatthaṁ vuttaṁ. Evaṁ navanītampi.",
  "atk-vin01a5:325": "Sannidhikārakaṁ paribhuñjitabbānīti sannidhiṁ katvā nidahitvā paribhuñjitabbāni. Kathaṁ? Pāḷiyā āgatasappiādīsu sappi tāva purebhattaṁ paṭiggahitaṁ tadahupurebhattaṁ sāmisampi nirāmisampi paribhuñjituṁ vaṭṭati, pacchābhattato paṭṭhāya sattāhaṁ nirāmisaṁ paribhuñjitabbaṁ. Sattāhātikkame sace ekabhājane ṭhapitaṁ, ekaṁ nissaggiyaṁ. Sace bahūsu vatthugaṇanāya nissaggiyāni, pacchābhattaṁ paṭiggahitaṁ sattāhaṁ nirāmisameva vaṭṭati. Purebhattaṁ vā pacchābhattaṁ vā uggahitakaṁ katvā nikkhittaṁ ajjhoharituṁ na vaṭṭati; abbhañjanādīsu upanetabbaṁ. Sattāhātikkamepi anāpatti, anajjhoharaṇīyataṁ āpannattā. ‘‘Paṭisāyanīyānī’’ti hi vuttaṁ. Sace anupasampanno purebhattaṁ paṭiggahitanavanītena sappiṁ katvā deti, purebhattaṁ sāmisaṁ vaṭṭati. Sace sayaṁ karoti, sattāhampi nirāmisameva vaṭṭati. Pacchābhattaṁ paṭiggahitanavanītena pana yena kenaci katasappi sattāhampi nirāmisameva vaṭṭati. Uggahitakena kate pubbe vuttasuddhasappinayeneva vinicchayo veditabbo.",
  "atk-vin01a5:326": "Purebhattaṁ paṭiggahitakhīrena vā dadhinā vā katasappi anupasampannena kataṁ sāmisampi tadahupurebhattaṁ vaṭṭati. Sayaṁkataṁ nirāmisameva vaṭṭati . Navanītaṁ tāpentassa hi sāmaṁpāko na hoti, sāmaṁpakkena pana tena saddhiṁ āmisaṁ na vaṭṭati. Pacchābhattato paṭṭhāya ca na vaṭṭatiyeva. Sattāhātikkamepi anāpatti, savatthukassa paṭiggahitattā, ‘‘tāni paṭiggahetvā’’ti hi vuttaṁ. Pacchābhattaṁ paṭiggahitehi kataṁ pana abbhañjanādīsu upanetabbaṁ. Purebhattampi ca uggahitakehi kataṁ ubhayesampi sattāhātikkame anāpatti. Eseva nayo akappiyamaṁsasappimhi. Ayaṁ pana viseso – yattha pāḷiyaṁ āgatasappinā nissaggiyaṁ, tattha iminā dukkaṭaṁ. Andhakaṭṭhakathāyaṁ kāraṇapatirūpakaṁ vatvā manussasappi ca navanītañca paṭikkhittaṁ, taṁ duppaṭikkhittaṁ, sabbaaṭṭhakathāsu anuññātattā. Parato cassa vinicchayopi āgacchissati.",
  "atk-vin01a5:327": "Pāḷiyaṁ āgataṁ navanītampi purebhattaṁ paṭiggahitaṁ tadahupurebhattaṁ sāmisampi vaṭṭati, pacchābhattato paṭṭhāya nirāmisameva. Sattāhātikkame nānābhājanesu ṭhapite bhājanagaṇanāya ekabhājanepi amissetvā piṇḍapiṇḍavasena ṭhapite piṇḍagaṇanāya nissaggiyāni. Pacchābhattaṁ paṭiggahitaṁ sappinayeneva veditabbaṁ. Ettha pana dadhiguḷikāyopi takkabindūnipi honti, tasmā taṁ dhotaṁ vaṭṭatīti upaḍḍhattherā āhaṁsu. Mahāsīvatthero pana ‘‘bhagavatā anuññātakālato paṭṭhāya takkato uddhaṭamattameva khādiṁsū’’ti āha. Tasmā navanītaṁ paribhuñjantena dhovitvā dadhitakkamakkhikākipillikādīni apanetvā paribhuñjitabbaṁ. Pacitvā sappiṁ katvā paribhuñjitukāmena adhotampi pacituṁ vaṭṭati. Yaṁ tattha dadhigataṁ vā takkagataṁ vā taṁ khayaṁ gamissati, ettāvatā hi savatthukapaṭiggahitaṁ nāma na hotīti ayamettha adhippāyo. Āmisena saddhiṁ pakkattā pana tasmimpi kukkuccāyanti kukkuccakā. Idāni uggahetvā ṭhapitanavanīte ca purebhattaṁ khīradadhīni paṭiggahetvā katanavanīte ca pacchābhattaṁ tāni paṭiggahetvā katanavanīte ca uggahitehi katanavavīte ca akappiyamaṁsanavanīte ca sabbo āpattānāpattiparibhogāparibhoganayo sappimhi vuttakkameneva gahetabbo.",
  "atk-vin01a5:328": "Telabhikkhāya paviṭṭhānaṁ pana bhikkhūnaṁ tattheva sappimpi navanītampi pakkatelampi apakkatelampi ākiranti, tattha takkadadhibindūnipi bhattasitthānipi taṇḍulakaṇāpi makkhikādayopi honti. Ādiccapākaṁ katvā parissāvetvā gahitaṁ sattāhakālikaṁ hoti, paṭiggahetvā ṭhapitabhesajjehi saddhiṁ pacitvā natthupānampi kātuṁ vaṭṭati. Sace vaddalisamaye lajji sāmaṇero yathā tattha patitataṇḍulakaṇādayo na paccanti, evaṁ sāmisapākaṁ mocento aggimhi vilīyāpetvā parissāvetvā puna pacitvā deti, purimanayeneva sattāhaṁ vaṭṭati.",
  "atk-vin01a5:329": "Telesu tilatelaṁ tāva purebhattaṁ paṭiggahitaṁ purebhattaṁ sāmisampi vaṭṭati, pacchābhattato paṭṭhāya nirāmisameva. Sattāhātikkame panassa bhājanagaṇanāya nissaggiyabhāvo veditabbo. Pacchābhattaṁ paṭiggahitaṁ sattāhaṁ nirāmisameva vaṭṭati. Uggahitakaṁ katvā nikkhittaṁ ajjhoharituṁ na vaṭṭati, sīsamakkhanādīsu upanetabbaṁ, sattāhātikkamepi anāpatti. Purebhattaṁ tile paṭiggahetvā katatelaṁ purebhattaṁ sāmisampi vaṭṭati, pacchābhattato paṭṭhāya anajjhoharaṇīyaṁ hoti, sīsamakkhanādīsu upanetabbaṁ, sattāhātikkamepi anāpatti. Pacchābhattaṁ tile paṭiggahetvā katatelaṁ anajjhoharaṇīyameva, savatthukapaṭiggahitattā, sattāhātikkamepi anāpatti, sīsamakkhanādīsu upanetabbaṁ. Purebhattaṁ vā pacchābhattaṁ vā uggahitakatilehi katatelepi eseva nayo.",
  "atk-vin01a5:330": "Purebhattaṁ paṭiggahitakatile bhajjitvā vā tilapiṭṭhaṁ vā sedetvā uṇhodakena vā temetvā katatelaṁ sace anupasampannena kataṁ purebhattaṁ sāmisampi vaṭṭati. Attanā katatelaṁ pana nibbaṭṭitattā purebhattaṁ nirāmisameva vaṭṭati. Sāmaṁpakkattā sāmisaṁ na vaṭṭati, savatthukapaṭiggahitattā pana pacchābhattato paṭṭhāya ubhayampi anajjhoharaṇīyaṁ, sīsamakkhanādīsu upanetabbaṁ, sattāhātikkamepi anāpatti. Yadi pana appaṁ uṇhodakaṁ hoti abbhukkiraṇamattaṁ, abbohārikaṁ hoti, sāmapākagaṇanaṁ na gacchati. Sāsapatelādīsupi avatthukapaṭiggahitesu avatthukatilatele vuttasadisova vinicchayo.",
  "atk-vin01a5:331": "Sace pana purebhattaṁ paṭiggahitānaṁ sāsapādīnaṁ cuṇṇehi ādiccapākena sakkā telaṁ kātuṁ, taṁ purebhattaṁ sāmisampi vaṭṭati, pacchābhattato paṭṭhāya nirāmisameva, sattāhātikkame nissaggiyaṁ. Yasmā pana sāsapamadhukacuṇṇādīni sedetvā eraṇḍakaṭṭhīni ca bhajjitvā eva telaṁ karonti, tasmā tesaṁ telaṁ anupasampannehi kataṁ purebhattaṁ sāmisampi vaṭṭati. Vatthūnaṁ yāvajīvikattā pana savatthukapaṭiggahaṇe doso natthīti. Attanā kataṁ sattāhaṁ nirāmisaparibhogeneva paribhuñjitabbaṁ. Uggahitakehi kataṁ anajjhoharaṇīyaṁ bāhiraparibhoge vaṭṭati, sattāhātikkamepi anāpatti.",
  "atk-vin01a5:332": "Telakaraṇatthāya sāsapamadhukaeraṇḍakaṭṭhīni vā paṭiggahetvā kataṁ telaṁ sattāhakālikaṁ. Dutiyadivase kataṁ chāhaṁ vaṭṭati. Tatiyadivase kataṁ pañcāhaṁ vaṭṭati. Catuttha-pañcama-chaṭṭhasattāmadivase kataṁ tadaheva vaṭṭati. Sace yāva aruṇassa uggamanā tiṭṭhati, nissaggiyaṁ. Aṭṭhame divase kataṁ anajjhoharaṇīyaṁ. Anissaggiyattā pana bāhiraparibhoge vaṭṭati. Sacepi na karoti, telatthāya gahitasāsapādīnaṁ sattāhātikkamane dukkaṭameva. Pāḷiyaṁ pana anāgatāni aññānipi nāḷikeranimbakosambakakaramandaatasīādīnaṁ telāni atthi, tāni paṭiggahetvā sattāhaṁ atikkāmayato dukkaṭaṁ hoti. Ayametesu viseso. Sesaṁ yāvakālikavatthuṁ yāvajīvikavatthuñca sallakkhetvā sāmaṁpākasavatthukapurebhattapacchābhattapaṭiggahitauggahitakavatthuvidhānaṁ sabbaṁ vuttanayeneva veditabbaṁ.",
  "atk-vin01a5:333": "623.Vasātelanti ‘‘anujānāmi, bhikkhave, vasāni bhesajjāni, acchavasaṁ, macchavasaṁ, susukāvasaṁ, sūkaravasaṁ, gadrabhavasa’’nti (mahāva. 262) evaṁ anuññātavasānaṁ telaṁ. Ettha ca ‘‘acchavasa’’nti vacanena ṭhapetvā manussavasaṁ sabbesaṁ akappiyamaṁsāna vasā anuññātā. Macchaggahaṇena ca susukāpi gahitā honti, vāḷamacchattā pana visuṁ vuttaṁ. Macchādiggahaṇena cettha sabbesampi kappiyamaṁsānaṁ vasā anuññātā. Maṁsesu hi dasamanaussa-hatthi-assa-sunakha-ahi-sīha-byaggha-dīpi-accha-taracchānaṁ maṁsāni akappiyāni. Vasāsu ekā manussavasāva. Khīrādīsu akappiyaṁ nāma natthi.",
  "atk-vin01a5:334": "Anupasampannehi katanibbaṭṭitavasātelaṁ purebhattaṁ paṭiggahitaṁ purebhattaṁ sāmisampi vaṭṭati. Pacchābhattato paṭṭhāya sattāhaṁ nirāmisameva vaṭṭati. Yaṁ pana tattha sukhumarajasadisaṁ maṁsaṁ vā nhāru vā aṭṭhi vā lohitaṁ vā hoti, taṁ abbohārikaṁ. Sace pana vasaṁ paṭiggahetvā sayaṁ karoti, purebhattaṁ paṭiggahetvā pacitvā parissāvetvā sattāhaṁ nirāmisaparibhogena paribhuñjitabbaṁ . Nirāmisaparibhogañhi sandhāya idaṁ vuttaṁ – ‘‘kāle paṭiggahitaṁ kāle nippakkaṁ kāle saṁsaṭṭhaṁ telaparibhogena paribhuñjitu’’nti (mahāva. 262). Tatrāpi abbohārikaṁ abbohārikameva. Pacchābhattaṁ pana paṭiggahituṁ vā kātuṁ vā na vaṭṭatiyeva. Vuttañhetaṁ –",
  "atk-vin01a5:335": "‘‘Vikāle ce, bhikkhave, paṭiggahitaṁ vikāle nippakkaṁ vikāle saṁsaṭṭhaṁ, taṁ ce paribhuñjeyya, āpatti tiṇṇaṁ dukkaṭānaṁ. Kāle ce, bhikkhave, paṭiggahitaṁ vikāle nippakkaṁ vikāle saṁsaṭṭhaṁ, taṁ ce paribhuñjeyya, āpatti dvinnaṁ dukkaṭānaṁ. Kāle ce, bhikkhave, paṭiggahitaṁ kāle nippakkaṁ vikāle saṁsaṭṭhaṁ, taṁ ce paribhuñjeyya, āpatti dukkaṭassa. Kāle ce, bhikkhave, paṭiggahitaṁ kāle nippakkaṁ kāle saṁsaṭṭhaṁ, taṁ ce paribhuñjeyya, anāpattī’’ti.",
  "atk-vin01a5:336": "Upatissattheraṁ pana antevāsikā pucchiṁsu – ‘‘bhante, sappinavanītavasāni ekato pacitvā nibbaṭṭitāni vaṭṭanti, na vaṭṭantī’’ti? ‘‘Na vaṭṭanti, āvuso’’ti. Thero kirettha pakkatelakasaṭe viya kukkuccāyati. Tato naṁ uttari pucchiṁsu – ‘‘bhante, navanīte dadhiguḷikā vā takkabindu vā hoti, etaṁ vaṭṭatī’’ti? ‘‘Etampi, āvuso, na vaṭṭatī’’ti. Tato naṁ āhaṁsu – ‘‘bhante, ekato pacitvā saṁsaṭṭhāni tejavantāni honti, rogaṁ niggaṇhantī’’ti? ‘‘Sādhāvuso’’ti thero sampaṭicchi.",
  "atk-vin01a5:337": "Mahāsumatthero panāha – ‘‘kappiyamaṁsavasā sāmisaparibhoge vaṭṭati, itarā nirāmisaparibhoge vaṭṭatī’’ti. Mahāpadumatthero pana ‘‘idaṁ ki’’nti paṭikkhipitvā ‘‘nanu vātābādhikā bhikkhū pañcamūlakasāvayāguyaṁ acchasūkaratelādīni pakkhipitvā yāguṁ pivanti, sā tejussadattā rogaṁ niggaṇhātī’’ti vatvā ‘‘vaṭṭatī’’ti āha.",
  "atk-vin01a5:338": "Madhu nāma makkhikāmadhūti madhukarīhi nāma madhumakkhikāhi khuddakamakkhikāhi bhamaramakkhikāhi ca kataṁ madhu. Taṁ purebhattaṁ paṭiggahitaṁ purebhattaṁ sāmisaparibhogampi vaṭṭati, pacchābhattato paṭṭhāya sattāhaṁ nirāmisaparibhogameva vaṭṭati. Sattāhātikkame sace silesasadisaṁ mahāmadhuṁ khaṇḍaṁ khaṇḍaṁ katvā ṭhapitaṁ, itaraṁ vā nānābhājanesu, vatthugaṇanāya nissaggiyāni. Sace ekameva khaṇḍaṁ, ekabhājane vā itaraṁ ekameva nissaggiyaṁ. Uggahitakaṁ vuttanayeneva veditabbaṁ, arumakkhanādīsu upanetabbaṁ. Madhupaṭalaṁ vā madhusitthakaṁ vā sace madhunā amakkhitaṁ parisuddhaṁ, yāvajīvikaṁ. Madhumakkhitaṁ pana madhugatikameva. Cīrikā nāma sapakkhā dīghamakkhikā, tumbalanāmikā ca aṭṭhipakkhā kāḷamahābhamarā honti, tesaṁ āsayesu niyyāsasadisaṁ madhu hoti, taṁ yāvajīvikaṁ.",
  "atk-vin01a5:339": "Phāṇitaṁ nāma ucchumhā nibbattanti ucchurasaṁ upādāya apakkā vā avatthukapakkā vā sabbāpi avatthukā ucchuvikati phāṇitanti veditabbā. Taṁ phāṇitaṁ purebhattaṁ paṭiggahitaṁ purebhattaṁ sāmisampi vaṭṭati, pacchābhattato paṭṭhāya sattāhaṁ nirāmisameva vaṭṭati. Sattāhātikkame vatthugaṇanāya nissaggiyaṁ. Bahū piṇḍā cuṇṇetvā ekabhājane pakkhittā honti ghanasannivesā, ekameva nissaggiyaṁ. Uggahitakaṁ vuttanayeneva veditabbaṁ, gharadhūpanādīsu upanetabbaṁ. Purebhattaṁ paṭiggahitena aparissāvitaucchurasena kataphāṇitaṁ sace anupasampannena kataṁ, sāmisampi vaṭṭati. Sayaṁkataṁ nirāmisameva vaṭṭati. Pacchābhattato paṭṭhāya pana savatthukapaṭiggahitattā anajjhoharaṇīyaṁ, sattāhātikkamepi anāpatti. Pacchābhattaṁ aparissāvitapaṭiggahitena katampi anajjhoharaṇīyameva, sattāhātikkamepi anāpatti. Esa nayo ucchuṁ paṭiggahetvā kataphāṇitepi. Purebhattaṁ pana parissāvitapaṭiggahitakena kataṁ sace anupasampannena kataṁ purebhattaṁ sāmisampi vaṭṭati, pacchābhattato paṭṭhāya sattāhaṁ nirāmisameva. Sayaṁkataṁ purebhattampi nirāmisameva. Pacchābhattaṁ parissāvitapaṭiggahitena kataṁ pana nirāmisameva sattāhaṁ vaṭṭati. Uggahitakakataṁ vuttanayameva. ‘‘Jhāmaucchuphāṇitaṁ vā koṭṭitaucchuphāṇitaṁ vā purebhattameva vaṭṭatī’’ti mahāaṭṭhakathāyaṁ vuttaṁ.",
  "atk-vin01a5:340": "Mahāpaccariyaṁ pana ‘‘etaṁ savatthukapakkaṁ vaṭṭati, no vaṭṭatī’’ti pucchaṁ katvā ‘‘ucchuphāṇitaṁ pacchābhattaṁ novaṭṭanakaṁ nāma natthī’’ti vuttaṁ, taṁ yuttaṁ. Sītudakena kataṁ madhukapupphaphāṇitaṁ purebhattaṁ sāmisaṁ vaṭṭati, pacchābhattato paṭṭhāya sattāhaṁ nirāmisameva. Sattāhātikkame vatthugaṇanāya dukkaṭaṁ. Khīraṁ pakkhipitvā kataṁ madhukaphāṇitaṁ yāvakālikaṁ. Khaṇḍasakkharaṁ pana khīrajallikaṁ apanetvā sodhenti, tasmā vaṭṭati. Madhukapupphaṁ pana purebhattaṁ allaṁ vaṭṭati, bhajjitampi vaṭṭati. Bhajjitvā tilādīhi missaṁ vā amissaṁ vā katvā koṭṭitampi vaṭṭati. Yadi pana taṁ gahetvā merayatthāya yojenti, yojitaṁ bījato paṭṭhāya na vaṭṭati. Kadalī-khajjūrī-amba-labuja-panasa-ciñcādīnaṁ sabbesaṁ yāvakālikaphalānaṁ phāṇitaṁ yāvakālikameva. Maricapakkehi phāṇitaṁ karonti, taṁ yāvajīvikaṁ.",
  "atk-vin01a5:341": "Tāni paṭiggahetvāti sacepi sabbānipi paṭiggahetvā eka ghaṭe avinibbhogāni katvā nikkhipati , sattāhātikkame ekameva nissaggiyaṁ. Vinibhuttesu pañca nissaggiyāni. Sattāhaṁ pana anatikkāmetvā gilānenapi agilānenapi vuttanayeneva yathāsukhaṁ paribhuñjitabbaṁ. Sattavidhañhi odissaṁ nāma – byādhiodissaṁ, puggalodissaṁ, kālodissaṁ, samayodissaṁ, desodissaṁ, vasodissaṁ, bhesajjodissanti.",
  "atk-vin01a5:342": "Tattha byādhiodissaṁ nāma – ‘‘anujānāmi, bhikkhave, amanussikābādhe āmakamaṁsaṁ āmakalohita’’nti (mahāva. 264) evaṁ byādhiṁ uddissa anuññātaṁ, taṁ teneva ābādhena ābādhikassa vaṭṭati, na aññassa. Tañca kho kālepi vikālepi kappiyampi akappiyampi vaṭṭatiyeva.",
  "atk-vin01a5:343": "Puggalodissaṁ nāma – ‘‘anujānāmi, bhikkhave, romanthakassa romanthanaṁ. Na ca, bhikkhave, bahimukhadvāraṁ nīharitvā ajjhoharitabba’’nti (cūḷava. 273) evaṁ puggalaṁ uddissa anuññātaṁ, taṁ tasseva vaṭṭati, na aññassa.",
  "atk-vin01a5:344": "Kālodissaṁ nāma – ‘‘anujānāmi, bhikkhave, cattāri mahāvikaṭāni dātuṁ – gūthaṁ, muttaṁ, chārikaṁ, mattika’’nti (mahāva. 268) evaṁ ahinā daṭṭhakālaṁ uddissa anuññātaṁ, taṁ tasmiṁyeva kāle appaṭiggahitakampi vaṭṭati, na aññasmiṁ.",
  "atk-vin01a5:345": "Samayodissaṁ nāma – ‘‘gaṇabhojane aññatra samayā’’tiādinā (pāci. 217) nayena taṁ taṁ samayaṁ uddissa anuññātā anāpattiyo, tā tasmiṁ tasmiṁyeva samaye anāpattiyo honti, na aññadā.",
  "atk-vin01a5:346": "Desodissaṁ nāma – ‘‘anujānāmi, bhikkhave, evarūpesu paccantimesu janapadesu vinayadharapañcamena gaṇena upasampada’’nti (mahāva. 259) evaṁ paccantadese uddissa anuññātāni upasampadādīni, tāni tattheva vaṭṭanti, na majjhimadese.",
  "atk-vin01a5:347": "Vasodissaṁ nāma – ‘‘anujānāmi, bhikkhave, vasāni bhesajjānī’’ti (mahāva. 262) evaṁ vasānāmena anuññātaṁ , taṁ ṭhapetvā manussavasaṁ sabbesaṁ kappiyākappiyavasānaṁ telaṁ taṁtadatthikānaṁ telaparibhogena paribhuñjituṁ vaṭṭati.",
  "atk-vin01a5:348": "Bhesajjodissaṁ nāma – ‘‘anujānāmi, bhikkhave, pañca bhesajjānī’’ti (mahāva. 260-261) evaṁ bhesajjanāmena anuññātāni āhāratthaṁ pharituṁ samatthāni sappinavanītatelamadhuphāṇitanti. Tāni paṭiggahetvā tadahupurebhattaṁ yathāsukhaṁ pacchābhattato paṭṭhāya sati paccaye vuttanayeneva sattāhaṁ paribhuñjitabbāni.",
  "atk-vin01a5:349": "624.Sattāhātikkante atikkantasaññī nissaggiyaṁ pācittiyanti sacepi sāsapamattaṁ hoti sakiṁ vā aṅguliyā gahetvā jivhāya sāyanamattaṁ nissajjitabbameva, pācittiyañca desetabbaṁ.",
  "atk-vin01a5:350": "Na kāyikena paribhogena paribhuñjitabbanti kāyo vā kāye aru vā na makkhetabbaṁ. Tehi makkhitāni kāsāvakattarayaṭṭhiupāhanapādakathalikamañcapīṭhādīnipi aparibhogāni. ‘‘Dvāravātapānakavāṭesupi hatthena gahaṇaṭṭhānaṁ na makkhetabba’’nti mahāpaccariyaṁ vuttaṁ. ‘‘Kasāve pana pakkhipitvā dvāravātapānakavāṭāni makkhetabbānī’’ti mahāaṭṭhakathāyaṁ vuttaṁ.",
  "atk-vin01a5:351": "Anāpatti antosattāhaṁ adhiṭṭhetīti sattāhabbhantare sappiñca telañca vasañca muddhanitelaṁ vā abbhañjanaṁ vā madhuṁ arumakkhanaṁ phāṇitaṁ gharadhūpanaṁ adhiṭṭheti, anāpatti. Sace adhiṭṭhitatelaṁ anadhiṭṭhitatelabhājane ākiritukāmo hoti, bhājane ce sukhumaṁ chiddaṁ paviṭṭhaṁ paviṭṭhaṁ telaṁ purāṇatelena ajjhottharīyati, puna adhiṭṭhātabbaṁ. Atha mahāmukhaṁ hoti, sahasāva bahutelaṁ pavisitvā purāṇatelaṁ ajjhottharati, puna adhiṭṭhānakiccaṁ natthi. Adhiṭṭhitagatikameva hi taṁ hoti, etena nayena adhiṭṭhitatelabhājane anadhiṭṭhitatelākiraṇampi veditabbaṁ.",
  "atk-vin01a5:352": "625.Vissajjetīti ettha sace dvinnaṁ santakaṁ ekena paṭiggahitaṁ avibhattaṁ hoti, sattāhātikkame dvinnampi anāpatti, paribhuñjituṁ pana na vaṭṭati. Sace yena paṭiggahitaṁ, so itaraṁ bhaṇati – ‘‘āvuso, imaṁ telaṁ sattāhamattaṁ paribhuñja tva’’nti. So ca paribhogaṁ na karoti, kassa āpatti? Na kassacipi āpatti . Kasmā? Yena paṭiggahitaṁ tena vissajjitattā, itarassa appaṭiggahitattā.",
  "atk-vin01a5:353": "Vinassatīti aparibhogaṁ hoti. Cattenātiādīsu yena cittena bhesajjaṁ cattañca vantañca muttañca hoti, taṁ cittaṁ cattaṁ vantaṁ muttanti vuccati. Tena cittena puggalo anapekkhoti vuccatti, evaṁ anapekkho sāmaṇerassa datvāti attho. Idaṁ kasmā vuttaṁ? ‘‘Evaṁ antosattāhe datvā pacchā labhitvā paribhuñjantassa anāpattidassanattha’’nti mahāsumatthero āha. Mahāpadumatthero panāha – ‘‘nayidaṁ yācitabbaṁ, antosattāhe dinnassa hi puna paribhoge āpattiyeva natthi. Sattāhātikkantassa pana paribhoge anāpattidassanatthamidaṁ vutta’’nti. Tasmā evaṁ dinnaṁ bhesajjaṁ sace sāmaṇero abhisaṅkharitvā vā anabhisaṅkharitvā vā tassa bhikkhuno natthukammatthaṁ dadeyya, gahetvā natthukammaṁ kātabbaṁ. Sace bālo hoti, dātuṁ na jānāti, aññena bhikkhunā vattabbo – ‘‘atthi te, sāmaṇera, tela’’nti ‘‘āma, bhante, atthī’’ti. ‘‘Āhara, therassa bhesajjaṁ karissāmā’’ti. Evampi vaṭṭati. Sesaṁ uttānatthameva.",
  "atk-vin01a5:354": "Kathinasamuṭṭhānaṁ, akiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ,",
  "atk-vin01a5:355": "Ticittaṁ, tivedananti.",
  "atk-vin01a5:356": "Bhesajjasikkhāpadavaṇṇanā niṭṭhitā.",
  "atk-vin01a5:357": "4. Vassikasāṭikasikkhāpadavaṇṇanā",
  "atk-vin01a5:358": "626.Tena samayenāti vassikasāṭikasikkhāpadaṁ. Tattha vassikasāṭikā anuññātāti cīvarakkhandhake visākhāvatthusmiṁ (mahāva. 349 ādayo) anuññātā. Paṭikaccevāti pureyeva.",
  "atk-vin01a5:359": "627.Māso seso gimhānanti catunnaṁ gimhamāsānaṁ eko pacchimamāso seso. Katvāti sibbanarajanakappapariyosānena niṭṭhapetvā. Karontena ca ekameva katvā samaye adhiṭṭhātabbaṁ, dve adhiṭṭhātuṁ na vaṭṭanti.",
  "atk-vin01a5:360": "Atirekamāse sese gimhāneti gimhānanāmake atirekamāse sese.",
  "atk-vin01a5:361": "Atirekaddhamāsesese gimhāne katvā nivāsetīti ettha pana ṭhatvā vassikasāṭikāya pariyesanakkhettaṁ karaṇakkhettaṁ nivāsanakkhettaṁ adhiṭṭhānakkhettanti catubbidhaṁ khettaṁ, kucchisamayo piṭṭhisamayoti duvidho samayo, piṭṭhisamayacatukkaṁ kucchisamayacatukkanti dve catukkāni ca veditabbāni.",
  "atk-vin01a5:362": "Tattha jeṭṭhamūlapuṇṇamāsiyā pacchimapāṭipadadivasato paṭṭhāya yāva kāḷapakkhuposathā, ayameko addhamāso pariyesanakkhettañceva karaṇakkhettañca. Etasmiñhi antare vassikasāṭikaṁ aladdhaṁ pariyesituṁ laddhaṁ kātuñca vaṭṭati, nivāsetuṁ adhiṭṭhātuñca na vaṭṭati. Kāḷapakkhuposathassa pacchimapāṭipadadivasato paṭṭhāya yāva āsāḷhīpuṇṇamā, ayameko addhamāso pariyesanakaraṇanivāsanānaṁ tiṇṇampi khettaṁ. Etasmiñhi antare pariyesituṁ kātuṁ nivāsetuñca vaṭṭati, adhiṭṭhātuṁyeva na vaṭṭati. Āsāḷhīpuṇṇamāsiyā pacchimapāṭipadadivasato paṭṭhāya yāva kattikapuṇṇamā, ime cattāro māsā pariyesanakaraṇanivāsanādhiṭṭhānānaṁ catunnaṁ khettaṁ. Etasmiñhi antare aladdhaṁ pariyesituṁ laddhaṁ kātuṁ nivāsetuṁ adhiṭṭhātuñca vaṭṭati. Idaṁ tāva catubbidhaṁ khettaṁ veditabbaṁ.",
  "atk-vin01a5:363": "Kattikapuṇṇamāsiyā pana pacchimapāṭipadadivasato paṭṭhāya yāva jeṭṭhamūlapuṇṇamā, ime satta māsā piṭṭhisamayo nāma. Etasmiñhi antare ‘‘kālo vassikasāṭikāyā’’tiādinā nayena satuppādaṁ katvā aññātakaappavāritaṭṭhānato vassikasāṭikacīvaraṁ nipphādentassa iminā sikkhāpadena nissaggiyaṁ pācittiyaṁ. ‘‘Detha me vassikasāṭikacīvara’’ntiādinā nayena viññattiṁ katvā nipphādentassa aññātakaviññattisikkhāpadena nissaggiyaṁ pācittiyaṁ. Vuttanayeneva satuppādaṁ katvā ñātakapavāritaṭṭhānato nipphādentassa imināva sikkhāpadena nissaggiyaṁ pācittiyaṁ . Viññattiṁ katvā nipphādentassa aññātakaviññattisikkhāpadena anāpatti. Vuttañhetaṁ parivāre –",
  "atk-vin01a5:364": "‘‘Mātaraṁ cīvaraṁ yāce, no ca saṅghe pariṇataṁ;",
  "atk-vin01a5:365": "Kenassa hoti āpatti, anāpatti ca ñātake;",
  "atk-vin01a5:366": "Pañhā mesā kusalehi cintitā’’ti. (pari. 481);",
  "atk-vin01a5:367": "Ayañhi pañho imamatthaṁ sandhāya vuttoti. Evaṁ piṭṭhisamayacatukkaṁ veditabbaṁ.",
  "atk-vin01a5:368": "Jeṭṭhamūlapuṇṇamāsiyā pana pacchimapāṭipadadivasato paṭṭhāya yāva kattikapuṇṇamā, ime pañca māsā kucchisamayo nāma. Etasmiñhi antare vuttanayena satuppādaṁ katvā aññātakaappavāritaṭṭhānato vassikasāṭikacīvaraṁ nipphādentassa vattabhede dukkaṭaṁ. Ye manussā pubbepi vassikasāṭikacīvaraṁ denti, ime pana sacepi attano aññātakaappavāritā honti, vattabhedo natthi, tesu satuppādakaraṇassa anuññātattā. Viññatiṁ katvā nipphādentassa aññātakaviññattisikkhāpadena nissaggiyaṁ pācittiyaṁ. Idaṁ pana pakatiyā vassikasāṭikadāyakesupi hotiyeva. Vuttanayeneva satuppādaṁ katvā ñātakapavāritaṭṭhānato nipphādentassa iminā sikkhāpadena anāpatti. Viññattiṁ katvā nipphādentassa aññātakaviññattisikkhāpadena anāpatti. ‘‘Na vattabbā detha me’’ti idañhi pariyesanakāle aññātakaappavāriteyeva sandhāya vuttaṁ. Evaṁ kucchisamayacatukkaṁ veditabbaṁ.",
  "atk-vin01a5:369": "Naggo kāyaṁ ovassāpeti, āpatti dukkaṭassāti ettha udakaphusitagaṇanāya akatvā nhānapariyosānavasena payoge payoge dukkaṭena kāretabbo. So ca kho vivaṭaṅgaṇe ākāsato patitaudakeneva nhāyanto. Nhānakoṭṭhakavāpiādīsu ghaṭehi āsittaudakena vā nhāyantassa anāpatti.",
  "atk-vin01a5:370": "Vassaṁ ukkaḍḍhiyatīti ettha sace katapariyesitāya vassikasāṭikāya gimhānaṁ pacchima māsaṁ khepetvā puna vassānassa paṭhamamāsaṁ ukkaḍḍhitvā gimhānaṁ pacchimamāsameva karonti, vassikasāṭikā dhovitvā nikkhipitabbā. Anadhiṭṭhitā avikappitā dve māse parihāraṁ labhati, vassūpanāyikadivase adhiṭṭhātabbā. Sace satisammosena vā appahonakabhāvena vā akatā hoti, te ca dve māse vassānassa ca cātumāsanti cha māse parihāraṁ labhati. Sace pana kattikamāse kathinaṁ attharīyati, aparepi cattāro māse labhati, evaṁ dasa māsā honti. Tato parampi satiyā paccāsāya mūlacīvaraṁ katvā ṭhapentassa ekamāsanti evaṁ ekādasa māse parihāraṁ labhati. Sace pana ekāhadvīhādivasena yāva dasāhānāgatāya vassūpanāyikāya antovasse vā laddhā ceva niṭṭhitā ca, kadā adhiṭṭhātabbāti etaṁ aṭṭhakathāsu na vicāritaṁ. Laddhadivasato paṭṭhāya antodasāhe niṭṭhitā pana tasmiṁyeva antodasāhe adhiṭṭhātabbā. Dasāhātikkame niṭṭhitā tadaheva adhiṭṭhātabbā. Dasāhe appahonte cīvarakālaṁ nātikkametabbāti ayaṁ no attanomati. Kasmā? ‘‘Anujānāmi, bhikkhave, ticīvaraṁ adhiṭṭhātuṁ na vikappetuṁ; vassikasāṭikaṁ vassānaṁ cātumāsaṁ adhiṭṭhātuṁ, tato paraṁ vikappetu’’nti (mahāva. 358) hi vuttaṁ. Tasmā vassūpanāyikato pubbe dasāhātikkamepi anāpatti. ‘‘Dasāhaparamaṁ atirekacīvaraṁ dhāretabba’’nti (pārā. 462) ca vuttaṁ. Tasmā ekāhadvīhādivasena yāva dasāhānāgatāya vassūpanāyikāya antovasse vā laddhā ceva niṭṭhitā ca vuttanayeneva antodasāhe vā tadahu vā adhiṭṭhātabbā, dasāhe appahonte cīvarakālaṁ nātikkametabbā.",
  "atk-vin01a5:371": "Tattha siyā ‘‘vassānaṁ cātumāsaṁ adhiṭṭhātu’’nti vacanato ‘‘cātumāsabbhantare yadā vā tadā vā adhiṭṭhātuṁ vaṭṭatī’’ti. Yadi evaṁ, ‘‘kaṇḍuppaṭicchādiṁ yāva ābādhā adhiṭṭhātu’’nti vuttaṁ sāpi, ca dasāhaṁ atikkāmetabbā siyā. Evañca sati ‘‘dasāhaparamaṁ atirekacīvaraṁ dhāretabba’’nti idaṁ virujjhati. Tasmā yathāvuttameva gahetabbaṁ, aññaṁ vā acalaṁ kāraṇaṁ labhitvā chaḍḍetabbaṁ. Apica kurundiyampi nissaggiyāvasāne vuttaṁ – ‘‘kadā adhiṭṭhātabbā? Laddhadivasato paṭṭhāya antodasāhe niṭṭhitā pana tasmiṁyeva antodasāhe adhiṭṭhātabbā. Yadi nappahoti yāva kattikapuṇṇamā parihāraṁ labhatī’’ti.",
  "atk-vin01a5:372": "630.Acchinnacīvarassāti etaṁ vassikasāṭikameva sandhāya vuttaṁ. Tesañhi naggānaṁ kāyovassāpane anāpatti. Ettha ca mahagghavassikasāṭikaṁ nivāsetvā nhāyantassa corupaddavo āpadā nāma. Sesamettha uttānameva.",
  "atk-vin01a5:373": "Chasamuṭṭhānaṁ , kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:374": "Vassikasāṭikasikkhāpadavaṇṇanā niṭṭhitā.",
  "atk-vin01a5:375": "5. Cīvaraacchindanasikkhāpadavaṇṇanā",
  "atk-vin01a5:376": "631.Tena samayenāti cīvaraacchindanasikkhāpadaṁ. Tattha yampi tyāhanti yampi te ahaṁ. So kira ‘‘mama pattacīvaraupāhanapaccattharaṇāni vahanto mayā saddhiṁ cārikaṁ pakkamissatī’’ti adāsi. Tenevamāha. Acchindīti balakkārena aggahesi, sakasaññāya gahitattā panassa pārājikaṁ natthi, kilametvā gahitattā āpatti paññattā.",
  "atk-vin01a5:377": "633.Sayaṁ acchindati nissaggiyaṁ pācittiyanti ekaṁ cīvaraṁ ekābaddhāni ca bahūni acchindato ekā āpatti. Ekato abaddhāni visuṁ visuṁ ṭhitāni ca bahūni acchindato ‘‘saṅghāṭiṁ āhara, uttarāsaṅgaṁ āharā’’ti evaṁ āharāpayato ca vatthugaṇanāya āpattiyo. ‘‘Mayā dinnāni sabbāni āharā’’ti vadatopi ekavacaneneva sambahulā āpattiyo.",
  "atk-vin01a5:378": "Aññaṁ āṇāpeti āpatti dukkaṭassāti ‘‘cīvaraṁ gaṇhā’’ti āṇāpeti, ekaṁ dukkaṭaṁ. Āṇatto bahūni gaṇhāti, ekaṁ pācittiyaṁ ‘‘saṅghāṭiṁ gaṇha, uttarāsaṅgaṁ gaṇhā’’ti vadato vācāya vācāya dukkaṭaṁ. ‘‘Mayā dinnāni sabbāni gaṇhā’’ti vadato ekavācāya sambahulā āpattiyo.",
  "atk-vin01a5:379": "634.Aññaṁ parikkhāranti vikappanupagapacchimacīvaraṁ ṭhapetvā yaṁ kiñci antamaso sūcimpi. Veṭhetvā ṭhapitasūcīsupi vatthugaṇanāya dukkaṭāni. Sithilaveṭhitāsu evaṁ. Gāḷhaṁ katvā baddhāsu pana ekameva dukkaṭanti mahāpaccariyaṁ vuttaṁ. Sūcighare pakkhittāsupi eseva nayo. Thavikāya pakkhipitvā sithilabaddha gāḷhabaddhesu tikaṭukādīsu bhesajjesupi eseva nayo.",
  "atk-vin01a5:380": "635.Sovā detīti ‘‘bhante, tumhākaṁyeva idaṁ sāruppa’’nti evaṁ vā deti, atha vā pana ‘‘āvuso, mayaṁ tuyhaṁ ‘vattapaṭipattiṁ karissati, amhākaṁ santike upajjhaṁ gaṇhissati, dhammaṁ pariyāpuṇissatī’ti cīvaraṁ adamha, so dāni tvaṁ na vattaṁ karosi, na upajjhaṁ gaṇhāsi, na dhammaṁ pariyāpuṇāsī’’ti evamādīni vutto ‘‘bhante, cīvaratthāya maññe bhaṇatha, idaṁ vo cīvara’’nti deti, evampi so vā deti. Disāpakkantaṁ vā pana daharaṁ ‘‘nivattetha na’’nti bhaṇati, so na nivattati. Cīvaraṁ gahetvā rundhathāti, evaṁ ce nivattati, sādhu. Sace ‘‘pattacīvaratthāya maññe tumhe bhaṇatha, gaṇhatha na’’nti deti. Evampi so vā deti, vibbhantaṁ vā disvā ‘‘mayaṁ tuyhaṁ ‘vattaṁ karissatī’ti pattacīvaraṁ adamha, so dāni tvaṁ vibbhamitvā carasī’’ti vadati. Itaro ‘‘gaṇhatha tumhākaṁ pattacīvara’’nti deti, evampi so vā deti. ‘‘Mama santike upajjhaṁ gaṇhantasseva demi, aññattha gaṇhantassa na demi. Vattaṁ karontasseva demi, akarontassa na demi, dhammaṁ pariyāpuṇantasseva demi, apariyāpuṇantassa na demi, avibbhamantasseva demi, vibbhamantassa na demī’’ti evaṁ pana dātuṁ na vaṭṭati, dadato dukkaṭaṁ. Āharāpetuṁ pana vaṭṭati. Cajitvā dinnaṁ acchinditvā gaṇhanto bhaṇḍagghena kāretabbo. Sesamettha uttānamevāti.",
  "atk-vin01a5:381": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammavacīkammaṁ, akusalacittaṁ, dukkhavedananti.",
  "atk-vin01a5:382": "Cīvaraacchindanasikkhāpadavaṇṇanā niṭṭhitā.",
  "atk-vin01a5:383": "6. Suttaviññattisikkhāpadavaṇṇanā",
  "atk-vin01a5:384": "636.Tenasamayenāti suttaviññattisikkhāpadaṁ. Tattha khomanti khomavākehi katasuttaṁ. Kappāsikanti kappāsato nibbattaṁ. Koseyyanti kosiyaṁsūhi kantitvā katasuttaṁ. Kambalanti eḷakalomasuttaṁ. Sāṇanti sāṇavākasuttaṁ. Bhaṅganti pāṭekkaṁ vākasuttamevāti eke. Etehi pañcahi missetvā katasuttaṁ pana ‘‘bhaṅga’’nti veditabbaṁ.",
  "atk-vin01a5:385": "Vāyāpeti payoge payoge dukkaṭanti sace tantavāyassa turivemādīni natthi, tāni ‘‘araññato āharissāmī’’ti vāsiṁ vā pharasuṁ vā niseti, tato paṭṭhāya yaṁ yaṁ upakaraṇatthāya vā cīvaravāyanatthāya vā karoti, sabbattha tantavāyassa payoge payoge bhikkhussa dukkaṭaṁ. Dīghato vidatthimatte tiriyañca hatthamatte vīte nissaggiyaṁ pācittiyaṁ. Mahāpaccariyaṁ pana ‘‘yāva pariyosānaṁ vāyāpentassa phalake phalake nissaggiyaṁ pācittiya’’nti vuttaṁ. Tampi idameva pamāṇaṁ sandhāya vuttanti veditabbaṁ. Vikappanupagapacchimañhi cīvarasaṅkhyaṁ gacchatīti.",
  "atk-vin01a5:386": "Apicettha evaṁ vinicchayo veditabbo – suttaṁ tāva sāmaṁ viññāpitaṁ akappiyaṁ, sesaṁ ñātakādivasena uppannaṁ kappiyaṁ. Tantavāyopi aññātakaappavārito viññattiyā laddho akappiyo, seso kappiyo. Tattha akappiyasuttaṁ akappiyatantavāyena vāyāpentassa pubbe vuttanayena nissaggiyaṁ. Teneva pana kappiyasuttaṁ vāyāpentassa yathā pubbe nissaggiyaṁ, evaṁ dukkaṭaṁ. Teneva kappiyaṁ akappiyañca suttaṁ vāyāpentassa yadi pacchimacīvarappamāṇena eko paricchedo suddhakappiyasuttamayo, eko akappiyasuttamayoti evaṁ kedārabaddhaṁ viya cīvaraṁ hoti, akappiyasuttamaye paricchede pācittiyaṁ, itarasmiṁ tatheva dukkaṭaṁ. Yadi tato ūnaparicchedā honti, antamaso acchimaṇḍalappamāṇāpi, sabbaparicchedesu paricchedagaṇanāya dukkaṭaṁ. Atha ekantarikena vā suttena dīghato vā kappiyaṁ tiriyaṁ akappiyaṁ katvā vītaṁ hoti, phalake phalake dukkaṭaṁ. Kappiyatantavāyenapi akappiyasuttaṁ vāyāpentassa yathā pubbe nissaggiyaṁ, evaṁ dukkaṭaṁ. Teneva kappiyañca akappiyañca suttaṁ vāyāpentassa sace pacchimacīvarappamāṇā ūnakā vā akappiyasuttaparicchedā honti, tesu paricchedagaṇanāya dukkaṭaṁ. Kappiyasuttaparicchedesu anāpatti. Atha ekantarikena vā suttena dīghato vā kappiyaṁ tiriyaṁ akappiyaṁ katvā vītaṁ hoti, phalake phalake dukkaṭaṁ.",
  "atk-vin01a5:387": "Yadi pana dve tantavāyā honti, eko kappiyo eko akappiyo, suttañca akappiyaṁ, te ce vārena vinanti, akappiyatantavāyena vīte phalake phalake pācittiyaṁ, ūnatare dukkaṭaṁ. Itarena vīte ubhayattha dukkaṭaṁ. Sace dvepi vemaṁ gahetvā ekato vinanti, phalake phalake pācittiyaṁ. Atha suttaṁ kappiyaṁ, cīvarañca kedārabaddhādīhi saparicchedaṁ, akappiyatantavāyena vīte paricchede paricchede dukkaṭaṁ, itarena vīte anāpatti. Sace dvepi vemaṁ gahetvā ekato vinanti, phalake phalake dukkaṭaṁ. Atha suttampi kappiyañca akappiyañca, te ce vārena vinanti, akappiyatantavāyena akappiyasuttamayesu pacchimacīvarappamāṇesu paricchedesu vītesu paricchedagaṇanāya pācittiyaṁ. Ūnakataresu kappiyasuttamayesu ca dukkaṭaṁ. Kappiyatantavāyena akappiyasuttamayesu pamāṇayuttesu vā ūnakesu vā dukkaṭameva. Kappiyasuttamayesu anāpatti.",
  "atk-vin01a5:388": "Atha ekantarikena vā suttena dīghato vā akappiyaṁ tiriyaṁ kappiyaṁ katvā vinanti, ubhopi vā te vemaṁ gahetvā ekato vinanti, aparicchede cīvare phalake phalake dukkaṭaṁ, saparicchede paricchedavasena dukkaṭānīti. Ayaṁ pana attho mahāaṭṭhakathāyaṁ apākaṭo, mahāpaccariyādīsu pākaṭo. Idha sabbākāreneva pākaṭo.",
  "atk-vin01a5:389": "Sace suttampi kappiyaṁ, tantavāyopi kappiyo ñātakappavārito vā mūlena vā payojito, vāyāpanapaccayā anāpatti. Dasāhātikkamanapaccayā pana āpattiṁ rakkhantena vikappanupagappamāṇamatte vīte tante ṭhitaṁyeva adhiṭṭhātabbaṁ. Dasāhātikkamena niṭṭhāpiyamānañhi nissaggiyaṁ bhaveyyāti. Ñātakādīhi tantaṁ āropetvā ‘‘tumhākaṁ, bhante, idaṁ cīvaraṁ gaṇheyyāthā’’ti niyyātitepi eseva nayo.",
  "atk-vin01a5:390": "Sace tantavāyo evaṁ payojito vā sayaṁ dātukāmo vā hutvā ‘‘ahaṁ, bhante, tumhākaṁ cīvaraṁ asukadivase nāma vāyitvā ṭhapessāmī’’ti vadati, bhikkhu ca tena paricchinnadivasato dasāhaṁ atikkāmeti, nissaggiyaṁ pācittiyaṁ.",
  "atk-vin01a5:391": "Sace pana tantavāyo ‘‘ahaṁ tumhākaṁ cīvaraṁ vāyitvā sāsanaṁ pesessāmī’’ti vatvā tatheva karoti, tena pesitabhikkhu pana tassa bhikkhuno na āroceti, añño disvā vā sutvā vā ‘‘tumhākaṁ, bhante, cīvaraṁ niṭṭhita’’nti āroceti, etassa ārocanaṁ na pamāṇaṁ. Yadā pana tena pesitoyeva āroceti, tassa vacanaṁ sutadivasato paṭṭhāya dasāhaṁ atikkāmayato nissaggiyaṁ pācittiyaṁ.",
  "atk-vin01a5:392": "Sace tantavāyo ‘‘ahaṁ tumhākaṁ cīvaraṁ vāyitvā kassaci hatthe pahiṇissāmī’’ti vatvā tatheva karoti, cīvaraṁ gahetvā gatabhikkhu pana attano pariveṇe ṭhapetvā tassa na āroceti, añño koci bhaṇati ‘‘api, bhante, adhunā ābhataṁ cīvaraṁ sundara’’nti? ‘‘Kuhiṁ, āvuso, cīvara’’nti? ‘‘Itthannāmassa hatthe pesita’’nti. Etassapi vacanaṁ na pamāṇaṁ. Yadā pana so bhikkhu cīvaraṁ deti, laddhadivasato paṭṭhāya dasāhaṁ atikkāmayato nissaggiyaṁ pācittiyaṁ. Sace pana vāyāpanamūlaṁ adinnaṁ hoti, yāva kākaṇikamattampi avasiṭṭhaṁ, tāva rakkhati.",
  "atk-vin01a5:393": "640.Anāpatti cīvaraṁ sibbetunti cīvarasibbanatthāya suttaṁ viññāpentassa anāpattīti attho. Āyogetiādīsupi nimittatthe bhummavacanaṁ, āyogādinimittaṁ viññāpentassa anāpattīti vuttaṁ hoti. Sesamettha uttānatthamevāti.",
  "atk-vin01a5:394": "Chasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:395": "Suttaviññattisikkhāpadavaṇṇanā niṭṭhitā.",
  "atk-vin01a5:396": "7. Mahāpesakārasikkhāpadavaṇṇanā",
  "atk-vin01a5:397": "641.Tena samayenāti mahāpesakārasikkhāpadaṁ. Tattha suttaṁ dhārayitvāti suttaṁ tuletvā palaparicchedaṁ katvā. Appitanti ghanaṁ. Suvītanti suṭṭhu vītaṁ, sabbaṭṭhānesu samaṁ katvā vītaṁ. Suppavāyitanti suṭṭhu pavāyitaṁ sabbaṭṭhānesu samaṁ katvā tante pasāritaṁ. Suvilekhitanti lekhaniyā suṭṭhu vilikhitaṁ. Suvitacchitanti kocchena suṭṭhu vitacchitaṁ, suniddhotanti attho. Paṭibaddhanti vekallaṁ . Tanteti tante dīghato pasāraṇeyeva upanetvāti attho.",
  "atk-vin01a5:398": "642.Tatra ce so bhikkhūti yatra gāme vā nigame vā te tantavāyā tatra. Vikappaṁ āpajjeyyāti visiṭṭhaṁ kappaṁ adhikavidhānaṁ āpajjeyya. Pāḷiyaṁ pana yenākārena vikappaṁ āpanno hoti, taṁ dassetuṁ ‘‘idaṁ kho, āvuso’’tiādi vuttaṁ.",
  "atk-vin01a5:399": "Dhammampi bhaṇatīti dhammakathampi katheti, ‘‘tassa vacanena āyataṁ vā vitthataṁ vā appitaṁ vā’’ti suttavaḍḍhanaākārameva dasseti.",
  "atk-vin01a5:400": "Pubbeappavāritoti cīvarasāmikehi pubbe appavārito hutvā. Sesaṁ uttānatthamevāti.",
  "atk-vin01a5:401": "Chasamuṭṭhānaṁ, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ,",
  "atk-vin01a5:402": "Ticittaṁ, tivedananti.",
  "atk-vin01a5:403": "Mahāpesakārasikkhāpadavaṇṇanā niṭṭhitā.",
  "atk-vin01a5:404": "8. Accekacīvarasikkhāpadavaṇṇanā",
  "atk-vin01a5:405": "646-9.Tena samayenāti accekacīvarasikkhāpadaṁ. Tattha dasāhānāgatanti dasa ahāni dasāhaṁ, tena dasāhena anāgatā dasāhānāgatā, dasāhena asampattāti attho, taṁ dasāhānāgataṁ, accantasaṁyogavasena bhummatthe upayogavacanaṁ, tenevassa padabhājane ‘‘dasāhānāgatāyā’’ti vuttaṁ. Pavāraṇāyāti idaṁ pana yā sā dasāhānāgatāti vuttā, taṁ sarūpato dassetuṁ asammohatthaṁ anupayogavacanaṁ.",
  "atk-vin01a5:406": "Kattikatemāsikapuṇṇamanti paṭhamakattikatemāsikapuṇṇamaṁ. Idhāpi paṭhamapadassa anupayogattā purimanayeneva bhummatthe upayogavacanaṁ. Idaṁ vuttaṁ hoti – ‘‘‘yato paṭṭhāya paṭhamamahāpavāraṇā dasāhānāgatā’ti vuccati, sacepi tāni divasāni accantameva bhikkhuno accekacīvaraṁ uppajjeyya, ‘accekaṁ ida’nti jānamānena bhikkhunā sabbampi paṭiggahetabba’’nti. Tena pavāraṇāmāsassa juṇhapakkhapañcamito paṭhāya uppannassa cīvarassa nidhānakālo dassito hoti. Kāmañcesa ‘‘dasāhaparamaṁ atirekacīvaraṁ dhāretabba’’nti imināva siddho, atthuppattivasena pana apubbaṁ viya atthaṁ dassetvā sikkhāpadaṁ ṭhapitaṁ.",
  "atk-vin01a5:407": "Accekacīvaranti accāyikacīvaraṁ vuccati, tassa pana accāyikabhāvaṁ dassetuṁ ‘‘senāya vā gantukāmo hotī’’tiādi vuttaṁ. Tattha saddhāti iminā saddhāmattakameva dassitaṁ. Pasādoti iminā suppasannā balavasaddhā. Etaṁ accekacīvaraṁ nāmāti etaṁ imehi kāraṇehi dātukāmena dūtaṁ vā pesetvā sayaṁ vā āgantvā ‘‘vassāvāsikaṁ dassāmī’’ti evaṁ ārocitaṁ cīvaraṁ accekacīvaraṁ nāma hotī. Chaṭṭhito paṭṭhāya pana uppannaṁ anaccekacīvarampi paccuddharitvā ṭhapitacīvarampi etaṁ parihāraṁ labhatiyeva.",
  "atk-vin01a5:408": "Saññāṇaṁ katvā nikkhipitabbanti kiñci nimittaṁ katvā ṭhapetabbaṁ. Kasmā etaṁ vuttaṁ? Yadi hi taṁ pure pavāraṇāya vibhajanti. Yena gahitaṁ, tena chinnavassena na bhavitabbaṁ. Sace pana hoti, taṁ cīvaraṁ saṅghikameva hoti. Tato sallakkhetvā sukhaṁ dātuṁ bhavissatīti.",
  "atk-vin01a5:409": "650.Accekacīvare accekacīvarasaññīti evamādi vibhajitvā gahitameva sandhāya vuttaṁ. Sace pana avibhattaṁ hoti, saṅghassa vā bhaṇḍāgāre, cīvarasamayātikkamepi anāpatti. Iti atirekacīvarassa dasāhaṁ parihāro. Akatassa vassikasāṭikacīvarassa anatthate kathine pañca māsā, vasse ukkaḍḍhite cha māsā, atthate kathine apare cattāro māsā. Hemantassa pacchime divase mūlacīvarādhiṭṭhānavasena aparopi eko māsoti ekādasa māsā parihāro. Satiyā paccāsāya mūlacīvarassa eko māso, accekacīvarassa anatthate kathine ekādasadivasādhiko māso, atthate kathine ekādasadivasādhikā pañca māsā, tato paraṁ ekadivasampi parihāro natthīti veditabbaṁ.",
  "atk-vin01a5:410": "Anaccekacīvareti accekacīvarasadise aññasmiṁ. Sesamettha uttānatthamevāti.",
  "atk-vin01a5:411": "Kathinasamuṭṭhānaṁ – akiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:412": "Accekacīvarasikkhāpadavaṇṇanā niṭṭhitā.",
  "atk-vin01a5:413": "9. Sāsaṅkasikkhāpadavaṇṇanā",
  "atk-vin01a5:414": "652.Tenasamayenāti sāsaṅkasikkhāpadaṁ. Tattha vutthavassā āraññakesūti te pubbepi araññeyeva vihariṁsu. Dubbalacīvarattā pana paccayavasena gāmantasenāsane vassaṁ vasitvā niṭṭhitacīvarā hutvā ‘‘idāni nippalibodhā samaṇadhammaṁ karissāmā’’ti āraññakesu senāsanesu viharanti. Kattikacorakāti kattikamāse corā. Paripātentīti upaddavanti, tattha tattha ādhāvitvā uttāsenti palāpenti. Antaraghare nikkhipitunti antogāme nikkhipituṁ. Bhagavā yasmā paccayā nāma dhammena samena dullabhā, sallekhavā hi bhikkhu mātarampi viññāpetuṁ na sakkoti. Tasmā cīvaraguttatthaṁ antaraghare nikkhipituṁ anujānāti. Bhikkhūnaṁ pana anurūpattā araññavāsaṁ na paṭikkhipi.",
  "atk-vin01a5:415": "653.Upavassaṁ kho panāti ettha upavassanti upavassa; upavasitvāti vuttaṁ hoti. Upasampajjantiādīsu viya hi ettha anunāsiko daṭṭhabbo. Vassaṁ upagantvā vasitvā cāti attho. Imassa ca padassa ‘‘tathārūpesu bhikkhu senāsanesu viharanto’’ti iminā sambandho. Kiṁ vuttaṁ hoti? Vassaṁ upagantvā vasitvā ca tato paraṁ pacchimakattikapuṇṇamapariyosānakālaṁ yāni kho pana tāni āraññakāni senāsanāni sāsaṅkasammatāni sappaṭibhayāni; tathārūpesu bhikkhu senāsanesu viharanto ākaṅkhamāno tiṇṇaṁ cīvarānaṁ aññataraṁ cīvaraṁ antaraghare nikkhipeyyāti. Yasmā pana yo vassaṁ upagantvā yāva paṭhamakattikapuṇṇamaṁ vasati, so vuṭṭhavassānaṁ abbhantaro hoti, tasmā idaṁ atigahanaṁ byañjanavicāraṇaṁ akatvā padabhājane kevalaṁ cīvaranikkhepārahaṁ puggalaṁ dassetuṁ ‘‘vuṭṭhavassāna’’nti vuttaṁ. Tassāpi ‘‘bhikkhu senāsanesu viharanto’’ti iminā sambandho. Ayañhi ettha attho ‘‘vuṭṭhavassānaṁ bhikkhu senāsanesu viharanto’’ti evarūpānaṁ bhikkhūnaṁ abbhantare yo koci bhikkhūti vuttaṁ hoti.",
  "atk-vin01a5:416": "Araññalakkhaṇaṁ adinnādānavaṇṇanāyaṁ vuttaṁ. Ayaṁ pana viseso – sace vihāro parikkhitto hoti, parikkhittassa gāmassa indakhīlato aparikkhittassa parikkhepārahaṭṭhānato paṭṭhāya yāva vihāraparikkhepā minitabbaṁ. Sace vihāro aparikkhitto hoti, yaṁ sabbapaṭhamaṁ senāsanaṁ vā bhattasālā vā dhuvasannipātaṭṭhānaṁ vā bodhivā cetiyaṁ vā dūre cepi senāsanato hoti, taṁ paricchedaṁ katvā minitabbaṁ. Sacepi āsanne gāmo hoti, vihāre ṭhitehi gharamānusakānaṁ saddo sūyati, pabbatanadīādīhi pana antaritattā na sakkā ujuṁ gantuṁ, yo cassa pakatimaggo hoti, sacepi nāvāya sañcaritabbo, tena maggena gāmato pañcadhanusatikaṁ gahetabbaṁ. Yo āsannagāmassa aṅgasampādanatthaṁ tato tato maggaṁ pidahati, ayaṁ ‘‘dhutaṅgacoro’’ti veditabbo.",
  "atk-vin01a5:417": "Sāsaṅkasammatānīti ‘‘sāsaṅkānī’’ti sammatāni; evaṁ saññātānīti attho. Padabhājane pana yena kāraṇena tāni sāsaṅkasammatāni, taṁ dassetuṁ ‘‘ārāme ārāmūpacāre’’tiādi vuttaṁ.",
  "atk-vin01a5:418": "Saha paṭibhayena sappaṭibhayāni, sannihitabalavabhayānīti attho. Padabhājane pana yena kāraṇena tāni sappaṭibhayāni; taṁ dassetuṁ ‘‘ārāme ārāmūpacāre’’tiādi vuttaṁ.",
  "atk-vin01a5:419": "Samantā gocaragāme nikkhipeyyāti āraññakassa senāsanassa samantā sabbadisābhāgesu attanā abhirucite gocaragāme satiyā aṅgasampattiyā nikkhipeyya.",
  "atk-vin01a5:420": "Tatrāyaṁ aṅgasampatti – purimikāya upagantvā mahāpavāraṇāya pavārito hoti, idamekaṁ aṅgaṁ. Sace pacchimikāya vā upagato hoti chinnavasso vā, nikkhipituṁ na labhati. Kattikamāsoyeva hoti, idaṁ dutiyaṁ aṅgaṁ. Kattikamāsato paraṁ na labhati, pañcadhanusatikaṁ pacchimameva pamāṇayuttaṁ senāsanaṁ hoti, idaṁ tatiyaṁ aṅgaṁ. Ūnappamāṇe vā gāvutato atirekappamāṇe vā na labhati, yatra hi piṇḍāya caritvā puna vihāraṁ bhattavelāyaṁ sakkā āgantuṁ, tadeva idha adhippetaṁ. Nimantito pana addhayojanampi yojanampi gantvā vasituṁ pacceti, idamappamāṇaṁ. Sāsaṅkasappaṭibhayameva hoti, idaṁ catutthaṁ aṅgaṁ. Anāsaṅkaappaṭibhaye hi aṅgayuttepi senāsane vasanto nikkhipituṁ na labhatīti.",
  "atk-vin01a5:421": "Aññatra bhikkhusammutiyāti yā udositasikkhāpade kosambakasammuti (pārā. 475) anuññātā tassā sammutiyā aññatra; sace sā laddhā hoti, chārattātirekampi vippavasituṁ vaṭṭati.",
  "atk-vin01a5:422": "Puna gāmasīmaṁ okkamitvāti sace gocaragāmato puratthimāya disāya senāsanaṁ; ayañca pacchimadisaṁ gato hoti, senāsanaṁ āgantvā sattamaṁ aruṇaṁ uṭṭhāpetuṁ asakkontena gāmasīmampi okkamitvā sabhāyaṁ vā yattha katthaci vā vasitvā cīvarappavattiṁ ñatvā pakkamituṁ vaṭṭatīti attho. Evaṁ asakkontena tattheva ṭhitena paccuddharitabbaṁ, atirekacīvaraṭṭhāne ṭhassatīti. Sesaṁ uttānameva.",
  "atk-vin01a5:423": "Kathinasamuṭṭhānaṁ – kāyavācato kāyavācācittato ca samuṭṭhāti, akiriyā, nosaññāvimokkhaṁ, acittakaṁ, paṇṇattivajjaṁ, kāyakammavacīkammaṁ, ticittaṁ, tivedananti.",
  "atk-vin01a5:424": "Sāsaṅkasikkhāpadavaṇṇanā niṭṭhitā.",
  "atk-vin01a5:425": "10. Pariṇatasikkhāpadavaṇṇanā",
  "atk-vin01a5:426": "657.Tena samayenāti pariṇatasikkhāpadaṁ. Tattha pūgassāti samūhassa; dhammagaṇassāti attho. Paṭiyattanti paṭiyāditaṁ. Bahū saṅghassa bhattāti saṅghassa bahūni bhattāni anekāni lābhamukhāni; na saṅghassa kenaci parihānīti dīpenti. Oṇojethāti detha. Kiṁ panevaṁ vattuṁ vaṭṭatīti kasmā na vaṭṭati? Ayañhi abhihaṭabhikkhā abhiharitvā ekasmiṁ okāse saṅghassatthāya paṭiyattā abhihaṭapaṭiyatte ca uddissa ṭhapitabhāge ca payuttavācā nāma natthi.",
  "atk-vin01a5:427": "658.Saṅghikanti saṅghassa santakaṁ. So hi saṅghassa pariṇatattā hatthaṁ anārūḷhopi ekena pariyāyena saṅghassa santako hoti, padabhājane pana ‘‘saṅghikaṁ nāma saṅghassa dinnaṁ hoti pariccatta’’nti evaṁ atthuddhāravasena nippariyāyatova saṅghikaṁ dassitaṁ. Lābhanti paṭilabhitabbavatthuṁ āha. Tenevassa niddese ‘‘cīvarampī’’tiādi vuttaṁ. Pariṇatanti saṅghassa ninnaṁ saṅghassa poṇaṁ saṅghassa pabbhāraṁ hutvā ṭhitaṁ. Yena pana kāraṇena so pariṇato hoti, taṁ dassetuṁ ‘‘dassāma karissāmāti vācā bhinnā hotī’’ti padabhājanaṁ vuttaṁ.",
  "atk-vin01a5:428": "659.Payogedukkaṭanti pariṇatalābhassa attano pariṇāmanapayoge dukkaṭaṁ, paṭilābhena tasmiṁ hatthaṁ ārūḷhe nissaggiyaṁ. Sace pana saṅghassa dinnaṁ hoti, taṁ gahetuṁ na vaṭṭati, saṅghasseva dātabbaṁ. Yopi ārāmikehi saddhiṁ ekato khādati, bhaṇḍaṁ agghāpetvā kāretabbo. Pariṇataṁ pana sahadhammikānaṁ vā gihīnaṁ vā antamaso mātusantakampi ‘‘idaṁ mayhaṁ dehī’’ti saṅghassa pariṇatabhāvaṁ ñatvā attano pariṇāmetvā gaṇhantassa nissaggiyaṁ pācittiyaṁ. ‘‘Imassa bhikkhuno dehī’’ti evaṁ aññassa pariṇāmentassa suddhikapācittiyaṁ. Ekaṁ pattaṁ vā cīvaraṁ vā attano, ekaṁ aññassa pariṇāmeti, nissaggiyaṁ pācittiyañceva suddhikapācittiyañca. Eseva nayo bahūsu. Vuttampi cetaṁ –",
  "atk-vin01a5:429": "‘‘Nissaggiyena āpattiṁ, suddhikena pācittiyaṁ;",
  "atk-vin01a5:430": "Āpajjeyya ekato;",
  "atk-vin01a5:431": "Pañhā mesā kusalehi cintitā’’ti. (pari. 480);",
  "atk-vin01a5:432": "Ayañhi pariṇāmanaṁ sandhāya vutto. Yopi vassikasāṭikasamaye mātugharepi saṅghassa pariṇataṁ vassikasāṭikaṁ ñatvā attano pariṇāmeti, nissaggiyaṁ pācittiyaṁ. Parassa pariṇāmeti, suddhikapācittiyaṁ. Manussā ‘‘saṅghabhattaṁ karissāmā’’ti sappitelādīni āharanti, gilāno cepi bhikkhu saṅghassa pariṇatabhāvaṁ ñatvā kiñci yācati, nissaggiyaṁ pācittiyameva. Sace pana so ‘‘tumhākaṁ sappiādīni ābhaṭāni atthī’’ti pucchitvā ‘‘āma, atthī’’ti vutte ‘‘mayhampi dethā’’ti vadati, vaṭṭati. Athāpi naṁ kukkuccāyantaṁ upāsakā vadanti – ‘‘saṅghopi amhehi dinnameva labhati; gaṇhatha, bhante’’ti evampi vaṭṭati.",
  "atk-vin01a5:433": "660.Saṅghassa pariṇataṁ aññasaṅghassāti ekasmiṁ vihāre saṅghassa pariṇataṁ aññaṁ vihāraṁ uddisitvā ‘‘asukasmiṁ nāma mahāvihāre saṅghassa dethā’’ti pariṇāmeti .",
  "atk-vin01a5:434": "Cetiyassa vāti ‘‘kiṁ saṅghassa dinnena, cetiyassapūjaṁ karothā’’ti evaṁ cetiyassa vā pariṇāmeti.",
  "atk-vin01a5:435": "Cetiyassapariṇatanti ettha niyametvā aññacetiyassatthāya ropitamālāvacchato aññacetiyamhi pupphampi āropetuṁ na vaṭṭati. Ekassa cetiyassa pana chattaṁ vā paṭākaṁ vā āropetvā ṭhitaṁ disvā sesaṁ aññassa cetiyassa dāpetuṁ vaṭṭati.",
  "atk-vin01a5:436": "Puggalassa pariṇatanti antamaso sunakhassāpi pariṇataṁ ‘‘imassa sunakhassa mā dehi, etassa dehī’’ti evaṁ aññapuggalassa pariṇāmeti, dukkaṭaṁ. Sace pana dāyakā ‘‘mayaṁ saṅghassa bhattaṁ dātukāmā, cetiyassa pūjaṁ kātukāmā, ekassa bhikkhuno parikkhāraṁ dātukāmā, tumhākaṁ ruciyā dassāma; bhaṇatha, kattha demā’’ti vadanti. Evaṁ vutte tena bhikkhunā ‘‘yattha icchatha, tattha dethā’’ti vattabbā. Sace pana kevalaṁ ‘‘kattha demā’’ti pucchanti, pāḷiyaṁ āgatanayeneva vattabbaṁ. Sesamettha uttānatthameva.",
  "atk-vin01a5:437": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammavacīkammaṁ, akusalacittaṁ, tivedananti.",
  "atk-vin01a5:438": "Samantapāsādikāya vinayasaṁvaṇṇanāya",
  "atk-vin01a5:439": "Pariṇatasikkhāpadavaṇṇanā niṭṭhitā.",
  "atk-vin01a5:440": "Niṭṭhito pattavaggo tatiyo.",
  "atk-vin01a5:441": "Nissaggiyavaṇṇanā niṭṭhitā.",
  "atk-vin01a5:442": "Pārājikakaṇḍa-aṭṭhakathā niṭṭhitā."
}