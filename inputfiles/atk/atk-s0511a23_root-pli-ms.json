{
  "atk-s0511a23:0": "23. Vessabhūbuddhavaṁsavaṇṇanā",
  "atk-s0511a23:1": "Sikhissa pana sammāsambuddhassa aparabhāge antarahite tassa sāsane sattativassasahassāyukā manussā anukkamena parihāyitvā dasavassāyukā ahesuṁ. Puna vaḍḍhitvā aparimitāyukā hutvā anukkamena parihāyitvā saṭṭhivassasahassāyukā ahesuṁ. Tadā vijitamanobhū sabbalokābhibhū sayambhū vessabhū nāma satthā loke udapādi. So pāramiyo pūretvā tusitapure nibbattitvā tato cavitvā anomanagare suppatītassa suppatītassa nāma rañño aggamahesiyā sīlavatiyā yasavatiyā nāma kucchismiṁ paṭisandhiṁ aggahesi. So dasannaṁ māsānaṁ accayena anupamuyyāne mātukucchito nikkhami. Jāyamānova janaṁ tosento vasabhanādaṁ nadi. Tasmā vasabhanādahetuttā tassa nāmaggahaṇadivase ‘‘vessabhū’’ti nāmamakaṁsu . So chabbassasahassāni agāraṁ ajjhāvasi. Ruci-suruci-rativaḍḍhananāmakā tayo pāsādā tassa ahesuṁ. Sucittādevippamukhāni tiṁsa itthisahassāni paccupaṭṭhitāni ahesuṁ.",
  "atk-s0511a23:2": "So cattāri nimittāni disvā sucittāya nāma deviyā suppabuddhe nāma kumāre uppanne suvaṇṇasivikāya uyyānadassanatthāya gantvā devadattāni kāsāyāni gahetvā pabbaji. Taṁ sattattiṁsasahassāni anupabbajiṁsu. Atha so tehi parivuto cha māse padhānacariyaṁ caritvā visākhapuṇṇamāya sucittanigame sandissamānasarīrāya sirivaḍḍhanāya nāma dinnaṁ madhupāyāsaṁ paribhuñjitvā sālavane divāvihāraṁ vītināmetvā sāyanhasamaye narindanāgarājena dinnā aṭṭha tiṇamuṭṭhiyo gahetvā sālabodhiṁ padakkhiṇato upāgami. Tassāpi sālassa tadeva pāṭaliyā pamāṇameva pamāṇaṁ ahosi. Tatheva pupphaphalasirivibhavo veditabbo. So sālamūlamupagantvā cattālīsahatthavitthataṁ tiṇasantharaṁ santharitvā pallaṅkaṁ ābhujitvā vigatanīvaraṇaṁ sabbakāmamadāvaraṇaṁ anāvaraṇañāṇaṁ paṭilabhitvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ tattheva vītināmetvā attano kaniṭṭhabhātikassa soṇakumārassa uttarakumārassa ca upanissayasampattiṁ disvā devapathena gantvā anomanagarasamīpe aruṇuyyāne otaritvā uyyānapālena kumāre pakkosāpetvā tesaṁ saparivārānaṁ majjhe dhammacakkaṁ pavattesi. Tadā asītiyā koṭisahassānaṁ paṭhamo abhisamayo ahosi.",
  "atk-s0511a23:3": "Puna janapadacārikaṁ caranto bhagavā tattha tattha dhammaṁ desento sattatiyā koṭisahassānaṁ dhammābhisamayo ahosi, so dutiyo abhisamayo ahosi. Anomanagareyeva diṭṭhijālaṁ bhindanto titthiyamānaddhajaṁ pātento mānamadaṁ viddhaṁsento dhammaddhajaṁ samussayanto navutiyojanavitthatāya manussaparisāya parimāṇarahitāya devaparisāya yamakapāṭihāriyaṁ katvā devamanusse pasādetvā saṭṭhikoṭiyo dhammāmatena tappesi, so tatiyo abhisamayo ahosi. Tena vuttaṁ –",
  "atk-s0511a23:4": "1.",
  "atk-s0511a23:5": " ‘‘Tattheva maṇḍakappamhi, asamo appaṭipuggalo;",
  "atk-s0511a23:6": "Vessabhū nāma nāmena, loke uppajji nāyako.",
  "atk-s0511a23:7": "2.",
  "atk-s0511a23:8": " ‘‘Ādittaṁ vata rāgaggi, taṇhānaṁ vijitaṁ tadā;",
  "atk-s0511a23:9": "Nāgova bandhanaṁ chetvā, patto sambodhimuttamaṁ.",
  "atk-s0511a23:10": "3.",
  "atk-s0511a23:11": " ‘‘Dhammacakkaṁ pavattente, vessabhūlokanāyake;",
  "atk-s0511a23:12": "Asītikoṭisahassānaṁ, paṭhamābhisamayo ahu.",
  "atk-s0511a23:13": "4.",
  "atk-s0511a23:14": " ‘‘Pakkante cārikaṁ raṭṭhe, lokajeṭṭhe narāsabhe;",
  "atk-s0511a23:15": "Sattatikoṭisahassānaṁ, dutiyābhisamayo ahu.",
  "atk-s0511a23:16": "5.",
  "atk-s0511a23:17": " ‘‘Mahādiṭṭhiṁ vinodento, pāṭiheraṁ karoti so;",
  "atk-s0511a23:18": "Samāgatā naramarū, dasasahassī sadevake.",
  "atk-s0511a23:19": "6.",
  "atk-s0511a23:20": " ‘‘Mahāacchariyaṁ disvā, abbhutaṁ lomahaṁsanaṁ;",
  "atk-s0511a23:21": "Devā ceva manussā ca, bujjhare saṭṭhikoṭiyo’’ti.",
  "atk-s0511a23:22": "Tattha ādittanti sakalamidaṁ lokattayaṁ sampadittaṁ. Rāgaggīti rāgena. Taṇhānaṁ vijitanti taṇhānaṁ vijitaṁ raṭṭhaṁ vasavattiṭṭhānanti evaṁ ñatvāti attho. Nāgova bandhanaṁ chetvāti hatthī viya pūtilatābandhanaṁ chinditvā sambodhiṁ patto adhigato. Dasasahassīti dasasahassiyaṁ. Sadevaketi sadevake loke. Bujjhareti bujjhiṁsu.",
  "atk-s0511a23:23": "Soṇuttarānaṁ pana dvinnaṁ aggasāvakānaṁ samāgame pabbajitānaṁ asītiyā arahantasahassānaṁ majjhe māghapuṇṇamāyaṁ pātimokkhaṁ uddisi, so paṭhamo sannipāto ahosi. Yadā pana vessabhunā sabbalokābhibhunā saha pabbajitā sattattiṁsasahassasaṅkhā bhikkhū gaṇato ohīnasamaye pakkantā, te vessabhussa sammāsambuddhassa dhammacakkappavattiṁ sutvā soreyyaṁ nāma nagaraṁ āgantvā bhagavantaṁ addasaṁsu. Tesaṁ bhagavā dhammaṁ desetvā sabbeva te ehibhikkhupabbajjāya pabbājetvā caturaṅgasamannāgatāya parisāya pātimokkhaṁ uddisi, so dutiyo sannipāto ahosi.",
  "atk-s0511a23:24": "Yadā pana nārivāhananagare upasanto nāma rājaputto rajjaṁ kāresi, tassānukampāya bhagavā tattha agamāsi, sopi bhagavato āgamanaṁ sutvā saparivāro bhagavato paccuggamanaṁ katvā nimantetvā mahādānaṁ datvā tassa dhammaṁ sutvā pasannahadayo pabbaji. Taṁ saṭṭhisahassasaṅkhā purisā anupabbajiṁsu. Te tena saddhiṁ arahattaṁ pāpuṇiṁsu. So tehi parivuto vessabhū bhagavā pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a23:25": "7.",
  "atk-s0511a23:26": " ‘‘Sannipātā tayo āsuṁ, vessabhussa mahesino;",
  "atk-s0511a23:27": "Khīṇāsavānaṁ vimalānaṁ, santacittāna tādinaṁ.",
  "atk-s0511a23:28": "8.",
  "atk-s0511a23:29": " ‘‘Asītibhikkhusahassānaṁ, paṭhamo āsi samāgamo;",
  "atk-s0511a23:30": "Sattatibhikkhusahassānaṁ, dutiyo āsi samāgamo.",
  "atk-s0511a23:31": "9.",
  "atk-s0511a23:32": " ‘‘Saṭṭhibhikkhusahassānaṁ , tatiyo āsi samāgamo;",
  "atk-s0511a23:33": "Jarādibhayatītānaṁ, orasānaṁ mahesino’’ti.",
  "atk-s0511a23:34": "Tadā amhākaṁ bodhisatto sarabhavatīnagare paramapiyadassano sudassano nāma rājā hutvā vessabhumhi lokanāyake sarabhanagaramupagate tassa dhammaṁ sutvā pasannahadayo dasanakhasamodhānasamujjalaṁ jalajāmalāvikalakamalamakulasadisamañjaliṁ sirasi katvā buddhappamukhassa saṅghassa sacīvaraṁ mahādānaṁ datvā tattheva bhagavato nivāsatthāya gandhakuṭiṁ katvā taṁ parikkhipitvā vihārasahassaṁ kāretvā sabbañca vibhavajātaṁ bhagavato sāsane pariccajitvā tassa santike pabbajitvā ācāraguṇasampanno terasadhutaguṇesu nirato bodhisambhārapariyesanāya rato buddhasāsanābhirato vihāsi. Sopi taṁ bhagavā byākāsi – ‘‘anāgate ito ekattiṁsakappe ayaṁ gotamo nāma buddho bhavissatī’’ti. Tena vuttaṁ –",
  "atk-s0511a23:35": "10.",
  "atk-s0511a23:36": " ‘‘Ahaṁ tena samayena, sudassano nāma khattiyo;",
  "atk-s0511a23:37": "Nimantetvā mahāvīraṁ, dānaṁ datvā mahārahaṁ;",
  "atk-s0511a23:38": "Annapānena vatthena, sasaṅghaṁ jinapūjayiṁ.",
  "atk-s0511a23:39": "11.",
  "atk-s0511a23:40": " ‘‘Tassa buddhassa asamassa, cakkaṁ vattitamuttamaṁ;",
  "atk-s0511a23:41": "Sutvāna paṇitaṁ dhammaṁ, pabbajjamabhirocayiṁ.",
  "atk-s0511a23:42": "12.",
  "atk-s0511a23:43": " ‘‘Mahādānaṁ pavattetvā, rattindivamatandito;",
  "atk-s0511a23:44": "Pabbajjaṁ guṇasampannaṁ, pabbajiṁ jinasantike.",
  "atk-s0511a23:45": "13.",
  "atk-s0511a23:46": " ‘‘Ācāraguṇasampanno, vattasīlasamāhito;",
  "atk-s0511a23:47": "Sabbaññutaṁ gavesanto, ramāmi jinasāsane.",
  "atk-s0511a23:48": "14.",
  "atk-s0511a23:49": " ‘‘Saddhāpītiṁ upagantvā, buddhaṁ vandāmi sattharaṁ;",
  "atk-s0511a23:50": "Pīti uppajjati mayhaṁ, bodhiyāyeva kāraṇā.",
  "atk-s0511a23:51": "15.",
  "atk-s0511a23:52": " ‘‘Anivattamānasaṁ ñatvā, sambuddho etadabravi;",
  "atk-s0511a23:53": "Ekattiṁse ito kappe, ayaṁ buddho bhavissati.",
  "atk-s0511a23:54": "16.",
  "atk-s0511a23:55": " ‘‘Ahu kapilavhayā rammā…pe… hessāma sammukhaṁ imaṁ.",
  "atk-s0511a23:56": "17.",
  "atk-s0511a23:57": " ‘‘Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a23:58": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a23:59": "Tattha cakkaṁ vattitanti dhammacakkaṁ pavattitaṁ. Paṇītaṁ dhammanti uttarimanussadhammaṁ. Pabbajjaṁ guṇasampannanti ñatvā pabbajinti attho. Vattasīlasamāhitoti vattesu ca sīlesu ca samāhito. Tesaṁ tesaṁ pūraṇe samāhitoti attho. Ramāmīti abhiramiṁ. Saddhāpītinti saddhañca pītiñca upagantvā. Vandāmīti abhivandiṁ, atītatthe vattamānavacanaṁ daṭṭhabbaṁ. Sattharanti satthāraṁ. Anivattamānasanti anosakkiyamānamānasaṁ.",
  "atk-s0511a23:60": "Tassa pana bhagavato anomaṁ nāma nagaraṁ ahosi. Suppatīto nāmassa pitā khattiyo, yasavatī nāma mātā, soṇo ca uttaro ca dve aggasāvakā, upasanto nāmupaṭṭhāko, rāmā ca samālā ca dve aggasāvikā, sālarukkho bodhi, sarīraṁ saṭṭhihatthubbedhaṁ ahosi. Saṭṭhivassasahassāni āyu, sucittā nāmassa bhariyā, suppabuddho nāmassa putto, suvaṇṇasivikāya nikkhami. Tena vuttaṁ –",
  "atk-s0511a23:61": "18.",
  "atk-s0511a23:62": " ‘‘Anomaṁ nāma nagaraṁ, suppatīto nāma khattiyo;",
  "atk-s0511a23:63": "Mātā yasavatī nāma, vessabhussa mahesino.",
  "atk-s0511a23:64": "23.",
  "atk-s0511a23:65": " ‘‘Soṇo ca uttaro ceva, ahesuṁ aggasāvakā;",
  "atk-s0511a23:66": "Upasanto nāmupaṭṭhāko, vessabhussa mahesino.",
  "atk-s0511a23:67": "24.",
  "atk-s0511a23:68": " ‘‘Rāmā ceva samālā ca, ahesuṁ aggasāvikā;",
  "atk-s0511a23:69": "Bodhi tassa bhagavato, mahāsāloti vuccati.",
  "atk-s0511a23:70": "25.",
  "atk-s0511a23:71": " ‘‘Sotthiko ceva rammo ca, ahesuṁ aggupaṭṭhakā;",
  "atk-s0511a23:72": "Gotamī sirimā ceva, ahesuṁ aggupaṭṭhikā.",
  "atk-s0511a23:73": "26.",
  "atk-s0511a23:74": " ‘‘Saṭṭhiratanamubbedho, hemayūpasamūpamo;",
  "atk-s0511a23:75": "Kāyā niccharatī rasmi, rattiṁva pabbate sikhī.",
  "atk-s0511a23:76": "27.",
  "atk-s0511a23:77": " ‘‘Saṭṭhivassasahassāni, āyu tassa mahesino;",
  "atk-s0511a23:78": "Tāvatā tiṭṭhamāno so, tāresi, janataṁ bahuṁ.",
  "atk-s0511a23:79": "28.",
  "atk-s0511a23:80": " ‘‘Dhammaṁ vitthārikaṁ katvā, vibhajitvā mahājanaṁ;",
  "atk-s0511a23:81": "Dhammanāvaṁ ṭhapetvāna, nibbuto so sasāvako.",
  "atk-s0511a23:82": "29.",
  "atk-s0511a23:83": " ‘‘Dassaneyyaṁ sabbajanaṁ, vihāraṁ iriyāpathaṁ;",
  "atk-s0511a23:84": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a23:85": "Tattha hemayūpasamūpamoti suvaṇṇatthambhasadisoti attho. Niccharatīti ito cito ca sandhāvati. Rasmīti pabhārasmi. Rattiṁva pabbate sikhīti rattiyaṁ pabbatamatthake aggi viya. Raṁsivijjotā tassa kāyeti attho. Vibhajitvāti vibhāgaṁ katvā, ugghaṭitādivasena sotāpannādivasena cāti attho. Dhammanāvanti aṭṭhaṅgamaggasaṅkhātaṁ dhammanāvaṁ, caturoghanittharaṇatthāya ṭhapetvāti attho. Dassaneyyanti dassanīyo. Sabbajananti sabbo jano, sasāvakasaṅgho sammāsambuddhoti attho. Vihāranti vihāro, sabbattha paccatte upayogavacanaṁ daṭṭhabbaṁ.",
  "atk-s0511a23:86": "Vessabhū kira bhagavā usabhavatīnagare kheme migadāye parinibbāyi. Dhātuyo panassa vippakiriṁsu.",
  "atk-s0511a23:87": "‘‘Usabhavatipure puruttame, jinavasabho bhagavā hi vessabhū;",
  "atk-s0511a23:88": "Upavanavihare manorame, nirupadhisesamupāgato kirā’’ti.",
  "atk-s0511a23:89": "Sesaṁ sabbattha gāthāsu pākaṭamevāti.",
  "atk-s0511a23:90": "Vessabhūbuddhavaṁsavaṇṇanā niṭṭhitā.",
  "atk-s0511a23:91": "Niṭṭhito ekavīsatimo buddhavaṁso."
}