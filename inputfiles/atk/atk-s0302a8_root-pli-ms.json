{
  "atk-s0302a8:0": "9. Opammasaṁyuttaṁ",
  "atk-s0302a8:1": "1. Kūṭasuttavaṇṇanā",
  "atk-s0302a8:2": "223. Opammasaṁyuttassa paṭhame kūṭaṁ gacchantīti kūṭaṅgamā. Kūṭaṁ samosarantīti kūṭasamosaraṇā. Kūṭasamugghātāti kūṭassa samugghātena. Avijjāsamugghātāti arahattamaggena avijjāya samugghātena. Appamattāti satiyā avippavāse ṭhitā hutvā. Paṭhamaṁ.",
  "atk-s0302a8:3": "2. Nakhasikhasuttavaṇṇanā",
  "atk-s0302a8:4": "224. Dutiye manussesu paccājāyantīti ye manussalokato cutā manussesu jāyanti, te evaṁ appakāti adhippāyo. Aññatra manussehīti ye pana manussalokato cutā ṭhapetvā manussalokaṁ catūsu apāyesu paccājāyanti, te mahāpathaviyaṁ paṁsu viya bahutarā. Imasmiñca sutte devāpi manusseheva saṅgahitā. Tasmā yathā manussesu jāyantā appakā, evaṁ devesupīti veditabbā. Dutiyaṁ.",
  "atk-s0302a8:5": "3. Kulasuttavaṇṇanā",
  "atk-s0302a8:6": "225. Tatiye suppadhaṁsiyānīti suviheṭhiyāni. Kumbhatthenakehīti ye paragharaṁ pavisitvā dīpālokena oloketvā parabhaṇḍaṁ haritukāmā ghaṭe dīpaṁ katvā pavisanti, te kumbhatthenakā nāma, tehi kumbhatthenakehi. Suppadhaṁsiyo hoti amanussehīti mettābhāvanārahitaṁ paṁsupisācakā vidhaṁsayanti, pageva uḷārā amanussā. Bhāvitāti vaḍḍhitā. Bahulīkatāti punappunaṁ katā. Yānīkatāti yuttayānaṁ viya katā. Vatthukatāti patiṭṭhānaṭṭhena vatthu viya katā. Anuṭṭhitāti adhiṭṭhitā . Paricitāti samantato citā suvaḍḍhitā. Susamāraddhāti cittena suṭṭhu samāraddhā. Tatiyaṁ.",
  "atk-s0302a8:7": "4. Okkhāsuttavaṇṇanā",
  "atk-s0302a8:8": "226. Catutthe okkhāsatanti mahāmukhaukkhalīnaṁ sataṁ. Dānaṁ dadeyyāti paṇītabhojanabharitānaṁ mahāukkhalīnaṁ sataṁ dānaṁ dadeyya. ‘‘Ukkāsata’’ntipi pāṭho , tassa daṇḍadīpikāsatanti attho. Ekāya pana dīpikāya yattake ṭhāne āloko hoti, tato sataguṇaṁ ṭhānaṁ sattahi ratanehi pūretvā dānaṁ dadeyyāti attho. Gadduhanamattanti goduhanamattaṁ, gāviyā ekavāraṁ aggathanākaḍḍhanamattanti attho. Gandhaūhanamattaṁ vā, dvīhi aṅgulīhi gandhapiṇḍaṁ gahetvā ekavāraṁ ghāyanamattanti attho. Ettakampi hi kālaṁ yo pana gabbhapariveṇavihārūpacāra paricchedena vā cakkavāḷaparicchedena vā aparimāṇāsu lokadhātūsu vā sabbasattesu hitapharaṇaṁ mettacittaṁ bhāvetuṁ sakkoti, idaṁ tato ekadivasaṁ tikkhattuṁ dinnadānato mahapphalataraṁ. Catutthaṁ.",
  "atk-s0302a8:9": "5. Sattisuttavaṇṇanā",
  "atk-s0302a8:10": "227. Pañcame paṭileṇissāmītiādīsu agge paharitvā kappāsavaṭṭiṁ viya nāmento niyyāsavaṭṭiṁ viya ca ekato katvā alliyāpento paṭileṇeti nāma. Majjhe paharitvā nāmetvā dhārāya vā paharitvā dvepi dhārā ekato alliyāpento paṭikoṭṭeti nāma. Kappāsavaṭṭanakaraṇīyaṁ viya pavattento cirakālaṁ saṁvellitakilañjaṁ pasāretvā puna saṁvellento viya ca paṭivaṭṭeti nāma. Pañcamaṁ.",
  "atk-s0302a8:11": "6. Dhanuggahasuttavaṇṇanā",
  "atk-s0302a8:12": "228. Chaṭṭhe daḷhadhammā dhanuggahāti daḷhadhanuno issāsā. Daḷhadhanu nāma dvisahassathāmaṁ vuccati, dvisahassathāmaṁ nāma yassa āropitassa jiyābaddho lohasīsādīnaṁ bhāro daṇḍe gahetvā yāva kaṇḍappamāṇā ukkhittassa pathavito muccati. Susikkhitāti dasadvādasavassāni ācariyakule uggahitasippā. Katahatthāti yo sippameva uggaṇhāti, so katahattho na hoti, ime pana katahatthā ciṇṇavasībhāvā. Katūpāsanāti rājakulādīsu dassitasippā.",
  "atk-s0302a8:13": "Tassa purisassa javoti evarūpo añño puriso nāma na bhūtapubbo, bodhisattasseva pana javanahaṁsakālo nāma āsi. Tadā bodhisatto cattāri kaṇḍāni āhari. Tadā kirassa kaniṭṭhabhātaro ‘‘mayaṁ, bhātika, sūriyena saddhiṁ javissāmā’’ti ārocesuṁ. Bodhisatto āha – ‘‘sūriyo sīghajavo, na sakkhissatha tumhe tena saddhiṁ javitu’’nti. Te dutiyaṁ tatiyampi tatheva vatvā ekadivasaṁ ‘‘gacchāmā’’ti yugandharapabbataṁ āruhitvā nisīdiṁsu. Bodhisatto ‘‘kahaṁ me bhātaro’’ti? Pucchitvā, ‘‘sūriyena saddhiṁ javituṁ gatā’’ti vutte, ‘‘vinassissanti tapassino’’ti te anukampamāno sayampi gantvā tesaṁ santike nisīdi. Atha sūriye uggacchante dvepi bhātaro sūriyena saddhiṁyeva ākāsaṁ pakkhantā, bodhisattopi tehi saddhiṁyeva pakkhanto. Tesu ekassa apatteyeva antarabhattasamaye pakkhantaresu aggi uṭṭhahi, so bhātaraṁ pakkositvā ‘‘na sakkomī’’ti āha. Tamenaṁ bodhisatto ‘‘mā bhāyī’’ti samassāsetvā pakkhapañjarena paliveṭhetvā darathaṁ vinodetvā ‘‘gacchā’’ti pesesi.",
  "atk-s0302a8:14": "Dutiyo yāva antarabhattā javitvā pakkhantaresu aggimhi uṭṭhahite tathevāha. Tampi so tatheva katvā ‘‘gacchā’’ti pesesi. Sayaṁ pana yāva majjhanhikā javitvā, ‘‘ete bālāti mayāpi bālena na bhavitabba’’nti nivattitvā – ‘‘adiṭṭhasahāyakaṁ bārāṇasirājaṁ passissāmī’’ti bārāṇasiṁ agamāsi. Tasmiṁ nagaramatthake paribbhamante dvādasayojanaṁ nagaraṁ pattakaṭāhena otthaṭapatto viya ahosi. Atha paribbhamantassa paribbhamantassa tattha tattha chiddāni paññāyiṁsu. Sayampi anekahaṁsasahassasadiso paññāyi. So vegaṁ paṭisaṁharitvā rājagehābhimukho ahosi. Rājā oloketvā – ‘‘āgato kira me piyasahāyo javanahaṁso’’ti vātapānaṁ vivaritvā ratanapīṭhaṁ paññāpetvā olokento aṭṭhāsi. Bodhisatto ratanapīṭhe nisīdi.",
  "atk-s0302a8:15": "Athassa rājā sahassapākena telena pakkhantarāni makkhetvā, madhulāje ceva madhurapānakañca adāsi. Tato naṁ kataparibhogaṁ ‘‘samma, kahaṁ agamāsī’’ti? Pucchi. So taṁ pavattiṁ ārocetvā ‘‘athāhaṁ, mahārāja, yāva majjhanhikā javitvā – ‘natthi javitena attho’ti nivatto’’ti ācikkhi. Atha rājā āha – ‘‘ahaṁ, sāmi, tumhākaṁ sūriyena saddhiṁ javanavegaṁ passitukāmo’’ti . Dukkaraṁ, mahārāja, na sakkā tayā passitunti. Tena hi, sāmi, sarikkhakamattampi dassehīti. Āma, mahārāja, dhanuggahe sannipātehīti. Rājā sannipātesi. Haṁso tato cattāro gahetvā nagaramajjhe toraṇaṁ kāretvā attano gīvāya ghaṇḍaṁ piḷandhāpetvā toraṇassa upari nisīditvā – ‘‘cattāro janā toraṇaṁ nissāya catudisābhimukhā ekekaṁ kaṇḍaṁ khipantū’’ti vatvā, sayaṁ paṭhamakaṇḍeneva saddhiṁ uppatitvā, taṁ kaṇḍaṁ aggahetvāva, dakkhiṇābhimukhaṁ gatakaṇḍaṁ dhanuto ratanamattāpagataṁ gaṇhi. Dutiyaṁ dviratanamattāpagataṁ, tatiyaṁ tiratanamattāpagataṁ, catutthaṁ bhūmiṁ appattameva gaṇhi. Atha naṁ cattāri kaṇḍāni gahetvā toraṇe nisinnakāleyeva addasaṁsu. So rājānaṁ āha – ‘‘passa, mahārāja, evaṁsīgho amhākaṁ javo’’ti. Evaṁ bodhisatteneva javanahaṁsakāle tāni kaṇḍāni āharitānīti veditabbāni.",
  "atk-s0302a8:16": "Purato dhāvantīti aggato javanti. Na panetā sabbakālaṁ puratova honti, kadāci purato, kadāci pacchato honti. Ākāsaṭṭhakavimānesu hi uyyānānipi honti pokkharaṇiyopi, tā tattha nahāyanti, udakakīḷaṁ kīḷamānā pacchatopi honti, vegena pana gantvā puna puratova dhāvanti. Āyusaṅkhārāti rūpajīvitindriyaṁ sandhāya vuttaṁ. Tañhi tato sīghataraṁ khīyati. Arūpadhammānaṁ pana bhedo na sakkā paññāpetuṁ. Chaṭṭhaṁ.",
  "atk-s0302a8:17": "7. Āṇisuttavaṇṇanā",
  "atk-s0302a8:18": "229. Sattame dasārahānanti evaṁnāmakānaṁ khattiyānaṁ. Te kira satato dasabhāgaṁ gaṇhiṁsu, tasmā ‘‘dasārahā’’ti paññāyiṁsu. Ānakoti evaṁladdhanāmo mudiṅgo. Himavante kira mahākuḷīradaho ahosi. Tattha mahanto kuḷīro otiṇṇotiṇṇaṁ hatthiṁ khādati. Atha hatthī upaddutā ekaṁ kareṇuṁ sakkariṁsu ‘‘imissā puttaṁ nissāya amhākaṁ sotthi bhavissatī’’ti. Sāpi mahesakkhaṁ puttaṁ vijāyi. Te tampi sakkariṁsu. So vuddhippatto mātaraṁ pucchi, ‘‘kasmā maṁ ete sakkarontī’’ti? Sā taṁ pavattimācikkhi. So ‘‘kiṁ mayhaṁ kuḷīro pahoti? Etha gacchāmā’’ti mahāhatthiparivāro tattha gantvā paṭhamameva otari. Kuḷīro udakasaddeneva āgantvā taṁ aggahesi. Mahanto kuḷīrassa aḷo, so taṁ ito vā etto vā cāletuṁ asakkonto mukhe soṇḍaṁ pakkhipitvā viravi. Hatthino ‘‘yaṁnissāya mayaṁ ‘sotthi bhavissatī’ti amaññimhā, so paṭhamataraṁ gahito’’ti tato tato palāyiṁsu.",
  "atk-s0302a8:19": "Athassa mātā avidūre ṭhatvā ‘‘mayaṁ thalanāgā, tumhe udakanāgā nāma, nāgehi nāgo na viheṭhetabbo’’ti kuḷīraṁ piyavacanena vatvā imaṁ gāthamāha –",
  "atk-s0302a8:20": "‘‘Ye kuḷīrā samuddasmiṁ, gaṅgāya yamunāya ca;",
  "atk-s0302a8:21": "Tesaṁ tvaṁ vārijo seṭṭho, muñca rodantiyā paja’’nti.",
  "atk-s0302a8:22": "Mātugāmasaddo nāma purise khobhetvā tiṭṭhati, tasmā so gahaṇaṁ sithilamakāsi. Hatthipoto vegena ubho pāde ukkhipitvā taṁ piṭṭhiyaṁ akkami. Saha akkamanā piṭṭhi mattikabhājanaṁ viya bhijji. Atha naṁ dantehi vijjhitvā ukkhipitvā thale chaḍḍetvā tuṭṭharavaṁ ravi. Atha naṁ hatthī ito cito ca āgantvā maddiṁsu. Tassa eko aḷo paṭikkamitvā pati, taṁ sakko devarājā gahetvā gato.",
  "atk-s0302a8:23": "Itaro pana aḷo vātātapena sukkhitvā pakkalākhārasavaṇṇo ahosi, so deve vuṭṭhe udakoghena vuyhanto dasabhātikānaṁ rājūnaṁ uparisote jālaṁ pasārāpetvā gaṅgāya kīḷantānaṁ āgantvā jāle laggi. Te kīḷāpariyosāne jālamhi ukkhipiyamāne taṁ disvā pucchiṁsu ‘‘kiṁ eta’’nti? ‘‘Kuḷīraaḷo sāmī’’ti. ‘‘Na sakkā esa ābharaṇatthāya upanetuṁ, pariyonandhāpetvā bheriṁ karissāmā’’ti? Pariyonandhāpetvā pahariṁsu. Saddo dvādasayojanaṁ nagaraṁ avatthari. Tato āhaṁsu – ‘‘na sakkā idaṁ divase divase vādetuṁ, chaṇadivasatthāya maṅgalabherī hotū’’ti maṅgalabheriṁ akaṁsu. Tasmiṁ vādite mahājano anhāyitvā apiḷandhitvā hatthiyānādīni āruyha sīghaṁ sannipatanti. Iti mahājanaṁ pakkositvā viya ānetīti ānako tvevassa nāmaṁ ahosi.",
  "atk-s0302a8:24": "Aññaṁāṇiṁ odahiṁsūti aññaṁ suvaṇṇarajatādimayaṁ āṇiṁ ghaṭayiṁsu. Āṇisaṅghāṭova avasissīti suvaṇṇādimayānaṁ āṇīnaṁ saṅghāṭamattameva avasesaṁ ahosi. Athassa dvādasayojanappamāṇo saddo antosālāyampi dukkhena suyyittha.",
  "atk-s0302a8:25": "Gambhīrāti pāḷivasena gambhīrā sallasuttasadisā. Gambhīratthāti atthavasena gambhīrā mahāvedallasuttasadisā (ma. ni. 1.449 ādayo). Lokuttarāti lokuttaraatthadīpakā. Suññatappaṭisaṁyuttāti sattasuññatadhammamattameva pakāsakā saṁkhittasaṁyuttasadisā. Uggahetabbaṁ pariyāpuṇitabbanti uggahetabbe ca pariyāpuṇitabbe ca. Kavikatāti kavīhi katā. Itaraṁ tasseva vevacanaṁ. Cittakkharāti vicitraakkharā. Itaraṁ tasseva vevacanaṁ. Bāhirakāti sāsanato bahibhūtā. Sāvakabhāsitāti tesaṁ tesaṁ sāvakehi bhāsitā. Sussūsissantīti akkharacittatāya ceva savanasampattiyā ca attamanā hutvā sāmaṇeradaharabhikkhumātugāmamahāgahapatikādayo ‘‘esa dhammakathiko’’ti sannipatitvā sotukāmā bhavissanti. Tasmāti yasmā tathāgatabhāsitā suttantā anuggayhamānā antaradhāyanti, tasmā. Sattamaṁ.",
  "atk-s0302a8:26": "8. Kaliṅgarasuttavaṇṇanā",
  "atk-s0302a8:27": "230. Aṭṭhame kaliṅgarūpadhānāti kaliṅgaraghaṭikaṁ sīsūpadhānañceva pādūpadhānañca katvā. Appamattāti sippuggahaṇe appamattā. Ātāpinoti uṭṭhānavīriyātāpena yuttā. Upāsanasminti sippānaṁ abhiyoge ācariyānañca payirupāsane. Te kira tadā pātova uṭṭhāya sippasālaṁ gacchanti, tattha sippaṁ uggahetvā sajjhāyādīhi abhiyogaṁ katvā mukhaṁ dhovitvā yāgupānāya gacchanti. Yāguṁ pivitvā puna sippasālaṁ gantvā sippaṁ gaṇhitvā sajjhāyaṁ karontā pātarāsāya gacchanti. Katapātarāsā samānā ‘‘mā pamādena ciraṁ niddokkamanaṁ ahosī’’ti khadiraghaṭikāsu sīse ca pāde ca upadahitvā thokaṁ nipajjitvā puna sippasālaṁ gantvā sippaṁ gahetvā sajjhāyanti. Sāyaṁ sajjhāyaṁ karontā ca gehaṁ gantvā bhuttasāyamāsā paṭhamayāmaṁ sajjhāyaṁ katvā sayanakāle tatheva kaliṅgaraṁ upadhānaṁ katvā sayanti. Evaṁ te akkhaṇavedhino vālavedhino ca ahesuṁ. Idaṁ sandhāyetaṁ vuttaṁ.",
  "atk-s0302a8:28": "Otāranti vivaraṁ. Ārammaṇanti paccayaṁ. Padhānasminti padhānabhūmiyaṁ vīriyaṁ kurumānā. Paṭhamabodhiyaṁ kira bhikkhū bhattakiccaṁ katvāva kammaṭṭhānaṁ manasi karonti. Tesaṁ manasikarontānaṁyeva sūriyo atthaṁ gacchati. Te nhāyitvā puna caṅkamaṁ otaritvā paṭhamayāmaṁ caṅkamanti. Tato ‘‘mā ciraṁ niddāyimhā’’ti sarīradarathavinodanatthaṁ nipajjantā kaṭṭhakhaṇḍaṁ upadahitvā nipajjanti, te puna pacchimayāme vuṭṭhāya caṅkamaṁ otaranti. Te sandhāya idaṁ vuttaṁ. Ayampi dīpo tiṇṇaṁ rājūnaṁ kāle ekaghaṇḍinigghoso ekapadhānabhūmi ahosi. Nānāmukhe pahaṭaghaṇḍi pilicchikoḷiyaṁ osarati, kalyāṇiyaṁ pahaṭaghaṇḍi nāgadīpe osarati . ‘‘Ayaṁ bhikkhu puthujjano, ayaṁ puthujjano’’ti aṅguliṁ pasāretvā dassetabbo ahosi. Ekadivasaṁ sabbe arahantova ahesuṁ. Tasmāti yasmā kaliṅgarūpadhānānaṁ māro ārammaṇaṁ na labhati, tasmā. Aṭṭhamaṁ.",
  "atk-s0302a8:29": "9. Nāgasuttavaṇṇanā",
  "atk-s0302a8:30": "231. Navame ativelanti atikkantavelaṁ kālaṁ atikkantappamāṇaṁ kālaṁ. Kimaṅgaṁ panāhanti ahaṁ pana kiṁkāraṇā na upasaṅkamissāmi? Bhisamuḷālanti bhisañceva muḷālañca. Abbuhetvāti uddharitvā. Bhiṅkacchāpāti hatthipotakā. Te kira abhiṇhaṁ bhiṅkārasaddaṁ karonti, tasmā bhiṅkacchāpāti vuccanti. Pasannākāraṁ karontīti pasannehi kattabbākāraṁ karonti, cattāro paccaye denti. Dhammaṁ bhāsantīti ekaṁ dve jātakāni vā suttante vā uggaṇhitvā asambhinnena sarena dhammaṁ desenti. Pasannākāraṁ karontīti tesaṁ tāya desanāya pasannā gihī paccaye denti. Neva vaṇṇāya hoti na balāyāti neva guṇavaṇṇāya, na ñāṇabalāya hoti, guṇavaṇṇe pana parihāyante sarīravaṇṇopi sarīrabalampi parihāyati, tasmā sarīrassa neva vaṇṇāya na balāya hoti. Navamaṁ.",
  "atk-s0302a8:31": "10. Biḷārasuttavaṇṇanā",
  "atk-s0302a8:32": "232. Dasame sandhisamalasaṁkaṭīreti ettha sandhīti bhinnagharānaṁ sandhi, samaloti gāmato gūthanikkhamanamaggo, saṁkaṭīranti saṅkāraṭṭhānaṁ. Mudumūsinti mudukaṁ mūsikaṁ. Vuṭṭhānaṁ paññāyatīti desanā paññāyati. Dasamaṁ.",
  "atk-s0302a8:33": "11. Siṅgālasuttavaṇṇanā",
  "atk-s0302a8:34": "233. Ekādasame yena yena icchatīti so jarasiṅgālo icchiticchitaṭṭhāne iriyāpathakappanena sītavātūpavāyanena ca antarantarā cittassādampi labhatīti dasseti. Sakyaputtiyapaṭiññoti idaṁ devadattaṁ sandhāya vuttaṁ. So hi ettakampi cittassādaṁ anāgate attabhāve na labhissatīti. Ekādasamaṁ.",
  "atk-s0302a8:35": "12. Dutiyasiṅgālasuttavaṇṇanā",
  "atk-s0302a8:36": "234. Dvādasame kataññutāti katajānanaṁ. Kataveditāti katavisesajānanaṁ. Tatridaṁ jarasiṅgālassa kataññutāya vatthu – satta kira bhātaro khettaṁ kasanti. Tesaṁ sabbakaniṭṭho khettapariyante ṭhatvā gāvo rakkhati. Athekaṁ jarasiṅgālaṁ ajagaro gaṇhi, so taṁ disvā yaṭṭhiyā pothetvā vissajjāpesi. Ajagaro siṅgālaṁ vissajjetvā tameva gaṇhi. Siṅgālo cintesi – ‘‘mayhaṁ iminā jīvitaṁ dinnaṁ, ahampi imassa dassāmī’’ti yāgughaṭassa upari ṭhapitaṁ vāsiṁ mukhena ḍaṁsitvā tassa santikaṁ agamāsi. Itare bhātaro disvā, ‘‘siṅgālo vāsiṁ haratī’’ti anubandhiṁsu. So tehi diṭṭhabhāvaṁ ñatvā vāsiṁ tassa santike chaḍḍetvā palāyi. Itare āgantvā kaniṭṭhaṁ ajagarena gahitaṁ disvā vāsiyā ajagaraṁ chinditvā taṁ gahetvā agamaṁsu. Evaṁ jarasiṅgāle siyā yā kāci kataññutā kataveditā. Sakyaputtiyapaṭiññeti idampi devadattassa ācārameva sandhāya vuttanti. Dvādasamaṁ.",
  "atk-s0302a8:37": "Opammasaṁyuttavaṇṇanā niṭṭhitā."
}