{
  "atk-vin01a0:0": " Namo tassa bhagavato arahato sammāsambuddhassa",
  "atk-vin01a0:1": "Vinayapiṭake",
  "atk-vin01a0:2": "Pārājikakaṇḍa-aṭṭhakathā (paṭhamo bhāgo)",
  "atk-vin01a0:3": "Ganthārambhakathā",
  "atk-vin01a0:4": "Yo kappakoṭīhipi appameyyaṁ;",
  "atk-vin01a0:5": "Kālaṁ karonto atidukkarāni;",
  "atk-vin01a0:6": "Khedaṁ gato lokahitāya nātho;",
  "atk-vin01a0:7": "Namo mahākāruṇikassa tassa.",
  "atk-vin01a0:8": "Asambudhaṁ buddhanisevitaṁ yaṁ;",
  "atk-vin01a0:9": "Bhavābhavaṁ gacchati jīvaloko;",
  "atk-vin01a0:10": "Namo avijjādikilesajāla-",
  "atk-vin01a0:11": "Viddhaṁsino dhammavarassa tassa.",
  "atk-vin01a0:12": "Guṇehi yo sīlasamādhipaññā-",
  "atk-vin01a0:13": "Vimuttiñāṇappabhutīhi yutto;",
  "atk-vin01a0:14": "Khettaṁ janānaṁ kusalatthikānaṁ;",
  "atk-vin01a0:15": "Tamariyasaṅghaṁ sirasā namāmi.",
  "atk-vin01a0:16": "Iccevamaccantanamassaneyyaṁ;",
  "atk-vin01a0:17": "Namassamāno ratanattayaṁ yaṁ;",
  "atk-vin01a0:18": "Puññābhisandaṁ vipulaṁ alatthaṁ;",
  "atk-vin01a0:19": "Tassānubhāvena hatantarāyo.",
  "atk-vin01a0:20": "Yasmiṁ ṭhite sāsanamaṭṭhitassa;",
  "atk-vin01a0:21": "Patiṭṭhitaṁ hoti susaṇṭhitassa;",
  "atk-vin01a0:22": "Taṁ vaṇṇayissaṁ vinayaṁ amissaṁ;",
  "atk-vin01a0:23": "Nissāya pubbācariyānubhāvaṁ.",
  "atk-vin01a0:24": "Kāmañca pubbācariyāsabhehi;",
  "atk-vin01a0:25": "Ñāṇambuniddhotamalāsavehi;",
  "atk-vin01a0:26": "Visuddhavijjāpaṭisambhidehi ;",
  "atk-vin01a0:27": "Saddhammasaṁvaṇṇanakovidehi.",
  "atk-vin01a0:28": "Sallekhiye nosulabhūpamehi;",
  "atk-vin01a0:29": "Mahāvihārassa dhajūpamehi;",
  "atk-vin01a0:30": "Saṁvaṇṇitoyaṁ vinayo nayehi;",
  "atk-vin01a0:31": "Cittehi sambuddhavaranvayehi.",
  "atk-vin01a0:32": "Saṁvaṇṇanā sīhaḷadīpakena;",
  "atk-vin01a0:33": "Vākyena esā pana saṅkhatattā;",
  "atk-vin01a0:34": "Na kiñci atthaṁ abhisambhuṇāti;",
  "atk-vin01a0:35": "Dīpantare bhikkhujanassa yasmā.",
  "atk-vin01a0:36": "Tasmā imaṁ pāḷinayānurūpaṁ;",
  "atk-vin01a0:37": "Saṁvaṇṇanaṁ dāni samārabhissaṁ;",
  "atk-vin01a0:38": "Ajjhesanaṁ buddhasirivhayassa;",
  "atk-vin01a0:39": "Therassa sammā samanussaranto.",
  "atk-vin01a0:40": "Saṁvaṇṇanaṁ tañca samārabhanto;",
  "atk-vin01a0:41": "Tassā mahāaṭṭhakathaṁ sarīraṁ;",
  "atk-vin01a0:42": "Katvā mahāpaccariyaṁ tatheva;",
  "atk-vin01a0:43": "Kurundināmādisu vissutāsu.",
  "atk-vin01a0:44": "Vinicchayo aṭṭhakathāsu vutto;",
  "atk-vin01a0:45": "Yo yuttamatthaṁ apariccajanto;",
  "atk-vin01a0:46": "Tatopi antogadhatheravādaṁ;",
  "atk-vin01a0:47": "Saṁvaṇṇanaṁ samma samārabhissaṁ.",
  "atk-vin01a0:48": "Taṁ me nisāmentu pasannacittā;",
  "atk-vin01a0:49": "Therā ca bhikkhū navamajjhimā ca;",
  "atk-vin01a0:50": "Dhammappadīpassa tathāgatassa;",
  "atk-vin01a0:51": "Sakkacca dhammaṁ patimānayantā.",
  "atk-vin01a0:52": "Buddhena dhammo vinayo ca vutto;",
  "atk-vin01a0:53": "Yo tassa puttehi tatheva ñāto;",
  "atk-vin01a0:54": "So yehi tesaṁ matimaccajantā;",
  "atk-vin01a0:55": "Yasmā pure aṭṭhakathā akaṁsu.",
  "atk-vin01a0:56": "Tasmā hi yaṁ aṭṭhakathāsu vuttaṁ;",
  "atk-vin01a0:57": "Taṁ vajjayitvāna pamādalekhaṁ;",
  "atk-vin01a0:58": "Sabbampi sikkhāsu sagāravānaṁ;",
  "atk-vin01a0:59": "Yasmā pamāṇaṁ idha paṇḍitānaṁ.",
  "atk-vin01a0:60": "Tato ca bhāsantarameva hitvā;",
  "atk-vin01a0:61": "Vitthāramaggañca samāsayitvā;",
  "atk-vin01a0:62": "Vinicchayaṁ sabbamasesayitvā;",
  "atk-vin01a0:63": "Tantikkamaṁ kiñci avokkamitvā.",
  "atk-vin01a0:64": "Suttantikānaṁ vacanānamatthaṁ;",
  "atk-vin01a0:65": "Suttānurūpaṁ paridīpayantī;",
  "atk-vin01a0:66": "Yasmā ayaṁ hessati vaṇṇanāpi;",
  "atk-vin01a0:67": "Sakkacca tasmā anusikkhitabbāti.",
  "atk-vin01a0:68": "Bāhiranidānakathā",
  "atk-vin01a0:69": "Tattha taṁ vaṇṇayissaṁ vinayanti vuttattā vinayo tāva vavatthapetabbo. Tenetaṁ vuccati – ‘‘vinayo nāma idha sakalaṁ vinayapiṭakaṁ adhippeta’’nti. Saṁvaṇṇanatthaṁ panassa ayaṁ mātikā –",
  "atk-vin01a0:70": "Vuttaṁ yena yadā yasmā, dhāritaṁ yena cābhataṁ;",
  "atk-vin01a0:71": "Yatthappatiṭṭhitacetametaṁ vatvā vidhiṁ tato.",
  "atk-vin01a0:72": "Tenātiādipāṭhassa, atthaṁ nānappakārato;",
  "atk-vin01a0:73": "Dassayanto karissāmi, vinayassatthavaṇṇananti.",
  "atk-vin01a0:74": "Tattha vuttaṁ yena yadā yasmāti idaṁ tāva vacanaṁ ‘‘tena samayena buddho bhagavā verañjāyaṁ viharatī’’ti evamādivacanaṁ sandhāya vuttaṁ. Idañhi buddhassa bhagavato attapaccakkhavacanaṁ na hoti, tasmā vattabbametaṁ ‘‘idaṁ vacanaṁ kena vuttaṁ, kadā vuttaṁ, kasmā ca vutta’’nti? Āyasmatā upālittherena vuttaṁ, tañca pana paṭhamamahāsaṅgītikāle.",
  "atk-vin01a0:75": "Paṭhamamahāsaṅgītikathā",
  "atk-vin01a0:76": "Paṭhamamahāsaṅgīti nāma cesā kiñcāpi pañcasatikasaṅgītikkhandhake vuttā, nidānakosallatthaṁ pana idhāpi iminā nayena veditabbā. Dhammacakkappavattanañhi ādiṁ katvā yāva subhaddaparibbājakavinayanā katabuddhakicce kusinārāyaṁ upavattane mallānaṁ sālavane yamakasālānamantare visākhapuṇṇamadivase paccūsasamaye anupādisesāya nibbānadhātuyā parinibbute bhagavati lokanāthe, bhagavato parinibbāne sannipatitānaṁ sattannaṁ bhikkhusatasahassānaṁ saṅghatthero āyasmā mahākassapo sattāhaparinibbute bhagavati, subhaddena vuḍḍhapabbajitena ‘‘alaṁ, āvuso, mā socittha, mā paridevittha, sumuttā mayaṁ tena mahāsamaṇena; upaddutā ca homa – ‘idaṁ vo kappati, idaṁ vo na kappatī’ti! Idāni pana mayaṁ yaṁ icchissāma taṁ karissāma, yaṁ na icchissāma na taṁ karissāmā’’ti (cūḷava. 437; dī. ni. 2.232) vuttavacanamanussaranto ‘‘ṭhānaṁ kho panetaṁ vijjati yaṁ pāpabhikkhū atītasatthukaṁ pāvacananti maññamānā pakkhaṁ labhitvā nacirasseva saddhammaṁ antaradhāpeyyuṁ, yāva ca dhammavinayo tiṭṭhati tāva anatītasatthukameva pāvacanaṁ hoti. Vuttañhetaṁ bhagavatā –",
  "atk-vin01a0:77": "‘Yo vo, ānanda, mayā dhammo ca vinayo ca desito paññatto , so vo mamaccayena satthā’ti (dī. ni. 2.216).",
  "atk-vin01a0:78": "‘‘Yaṁnūnāhaṁ dhammañca vinayañca saṅgāyeyyaṁ, yathayidaṁ sāsanaṁ addhaniyaṁ assa ciraṭṭhitikaṁ.",
  "atk-vin01a0:79": "Yaṁ cāhaṁ bhagavatā –",
  "atk-vin01a0:80": "‘Dhāressasi pana me tvaṁ, kassapa, sāṇāni paṁsukūlāni nibbasanānī’ti vatvā cīvare sādhāraṇaparibhogena ceva,",
  "atk-vin01a0:81": "‘Ahaṁ, bhikkhave, yāvade ākaṅkhāmi vivicceva kāmehi…pe… paṭhamaṁ jhānaṁ upasampajja viharāmi; kassapopi, bhikkhave, yāvade ākaṅkhati vivicceva kāmehi…pe… paṭhamaṁ jhānaṁ upasampajja viharatī’ti –",
  "atk-vin01a0:82": "Evamādinā nayena navānupubbavihārachaḷabhiññāppabhede uttarimanussadhamme attanā samasamaṭṭhapanena ca anuggahito, tassa kimaññaṁ āṇaṇyaṁ bhavissati; nanu maṁ bhagavā rājā viya sakakavacaissariyānuppadānena attano kulavaṁsappatiṭṭhāpakaṁ puttaṁ ‘saddhammavaṁsappatiṭṭhāpako me ayaṁ bhavissatī’ti mantvā iminā asādhāraṇena anuggahena anuggahesī’’ti cintayanto dhammavinayasaṅgāyanatthaṁ bhikkhūnaṁ ussāhaṁ janesi. Yathāha –",
  "atk-vin01a0:83": "‘‘Atha kho āyasmā mahākassapo bhikkhū āmantesi – ‘ekamidāhaṁ, āvuso, samayaṁ pāvāya kusināraṁ addhānamaggappaṭipanno mahatā bhikkhusaṅghena saddhiṁ pañcamattehi bhikkhusatehī’’ti (dī. ni. 2.231) sabbaṁ subhaddakaṇḍaṁ vitthārato veditabbaṁ.",
  "atk-vin01a0:84": "Tato paraṁ āha –",
  "atk-vin01a0:85": "‘‘Handa mayaṁ, āvuso, dhammañca vinayañca saṅgāyeyyāma. Pure adhammo dippati, dhammo paṭibāhiyyati; avinayo dippati, vinayo paṭibāhiyyati. Pure adhammavādino balavanto honti, dhammavādino dubbalā honti; avinayavādino balavanto honti, vinayavādino dubbalā hontī’’ti (cūḷava. 437).",
  "atk-vin01a0:86": "Bhikkhū āhaṁsu – ‘‘tena hi, bhante, thero bhikkhū uccinatū’’ti. Thero sakalanavaṅgasatthusāsanapariyattidhare puthujjana-sotāpanna-sakadāgāmi-anāgāmi-sukkhavipassakakhīṇāsavabhikkhū anekasate anekasahasse ca vajjetvā tipiṭakasabbapariyattippabhedadhare paṭisambhidāppatte mahānubhāve yebhuyyena bhagavatā etadaggaṁ āropite tevijjādibhede khīṇāsavabhikkhūyeva ekūnapañcasate pariggahesi. Ye sandhāya idaṁ vuttaṁ – ‘‘atha kho āyasmā mahākassapo ekenūnāpañcaarahantasatāni uccinī’’ti (cūḷava. 437).",
  "atk-vin01a0:87": "Kissa pana thero ekenūnamakāsīti? Āyasmato ānandattherassa okāsakaraṇatthaṁ. Tena hāyasmatā sahāpi vināpi na sakkā dhammasaṅgīti kātuṁ, so hāyasmā sekkho sakaraṇīyo, tasmā sahāpi na sakkā; yasmā panassa kiñci dasabaladesitaṁ suttageyyādikaṁ bhagavato asammukhā paṭiggahitaṁ nāma natthi, tasmā vināpi na sakkā. Yadi evaṁ sekkhopi samāno dhammasaṅgītiyā bahukārattā therena uccinitabbo assa. Atha kasmā na uccinitoti ? Parūpavādavivajjanato. Thero hi āyasmante ānande ativiya vissattho ahosi, tathā hi naṁ sirasmiṁ palitesu jātesupi ‘‘na vāyaṁ kumārako mattamaññāsī’’ti (saṁ. ni. 2.154) kumārakavādena ovadati. Sakyakulappasuto cāyaṁ āyasmā tathāgatassa bhātā cūḷapituputto. Tatra hi bhikkhū chandāgamanaṁ viya maññamānā ‘‘bahū asekkhapaṭisambhidāppatte bhikkhū ṭhapetvā ānandaṁ sekkhapaṭisambhidāppattaṁ thero uccinī’’ti upavadeyyuṁ, taṁ parūpavādaṁ parivajjento ‘‘ānandaṁ vinā saṅgīti na sakkā kātuṁ, bhikkhūnaṁyeva anumatiyā gahessāmī’’ti na uccini.",
  "atk-vin01a0:88": "Atha sayameva bhikkhū ānandassatthāya theraṁ yāciṁsu. Yathāha –",
  "atk-vin01a0:89": "‘‘Bhikkhū āyasmantaṁ mahākassapaṁ etadavocuṁ – ‘ayaṁ, bhante, āyasmā ānando kiñcāpi sekkho abhabbo chandā dosā mohā bhayā agatiṁ gantuṁ, bahu cānena bhagavato santike dhammo ca vinayo ca pariyatto; tena hi, bhante, thero āyasmantampi ānandaṁ uccinatū’ti. Atha kho āyasmā mahākassapo āyasmantampi ānandaṁ uccinī’’ti (cūḷava. 437).",
  "atk-vin01a0:90": "Evaṁ bhikkhūnaṁ anumatiyā uccinitena tenāyasmatā saddhiṁ pañca therasatāni ahesuṁ.",
  "atk-vin01a0:91": "Atha kho therānaṁ bhikkhūnaṁ etadahosi – ‘‘kattha nu kho mayaṁ dhammañca vinayañca saṅgāyeyyāmā’’ti. Atha kho therānaṁ bhikkhūnaṁ etadahosi – ‘‘rājagahaṁ kho mahāgocaraṁ pahūtasenāsanaṁ, yaṁnūna mayaṁ rājagahe vassaṁ vasantā dhammañca vinayañca saṅgāyeyyāma, na aññe bhikkhū rājagahe vassaṁ upagaccheyyu’’nti. Kasmā pana nesaṁ etadahosi? Idaṁ amhākaṁ thāvarakammaṁ, koci visabhāgapuggalo saṅghamajjhaṁ pavisitvā ukkoṭeyyāti. Athāyasmā mahākassapo ñattidutiyena kammena sāvesi, taṁ saṅgītikkhandhake vuttanayeneva ñātabbaṁ.",
  "atk-vin01a0:92": "Atha tathāgatassa parinibbānato sattasu sādhukīḷanadivasesu sattasu ca dhātupūjādivasesu vītivattesu ‘‘aḍḍhamāso atikkanto, idāni gimhānaṁ diyaḍḍho māso seso, upakaṭṭhā vassūpanāyikā’’ti mantvā mahākassapatthero ‘‘rājagahaṁ, āvuso, gacchāmā’’ti upaḍḍhaṁ bhikkhusaṅghaṁ gahetvā ekaṁ maggaṁ gato. Anuruddhattheropi upaḍḍhaṁ gahetvā ekaṁ maggaṁ gato. Ānandatthero pana bhagavato pattacīvaraṁ gahetvā bhikkhusaṅghaparivuto sāvatthiṁ gantvā rājagahaṁ gantukāmo yena sāvatthi tena cārikaṁ pakkāmi. Ānandattherena gatagataṭṭhāne mahāparidevo ahosi – ‘‘bhante ānanda, kuhiṁ satthāraṁ ṭhapetvā āgatosī’’ti . Anupubbena pana sāvatthiṁ anuppatte there bhagavato parinibbānadivase viya mahāparidevo ahosi.",
  "atk-vin01a0:93": "Tatra sudaṁ āyasmā ānando aniccatādipaṭisaṁyuttāya dhammiyā kathāya taṁ mahājanaṁ saññāpetvā jetavanaṁ pavisitvā dasabalena vasitagandhakuṭiyā dvāraṁ vivaritvā mañcapīṭhaṁ nīharitvā papphoṭetvā gandhakuṭiṁ sammajjitvā milātamālākacavaraṁ chaḍḍetvā mañcapīṭhaṁ atiharitvā puna yathāṭhāne ṭhapetvā bhagavato ṭhitakāle karaṇīyaṁ vattaṁ sabbamakāsi. Atha thero bhagavato parinibbānato pabhuti ṭhānanisajjabahulattā ussannadhātukaṁ kāyaṁ samassāsetuṁ dutiyadivase khīravirecanaṁ pivitvā vihāreyeva nisīdi. Yaṁ sandhāya subhena māṇavena pahitaṁ māṇavakaṁ etadavoca –",
  "atk-vin01a0:94": "‘‘Akālo kho, māṇavaka, atthi me ajja bhesajjamattā pītā, appeva nāma svepi upasaṅkameyyāmā’’ti (dī. ni. 1.447).",
  "atk-vin01a0:95": "Dutiyadivase cetakattherena pacchāsamaṇena gantvā subhena māṇavena puṭṭho dīghanikāye subhasuttaṁnāma dasamaṁ suttamabhāsi.",
  "atk-vin01a0:96": "Atha thero jetavanavihāre khaṇḍaphullappaṭisaṅkharaṇaṁ kārāpetvā upakaṭṭhāya vassūpanāyikāya rājagahaṁ gato. Tathā mahākassapatthero anuruddhatthero ca sabbaṁ bhikkhusaṅghaṁ gahetvā rājagahameva gato.",
  "atk-vin01a0:97": "Tena kho pana samayena rājagahe aṭṭhārasa mahāvihārā honti. Te sabbepi chaḍḍitapatitauklāpā ahesuṁ. Bhagavato hi parinibbāne sabbe bhikkhū attano attano pattacīvaraṁ gahetvā vihāre ca pariveṇe ca chaḍḍetvā agamaṁsu. Tattha therā bhagavato vacanapūjanatthaṁ titthiyavādaparimocanatthañca ‘‘paṭhamaṁ māsaṁ khaṇḍaphullappaṭisaṅkharaṇaṁ karomā’’ti cintesuṁ. Titthiyā hi evaṁ vadeyyuṁ – ‘‘samaṇassa gotamassa sāvakā satthari ṭhiteyeva vihāre paṭijaggiṁsu, parinibbute chaḍḍesu’’nti. Tesaṁ vādaparimocanatthañca cintesunti vuttaṁ hoti. Vuttampi hetaṁ –",
  "atk-vin01a0:98": "‘‘Atha kho therānaṁ bhikkhūnaṁ etadahosi – ‘bhagavatā kho, āvuso, khaṇḍaphullappaṭisaṅkharaṇaṁ vaṇṇitaṁ. Handa mayaṁ, āvuso, paṭhamaṁ māsaṁ khaṇḍaphullappaṭisaṅkharaṇaṁ karoma, majjhimaṁ māsaṁ sannipatitvā dhammañca vinayañca saṅgāyissāmā’’ti (cūḷava. 438).",
  "atk-vin01a0:99": "Te dutiyadivase gantvā rājadvāre aṭṭhaṁsu. Ajātasattu rājā āgantvā vanditvā ‘‘kiṁ, bhante, āgatatthā’’ti attanā kattabbakiccaṁ paṭipucchi. Therā aṭṭhārasa mahāvihārapaṭisaṅkharaṇatthāya hatthakammaṁ paṭivedesuṁ. ‘‘Sādhu, bhante’’ti rājā hatthakammakārake manusse adāsi. Therā paṭhamaṁ māsaṁ sabbavihāre paṭisaṅkharāpetvā rañño ārocesuṁ – ‘‘niṭṭhitaṁ, mahārāja, vihārapaṭisaṅkharaṇaṁ. Idāni dhammavinayasaṅgahaṁ karomā’’ti. ‘‘Sādhu, bhante, vissatthā karotha. Mayhaṁ āṇācakkaṁ, tumhākaṁ dhammacakkaṁ hotu. Āṇāpetha, bhante, kiṁ karomī’’ti? ‘‘Saṅgahaṁ karontānaṁ bhikkhūnaṁ sannisajjaṭṭhānaṁ, mahārājā’’ti. ‘‘Kattha karomi, bhante’’ti? ‘‘Vebhārapabbatapasse sattapaṇṇiguhādvāre kātuṁ yuttaṁ, mahārājā’’ti. ‘‘Sādhu, bhante’’ti kho rājā ajātasattu vissakammunā nimmitasadisaṁ suvibhattabhittitthambhasopānaṁ nānāvidhamālākammalataākammavicittaṁ abhibhavantamiva rājabhavanavibhūtiṁ avahasantamiva devavimānasiriṁ siriyā niketamiva ekanipātatitthamiva ca devamanussanayanavihaṅgānaṁ lokarāmaṇeyyakamiva sampiṇḍitaṁ daṭṭhabbasāramaṇḍaṁ maṇḍapaṁ kārāpetvā vividhakusumadāma-olambaka-viniggalantacāruvitānaṁ ratanavicittamaṇikoṭṭimatalamiva ca naṁ nānāpupphūpahāravicittasupariniṭṭhitabhūmikammaṁ brahmavimānasadisaṁ alaṅkaritvā tasmiṁ mahāmaṇḍape pañcasatānaṁ bhikkhūnaṁ anagghāni pañca kappiyapaccattharaṇasatāni paññāpetvā dakkhiṇabhāgaṁ nissāya uttarābhimukhaṁ therāsanaṁ maṇḍapamajjhe puratthābhimukhaṁ buddhassa bhagavato āsanārahaṁ dhammāsanaṁ paññāpetvā dantakhacitaṁ bījaniñcettha ṭhapetvā bhikkhusaṅghassa ārocāpesi – ‘‘niṭṭhitaṁ, bhante, mama kicca’’nti.",
  "atk-vin01a0:100": "Tasmiṁ kho pana samaye ekacce bhikkhū āyasmantaṁ ānandaṁ sandhāya evamāhaṁsu – ‘‘imasmiṁ bhikkhusaṅghe eko bhikkhu vissagandhaṁ vāyanto vicaratī’’ti. Thero taṁ sutvā ‘‘imasmiṁ bhikkhusaṅghe añño vissagandhaṁ vāyanto vicaraṇakabhikkhu nāma natthi, addhā ete maṁ sandhāya vadantī’’ti saṁvegaṁ āpajji. Ekacce bhikkhū āyasmantaṁ ānandaṁ āhaṁsu – ‘‘sve, āvuso, sannipāto tvañca sekkho sakaraṇīyo, tena te na yuttaṁ sannipātaṁ gantuṁ, appamatto hohī’’ti.",
  "atk-vin01a0:101": "Atha kho āyasmā ānando – ‘‘sve sannipāto, na kho pana metaṁ patirūpaṁ yvāhaṁ sekkho samāno sannipātaṁ gaccheyya’’nti bahudeva rattiṁ kāyagatāyasatiyā vītināmetvā rattiyā paccūsasamayaṁ caṅkamā orohitvā vihāraṁ pavisitvā ‘‘nipajjissāmī’’ti kāyaṁ āvajjesi. Dve pādā bhūmito muttā, appattañca sīsaṁ bimbohanaṁ, etasmiṁ antare anupādāya āsavehi cittaṁ vimucci. Ayañhi āyasmā caṅkamena bahi vītināmetvā visesaṁ nibbattetuṁ asakkonto cintesi – ‘‘nanu maṁ bhagavā etadavoca – ‘katapuññosi tvaṁ, ānanda, padhānamanuyuñja; khippaṁ hohisi anāsavo’ti (dī. ni. 2.207). Buddhānañca kathādoso nāma natthi. Mama accāraddhaṁ vīriyaṁ tena me cittaṁ uddhaccāya saṁvattati. Handāhaṁ vīriyasamathaṁ yojemī’’ti caṅkamā orohitvā pādadhovanaṭṭhāne ṭhatvā pāde dhovitvā vihāraṁ pavisitvā mañcake nisīditvā ‘‘thokaṁ vissamissāmī’’ti kāyaṁ mañcake upanāmesi. Dve pādā bhūmito muttā, sīsañca bimbohanaṁ asampattaṁ. Etasmiṁ antare anupādāya āsavehi cittaṁ vimuttaṁ, catuiriyāpathavirahitaṁ therassa arahattaṁ ahosi. Tena imasmiṁ sāsane anipanno anisinno aṭṭhito acaṅkamanto ‘‘ko bhikkhu arahattaṁ patto’’ti vutte ‘‘ānandatthero’’ti vattuṁ vaṭṭati.",
  "atk-vin01a0:102": "Atha kho therā bhikkhū dutiyadivase katabhattakiccā pattacīvaraṁ paṭisāmetvā dhammasabhāyaṁ sannipatitā. Ānandatthero pana attano arahattappattiṁ ñāpetukāmo bhikkhūhi saddhiṁ na gato. Bhikkhū yathāvuḍḍhaṁ attano attano pattāsane nisīdantā ānandattherassa āsanaṁ ṭhapetvā nisinnā. Tattha kehici ‘‘etamāsanaṁ kassā’’ti vutte ‘‘ānandattherassā’’ti. ‘‘Ānando pana kuhiṁ gato’’ti? Tasmiṁ samaye thero cintesi – ‘‘idāni mayhaṁ gamanakālo’’ti. Tato attano ānubhāvaṁ dassento pathaviyaṁ nimujjitvā attano āsaneyeva attānaṁ dassesi. Ākāsenāgantvā nisīdītipi eke.",
  "atk-vin01a0:103": "Evaṁ nisinne tasmiṁ āyasmante mahākassapatthero bhikkhū āmantesi – ‘‘āvuso, kiṁ paṭhamaṁ saṅgāyāma, dhammaṁ vā vinayaṁ vā’’ti? Bhikkhū āhaṁsu – ‘‘bhante mahākassapa, vinayo nāma buddhasāsanassa āyu, vinaye ṭhite sāsanaṁ ṭhitaṁ hoti; tasmā paṭhamaṁ vinayaṁ saṅgāyāmā’’ti,. ‘‘Kaṁ dhuraṁ katvā’’ti? ‘‘Āyasmantaṁ upāli’’nti. ‘‘Kiṁ ānando nappahotī’’ti? ‘‘No nappahoti; api ca kho pana sammāsambuddho dharamānoyeva vinayapariyattiṁ nissāya āyasmantaṁ upāliṁ etadagge ṭhapesi – ‘etadaggaṁ, bhikkhave, mama sāvakānaṁ bhikkhūnaṁ vinayadharānaṁ yadidaṁ upālī’ti (a. ni. 1.219, 228). Tasmā upālittheraṁ pucchitvā vinayaṁ saṅgāyāmā’’ti. Tato thero vinayaṁ pucchanatthāya attanāva attānaṁ sammanni. Upālittheropi vissajjanatthāya sammanni. Tatrāyaṁ pāḷi –",
  "atk-vin01a0:104": "‘‘Atha kho āyasmā mahākassapo saṅghaṁ ñāpesi –",
  "atk-vin01a0:105": "‘‘Suṇātu me, āvuso, saṅgho. Yadi saṅghassa pattakallaṁ, ahaṁ upāliṁ vinayaṁ puccheyya’nti.",
  "atk-vin01a0:106": "‘‘Āyasmāpi upāli saṅghaṁ ñāpesi –",
  "atk-vin01a0:107": "‘‘Suṇātu me, bhante, saṅgho. Yadi saṅghassa pattakallaṁ, ahaṁ āyasmatā mahākassapena vinayaṁ puṭṭho vissajjeyya’’nti.",
  "atk-vin01a0:108": "Evaṁ attanāva attānaṁ sammannitvā āyasmā upāli uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane nisīdi, dantakhacitaṁ bījaniṁ gahetvā. Tato āyasmā mahākassapo therāsane nisīditvā āyasmantaṁ upāliṁ vinayaṁ pucchi – ‘‘paṭhamaṁ, āvuso upāli, pārājikaṁ kattha paññatta’’nti ? ‘‘Vesāliyaṁ, bhante’’ti. ‘‘Kaṁ ārabbhā’’ti? ‘‘Sudinnaṁ kalandaputtaṁ ārabbhā’’ti. ‘‘Kismiṁ vatthusmi’’nti? ‘‘Methunadhamme’’ti.",
  "atk-vin01a0:109": "Atha kho āyasmā mahākassapo āyasmantaṁ upāliṁ paṭhamassa pārājikassa vatthumpi pucchi, nidānampi pucchi, puggalampi pucchi, paññattimpi pucchi, anupaññattimpi pucchi, āpattimpi pucchi, anāpattimpi pucchi; yathā ca paṭhamassa tathā dutiyassa tathā tatiyassa tathā catutthassa pārājikassa vatthumpi pucchi…pe… anāpattimpi pucchi. Puṭṭho puṭṭho upālitthero vissajjesi. Tato imāni cattāri pārājikāni ‘‘pārājikakaṇḍaṁ nāma ida’’nti saṅgahaṁ āropetvā ṭhapesuṁ. Terasa saṅghādisesāni ‘‘terasaka’’nti ṭhapesuṁ. Dve sikkhāpadāni ‘‘aniyatānī’’ti ṭhapesuṁ. Tiṁsa sikkhāpadāni ‘‘nissaggiyapācittiyānī’’ti ṭhapesuṁ. Dvenavuti sikkhāpadāni ‘‘pācittiyānī’’ti ṭhapesuṁ. Cattāri sikkhāpadāni ‘‘pāṭidesanīyānī’’ti ṭhapesuṁ. Pañcasattati sikkhāpadāni ‘‘sekhiyānī’’ti ṭhapesuṁ. Satta dhamme ‘‘adhikaraṇasamathā’’ti ṭhapesuṁ.",
  "atk-vin01a0:110": "Evaṁ mahāvibhaṅgaṁ saṅgahaṁ āropetvā bhikkhunīvibhaṅge aṭṭha sikkhāpadāni ‘‘pārājikakaṇḍaṁ nāma ida’’nti ṭhapesuṁ. Sattarasa sikkhāpadāni ‘‘sattarasaka’’nti ṭhapesuṁ. Tiṁsa sikkhāpadāni ‘‘nissaggiyapācittiyānī’’ti ṭhapesuṁ. Chasaṭṭhisatasikkhāpadāni ‘‘pācittiyānī’’ti ṭhapesuṁ. Aṭṭha sikkhāpadāni ‘‘pāṭidesanīyānī’’ti ṭhapesuṁ. Pañcasattati sikkhāpadāni ‘‘sekhiyānī’’ti ṭhapesuṁ. Satta dhamme ‘‘adhikaraṇasamathā’’ti ṭhapesuṁ. Evaṁ bhikkhunīvibhaṅgaṁ saṅgahaṁ āropetvā eteneva upāyena khandhakaparivārepi āropesuṁ. Evametaṁ saubhatovibhaṅgakhandhakaparivāraṁ vinayapiṭakaṁ saṅgahamārūḷhaṁ sabbaṁ mahākassapatthero pucchi, upālitthero vissajjesi. Pucchāvissajjanapariyosāne pañca arahantasatāni saṅgahaṁ āropitanayeneva gaṇasajjhāyamakaṁsu. Vinayasaṅgahāvasāne upālitthero dantakhacitaṁ bījaniṁ nikkhipitvā dhammāsanā orohitvā vuḍḍhe bhikkhū vanditvā attano pattāsane nisīdi.",
  "atk-vin01a0:111": "Vinayaṁ saṅgāyitvā dhammaṁ saṅgāyitukāmo āyasmā mahākassapo bhikkhū pucchi – ‘‘dhammaṁ saṅgāyantehi kaṁ puggalaṁ dhuraṁ katvā dhammo saṅgāyitabbo’’ti? Bhikkhū ‘‘ānandattheraṁ dhuraṁ katvā’’ti āhaṁsu.",
  "atk-vin01a0:112": "Atha kho āyasmā mahākassapo saṅghaṁ ñāpesi –",
  "atk-vin01a0:113": "‘‘Suṇātu me, āvuso, saṅgho. Yadi saṅghassa pattakallaṁ, ahaṁ ānandaṁ dhammaṁ puccheyya’’nti.",
  "atk-vin01a0:114": "Atha kho āyasmā ānando saṅghaṁ ñāpesi –",
  "atk-vin01a0:115": "‘‘Suṇātu me, bhante, saṅgho yadi saṅghassa pattakallaṁ, ahaṁ āyasmatā mahākassapena dhammaṁ puṭṭho vissajjeyya’’nti.",
  "atk-vin01a0:116": "Atha kho āyasmā ānando uṭṭhāyāsanā ekaṁsaṁ cīvaraṁ katvā there bhikkhū vanditvā dhammāsane nisīdi dantakhacitaṁ bījaniṁ gahetvā. Atha mahākassapatthero ānandattheraṁ dhammaṁ pucchi – ‘‘brahmajālaṁ, āvuso ānanda, kattha bhāsita’’nti? ‘‘Antarā ca, bhante, rājagahaṁ antarā ca nāḷandaṁ rājāgārake ambalaṭṭhikāya’’nti. ‘‘Kaṁ ārabbhā’’ti? ‘‘Suppiyañca paribbājakaṁ, brahmadattañca māṇava’’nti. ‘‘Kismiṁ vatthusmi’’nti? ‘‘Vaṇṇāvaṇṇe’’ti. Atha kho āyasmā mahākassapo āyasmantaṁ ānandaṁ brahmajālassa nidānampi pucchi, puggalampi pucchi, vatthumpi pucchi. ‘‘Sāmaññaphalaṁ panāvuso ānanda, kattha bhāsita’’nti? ‘Rājagahe, bhante, jīvakambavane’’ti. ‘‘Kena saddhi’’nti? ‘‘Ajātasattunā vedehiputtena saddhi’’nti. Atha kho āyasmā mahākassapo āyasmantaṁ ānandaṁ sāmaññaphalassa nidānampi pucchi, puggalampi pucchi. Eteneva upāyena pañca nikāye pucchi.",
  "atk-vin01a0:117": "Pañcanikāyā nāma – dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti. Tattha khuddakanikāyo nāma – cattāro nikāye ṭhapetvā, avasesaṁ buddhavacanaṁ. Tattha vinayo āyasmatā upālittherena vissajjito, sesakhuddakanikāyo cattāro ca nikāyā ānandattherena. Tadetaṁ sabbampi buddhavacanaṁ rasavasena ekavidhaṁ, dhammavinayavasena duvidhaṁ, paṭhamamajjhimapacchimavasena tividhaṁ; tathā piṭakavasena, nikāyavasena pañcavidhaṁ, aṅgavasena navavidhaṁ, dhammakkhandhavasena caturāsītisahassavidhanti veditabbaṁ.",
  "atk-vin01a0:118": "Kathaṁ rasavasena ekavidhaṁ? Yañhi bhagavatā anuttaraṁ sammāsambodhiṁ abhisambujjhitvā yāva anupādisesāya nibbānadhātuyā parinibbāyati, etthantare pañcacattālīsavassāni devamanussanāgayakkhādayo anusāsantena paccavekkhantena vā vuttaṁ, sabbaṁ taṁ ekarasaṁ vimuttirasameva hoti. Evaṁ rasavasena ekavidhaṁ.",
  "atk-vin01a0:119": "Kathaṁ dhammavinayavasena duvidhaṁ? Sabbameva cetaṁ dhammo ceva vinayo cāti saṅkhyaṁ gacchati. Tattha vinayapiṭakaṁ vinayo, avasesaṁ buddhavacanaṁ dhammo; tenevāha – ‘‘yaṁnūna mayaṁ, āvuso, dhammañca vinayañca saṅgāyeyyāmā’’ti. ‘‘Ahaṁ upāliṁ vinayaṁ puccheyyaṁ, ānandaṁ dhammaṁ puccheyya’’nti ca evaṁ dhammavinayavasena duvidhaṁ.",
  "atk-vin01a0:120": "Kathaṁ paṭhamamajjhimapacchimavasena tividhaṁ? Sabbameva hidaṁ paṭhamabuddhavacanaṁ, majjhimabuddhavacanaṁ, pacchimabuddhavacananti tippabhedaṁ hoti. Tattha –",
  "atk-vin01a0:121": "‘‘Anekajātisaṁsāraṁ, sandhāvissaṁ anibbisaṁ;",
  "atk-vin01a0:122": "Gahakāraṁ gavesanto, dukkhā jāti punappunaṁ.",
  "atk-vin01a0:123": "‘‘Gahakāraka diṭṭhosi, puna gehaṁ na kāhasi;",
  "atk-vin01a0:124": "Sabbā te phāsukā bhaggā, gahakūṭaṁ visaṅkhataṁ;",
  "atk-vin01a0:125": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154);",
  "atk-vin01a0:126": "Idaṁ paṭhamabuddhavacanaṁ.",
  "atk-vin01a0:127": "Keci ‘‘yadā have pātubhavanti dhammā’’ti khandhake udānagāthaṁ āhu. Esā pana pāṭipadadivase sabbaññubhāvappattassa somanassamayañāṇena paccayākāraṁ paccavekkhantassa uppannā udānagāthāti veditabbā.",
  "atk-vin01a0:128": "Yaṁ pana parinibbānakāle abhāsi – ‘‘handa dāni, bhikkhave, āmantayāmi vo, vayadhammā saṅkhārā, appamādena sampādethā’’ti (dī. ni. 2.218) idaṁ pacchimabuddhavacanaṁ.",
  "atk-vin01a0:129": "Ubhinnamantare yaṁ vuttaṁ etaṁ majjhimabuddhavacananti. Evaṁ paṭhamamajjhimapacchimavasena tividhaṁ.",
  "atk-vin01a0:130": "Kathaṁ piṭakavasena tividhaṁ? Sabbampi hetaṁ vinayapiṭakaṁ suttantapiṭakaṁ abhidhammapiṭakanti tippabhedameva hoti. Tattha paṭhamasaṅgītiyaṁ saṅgītañca asaṅgītañca sabbampi samodhānetvā ubhayāni pātimokkhāni, dve vibhaṅgāni, dvāvīsati khandhakāni, soḷasaparivārāti idaṁ vinayapiṭakaṁ nāma.",
  "atk-vin01a0:131": "Brahmajālādi catuttiṁsasuttasaṅgaho dīghanikāyo, mūlapariyāyasuttādi diyaḍḍhasatadvesuttasaṅgaho majjhimanikāyo, oghataraṇasuttādi sattasuttasahassa sattasata dvāsaṭṭhisuttasaṅgaho saṁyuttanikāyo, cittapariyādānasuttādi navasuttasahassa pañcasata sattapaññāsasuttasaṅgaho aṅguttaranikāyo, khuddakapāṭha-dhammapada-udāna-itivuttaka-suttanipāta-vimānavatthu-petavatthu-theragāthā-therīgāthā-jātakaniddesa-paṭisambhidā-apadāna-buddhavaṁsa-cariyāpiṭakavasena pannarasappabhedo khuddakanikāyoti idaṁ suttantapiṭakaṁ nāma.",
  "atk-vin01a0:132": "Dhammasaṅgaho, vibhaṅgo, dhātukathā, puggalapaññatti, kathāvatthu, yamakaṁ, paṭṭhānanti idaṁ abhidhammapiṭakaṁ nāma. Tattha –",
  "atk-vin01a0:133": "Vividhavisesanayattā , vinayanato ceva kāyavācānaṁ;",
  "atk-vin01a0:134": "Vinayatthavidūhi ayaṁ, vinayo vinayoti akkhāto.",
  "atk-vin01a0:135": "Vividhā hi ettha pañcavidha pātimokkhuddesa pārājikādi sattaāpattikkhandhamātikā vibhaṅgādippabhedā nayā, visesabhūtā ca daḷhīkammasithilakaraṇappayojanā anupaññattinayā , kāyikavācasikaajjhācāranisedhanato cesa kāyaṁ vācañca vineti, tasmā vividhanayattā visesanayattā kāyavācānañca vinayanato ‘‘vinayo’’ti akkhāto. Tenetametassa vacanatthakosallatthaṁ vuttaṁ –",
  "atk-vin01a0:136": "‘‘Vividhavisesanayattā, vinayanato ceva kāyavācānaṁ;",
  "atk-vin01a0:137": "Vinayatthavidūhi ayaṁ, vinayo vinayoti akkhāto’’ti.",
  "atk-vin01a0:138": "Itaraṁ pana –",
  "atk-vin01a0:139": "Atthānaṁ sūcanato, suvuttato savanatotha sūdanato;",
  "atk-vin01a0:140": "Suttāṇā suttasabhāgato ca, suttanti akkhātaṁ.",
  "atk-vin01a0:141": "Tañhi attatthaparatthādibhede atthe sūceti, suvuttā cettha atthā veneyyajjhāsayānulomena vuttattā. Savati cetaṁ atthe sassamiva phalaṁ pasavatīti vuttaṁ hoti. Sūdati cetaṁ dhenuviya khīraṁ, paggharatīti vuttaṁ hoti. Suṭṭhu ca ne tāyati rakkhatīti vuttaṁ hoti. Suttasabhāgañcetaṁ, yathā hi tacchakānaṁ suttaṁ pamāṇaṁ hoti; evametampi viññūnaṁ. Yathā ca suttena saṅgahitāni pupphāni na vikiriyanti na viddhaṁsiyanti; evametena saṅgahitā atthā. Tenetametassa vacanatthakosallatthaṁ vuttaṁ –",
  "atk-vin01a0:142": "‘‘Atthānaṁ sūcanato, suvuttato savanatotha sūdanato;",
  "atk-vin01a0:143": "Suttāṇā suttasabhāgato ca, suttanti akkhāta’’nti.",
  "atk-vin01a0:144": "Itaro pana –",
  "atk-vin01a0:145": "Yaṁ ettha vuḍḍhimanto, salakkhaṇā pūjitā paricchinnā;",
  "atk-vin01a0:146": "Vuttādhikā ca dhammā, abhidhammo tena akkhāto.",
  "atk-vin01a0:147": "Ayañhi abhisaddo vuḍḍhilakkhaṇapūjitaparicchinnādhikesu dissati. Tathāhesa – ‘‘bāḷhā me āvuso dukkhā vedanā abhikkamanti no paṭikkamantī’’tiādīsu (ma. ni. 3.389; saṁ. ni. 5.195) vuḍḍhiyaṁ āgato. ‘‘Yā tā rattiyo abhiññātā abhilakkhitā’’tiādīsu (ma. ni. 1.49) lakkhaṇe. ‘‘Rājābhirājā manujindo’’tiādīsu (ma. ni. 2.399; su. ni. 558) pūjite. ‘‘Paṭibalo vinetuṁ abhidhamme abhivinaye’’tiādīsu (mahāva. 85) paricchinne. Aññamaññasaṅkaravirahite dhamme ca vinaye cāti vuttaṁ hoti. ‘‘Abhikkantena vaṇṇenā’’tiādīsu (vi. va. 75) adhike.",
  "atk-vin01a0:148": "Ettha ca ‘‘rūpūpapattiyā maggaṁ bhāveti, mettāsahagatena cetasā ekaṁ disaṁ pharitvā viharatī’’tiādinā (dha. sa. 160 ādayo) nayena vuḍḍhimantopi dhammā vuttā. ‘‘Rūpārammaṇaṁ vā saddārammaṇaṁ vā’’tiādinā nayena ārammaṇādīhi lakkhaṇīyattā salakkhaṇāpi. ‘‘Sekkhā dhammā, asekkhā dhammā, lokuttarā dhammā’’tiādinā nayena pūjitāpi pūjārahāti adhippāyo. ‘‘Phasso hoti vedanā hotī’’tiādinā nayena sabhāvaparicchinnattā paricchinnāpi. ‘‘Mahaggatā dhammā, appamāṇā dhammā, anuttarā dhammā’’tiādinā nayena adhikāpi dhammā vuttā. Tenetametassa vacanatthakosallatthaṁ vuttaṁ –",
  "atk-vin01a0:149": "‘‘Yaṁ ettha vuḍḍhimanto, salakkhaṇā pūjitā paricchinnā;",
  "atk-vin01a0:150": "Vuttādhikā ca dhammā, abhidhammo tena akkhāto’’ti.",
  "atk-vin01a0:151": "Yaṁ panettha avisiṭṭhaṁ, taṁ –",
  "atk-vin01a0:152": "Piṭakaṁ piṭakatthavidū, pariyattibbhājanatthato āhu;",
  "atk-vin01a0:153": "Tena samodhānetvā, tayopi vinayādayo ñeyyā.",
  "atk-vin01a0:154": "Pariyattipi hi ‘‘mā piṭakasampadānenā’’tiādīsu (a. ni. 3.66) piṭakanti vuccati. ‘‘Atha puriso āgaccheyya kudālapiṭakaṁ ādāyā’’tiādīsu (ma. ni. 1.228; a. ni. 3.70) yaṁ kiñci bhājanampi. Tasmā piṭakaṁ piṭakatthavidū, pariyattibbhājanatthato āhu.",
  "atk-vin01a0:155": "Idāni tena samodhānetvā tayopi vinayādayo ñeyyāti. Tena evaṁ duvidhatthena piṭakasaddena saha samāsaṁ katvā vinayo ca so piṭakañca pariyattibhāvato tassa tassa atthassa bhājanato cāti vinayapiṭakaṁ, yathāvutteneva nayena suttantañca taṁ piṭakañcāti suttantapiṭakaṁ, abhidhammo ca so piṭakañcāti abhidhammapiṭakanti evamete tayopi vinayādayo ñeyyā.",
  "atk-vin01a0:156": "Evaṁ ñatvā ca punapi tesveva piṭakesu nānappakārakosallatthaṁ –",
  "atk-vin01a0:157": "Desanāsāsanakathā, bhedaṁ tesu yathārahaṁ;",
  "atk-vin01a0:158": "Sikkhāpahānagambhīra, bhāvañca paridīpaye.",
  "atk-vin01a0:159": "Pariyattibhedaṁ sampattiṁ, vipattiṁ cāpi yaṁ yahiṁ;",
  "atk-vin01a0:160": "Pāpuṇāti yathā bhikkhu, tampi sabbaṁ vibhāvaye.",
  "atk-vin01a0:161": "Tatrāyaṁ paridīpanā vibhāvanā ca, etāni hi tīṇi piṭakāni yathākkamaṁ āṇā vohāra paramatthadesanā yathāparādha-yathānuloma-yathādhammasāsanāni, saṁvarāsaṁvaradiṭṭhiviniveṭhanāmarūpaparicchedakathāti ca vuccanti.",
  "atk-vin01a0:162": "Ettha hi vinayapiṭakaṁ āṇārahena bhagavatā āṇābāhullato desitattā āṇādesanā, suttantapiṭakaṁ vohārakusalena bhagavatā vohārabāhullato desitattā vohāradesanā, abhidhammapiṭakaṁ paramatthakusalena bhagavatā paramatthabāhullato desitattā paramatthadesanāti vuccati.",
  "atk-vin01a0:163": "Tathā paṭhamaṁ ye te pacurāparādhā sattā te yathāparādhaṁ ettha sāsitāti yathāparādhasāsanaṁ, dutiyaṁ anekajjhāsayānusayacariyādhimuttikā sattā yathānulomaṁ ettha sāsitāti yathānulomasāsanaṁ, tatiyaṁ dhammapuñjamatte ‘‘ahaṁ mamā’’ti saññino sattā yathādhammaṁ ettha sāsitāti yathādhammasāsananti vuccati.",
  "atk-vin01a0:164": "Tathā paṭhamaṁ ajjhācārapaṭipakkhabhūto saṁvarāsaṁvaro ettha kathitoti saṁvarāsaṁvarakathā, dutiyaṁ dvāsaṭṭhidiṭṭhipaṭipakkhabhūtā diṭṭhiviniveṭhanā ettha kathitāti diṭṭhiviniveṭhanakathā, tatiyaṁ rāgādipaṭipakkhabhūto nāmarūpaparicchedo ettha kathitoti nāmarūpaparicchedakathāti vuccati.",
  "atk-vin01a0:165": "Tīsupi ca cetesu tisso sikkhā, tīṇi pahānāni, catubbidho ca gambhīrabhāvo veditabbo . Tathā hi – vinayapiṭake visesena adhisīlasikkhā vuttā, suttantapiṭake adhicittasikkhā, abhidhammapiṭake adhipaññāsikkhā.",
  "atk-vin01a0:166": "Vinayapiṭake ca vītikkamappahānaṁ kilesānaṁ, vītikkamapaṭipakkhattā sīlassa. Suttantapiṭake pariyuṭṭhānappahānaṁ, pariyuṭṭhānapaṭipakkhattā samādhissa. Abhidhammapiṭake anusayappahānaṁ anusayapaṭipakkhattā paññāya.",
  "atk-vin01a0:167": "Paṭhame ca tadaṅgappahānaṁ kilesānaṁ, itaresu vikkhambhanasamucchedappahānāni. Paṭhame ca duccaritasaṁkilesassa pahānaṁ, itaresu taṇhādiṭṭhisaṁkilesānaṁ.",
  "atk-vin01a0:168": "Ekamekasmiñcettha catubbidhopi dhammatthadesanāpaṭivedhagambhīrabhāvo veditabbo. Tattha dhammoti pāḷi. Atthoti tassāyevattho. Desanāti tassā manasāvavatthāpitāya pāḷiyā desanā. Paṭivedhoti pāḷiyā pāḷiatthassa ca yathābhūtāvabodho. Tīsupi cetesu ete dhammatthadesanāpaṭivedhā yasmā sasādīhi viya mahāsamuddo mandabuddhīhi dukkhogāhā alabbhaneyyapatiṭṭhā ca, tasmā gambhīrā. Evaṁ ekamekasmiṁ ettha catubbidhopi gambhīrabhāvo veditabbo.",
  "atk-vin01a0:169": "Aparo nayo – dhammoti hetu. Vuttaṁ hetaṁ – ‘‘hetumhi ñāṇaṁ dhammapaṭisambhidā’’ti. Atthoti hetuphalaṁ. Vuttaṁ hetaṁ – ‘‘hetuphale ñāṇaṁ atthapaṭisambhidā’’ti. Desanāti paññatti, yathādhammaṁ dhammābhilāpoti adhippāyo. Paṭivedhoti abhisamayo, so ca lokiyalokuttaro visayato asammohato ca atthānurūpaṁ dhammesu, dhammānurūpaṁ atthesu, paññattipathānurūpaṁ paññattīsu avabodho.",
  "atk-vin01a0:170": "Idāni yasmā etesu piṭakesu yaṁ yaṁ dhammajātaṁ vā atthajātaṁ vā, yā cāyaṁ yathā yathā ñāpetabbo attho sotūnaṁ ñāṇassa abhimukho hoti, tathā tathā tadatthajotikā desanā, yo cettha aviparītāvabodhasaṅkhāto paṭivedho sabbametaṁ anupacitakusalasambhārehi duppaññehi sasādīhi viya mahāsamuddo dukkhogāhaṁ alabbhaneyyapatiṭṭhañca, tasmā gambhīraṁ. Evampi ekamekasmiṁ ettha catubbidhopi gambhīrabhāvo veditabbo.",
  "atk-vin01a0:171": "Ettāvatā ca –",
  "atk-vin01a0:172": "‘‘Desanā-sāsanakathā , bhedaṁ tesu yathārahaṁ;",
  "atk-vin01a0:173": "Sikkhāpahānagambhīrabhāvañca paridīpaye’’ti.",
  "atk-vin01a0:174": "Ayaṁ gāthā vuttatthā hoti.",
  "atk-vin01a0:175": "‘‘Pariyattibhedaṁ sampattiṁ, vipattiñcāpi yaṁ yahiṁ;",
  "atk-vin01a0:176": "Pāpuṇāti yathā bhikkhu, tampi sabbaṁ vibhāvaye’’ti.",
  "atk-vin01a0:177": "Ettha pana tīsu piṭakesu tividho pariyattibhedo daṭṭhabbo. Tisso hi pariyattiyo – alagaddūpamā, nissaraṇatthā, bhaṇḍāgārikapariyattīti.",
  "atk-vin01a0:178": "Tattha yā duggahitā upārambhādihetu pariyāpuṭā, ayaṁ alagaddūpamā. Yaṁ sandhāya vuttaṁ – ‘‘seyyathāpi, bhikkhave, puriso alagaddatthiko alagaddagavesī alagaddapariyesanaṁ caramāno, so passeyya mahantaṁ alagaddaṁ. Tamenaṁ bhoge vā naṅguṭṭhe vā gaṇheyya. Tassa so alagaddo paṭiparivattitvā hatthe vā bāhāya vā aññatarasmiṁ vā aṅgapaccaṅge ḍaṁseyya. So tatonidānaṁ maraṇaṁ vā nigaccheyya, maraṇamattaṁ vā dukkhaṁ. Taṁ kissa hetu? Duggahitattā, bhikkhave, alagaddassa. Evameva kho, bhikkhave, idhekacce moghapurisā dhammaṁ pariyāpuṇanti suttaṁ…pe… vedallaṁ. Te taṁ dhammaṁ pariyāpuṇitvā tesaṁ dhammānaṁ paññāya atthaṁ na upaparikkhanti. Tesaṁ te dhammā paññāya atthaṁ anupaparikkhataṁ na nijjhānaṁ khamanti. Te upārambhānisaṁsā ceva dhammaṁ pariyāpuṇanti itivādappamokkhānisaṁsā ca. Yassa catthāya dhammaṁ pariyāpuṇanti, tañcassa atthaṁ nānubhonti. Tesaṁ te dhammā duggahitā dīgharattaṁ ahitāya dukkhāya saṁvattanti. Taṁ kissa hetu? Duggahitattā, bhikkhave, dhammāna’’nti (ma. ni. 1.238).",
  "atk-vin01a0:179": "Yā pana suggahitā sīlakkhandhādipāripūriṁyeva ākaṅkhamānena pariyāpuṭā na upārambhādi hetu, ayaṁ nissaraṇatthā. Yaṁ sandhāya vuttaṁ – ‘‘tesaṁ te dhammā suggahitā dīgharattaṁ hitāya sukhāya saṁvattanti. Taṁ kissa hetu? Suggahitattā, bhikkhave, dhammāna’’nti (ma. ni. 1.239).",
  "atk-vin01a0:180": "Yaṁ pana pariññātakkhandho pahīnakileso bhāvitamaggo paṭividdhākuppo sacchikatanirodho khīṇāsavo kevalaṁ paveṇīpālanatthāya vaṁsānurakkhaṇatthāya pariyāpuṇāti, ayaṁ bhaṇḍāgārikapaayattīti.",
  "atk-vin01a0:181": "Vinaye pana suppaṭipanno bhikkhu sīlasampattiṁ nissāya tisso vijjā pāpuṇāti, tāsaṁyeva ca tattha pabhedavacanato. Sutte suppaṭipanno samādhisampadaṁ nissāya cha abhiññā pāpuṇāti, tāsaṁyeva ca tattha pabhedavacanato. Abhidhamme suppaṭipanno paññāsampadaṁ nissāya catasso paṭisambhidā pāpuṇāti, tāsañca tattheva pabhedavacanato. Evametesu suppaṭipanno yathākkamena imaṁ vijjāttayachaḷabhiññācatupaṭisambhidābhedaṁ sampattiṁ pāpuṇāti.",
  "atk-vin01a0:182": "Vinaye pana duppaṭipanno anuññātasukhasamphassaattharaṇapāvuraṇādiphassasāmaññato paṭikkhittesu upādinnaphassādīsu anavajjasaññī hoti. Vuttampi hetaṁ – ‘‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā’’ti (pāci. 417; ma. ni. 1.234) tato dussīlabhāvaṁ pāpuṇāti. Sutte duppaṭipanno ‘‘cattārome, bhikkhave, puggalā santo saṁvijjamānā’’tiādīsu (a. ni. 4.5) adhippāyaṁ ajānanto duggahitaṁ gaṇhāti. Yaṁ sandhāya vuttaṁ – ‘‘attanā duggahitena amhe ceva abbhācikkhati, attānañca khanati, bahuñca apuññaṁ pasavatī’’ti (pāci. 417; ma. ni. 1.236) tato micchādiṭṭhitaṁ pāpuṇāti. Abhidhamme duppaṭipanno dhammacintaṁ atidhāvanto acinteyyānipi cinteti, tato cittakkhepaṁ pāpuṇāti. Vuttaṁ hetaṁ – ‘‘cattārimāni, bhikkhave, acinteyyāni na cintetabbāni, yāni cintento ummādassa vighātassa bhāgī assā’’ti (a. ni. 4.77). Evametesu duppaṭipanno yathākkamena imaṁ dussīlabhāvamicchādiṭṭhitā cittakkhepabhedaṁ vipattiṁ pāpuṇātīti.",
  "atk-vin01a0:183": "Ettāvatā ca –",
  "atk-vin01a0:184": "‘‘Pariyattibhedaṁ sampattiṁ, vipattiṁ cāpi yaṁ yahiṁ;",
  "atk-vin01a0:185": "Pāpuṇāti yathā bhikkhu, tampi sabbaṁ vibhāvaye’’ti.",
  "atk-vin01a0:186": "Ayampi gāthā vuttatthā hoti. Evaṁ nānappakārato piṭakāni ñatvā tesaṁ vasenetaṁ buddhavacanaṁ tividhanti ñātabbaṁ.",
  "atk-vin01a0:187": "Kathaṁ nikāyavasena pañcavidhaṁ? Sabbameva cetaṁ dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti pañcappabhedaṁ hoti. Tattha katamo dīghanikāyo? Tivaggasaṅgahāni brahmajālādīni catuttiṁsa suttāni.",
  "atk-vin01a0:188": "Catuttiṁseva suttantā, tivaggo yassa saṅgaho;",
  "atk-vin01a0:189": "Esa dīghanikāyoti, paṭhamo anulomiko.",
  "atk-vin01a0:190": "Kasmā panesa dīghanikāyoti vuccati? Dīghappamāṇānaṁ suttānaṁ samūhato nivāsato ca, samūhanivāsā hi nikāyoti vuccanti. ‘‘Nāhaṁ, bhikkhave, aññaṁ ekanikāyampi samanupassāmi evaṁ cittaṁ; yathayidaṁ, bhikkhave, tiracchānagatā pāṇā; poṇikanikāyo, cikkhallikanikāyo’’ti (saṁ. ni. 3.100) evamādīni cettha sādhakāni sāsanato ca lokato ca. Evaṁ sesānampi nikāyabhāve vacanattho veditabbo.",
  "atk-vin01a0:191": "Katamo majjhimanikāyo? Majjhimappamāṇāni pañcadasavaggasaṅgahāni mūlapariyāyasuttādīni diyaḍḍhasataṁ dve ca suttāni.",
  "atk-vin01a0:192": "Diyaḍḍhasataṁ suttantā, dve ca suttāni yattha so;",
  "atk-vin01a0:193": "Nikāyo majjhimo pañca-dasavaggapariggaho.",
  "atk-vin01a0:194": "Katamo saṁyuttanikāyo? Devatāsaṁyuttādivasena ṭhitāni oghataraṇādīni satta suttasahassāni satta ca suttasatāni dvāsaṭṭhi ca suttāni.",
  "atk-vin01a0:195": "Satta suttasahassāni, satta suttasatāni ca;",
  "atk-vin01a0:196": "Dvāsaṭṭhi ceva suttantā, eso saṁyuttasaṅgaho.",
  "atk-vin01a0:197": "Katamo aṅguttaranikāyo? Ekekaaṅgātirekavasena ṭhitāni cittapariyādānādīni nava suttasahassāni pañca suttasatāni sattapaññāsañca suttāni.",
  "atk-vin01a0:198": "Nava suttasahassāni, pañca suttasatāni ca;",
  "atk-vin01a0:199": "Sattapaññāsa suttāni, saṅkhyā aṅguttare ayaṁ.",
  "atk-vin01a0:200": "Katamo khuddakanikāyo? Sakalaṁ vinayapiṭakaṁ abhidhammapiṭakaṁ khuddakapāṭhādayo ca pubbe nidassitā pannarasabhedā ṭhapetvā cattāro nikāye avasesaṁ buddhavacananti.",
  "atk-vin01a0:201": "Ṭhapetvā caturopete, nikāye dīghaādike;",
  "atk-vin01a0:202": "Tadaññaṁ buddhavacanaṁ, nikāyo khuddako matoti.",
  "atk-vin01a0:203": "Evaṁ nikāyavasena pañcavidhaṁ.",
  "atk-vin01a0:204": "Kathaṁ aṅgavasena navavidhaṁ? Sabbameva hidaṁ suttaṁ, geyyaṁ, veyyākaraṇaṁ, gāthā, udānaṁ, itivuttakaṁ, jātakaṁ, abbhutadhammaṁ, vedallanti navappabhedaṁ hoti. Tattha ubhatovibhaṅganiddesakhandhakaparivārā suttanipāte maṅgalasutta-ratanasutta-nālakasutta-tuvaṭṭakasuttāni aññampi ca suttanāmakaṁ tathāgatavacanaṁ suttanti veditabbaṁ. Sabbampi sagāthakaṁ suttaṁ geyyanti veditabbaṁ. Visesena saṁyuttake sakalopi sagāthāvaggo, sakalaṁ abhidhammapiṭakaṁ, niggāthakaṁ suttaṁ, yañca aññampi aṭṭhahi aṅgehi asaṅgahitaṁ buddhavacanaṁ taṁ veyyākaraṇanti veditabbaṁ. Dhammapadaṁ, theragāthā, therīgāthā, suttanipāte nosuttanāmikā suddhikagāthā ca gāthāti veditabbā. Somanassañāṇamayikagāthāpaṭisaṁyuttā dvāsīti suttantā udānanti veditabbaṁ. ‘‘Vuttañhetaṁ bhagavatā’’tiādinayappavattā dasuttarasatasuttantā itivuttakanti veditabbaṁ. Apaṇṇakajātakādīni paññāsādhikāni pañca jātakasatāni jātakanti veditabbaṁ. ‘‘Cattārome, bhikkhave, acchariyā abbhutā dhammā ānande’’ti (dī. ni. 2.209) -ādinayappavattā sabbepi acchariyaabbhutadhammapaṭisaṁyuttā suttantā abbhutadhammanti veditabbaṁ. Cūḷavedalla-mahāvedalla-sammādiṭṭhi-sakkapañha-saṅkhārabhājaniya-mahāpuṇṇamasuttādayo sabbepi vedañca tuṭṭhiñca laddhā laddhā pucchitasuttantā vedallanti veditabbaṁ. Evaṁ aṅgavasena navavidhaṁ.",
  "atk-vin01a0:205": "Kathaṁ dhammakkhandhavasena caturāsītisahassavidhaṁ? Sabbameva cetaṁ buddhavacanaṁ –",
  "atk-vin01a0:206": "‘‘Dvāsīti buddhato gaṇhiṁ, dve sahassāni bhikkhuto;",
  "atk-vin01a0:207": "Caturāsīti sahassāni, ye me dhammā pavattino’’ti. (theragā. 1027);",
  "atk-vin01a0:208": "Evaṁ paridīpitadhammakkhandhavasena caturāsītisahassappabhedaṁ hoti. Tattha ekānusandhikaṁ suttaṁ eko dhammakkhandho. Yaṁ anekānusandhikaṁ tattha anusandhivasena dhammakkhandhagaṇanā. Gāthābandhesu pañhāpucchanaṁ eko dhammakkhandho, vissajjanaṁ eko. Abhidhamme ekamekaṁ tika-duka-bhājanaṁ, ekamekañca cittavārabhājanaṁ, eko dhammakkhandho. Vinaye atthi vatthu, atthi mātikā, atthi padabhājanīyaṁ, atthi antarāpatti, atthi āpatti, atthi anāpatti, atthi paricchedo; tattha ekameko koṭṭhāso, ekameko dhammakkhandhoti veditabbo. Evaṁ dhammakkhandhavasena caturāsītisahassavidhaṁ.",
  "atk-vin01a0:209": "Evametaṁ abhedato rasavasena ekavidhaṁ, bhedato dhammavinayādivasena duvidhādibhedaṁ buddhavacanaṁ saṅgāyantena mahākassapappamukhena vasīgaṇena ‘‘ayaṁ dhammo, ayaṁ vinayo; idaṁ paṭhamabuddhavacanaṁ, idaṁ majjhimabuddhavacanaṁ, idaṁ pacchimabuddhavacanaṁ; idaṁ vinayapiṭakaṁ, idaṁ suttantapiṭakaṁ, idaṁ abhidhammapiṭakaṁ; ayaṁ dīghanikāyo…pe… ayaṁ khuddakanikāyo; imāni suttādīni navaṅgāni, imāni caturāsītidhammakkhandhasahassānī’’ti imaṁ pabhedaṁ vavatthapetvāva saṅgītaṁ. Na kevalañca ettakameva, aññampi uddānasaṅgaha-vaggasaṅgahapeyyālasaṅgaha-ekakanipāta-dukanipātādinipātasaṅgaha-saṁyuttasaṅgaha-paṇṇāsasaṅgahādianekavidhaṁ tīsu piṭakesu sandissamānaṁ saṅgahappabhedaṁ vavatthapetvāeva sattahi māsehi saṅgītaṁ. Saṅgītipariyosāne cassa – ‘‘idaṁ mahākassapattherena dasabalassa sāsanaṁ pañcavassasahassaparimāṇaṁ kālaṁ pavattanasamatthaṁ kata’’nti sañjātappamodā sādhukāraṁ viya dadamānā ayaṁ mahāpathavī udakapariyantaṁ katvā anekappakāraṁ kampi saṅkampi sampakampi sampavedhi, anekāni ca acchariyāni pāturahesunti ayaṁ paṭhamamahāsaṅgītināma. Yā loke –",
  "atk-vin01a0:210": "Satehi pañcahi katā, tena pañcasatāti ca;",
  "atk-vin01a0:211": "Thereheva katattā ca, therikāti pavuccatīti.",
  "atk-vin01a0:212": "Imissā pana paṭhamamahāsaṅgītiyā pavattamānāya vinayaṁ pucchantena āyasmatā mahākassapena ‘‘paṭhamaṁ, āvuso upāli, pārājikaṁ kattha paññatta’’nti evamādivacanapariyosāne ‘‘vatthumpi pucchi, nidānampi pucchi, puggalampi pucchī’’ti ettha nidāne pucchite taṁ nidānaṁ ādito pabhuti vitthāretvā yena ca paññattaṁ, yasmā ca paññattaṁ, sabbametaṁ kathetukāmena āyasmatā upālittherena vuttaṁ ‘‘tena samayena buddho bhagavā verañjāyaṁ viharatī’’ti sabbaṁ vattabbaṁ. Evamidaṁ āyasmatā upālittherena vuttaṁ, tañca pana ‘‘paṭhamamahāsaṅgītikāle vutta’’nti veditabbaṁ. Ettāvatā ca ‘‘idaṁ vacanaṁ kena vuttaṁ, kadā vutta’’nti etesaṁ padānaṁ attho pakāsito hoti.",
  "atk-vin01a0:213": "Idāni kasmā vuttanti ettha vuccate, yasmā ayamāyasmatā mahākassapattherena nidānaṁ puṭṭho tasmānena taṁ nidānaṁ ādito pabhuti vitthāretuṁ vuttanti. Evamidaṁ āyasmatā upālittherena paṭhamamahāsaṅgītikāle vadantenāpi iminā kāraṇena vuttanti veditabbaṁ. Ettāvatā ca vuttaṁ yena yadā yasmāti imesaṁ mātikāpadānaṁ attho pakāsito hoti.",
  "atk-vin01a0:214": "Idāni dhāritaṁ yena cābhataṁ, yatthappatiṭṭhitaṁ cetametaṁ vatvā vidhiṁ tatoti etesaṁ atthappakāsanatthaṁ idaṁ vuccati. Taṁ panetaṁ ‘‘tena samayena buddho bhagavā verañjāyaṁ viharatī’’ti evamādivacanapaṭimaṇḍitanidānaṁ vinayapiṭakaṁ kena dhāritaṁ, kenābhataṁ, kattha patiṭṭhitanti? Vuccate – ādito tāva idaṁ bhagavato sammukhā āyasmatā upālittherena dhāritaṁ, tassa sammukhato aparinibbute tathāgate chaḷabhiññādibhedehi anekehi bhikkhusahassehi parinibbute tathāgate mahākassapappamukhehi dhammasaṅgāhakattherehi. Kenābhatanti? Jambudīpe tāva upālittheramādiṁ katvā ācariyaparamparāya yāva tatiyasaṅgīti tāva ābhataṁ. Tatrāyaṁ ācariyaparamparā –",
  "atk-vin01a0:215": "Upāli dāsako ceva, soṇako siggavo tathā;",
  "atk-vin01a0:216": "Tisso moggaliputto ca, pañcete vijitāvino.",
  "atk-vin01a0:217": "Paramparāya vinayaṁ, dīpe jambusirivhaye;",
  "atk-vin01a0:218": "Acchijjamānamānesuṁ, tatiyo yāva saṅgaho.",
  "atk-vin01a0:219": "Āyasmā hi upāli imaṁ vinayavaṁsaṁ vinayatantiṁ vinayapaveṇiṁ bhagavato",
  "atk-vin01a0:220": "Sammukhā uggahetvā bahūnaṁ bhikkhūnaṁ hadaye patiṭṭhāpesi. Tassa hāyasmato santike vinayavaṁsaṁ uggahetvā vinaye pakataññutaṁ pattesu puggalesu puthujjana-sotāpanna-sakadāgāmi-anāgāmino gaṇanapathaṁ vītivattā, khīṇāsavānaṁ sahassamekaṁ ahosi. Dāsakattheropi tasseva saddhivihāriko ahosi, so upālittherassa sammukhā uggahetvā tatheva vinayaṁ vācesi. Tassāpi āyasmato santike uggahetvā vinaye pakataññutaṁ pattā puthujjanādayo gaṇanapathaṁ vītivattā, khīṇāsavānaṁ sahassameva ahosi. Soṇakattheropi dāsakattherassa saddhivihāriko ahosi, sopi attano upajjhāyassa dāsakattherassa sammukhā uggahetvā tatheva vinayaṁ vācesi. Tassāpi āyasmato santike uggahetvā vinaye pakataññutaṁ pattā puthujjanādayo gaṇanapathaṁ vītivattā, khīṇāsavānaṁ sahassameva ahosi. Siggavattheropi soṇakattherassa saddhivihāriko ahosi, sopi attano upajjhāyassa soṇakattherassa santike vinayaṁ uggahetvā arahantasahassassa dhuraggāho ahosi. Tassa panāyasmato santike uggahetvā vinaye pakataññutaṁ pattā puthujjana-sotāpannasakadāgāmi-anāgāminopi khīṇāsavāpi ettakāni satānīti vā ettakāni sahassānīti vā aparicchinnā ahesuṁ. Tadā kira jambudīpe atimahābhikkhusamudāyo ahosi. Moggaliputtatissattherassa pana ānubhāvo tatiyasaṅgītiyaṁ pākaṭo bhavissati. Evamidaṁ vinayapiṭakaṁ jambudīpe tāva imāya ācariyaparamparāya yāva tatiyasaṅgīti tāva ābhatanti veditabbaṁ.",
  "atk-vin01a0:221": "Paṭhamamahāsaṅgītikathā niṭṭhitā.",
  "atk-vin01a0:222": "Dutiyasaṅgītikathā",
  "atk-vin01a0:223": "Dutiyasaṅgītivijānanatthaṁ pana ayamanukkamo veditabbo. Yadā hi –",
  "atk-vin01a0:224": "Saṅgāyitvāna saddhammaṁ, jotayitvā ca sabbadhi;",
  "atk-vin01a0:225": "Yāva jīvitapariyantaṁ, ṭhatvā pañcasatāpi te.",
  "atk-vin01a0:226": "Khīṇāsavā jutīmanto, therā kassapaādayo;",
  "atk-vin01a0:227": "Khīṇasnehapadīpāva, nibbāyiṁsu anālayā.",
  "atk-vin01a0:228": "Athānukkamena gacchantesu rattindivesu vassasataparinibbute bhagavati vesālikā vajjiputtakā bhikkhū vesāliyaṁ ‘‘kappati siṅgīloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ pātuṁ, kappati adasakaṁ nisīdanaṁ, kappati jātarūparajata’’nti imāni dasa vatthūni dīpesuṁ. Tesaṁ susunāgaputto kāḷāsoko nāma rājā pakkho ahosi.",
  "atk-vin01a0:229": "Tena kho pana samayena āyasmā yaso kākaṇḍakaputto vajjīsu cārikaṁ caramāno ‘‘vesālikā kira vajjiputtakā bhikkhū vesāliyaṁ dasa vatthūni dīpentī’’ti sutvā ‘‘na kho panetaṁ patirūpaṁ yvāhaṁ dasabalassa sāsanavipattiṁ sutvā appossukko bhaveyyaṁ. Handāhaṁ adhammavādino niggahetvā dhammaṁ dīpemī’’ti cintento yena vesālī tadavasari. Tatra sudaṁ āyasmā yaso kākaṇḍakaputto vesāliyaṁ viharati mahāvane kūṭāgārasālāyaṁ.",
  "atk-vin01a0:230": "Tena kho pana samayena vesālikā vajjiputtakā bhikkhū tadahuposathe kaṁsapātiṁ udakena pūretvā majjhe bhikkhusaṅghassa ṭhapetvā āgatāgate vesālike upāsake evaṁ vadanti – ‘‘dethāvuso, saṅghassa kahāpaṇampi aḍḍhampi pādampi māsakarūpampi, bhavissati saṅghassa parikkhārena karaṇīya’’nti sabbaṁ tāva vattabbaṁ, yāva ‘‘imāya pana vinayasaṅgītiyā satta bhikkhusatāni anūnāni anadhikāni ahesuṁ, tasmā ayaṁ dutiyasaṅgīti sattasatikāti vuccatī’’ti.",
  "atk-vin01a0:231": "Evaṁ tasmiñca sannipāte dvādasa bhikkhusatasahassāni sannipatiṁsu āyasmatā yasena samussāhitā. Tesaṁ majjhe āyasmatā revatena puṭṭhena sabbakāmittherena vinayaṁ vissajjentena tāni dasa vatthūni vinicchitāni, adhikaraṇaṁ vūpasamitaṁ. Atha therā ‘‘puna dhammañca vinayañca saṅgāyissāmā’’ti tipiṭakadhare pattapaṭisambhide sattasate bhikkhū uccinitvā vesāliyaṁ vālikārāme sannipatitvā mahākassapattherena saṅgāyitasadisameva sabbaṁ sāsanamalaṁ sodhetvā puna piṭakavasena nikāyavasena aṅgavasena dhammakkhandhavasena ca sabbaṁ dhammañca vinayañca saṅgāyiṁsu. Ayaṁ saṅgīti aṭṭhahi māsehi niṭṭhitā. Yā loke –",
  "atk-vin01a0:232": "Satehi sattahi katā, tena sattasatāti ca;",
  "atk-vin01a0:233": "Pubbe kataṁ upādāya, dutiyāti ca vuccatīti.",
  "atk-vin01a0:234": "Sā panāyaṁ –",
  "atk-vin01a0:235": "Yehi therehi saṅgītā, saṅgīti tesu vissutā;",
  "atk-vin01a0:236": "Sabbakāmī ca sāḷho ca, revato khujjasobhito.",
  "atk-vin01a0:237": "Yaso ca sāṇasambhūto, ete saddhivihārikā;",
  "atk-vin01a0:238": "Therā ānandatherassa, diṭṭhapubbā tathāgataṁ.",
  "atk-vin01a0:239": "Sumano vāsabhagāmī ca, ñeyyā saddhivihārikā;",
  "atk-vin01a0:240": "Dve ime anuruddhassa, diṭṭhapubbā tathāgataṁ.",
  "atk-vin01a0:241": "Dutiyo pana saṅgīto, yehi therehi saṅgaho;",
  "atk-vin01a0:242": "Sabbepi pannabhārā te, katakiccā anāsavāti.",
  "atk-vin01a0:243": "Ayaṁ dutiyasaṅgīti.",
  "atk-vin01a0:244": "Evamimaṁ dutiyasaṅgītiṁ saṅgāyitvā therā ‘‘uppajjissati nu kho anāgatepi sāsanassa evarūpaṁ abbuda’’nti olokayamānā imaṁ addasaṁsu – ‘‘ito vassasatassa upari aṭṭhārasame vasse pāṭaliputte dhammāsoko nāma rājā uppajjitvā sakalajambudīpe rajjaṁ kāressati. So buddhasāsane pasīditvā mahantaṁ lābhasakkāraṁ pavattayissati. Tato titthiyā lābhasakkāraṁ patthayamānā sāsane pabbajitvā sakaṁ sakaṁ diṭṭhiṁ paridīpessanti. Evaṁ sāsane mahantaṁ abbudaṁ uppajjissatī’’ti. Atha nesaṁ etadahosi – ‘‘kinnu kho mayaṁ etasmiṁ abbude uppanne sammukhā bhavissāma, na bhavissāmā’’ti. Atha te sabbeva tadā attano asammukhabhāvaṁ ñatvā ‘‘ko nu kho taṁ adhikaraṇaṁ vūpasametuṁ samattho bhavissatī’’ti sakalaṁ manussalokaṁ chakāmāvacaradevalokañca olokentā na kañci disvā brahmaloke tissaṁ nāma mahābrahmānaṁ addasaṁsu parittāyukaṁ uparibrahmalokūpapattiyā bhāvitamaggaṁ. Disvāna nesaṁ etadahosi – ‘‘sace mayaṁ etassa brahmuno manussaloke nibbattanatthāya ussāhaṁ kareyyāma, addhā esa moggalibrāhmaṇassa gehe paṭisandhiṁ gahessati. Tato ca mantehi palobhito nikkhamitvā pabbajissati. So evaṁ pabbajitvā sakalaṁ buddhavacanaṁ uggahetvā adhigatapaṭisambhido hutvā titthiye madditvā taṁ adhikaraṇaṁ vinicchitvā sāsanaṁ paggaṇhissatī’’ti.",
  "atk-vin01a0:245": "Te brahmalokaṁ gantvā tissaṁ mahābrahmānaṁ etadavocuṁ – ‘‘ito vassasatassa upari aṭṭhārasame vasse sāsane mahantaṁ abbudaṁ uppajjissati. Mayañca sakalaṁ manussalokaṁ chakāmāvacaradevalokañca olokayamānā kañci sāsanaṁ paggahetuṁ samatthaṁ adisvā brahmalokaṁ vicinantā bhavantameva addasāma. Sādhu, sappurisa, manussaloke nibbattitvā dasabalassa sāsanaṁ paggaṇhituṁ paṭiññaṁ dehī’’ti.",
  "atk-vin01a0:246": "Evaṁ vutte mahābrahmā, ‘‘ahaṁ kira sāsane uppannaṁ abbudaṁ sodhetvā sāsanaṁ paggahetuṁ samattho bhavissāmī’’ti haṭṭhapahaṭṭho udaggudaggo hutvā, ‘‘sādhū’’ti paṭissuṇitvā paṭiññaṁ adāsi. Therā brahmaloke taṁ karaṇīyaṁ tīretvā puna paccāgamiṁsu.",
  "atk-vin01a0:247": "Tena kho pana samayena siggavatthero ca caṇḍavajjitthero ca dvepi navakā honti daharabhikkhū tipiṭakadharā pattapaṭisambhidā khīṇāsavā, te taṁ adhikaraṇaṁ na sampāpuṇiṁsu. Therā ‘‘tumhe, āvuso, amhākaṁ imasmiṁ adhikaraṇe no sahāyakā ahuvattha, tena vo idaṁ daṇḍakammaṁ hotu – ‘tisso nāma brahmā moggalibrāhmaṇassa gehe paṭisandhiṁ gaṇhissati, taṁ tumhākaṁ eko nīharitvā pabbājetu, eko buddhavacanaṁ uggaṇhāpetū’’’ti vatvā sabbepi yāvatāyukaṁ ṭhatvā –",
  "atk-vin01a0:248": "Sabbakāmippabhutayo, tepi therā mahiddhikā;",
  "atk-vin01a0:249": "Aggikkhandhāva lokamhi, jalitvā parinibbutā.",
  "atk-vin01a0:250": "Dutiyaṁ saṅgahaṁ katvā, visodhetvāna sāsanaṁ;",
  "atk-vin01a0:251": "Anāgatepi katvāna, hetuṁ saddhammasuddhiyā.",
  "atk-vin01a0:252": "Khīṇāsavā vasippatthā, pabhinnapaṭisambhidā;",
  "atk-vin01a0:253": "Aniccatāvasaṁ therā, tepi nāma upāgatā.",
  "atk-vin01a0:254": "Evaṁ aniccataṁ jammiṁ, ñatvā durabhisambhavaṁ;",
  "atk-vin01a0:255": "Taṁ pattuṁ vāyame dhīro, yaṁ niccaṁ amataṁ padanti.",
  "atk-vin01a0:256": "Ettāvatā sabbākārena dutiyasaṅgītivaṇṇanā niṭṭhitā hoti.",
  "atk-vin01a0:257": "Dutiyasaṅgītikathā niṭṭhitā",
  "atk-vin01a0:258": "Tatiyasaṅgītikathā",
  "atk-vin01a0:259": "Tissopi kho mahābrahmā brahmalokato cavitvā moggalibrāhmaṇassa gehe paṭisandhiṁ aggahesi. Siggavattheropi tassa paṭisandhiggahaṇato pabhuti satta vassāni brāhmaṇassa gehaṁ piṇḍāya pāvisi. Ekadivasampi uḷuṅkamattaṁ vā yāguṁ kaṭacchumattaṁ vā bhattaṁ nālattha. Sattannaṁ pana vassānaṁ accayena ekadivasaṁ ‘‘aticchatha, bhante’’ti vacanamattaṁ alattha. Taṁdivasameva brāhmaṇopi bahiddhā kiñci karaṇīyaṁ katvā āgacchanto paṭipathe theraṁ disvā, ‘‘bho pabbajita, amhākaṁ gehaṁ agamitthā’’ti āha. ‘‘Āma, brāhmaṇa, agamimhā’’ti. ‘‘Api kiñci labhitthā’’ti? ‘‘Āma, brāhmaṇa, labhimhā’’ti. So gehaṁ gantvā pucchi – ‘‘tassa pabbajitassa kiñci adatthā’’ti? ‘‘Na kiñci adamhā’’ti. Brāhmaṇo dutiyadivase gharadvāreyeva nisīdi ‘‘ajja pabbajitaṁ musāvādena niggahessāmī’’ti. Thero dutiyadivase brāhmaṇassa gharadvāraṁ sampatto. Brāhmaṇo theraṁ disvāva evamāha – ‘‘tumhe hiyyo amhākaṁ gehe kiñci aladdhāyeva ‘labhimhā’ti avocuttha. Vaṭṭati nu kho tumhākaṁ musāvādo’’ti! Thero āha – ‘‘mayaṁ, brāhmaṇa, tumhākaṁ gehe satta vassāni ‘aticchathā’ti vacanamattampi alabhitvā hiyyo ‘aticchathā’ti vacanamattaṁ labhimha; athetaṁ paṭisanthāraṁ upādāya evamavocumhā’’ti.",
  "atk-vin01a0:260": "Brāhmaṇo cintesi – ‘‘ime paṭisanthāramattampi labhitvā ‘labhimhā’ti pasaṁsanti, aññaṁ kiñci khādanīyaṁ bhojanīyaṁ labhitvā kasmā na pasaṁsantī’’ti pasīditvā attano atthāya paṭiyāditabhattato kaṭacchumattaṁ bhikkhaṁ tadupiyañca byañjanaṁ dāpetvā ‘‘imaṁ bhikkhaṁ sabbakālaṁ tumhe labhissathā’’ti āha . So punadivasato pabhuti upasaṅkamantassa therassa upasamaṁ disvā bhiyyosomattāya pasīditvā theraṁ niccakālaṁ attano ghare bhattavissaggakaraṇatthāya yāci. Thero adhivāsetvā divase divase bhattakiccaṁ katvā gacchanto thokaṁ thokaṁ buddhavacanaṁ kathetvā gacchati. Sopi kho māṇavako soḷasavassuddesikoyeva tiṇṇaṁ vedānaṁ pāragū ahosi. Brahmalokato āgatasuddhasattassa āsane vā sayane vā añño koci nisajjitā vā nipajjitā vā natthi. So yadā ācariyagharaṁ gacchati, tadāssa mañcapīṭhaṁ setena vatthena paṭicchādetvā laggetvā ṭhapenti. Thero cintesi – ‘‘samayo dāni māṇavakaṁ pabbājetuṁ, cirañca me idhāgacchantassa, na ca kāci māṇavakena saddhiṁ kathā uppajjati. Handa dāni iminā upāyena pallaṅkaṁ nissāya uppajjissatī’’ti gehaṁ gantvā yathā tasmiṁ gehe ṭhapetvā māṇavakassa pallaṅkaṁ aññaṁ na kiñci āsanaṁ dissati tathā adhiṭṭhāsi. Brāhmaṇassa gehajano theraṁ disvā aññaṁ kiñci āsanaṁ apassanto māṇavakassa pallaṅkaṁ attharitvā therassa adāsi. Nisīdi thero pallaṅke. Māṇavakopi kho taṅkhaṇaññeva ācariyagharā āgamma theraṁ attano pallaṅke nisinnaṁ disvā kupito anattamano ‘‘ko mama pallaṅkaṁ samaṇassa paññapesī’’ti āha.",
  "atk-vin01a0:261": "Thero bhattakiccaṁ katvā vūpasante māṇavakassa caṇḍikkabhāve evamāha – ‘‘kiṁ pana tvaṁ, māṇavaka, kiñci mantaṁ jānāsī’’ti? Māṇavako ‘‘bho pabbajita, mayi dāni mante ajānante aññe ke jānissantī’’ti vatvā, theraṁ pucchi – ‘‘tumhe pana mantaṁ jānāthā’’ti? ‘‘Puccha, māṇavaka, pucchitvā sakkā jānitu’’nti. Atha kho māṇavako tīsu vedesu sanighaṇḍukeṭubhesu sākkharappabhedesu itihāsapañcamesu yāni yāni gaṇṭhiṭṭhānāni, yesaṁ yesaṁ nayaṁ neva attanā passati nāpissa ācariyo addasa, tesu tesu theraṁ pucchi. Thero ‘‘pakatiyāpi tiṇṇaṁ vedānaṁ pāragū, idāni pana paṭisambhidāppatto, tenassa natthi tesaṁ pañhānaṁ vissajjane bhāro’’ti tāvadeva te pañhe vissajjetvā māṇavakaṁ āha – ‘‘māṇavaka, ahaṁ tayā bahuṁ pucchito; ahampi dāni taṁ ekaṁ pañhaṁ pucchāmi, byākarissasi me’’ti? ‘‘Āma, bho pabbajita, puccha byākarissāmī’’ti. Thero cittayamake imaṁ pañhaṁ pucchi –",
  "atk-vin01a0:262": "‘‘Yassa cittaṁ uppajjati na nirujjhati tassa cittaṁ nirujjhissati nuppajjissati; yassa vā pana cittaṁ nirujjhissati nuppajjissati tassa cittaṁ uppajjati na nirujjhatī’’ti?",
  "atk-vin01a0:263": "Māṇavo uddhaṁ vā adho vā harituṁ asakkonto ‘‘kiṁ nāma, bho pabbajita, ida’’nti āha. ‘‘Buddhamanto nāmāyaṁ, māṇavā’’ti. ‘‘Sakkā panāyaṁ, bho, mayhampi dātu’’nti. ‘‘Sakkā māṇava, amhehi gahitapabbajjaṁ gaṇhantassa dātu’’nti. Tato māṇavo mātāpitaro upasaṅkamitvā āha – ‘‘ayaṁ pabbajito buddhamantaṁ nāma jānāti, na ca attano santike apabbajitassa deti, ahaṁ etassa santike pabbajitvā mantaṁ uggaṇhissāmī’’ti.",
  "atk-vin01a0:264": "Athassa mātāpitaro ‘‘pabbajitvāpi no putto mante gaṇhatu, gahetvā punāgamissatī’’ti maññamānā ‘‘uggaṇha, puttā’’ti anujāniṁsu. Thero dārakaṁ pabbājetvā dvattiṁsākārakammaṭṭhānaṁ tāva ācikkhi. So tattha parikammaṁ karonto nacirasseva sotāpattiphale patiṭṭhahi. Tato thero cintesi – ‘‘sāmaṇero sotāpattiphale patiṭṭhito, abhabbo dāni sāsanato nivattituṁ. Sace panassāhaṁ kammaṭṭhānaṁ vaḍḍhetvā katheyyaṁ, arahattaṁ pāpuṇeyya, appossukko bhaveyya buddhavacanaṁ gahetuṁ, samayo dāni naṁ caṇḍavajjittherassa santikaṁ pesetu’’nti. Tato āha – ‘‘ehi tvaṁ, sāmaṇera, therassa santikaṁ gantvā buddhavacanaṁ uggaṇha. Mama vacanena tañca ārogyaṁ puccha; evañca vadehi – ‘upajjhāyo maṁ, bhante, tumhākaṁ santikaṁ pahiṇī’ti. ‘Ko nāma te upajjhāyo’ti ca vutte ‘siggavatthero nāma, bhante’ti vadeyyāsi. ‘Ahaṁ ko nāmā’ti vutte evaṁ vadeyyāsi – ‘mama upajjhāyo, bhante, tumhākaṁ nāmaṁ jānātī’’’ti.",
  "atk-vin01a0:265": "‘‘Evaṁ, bhante’’ti kho tisso sāmaṇero theraṁ abhivādetvā padakkhiṇaṁ katvā anupubbena caṇḍavajjittherassa santikaṁ gantvā vanditvā ekamantaṁ aṭṭhāsi. Thero sāmaṇeraṁ pucchi – ‘‘kuto āgatosī’’ti? ‘‘Upajjhāyo maṁ, bhante, tumhākaṁ santikaṁ pahiṇī’’ti. ‘‘Ko nāma te upajjhāyo’’ti? ‘‘Siggavatthero nāma, bhante’’ti. ‘‘Ahaṁ ko nāmā’’ti? ‘‘Mama upajjhāyo, bhante, tumhākaṁ nāmaṁ jānātī’’ti. ‘‘Pattacīvaraṁ dāni paṭisāmehī’’ti. ‘‘Sādhu, bhante’’ti sāmaṇero pattacīvaraṁ paṭisāmetvā punadivase pariveṇaṁ sammajjitvā udakadantaponaṁ upaṭṭhāpesi. Thero tassa sammajjitaṭṭhānaṁ puna sammajji . Taṁ udakaṁ chaḍḍetvā aññaṁ udakaṁ āhari. Tañca dantakaṭṭhaṁ apanetvā aññaṁ dantakaṭṭhaṁ gaṇhi. Evaṁ satta divasāni katvā sattame divase puna pucchi. Sāmaṇero punapi pubbe kathitasadisameva kathesi. Thero ‘‘so vatāyaṁ brāhmaṇo’’ti sañjānitvā ‘‘kimatthaṁ āgatosī’’ti āha. ‘‘Buddhavacanaṁ uggaṇhatthāya, bhante’’ti. Thero ‘‘uggaṇha dāni, sāmaṇerā’’ti vatvā puna divasato pabhuti buddhavacanaṁ paṭṭhapesi. Tisso sāmaṇerova hutvā, ṭhapetvā vinayapiṭakaṁ sabbaṁ buddhavacanaṁ uggaṇhi saddhiṁ aṭṭhakathāya. Upasampannakāle pana avassikova samāno tipiṭakadharo ahosi. Ācariyupajjhāyā moggaliputtatissattherassa hatthe sakalaṁ buddhavacanaṁ patiṭṭhāpetvā yāvatāyukaṁ ṭhatvā parinibbāyiṁsu. Moggaliputtatissattheropi aparena samayena kammaṭṭhānaṁ vaḍḍhetvā arahattappatto bahūnaṁ dhammavinayaṁ vācesi.",
  "atk-vin01a0:266": "Tena kho pana samayena bindusārassa rañño ekasataputtā ahesuṁ. Te sabbe asoko attanā saddhiṁ ekamātikaṁ tissakumāraṁ ṭhapetvā ghātesi. Ghātento ca cattāri vassāni anabhisittova rajjaṁ kāretvā catunnaṁ vassānaṁ accayena tathāgatassa parinibbānato dvinnaṁ vassasatānaṁ upari aṭṭhārasame vasse sakalajambudīpe ekarajjābhisekaṁ pāpuṇi . Abhisekānubhāvena cassa imā rājiddhiyo āgatā – mahāpathaviyā heṭṭhā yojanappamāṇe āṇā pavattati; tathā upari ākāse anotattadahato aṭṭhahi kājehi soḷasa pānīyaghaṭe divase divase devatā āharanti, yato sāsane uppannasaddho hutvā aṭṭha ghaṭe bhikkhusaṅghassa adāsi, dve ghaṭe saṭṭhimattānaṁ tipiṭakadharabhikkhūnaṁ, dve ghaṭe aggamahesiyā asandhimittāya, cattāro ghaṭe attanā paribhuñji; devatāeva himavante nāgalatādantakaṭṭhaṁ nāma atthi siniddhaṁ mudukaṁ rasavantaṁ taṁ divase divase āharanti, yena rañño ca mahesiyā ca soḷasannañca nāṭakitthisahassānaṁ saṭṭhimattānañca bhikkhusahassānaṁ devasikaṁ dantaponakiccaṁ nippajjati. Devasikameva cassa devatā agadāmalakaṁ agadaharītakaṁ suvaṇṇavaṇṇañca gandharasasampannaṁ ambapakkaṁ āharanti. Tathā chaddantadahato pañcavaṇṇanivāsanapāvuraṇaṁ pītakavaṇṇahatthapucchanapaṭakaṁ dibbañca pānakaṁ āharanti. Devasikameva panassa nhānagandhaṁ anuvilepanagandhaṁ pārupanatthāya asuttamayikaṁ sumanapupphapaṭaṁ mahārahañca añjanaṁ nāgabhavanato nāgarājāno āharanti. Chaddantadaheva uṭṭhitassa sālino nava vāhasahassāni divase divase sukā āharanti. Mūsikā nitthusakaṇe karonti, ekopi khaṇḍataṇḍulo na hoti, rañño sabbaṭṭhānesu ayameva taṇḍulo paribhogaṁ gacchati. Madhumakkhikā madhuṁ karonti. Kammārasālāsu acchā kūṭaṁ paharanti. Karavīkasakuṇā āgantvā madhurassaraṁ vikūjantā rañño balikammaṁ karonti.",
  "atk-vin01a0:267": "Imāhi iddhīhi samannāgato rājā ekadivasaṁ suvaṇṇasaṅkhalikabandhanaṁ pesetvā catunnaṁ buddhānaṁ adhigatarūpadassanaṁ kappāyukaṁ kāḷaṁ nāma nāgarājānaṁ ānayitvā setacchattassa heṭṭhā mahārahe pallaṅke nisīdāpetvā anekasatavaṇṇehi jalaja thalajapupphehi suvaṇṇapupphehi ca pūjaṁ katvā sabbālaṅkārapaṭimaṇḍitehi soḷasahi nāṭakitthisahassehi samantato parikkhipitvā ‘‘anantañāṇassa tāva me saddhammavaracakkavattino sammāsambuddhassa rūpaṁ imesaṁ akkhīnaṁ āpāthaṁ karohī’’ti vatvā tena nimmitaṁ sakalasarīravippakiṇṇapuññappabhāvanibbattāsītānubyañjanapaṭimaṇḍitadvattiṁsamahāpurisalakkhaṇasassirīkatāya vikasitakamaluppalapuṇḍarīkapaṭimaṇḍitamiva salilatalaṁ tārāgaṇarasmijālavisadavipphuritasobhāsamujjalitamiva gaganatalaṁ nīlapītalohitādibhedavicitravaṇṇaraṁsivinaddhabyāmappabhāparikkhepavilāsitāya sañcāppabhānurāgaindadhanuvijjulatāparikkhittamiva kanakagirisikharaṁ nānāvirāgavimalaketumālāsamujjalitacārumatthakasobhaṁ nayanarasāyatanamiva brahmadevamanujanāgayakkhagaṇānaṁ buddharūpaṁ passanto satta divasāni akkhipūjaṁ nāma akāsi.",
  "atk-vin01a0:268": "Rājā kira abhisekaṁ pāpuṇitvā tīṇiyeva saṁvaccharāni bāhirakapāsaṇḍaṁ pariggaṇhi. Catutthe saṁvacchare buddhasāsane pasīdi. Tassa kira pitā bindusāro brāhmaṇabhatto ahosi, so brāhmaṇānañca brāhmaṇajātiyapāsaṇḍānañca paṇḍaraṅgaparibbājakādīnaṁ saṭṭhisahassamattānaṁ niccabhattaṁ paṭṭhapesi. Asokopi pitarā pavattitaṁ dānaṁ attano antepure tatheva dadamāno ekadivasaṁ sīhapañjare ṭhito te upasamaparibāhirena ācārena bhuñjamāne asaṁyatindriye avinītairiyāpathe disvā cintesi – ‘‘īdisaṁ dānaṁ upaparikkhitvā yuttaṭṭhāne dātuṁ vaṭṭatī’’ti. Evaṁ cintetvā amacce āha – ‘‘gacchatha, bhaṇe, attano attano sādhusammate samaṇabrāhmaṇe antepuraṁ atiharatha, dānaṁ dassāmā’’ti. Amaccā ‘‘sādhu, devā’’ti rañño paṭissuṇitvā te te paṇḍaraṅgaparibbājakājīvakanigaṇṭhādayo ānetvā ‘‘ime, mahārāja, amhākaṁ arahanto’’ti āhaṁsu.",
  "atk-vin01a0:269": "Atha rājā antepure uccāvacāni āsanāni paññapetvā ‘‘āgacchantū’’ti vatvā āgatāgate āha – ‘‘attano attano patirūpe āsane nisīdathā’’ti . Tesu ekacce bhaddapīṭhakesu, ekacce phalakapīṭhakesu nisīdiṁsu. Te disvā rājā ‘‘natthi nesaṁ anto sāro’’ti ñatvā tesaṁ anurūpaṁ khādanīyaṁ bhojanīyaṁ datvā uyyojesi.",
  "atk-vin01a0:270": "Evaṁ gacchante kāle ekadivasaṁ rājā sīhapañjare ṭhito addasa nigrodhasāmaṇeraṁ rājaṅgaṇena gacchantaṁ dantaṁ guttaṁ santindriyaṁ iriyāpathasampannaṁ. Ko panāyaṁ nigrodho nāma? Bindusārarañño jeṭṭhaputtassa sumanarājakumārassa putto.",
  "atk-vin01a0:271": "Tatrāyaṁ anupubbikathā –",
  "atk-vin01a0:272": "Bindusārarañño kira dubbalakāleyeva asokakumāro attanā laddhaṁ ujjenīrajjaṁ pahāya āgantvā sabbanagaraṁ attano hatthagataṁ katvā sumanarājakumāraṁ aggahesi. Taṁdivasameva sumanassa rājakumārassa sumanā nāma devī paripuṇṇagabbhā ahosi. Sā aññātakavesena nikkhamitvā avidūre aññataraṁ caṇḍālagāmaṁ sandhāya gacchantī jeṭṭhakacaṇḍālassa gehato avidūre aññatarasmiṁ nigrodharukkhe adhivatthāya devatāya ‘‘ito ehi, sumane’’ti vadantiyā saddaṁ sutvā tassā samīpaṁ gatā. Devatā attano ānubhāvena ekaṁ sālaṁ nimminitvā ‘‘ettha vasāhī’’ti adāsi. Sā taṁ sālaṁ pāvisi. Gatadivaseyeva ca puttaṁ vijāyi. Sā tassa nigrodhadevatāya pariggahitattā ‘‘nigrodho’’ tveva nāmaṁ akāsi. Jeṭṭhakacaṇḍālo diṭṭhadivasato pabhuti taṁ attano sāmidhītaraṁ viya maññamāno nibaddhavattaṁ paṭṭhapesi. Rājadhītā tattha satta vassāni vasi. Nigrodhakumāropi sattavassiko jāto. Tadā mahāvaruṇatthero nāma eko arahā dārakassa hetusampadaṁ disvā rakkhitvā tattha viharamāno ‘‘sattavassiko dāni dārako, kālo naṁ pabbājetu’’nti cintetvā rājadhītāya ārocāpetvā nigrodhakumāraṁ pabbājesi. Kumāro khuraggeyeva arahattaṁ pāpuṇi. So ekadivasaṁ pātova sarīraṁ jaggitvā ācariyupajjhāyavattaṁ katvā pattacīvaramādāya ‘‘mātuupāsikāya gehadvāraṁ gacchāmī’’ti nikkhami. Mātunivāsanaṭṭhānañcassa dakkhiṇadvārena nagaraṁ pavisitvā nagaramajjhena gantvā pācīnadvārena nikkhamitvā gantabbaṁ hoti.",
  "atk-vin01a0:273": "Tena ca samayena asoko dhammarājā pācīnadisābhimukho sīhapañjare caṅkamati. Taṅkhaṇaññeva nigrodho rājaṅgaṇaṁ sampāpuṇi santindriyo santamānaso yugamattaṁ pekkhamāno. Tena vuttaṁ – ‘‘ekadivasaṁ rājā sīhapañjare ṭhito addasa nigrodhasāmaṇeraṁ rājaṅgaṇena gacchantaṁ dantaṁ guttaṁ santindriyaṁ iriyāpathasampanna’’nti. Disvā panassa etadahosi – ‘‘ayaṁ jano sabbopi vikkhittacitto bhantamigappaṭibhāgo. Ayaṁ pana dārako avikkhittacitto ativiya cassa ālokitavilokitaṁ samiñjanapasāraṇañca sobhati. Addhā etassa abbhantare lokuttaradhammo bhavissatī’’ti rañño saha dassaneneva sāmaṇere cittaṁ pasīdi, pemaṁ saṇṭhahi. Kasmā? Pubbe hi kira puññakaraṇakāle esa rañño jeṭṭhabhātā vāṇijako ahosi. Vuttampi hetaṁ –",
  "atk-vin01a0:274": "‘‘Pubbe va sannivāsena, paccuppannahitena vā;",
  "atk-vin01a0:275": "Evaṁ taṁ jāyate pemaṁ, uppalaṁ va yathodake’’ti. (jā. 1.2.174);",
  "atk-vin01a0:276": "Atha rājā sañjātapemo sabahumāno ‘‘etaṁ sāmaṇeraṁ pakkosathā’’ti amacce pesesi. ‘‘Te aticirāyantī’’ti puna dve tayo pesesi – ‘‘turitaṁ āgacchatū’’ti. Sāmaṇero attano pakatiyā eva agamāsi. Rājā patirūpamāsanaṁ ñatvā ‘‘nisīdathā’’ti āha. So ito cito ca viloketvā ‘‘natthi dāni aññe bhikkhū’’ti samussitasetacchattaṁ rājapallaṅkaṁ upasaṅkamitvā pattaggahaṇatthāya rañño ākāraṁ dassesi. Rājā taṁ pallaṅkasamīpaṁ upagacchantaṁyeva disvā cintesi – ‘‘ajjeva dāni ayaṁ sāmaṇero imassa gehassa sāmiko bhavissatī’’ti sāmaṇero rañño hatthe pattaṁ datvā pallaṅkaṁ abhiruhitvā nisīdi. Rājā attano atthāya sampāditaṁ sabbaṁ yāgukhajjakabhattavikatiṁ upanāmesi. Sāmaṇero attano yāpanīyamattakameva sampaṭicchi. Bhattakiccāvasāne rājā āha – ‘‘satthārā tumhākaṁ dinnovādaṁ jānāthā’’ti? ‘‘Jānāmi, mahārāja, ekadesenā’’ti. ‘‘Tāta, mayhampi naṁ kathehī’’ti. ‘‘Sādhu, mahārājā’’ti rañño anurūpaṁ dhammapade appamādavaggaṁ anumodanatthāya abhāsi.",
  "atk-vin01a0:277": "Rājā pana ‘‘appamādo amatapadaṁ, pamādo maccuno pada’’nti sutvāva ‘‘aññātaṁ, tāta, pariyosāpehī’’ti āha. Anumodanāvasāne ca ‘‘aṭṭha te, tāta, dhuvabhattāni dammī’’ti āha. Sāmaṇero āha – ‘‘etāni ahaṁ upajjhāyassa dammi, mahārājā’’ti. ‘‘Ko ayaṁ, tāta, upajjhāyo nāmā’’ti? ‘‘Vajjāvajjaṁ disvā codetā sāretā ca, mahārājā’’ti. ‘‘Aññānipi te, tāta, aṭṭha dammī’’ti. ‘‘Etāni ācariyassa dammi, mahārājā’’ti. ‘‘Ko ayaṁ, tāta, ācariyo nāmā’’ti? ‘‘Imasmiṁ sāsane sikkhitabbakadhammesu patiṭṭhāpetā, mahārājā’’ti. ‘‘Sādhu, tāta, aññānipi te aṭṭha dammī’’ti. ‘‘Etānipi bhikkhusaṅghassa dammi, mahārājā’’ti. ‘‘Ko ayaṁ, tāta, bhikkhusaṅgho nāmā’’ti? ‘‘Yaṁ nissāya , mahārāja, amhākaṁ ācariyupajjhāyānañca mama ca pabbajjā ca upasampadā cā’’ti. Rājā bhiyyoso mattāya tuṭṭhacitto āha – ‘‘aññānipi te, tāta, aṭṭha dammī’’ti. Sāmaṇero ‘‘sādhū’’ti sampaṭicchitvā punadivase dvattiṁsa bhikkhū gahetvā rājantepuraṁ pavisitvā bhattakiccamakāsi. Rājā ‘‘aññepi dvattiṁsa bhikkhū tumhehi saddhiṁ sve bhikkhaṁ gaṇhantū’’ti eteneva upāyena divase divase vaḍḍhāpento saṭṭhisahassānaṁ brāhmaṇaparibbājakādīnaṁ bhattaṁ upacchinditvā antonivesane saṭṭhisahassānaṁ bhikkhūnaṁ niccabhattaṁ paṭṭhapesi nigrodhatthere gateneva pasādena. Nigrodhattheropi rājānaṁ saparisaṁ tīsu saraṇesu pañcasu ca sīlesu patiṭṭhāpetvā buddhasāsane pothujjanikena pasādena acalappasādaṁ katvā patiṭṭhāpesi. Puna rājā asokārāmaṁ nāma mahāvihāraṁ kāretvā saṭṭhisahassānaṁ bhikkhūnaṁ niccabhattaṁ paṭṭhapesi. Sakalajambudīpe caturāsītiyā nagarasahassesu caturāsītivihārasahassāni kārāpesi caturāsītisahassacetiyapaṭimaṇḍitāni dhammeneva, no adhammena.",
  "atk-vin01a0:278": "Ekadivasaṁ kira rājā asokārāme mahādānaṁ datvā saṭṭhisahassabhikkhusaṅghassa majjhe nisajja saṅghaṁ catūhi paccayehi pavāretvā imaṁ pañhaṁ pucchi – ‘‘bhante, bhagavatā desitadhammo nāma kittako hotī’’ti? ‘‘Aṅgato, mahārāja, navaṅgāni, khandhato caturāsītidhammakkhandhasahassānī’’ti. Rājā dhamme pasīditvā ‘‘ekekaṁ dhammakkhandhaṁ ekekavihārena pūjessāmī’’ti ekadivasameva channavutikoṭidhanaṁ visajjetvā amacce āṇāpesi – ‘‘etha, bhaṇe, ekamekasmiṁ nagare ekamekaṁ vihāraṁ kārāpentā caturāsītiyā nagarasahassesu caturāsītivihārasahassāni kārāpethā’’ti. Sayañca asokārāme asokamahāvihāratthāya kammaṁ paṭṭhapesi. Saṅgho indaguttattheraṁ nāma mahiddhikaṁ mahānubhāvaṁ khīṇāsavaṁ navakammādhiṭṭhāyakaṁ adāsi. Thero yaṁ yaṁ na niṭṭhāti taṁ taṁ attano ānubhāvena niṭṭhāpesi. Evampi tīhi saṁvaccharehi vihārakammaṁ niṭṭhāpesi. Ekadivasameva sabbanagarehi paṇṇāni āgamiṁsu.",
  "atk-vin01a0:279": "Amaccā rañño ārocesuṁ – ‘‘niṭṭhitāni, deva, caturāsītivihārasahassānī’’ti. Rājā nagare bheriṁ carāpesi – ‘‘ito sattannaṁ divasānaṁ accayena vihāramaho bhavissati. Sabbe aṭṭha sīlaṅgāni samādiyitvā antonagare ca bahinagare ca vihāramahaṁ paṭiyādentū’’ti. Tato sattannaṁ divasānaṁ accayena sabbālaṅkāravibhūsitāya anekasatasahassasaṅkhyāya caturaṅginiyā senāya parivuto devaloke amaravatiyā rājadhāniyā sirito adhikatarasassirīkaṁ viya nagaraṁ kātukāmena ussāhajātena mahājanena alaṅkatapaṭiyattaṁ nagaraṁ anuvicaranto vihāraṁ gantvā bhikkhusaṅghassa majjhe aṭṭhāsi.",
  "atk-vin01a0:280": "Tasmiñca khaṇe sannipatitā asīti bhikkhukoṭiyo ahesuṁ, bhikkhunīnañca channavutisatasahassāni. Tattha khīṇāsavabhikkhūyeva satasahassasaṅkhyā ahesuṁ. Tesaṁ etadahosi – ‘‘sace rājā attano adhikāraṁ anavasesaṁ passeyya ativiya buddhasāsane pasīdeyyā’’ti. Tato lokavivaraṇaṁ nāma pāṭihāriyaṁ akaṁsu. Rājā asokārāme ṭhitova catuddisā anuvilokento samantato samuddapariyantaṁ jambudīpaṁ passati caturāsītiñca vihārasahassāni uḷārāya vihāramahapūjāya virocamānāni. So taṁ vibhūtiṁ passamāno uḷārena pītipāmojjena samannāgato ‘‘atthi pana aññassapi kassaci evarūpaṁ pītipāmojjaṁ uppannapubba’’nti cintento bhikkhusaṅghaṁ pucchi – ‘‘bhante, amhākaṁ lokanāthassa dasabalassa sāsane ko mahāpariccāgaṁ pariccaji. Kassa pariccāgo mahantoti? Bhikkhusaṅgho moggaliputtatissattherassa bhāraṁ akāsi. Thero āha – ‘‘mahārāja, dasabalassa sāsane paccayadāyako nāma tayā sadiso dharamānepi tathāgate na koci ahosi, taveva pariccāgo mahā’’ti. Rājā therassa vacanaṁ sutvā uḷārena pītipāmojjena nirantaraṁ phuṭṭhasarīro hutvā cintesi – ‘‘natthi kira mayā sadiso paccayadāyako, mayhaṁ kira pariccāgo mahā, ahaṁ kira deyyadhammena sāsanaṁ paggaṇhāmi. Kiṁ panāhaṁ evaṁ sati sāsanassa dāyādo homi, na homī’’ti. Tato bhikkhusaṅghaṁ pucchi – ‘‘bhavāmi nu kho ahaṁ, bhante, sāsanassa dāyādo’’ti?",
  "atk-vin01a0:281": "Tato moggaliputtatissatthero rañño idaṁ vacanaṁ sutvā rājaputtassa mahindassa upanissayasampattiṁ sampassamāno ‘‘sace ayaṁ kumāro pabbajissati sāsanassa ativiya vuḍḍhi bhavissatī’’ti cintetvā rājānaṁ etadavoca – ‘‘na kho, mahārāja, ettāvatā sāsanassa dāyādo hoti; apica kho paccayadāyakoti vā upaṭṭhākoti vā saṅkhyaṁ gacchati. Yopi hi, mahārāja, pathavito yāva brahmalokaparimāṇaṁ paccayarāsiṁ dadeyya sopi ‘sāsane dāyādo’ti saṅkhyaṁ na gacchatī’’ti. ‘‘Atha kathaṁ carahi, bhante, sāsanassa dāyādo hotī’’ti? ‘‘Yo hi koci, mahārāja, aḍḍho vā daliddo vā attano orasaṁ puttaṁ pabbājeti – ayaṁ vuccati, mahārāja, dāyādo sāsanassā’’ti.",
  "atk-vin01a0:282": "Evaṁ vutte asoko rājā ‘‘ahaṁ kira evarūpaṁ pariccāgaṁ katvāpi neva sāsanassa dāyādabhāvaṁ patto’’ti sāsane dāyādabhāvaṁ patthayamāno ito cito ca viloketvā addasa mahindakumāraṁ avidūre ṭhitaṁ. Disvānassa etadahosi – ‘‘kiñcāpi ahaṁ imaṁ kumāraṁ tissakumārassa pabbajitakālato pabhuti oparajje ṭhapetukāmo, atha kho oparajjatopi pabbajjāva uttamā’’ti. Tato kumāraṁ āha – ‘‘sakkhasi tvaṁ, tāta, pabbajitu’’nti? Kumāro pakatiyāpi tissakumārassa pabbajitakālato pabhuti pabbajitukāmova rañño vacanaṁ sutvā ativiya pāmojjajāto hutvā āha – ‘‘pabbajāmi, deva, maṁ pabbājetvā tumhe sāsanadāyādā hothā’’ti.",
  "atk-vin01a0:283": "Tena ca samayena rājadhītā saṅghamittāpi tasmiṁyeva ṭhāne ṭhitā hoti. Tassā ca sāmiko aggibrahmā nāma kumāro yuvarājena tissakumārena saddhiṁ pabbajito hoti. Rājā taṁ disvā āha – ‘‘tvampi, amma, pabbajituṁ sakkhasī’’ti? ‘‘Sādhu, tāta, sakkomī’’ti. Rājā puttānaṁ manaṁ labhitvā pahaṭṭhacitto bhikkhusaṅghaṁ etadavoca – ‘‘bhante, ime dārake pabbājetvā maṁ sāsane dāyādaṁ karothā’’ti. Saṅgho rañño vacanaṁ sampaṭicchitvā kumāraṁ moggaliputtatissattherena upajjhāyena mahādevattherena ca ācariyena pabbājesi. Majjhantikattherena ācariyena upasampādesi. Tadā kira kumāro paripuṇṇavīsativassova hoti. So tasmiṁyeva upasampadasīmamaṇḍale saha paṭisambhidāhi arahattaṁ pāpuṇi. Saṅghamittāyapi rājadhītāya ācariyā āyupālittherī nāma, upajjhāyā pana dhammapālittherī nāma ahosi. Tadā saṅghamittā aṭṭhārasavassā hoti. Taṁ pabbajitamattaṁ tasmiṁyeva sīmamaṇḍale sikkhāya patiṭṭhāpesuṁ. Ubhinnaṁ pabbajitakāle rājā chabbassābhiseko hoti.",
  "atk-vin01a0:284": "Atha mahindatthero upasampannakālato pabhuti attano upajjhāyasseva santike dhammañca vinayañca pariyāpuṇanto dvepi saṅgītiyo ārūḷhaṁ tipiṭakasaṅgahitaṁ sāṭṭhakathaṁ sabbaṁ theravādaṁ tiṇṇaṁ vassānaṁ abbhantare uggahetvā attano upajjhāyassa antevāsikānaṁ sahassamattānaṁ bhikkhūnaṁ pāmokkho ahosi. Tadā asoko dhammarājā navavassābhiseko hoti. Rañño pana aṭṭhavassābhisekakāleyeva kontaputtatissatthero byādhipaṭikammatthaṁ bhikkhācāravattena āhiṇḍanto pasatamattaṁ sappiṁ alabhitvā byādhibalena parikkhīṇāyusaṅkhāro bhikkhusaṅghaṁ appamādena ovaditvā ākāse pallaṅkena nisīditvā tejodhātuṁ samāpajjitvā parinibbāyi. Rājā taṁ pavattiṁ sutvā therassa sakkāraṁ katvā ‘‘mayi nāma rajjaṁ kārente evaṁ bhikkhūnaṁ paccayā dullabhā’’ti nagarassa catūsu dvāresu pokkharaṇiyo kārāpetvā bhesajjassa pūrāpetvā dāpesi.",
  "atk-vin01a0:285": "Tena kira samayena pāṭaliputtassa catūsu dvāresu cattāri satasahassāni, sabhāyaṁ satasahassanti divase divase pañcasatasahassāni rañño uppajjanti. Tato rājā nigrodhattherassa devasikaṁ satasahassaṁ visajjesi. Buddhassa cetiye gandhamālādīhi pūjanatthāya satasahassaṁ . Dhammassa satasahassaṁ, taṁ dhammadharānaṁ bahussutānaṁ catupaccayatthāya upanīyati. Saṅghassa satasahassaṁ, catūsu dvāresu bhesajjatthāya satasahassaṁ. Evaṁ sāsane uḷāro lābhasakkāro nibbatti.",
  "atk-vin01a0:286": "Titthiyā parihīnalābhasakkārā antamaso ghāsacchādanampi alabhantā lābhasakkāraṁ patthayamānā sāsane pabbajitvā sakāni sakāni diṭṭhigatāni ‘‘ayaṁ dhammo, ayaṁ vinayo’’ti dīpenti. Pabbajjaṁ alabhamānāpi sayameva muṇḍetvā kāsāyāni vatthāni acchādetvā vihāresu vicarantā uposathampi pavāraṇampi saṅghakammampi gaṇakammampi pavisanti. Bhikkhū tehi saddhiṁ uposathaṁ na karonti. Tadā moggaliputtatissatthero ‘‘uppannaṁ dāni idaṁ adhikaraṇaṁ, taṁ nacirasseva kakkhaḷaṁ bhavissati. Na kho panetaṁ sakkā imesaṁ majjhe vasantena vūpasametu’’nti mahindattherassa gaṇaṁ nīyyātetvā attanā phāsuvihārena viharitukāmo ahogaṅgapabbataṁ agamāsi. Tepi kho titthiyā bhikkhusaṅghena dhammena vinayena satthusāsanena niggayhamānāpi dhammavinayānulomāya paṭipattiyā asaṇṭhahantā anekarūpaṁ sāsanassa abbudañca malañca kaṇṭakañca samuṭṭhāpesuṁ. Keci aggiṁ paricaranti, keci pañcātapena tāpenti, keci ādiccaṁ anuparivattanti, keci ‘‘dhammañca vinayañca vobhindissāmā’’ti paggaṇhiṁsu. Tadā bhikkhusaṅgho na tehi saddhiṁ uposathaṁ vā pavāraṇaṁ vā akāsi. Asokārāme sattavassāni uposatho upacchijji. Raññopi etamatthaṁ ārocesuṁ. Rājā ekaṁ amaccaṁ āṇāpesi – ‘‘vihāraṁ gantvā adhikaraṇaṁ vūpasametvā uposathaṁ kārāpehī’’ti. Amacco rājānaṁ paṭipucchituṁ avisahanto aññe amacce upasaṅkamitvā āha – ‘‘rājā maṁ ‘vihāraṁ gantvā adhikaraṇaṁ vūpasametvā uposathaṁ kārāpehī’ti pahiṇi. Kathaṁ nu kho adhikaraṇaṁ vūpasammatī’’ti? Te āhaṁsu – ‘‘mayaṁ evaṁ sallakkhema – ‘yathā nāma paccantaṁ vūpasamentā core ghātenti, evameva ye uposathaṁ na karonti, te māretukāmo rājā bhavissatī’’’ti. Atha so amacco vihāraṁ gantvā bhikkhusaṅghaṁ sannipātetvā āha – ‘‘ahaṁ raññā ‘uposathaṁ kārāpehī’ti pesito. Karotha dāni, bhante, uposatha’’nti. Bhikkhū ‘‘na mayaṁ titthiyehi saddhiṁ uposathaṁ karomā’’ti āhaṁsu. Atha amacco therāsanato paṭṭhāya asinā sīsāni pātetuṁ āraddho.",
  "atk-vin01a0:287": "Addasā kho tissatthero taṁ amaccaṁ tathā vippaṭipannaṁ. Tissatthero nāma na yo vā so vā, rañño ekamātiko bhātā tissakumāro nāma, taṁ kira rājā pattābhiseko oparajje ṭhapesi. So ekadivasaṁ vanacāraṁ gato addasa mahantaṁ migasaṅghaṁ cittakīḷāya kīḷantaṁ. Disvānassa etadahosi – ‘‘ime tāva tiṇabhakkhā migā evaṁ kīḷanti, ime pana samaṇā rājakule paṇītāni bhojanāni bhuñjitvā mudukāsu seyyāsu sayamānā kiṁ nāma kīḷitaṁ na kīḷissantī’’ti! So tato āgantvā imaṁ attano vitakkaṁ rañño ārocesi. Rājā ‘‘aṭṭhāne kukkuccāyitaṁ kumārena! Handa, naṁ evaṁ saññāpessāmī’’ti ekadivasaṁ kenaci kāraṇena kuddho viya hutvā ‘‘ehi sattadivasena rajjaṁ sampaṭiccha, tato taṁ ghātessāmī’’ti maraṇabhayena tajjetvā tamatthaṁ saññāpesi. So kira kumāro ‘‘sattame maṁ divase māressatī’’ti na cittarūpaṁ nhāyi, na bhuñji, na supi, ativiya lūkhasarīro ahosi. Tato naṁ rājā pucchi – ‘‘kissa tvaṁ evarūpo jāto’’ti? ‘‘Maraṇabhayena, devā’’ti. ‘‘Are, tvaṁ nāma paricchinnamaraṇaṁ sampassamāno vissattho na kīḷasi? Bhikkhū assāsapassāsanibaddhaṁ maraṇaṁ pekkhamānā kathaṁ kīḷissantī’’ti! Tato pabhuti kumāro sāsane pasīdi.",
  "atk-vin01a0:288": "So puna ekadivasaṁ migavaṁ nikkhamitvā araññe anuvicaramāno addasa yonakamahādhammarakkhitattheraṁ aññatarena hatthināgena sālasākhaṁ gahetvā bījiyamānaṁ nisinnaṁ. Disvā pāmojjajāto cintesi – ‘‘kadā nu kho ahampi ayaṁ mahāthero viya pabbajeyyaṁ! Siyā nu kho so divaso’’ti. Thero tassāsayaṁ viditvā tassa passantasseva ākāse uppatitvā asokārāme pokkharaṇiyā udakatale ṭhatvā cīvarañca uttarāsaṅgañca ākāse laggetvā nhāyituṁ āraddho.",
  "atk-vin01a0:289": "Kumāro therassānubhāvaṁ disvā ativiya pasanno ‘‘ajjeva pabbajissāmī’’ti nivattitvā rañño ārocesi – ‘‘pabbajissāmahaṁ, devā’’ti. Rājā anekappakāraṁ yācitvāpi taṁ nivattetuṁ asakkonto asokārāmagamanīyamaggaṁ alaṅkārāpetvā kumāraṁ chaṇavesaṁ gāhāpetvā alaṅkatāya senāya parivārāpetvā vihāraṁ nesi. ‘‘Yuvarājā kira pabbajissatī’’ti sutvā bahū bhikkhū pattacīvarāni paṭiyādesuṁ. Kumāro padhānagharaṁ gantvā mahādhammarakkhitattherasseva santike pabbaji saddhiṁ purisasatasahassena. Kumārassa pana anupabbajitānaṁ gaṇanaparicchedo natthi. Kumāro rañño catuvassābhisekakāle pabbajito. Athaññopi rañño bhāgineyyo saṅghamittāya sāmiko aggibrahmā nāma kumāro atthi. Saṅghamittā taṁ paṭicca ekameva puttaṁ vijāyi. Sopi ‘‘yuvarājā pabbajito’’ti sutvā rājānaṁ upasaṅkamitvā – ‘‘ahampi, deva, pabbajissāmī’’ti yāci. ‘‘Pabbaja, tātā’’ti ca raññā anuññāto taṁdivasameva pabbaji.",
  "atk-vin01a0:290": "Evaṁ anupabbajito, uḷāravibhavena khattiyajanena;",
  "atk-vin01a0:291": "Rañño kaniṭṭhabhātā, tissattheroti viññeyyo.",
  "atk-vin01a0:292": "So taṁ amaccaṁ tathā vippaṭipannaṁ disvā cintesi – ‘‘na rājā there mārāpetuṁ pahiṇeyya; addhā imassevetaṁ amaccassa duggahitaṁ bhavissatī’’ti gantvā sayaṁ tassa āsanne āsane nisīdi. So theraṁ sañjānitvā satthaṁ nipātetuṁ avisahanto gantvā rañño ārocesi – ‘‘ahaṁ, deva, uposathaṁ kātuṁ anicchantānaṁ ettakānaṁ nāma bhikkhūnaṁ sīsāni pātesiṁ; atha ayyassa tissattherassa paṭipāṭi sampattā, kinti karomī’’ti? Rājā sutvāva – ‘‘are! Kiṁ pana, tvaṁ, mayā bhikkhū ghātetuṁ pesito’’ti tāvadeva sarīre uppannadāho hutvā vihāraṁ gantvā there bhikkhū pucchi – ‘‘ayaṁ, bhante, amacco mayā anāṇattova evaṁ akāsi, kassa nu kho iminā pāpena bhavitabba’’nti? Ekacce therā, ‘‘ayaṁ tava vacanena akāsi, tuyhetaṁ pāpa’’nti āhaṁsu. Ekacce ‘‘ubhinnampi vo etaṁ pāpa’’nti āhaṁsu. Ekacce evamāhaṁsu – ‘‘kiṁ pana te, mahārāja, atthi cittaṁ ‘ayaṁ gantvā bhikkhū ghātetū’’’ti? ‘‘Natthi, bhante, kusalādhippāyo ahaṁ pesesiṁ – ‘samaggo bhikkhusaṅgho uposathaṁ karotū’’’ti. ‘‘Sace tvaṁ kusalādhippāyo, natthi tuyhaṁ pāpaṁ, amaccassevetaṁ pāpa’’nti. Rājā dveḷhakajāto āha – ‘‘atthi nu kho, bhante, koci bhikkhu mametaṁ dveḷhakaṁ chinditvā sāsanaṁ paggahetuṁ samattho’’ti? ‘‘Atthi, mahārāja, moggaliputtatissatthero nāma, so te imaṁ dveḷhakaṁ chinditvā sāsanaṁ paggaṇhituṁ samattho’’ti. Rājā tadaheva cattāro dhammakathike ekekabhikkhusahassaparivāre, cattāro ca amacce ekekapurisasahassaparivāre ‘‘theraṁ gaṇhitvā āgacchathā’’ti pesesi. Te gantvā ‘‘rājā pakkosatī’’ti āhaṁsu. Thero nāgacchi . Dutiyampi kho rājā aṭṭha dhammakathike, aṭṭha ca amacce sahassasahassaparivāreyeva pesesi – ‘‘‘rājā, bhante, pakkosatī’ti vatvā gaṇhitvāva āgacchathā’’ti. Te tatheva āhaṁsu. Dutiyampi thero nāgacchi. Rājā there pucchi – ‘‘ahaṁ, bhante, dvikkhattuṁ pahiṇiṁ; kasmā thero nāgacchatī’’ti? ‘‘‘Rājā pakkosatī’ti vuttattā, mahārāja, nāgacchati. Evaṁ pana vutte āgaccheyya ‘sāsanaṁ, bhante, osīdati, amhākaṁ sāsanaṁ paggahatthāya sahāyakā hothā’’’ti. Atha rājā tathā vatvā soḷasa dhammakathike, soḷasa ca amacce sahassasahassaparivāre pesesi. Bhikkhū ca paṭipucchi – ‘‘mahallako nu kho, bhante, thero daharo nu kho’’ti? ‘‘Mahallako, mahārājā’’ti. ‘‘Vayhaṁ vā sivikaṁ vā abhiruhissati, bhante’’ti? ‘‘Nābhiruhissati, mahārājā’’ti. ‘‘Kuhiṁ, bhante, thero vasatī’’ti? ‘‘Upari gaṅgāya, mahārājā’’ti. Rājā āha – ‘‘tena hi, bhaṇe, nāvāsaṅghāṭaṁ bandhitvā tattheva theraṁ nisīdāpetvā dvīsupi tīresu ārakkhaṁ saṁvidhāya theraṁ ānethā’’ti. Bhikkhū ca amaccā ca therassa santikaṁ gantvā rañño sāsanaṁ ārocesuṁ.",
  "atk-vin01a0:293": "Thero sutvā ‘‘yaṁ kho ahaṁ mūlato paṭṭhāya sāsanaṁ paggaṇhissāmīti pabbajitomhi. Ayaṁ dāni me so kālo anuppatto’’ti cammakhaṇḍaṁ gaṇhitvāva uṭṭhahi. Atha ‘‘thero sve pāṭaliputtaṁ sampāpuṇissatī’’ti rattibhāge rājā supinaṁ addasa. Evarūpo supino ahosi – ‘‘sabbaseto hatthināgo āgantvā rājānaṁ sīsato paṭṭhāya parāmasitvā dakkhiṇahatthe aggahesī’’ti. Punadivase rājā supinajjhāyake pucchi – ‘‘mayā evarūpo supino diṭṭho, kiṁ me bhavissatī’’ti? Eko taṁ, ‘‘mahārāja, samaṇanāgo dakkhiṇahatthe gaṇhissatī’’ti. Atha rājā tāvadeva ‘‘thero āgato’’ti sutvā gaṅgātīraṁ gantvā nadiṁ otaritvā abbhuggacchanto jāṇumatte udake theraṁ sampāpuṇitvā therassa nāvāto otarantassa hatthaṁ adāsi. Thero rājānaṁ dakkhiṇahatthe aggahesi. Taṁ disvā asiggāhā ‘‘therassa sīsaṁ pātessāmā’’ti kosato asiṁ abbāhiṁsu. Kasmā? Etaṁ kira cārittaṁ rājakulesu – ‘‘yo rājānaṁ hatthe gaṇhati tassa asinā sīsaṁ pātetabba’’nti. Rājā chāyaṁyeva disvā āha – ‘‘pubbepi ahaṁ bhikkhūsu viraddhakāraṇā assādaṁ na vindāmi, mā kho there virajjhitthā’’ti. Thero pana kasmā rājānaṁ hatthe aggahesīti? Yasmā raññā pañhaṁ pucchanatthāya pakkosāpito tasmā ‘‘antevāsiko me aya’’nti aggahesi.",
  "atk-vin01a0:294": "Rājā theraṁ attano uyyānaṁ netvā bāhirato tikkhattuṁ parivārāpetvā ārakkhaṁ ṭhapetvā sayameva therassa pāde dhovitvā telena makkhetvā therassa santike nisīditvā ‘‘paṭibalo nu kho thero mama kaṅkhaṁ chinditvā uppannaṁ adhikaraṇaṁ vūpasametvā sāsanaṁ paggaṇhitu’’nti vīmaṁsanatthāya ‘‘ahaṁ, bhante, ekaṁ pāṭihāriyaṁ daṭṭhukāmo’’ti āha. ‘‘Kataraṁ pāṭihāriyaṁ daṭṭhukāmosi, mahārājā’’ti? ‘‘Pathavīkampanaṁ, bhante’’ti. ‘‘Sakalapathavīkampanaṁ daṭṭhukāmosi, mahārāja, padesapathavīkampana’’nti? ‘‘Kataraṁ panettha, bhante, dukkara’’nti? ‘‘Kiṁ nu kho, mahārāja, kaṁsapātiyā udakapuṇṇāya sabbaṁ udakaṁ kampetuṁ dukkaraṁ; udāhu upaḍḍha’’nti? ‘‘Upaḍḍhaṁ, bhante’’ti. ‘‘Evameva kho, mahārāja, padesapathavīkampanaṁ dukkara’’nti. ‘‘Tena hi, bhante, padesapathavīkampanaṁ passissāmī’’ti. ‘‘Tena hi, mahārāja, samantato yojane puratthimāya disāya ekena cakkena sīmaṁ akkamitvā ratho tiṭṭhatu; dakkhiṇāya disāya dvīhi pādehi sīmaṁ akkamitvā asso tiṭṭhatu; pacchimāya disāya ekena pādena sīmaṁ akkamitvā puriso tiṭṭhatu; uttarāya disāya upaḍḍhabhāgena sīmaṁ akkamitvā ekā udakapāti tiṭṭhatū’’ti. Rājā tathā kārāpesi. Thero abhiññāpādakaṁ catutthajjhānaṁ samāpajjitvā tato vuṭṭhāya ‘‘rājā passatū’’ti yojanappamāṇapathavīcalanaṁ adhiṭṭhahi. Puratthimāya disāya rathassa antosīmāya ṭhito pādova cali, itaro na cali. Evaṁ dakkhiṇapacchimadisāsu assapurisānaṁ antosīmāya ṭhitapādāyeva caliṁsu, upaḍḍhupaḍḍhaṁ sarīrañca. Uttaradisāya udakapātiyāpi antosīmāya ṭhitaṁ upaḍḍhabhāgagatameva udakaṁ cali, avasesaṁ niccalamahosīti. Rājā taṁ pāṭihāriyaṁ disvā ‘‘sakkhati dāni thero sāsanaṁ paggaṇhitu’’nti niṭṭhaṁ gantvā attano kukkuccaṁ pucchi – ‘‘ahaṁ, bhante, ekaṁ amaccaṁ ‘vihāraṁ gantvā adhikaraṇaṁ vūpasametvā uposathaṁ kārāpehī’ti pahiṇiṁ, so vihāraṁ gantvā ettake bhikkhū jīvitā voropesi, etaṁ pāpaṁ kassa hotī’’ti?",
  "atk-vin01a0:295": "‘‘Kiṁ pana te, mahārāja, atthi cittaṁ ‘ayaṁ vihāraṁ gantvā bhikkhū ghātetū’’’ti? ‘‘Natthi, bhante’’ti. ‘‘Sace te, mahārāja, natthi evarūpaṁ cittaṁ, natthi tuyhaṁ pāpa’’nti. Atha thero rājānaṁ etamatthaṁ iminā suttena saññāpesi – ‘‘cetanāhaṁ, bhikkhave, kammaṁ vadāmi. Cetayitvā kammaṁ karoti – kāyena vācāya manasā’’ti (a. ni. 6.63).",
  "atk-vin01a0:296": "Tamevatthaṁ paridīpetuṁ tittirajātakaṁ (jā. 1.4.75) āhari – ‘‘atīte, mahārāja, dīpakatittiro tāpasaṁ pucchi –",
  "atk-vin01a0:297": "‘Ñātako no nisinnoti, bahu āgacchatī jano;",
  "atk-vin01a0:298": "Paṭicca kammaṁ phusati, tasmiṁ me saṅkate mano’ti.",
  "atk-vin01a0:299": "Tāpaso āha – ‘atthi pana te cittaṁ mama saddena ca rūpadassanena ca āgantvā ete pakkhino bajjhantu vā haññantu vā’ti? ‘Natthi, bhante’ti tittiro āha. Tato naṁ tāpaso saññāpesi – ‘sace te natthi cittaṁ, natthi pāpaṁ; cetayantameva hi pāpaṁ phusati, nācetayantaṁ.",
  "atk-vin01a0:300": "‘Na paṭicca kammaṁ phusati, mano ce nappadussati;",
  "atk-vin01a0:301": "Appossukkassa bhadrassa, na pāpamupalimpatī’’’ti.",
  "atk-vin01a0:302": "Evaṁ thero rājānaṁ saññāpetvā tattheva rājuyyāne satta divasāni vasanto rājānaṁ samayaṁ uggaṇhāpesi. Rājā sattame divase asokārāme bhikkhusaṅghaṁ sannipātāpetvā sāṇipākāraṁ parikkhipāpetvā sāṇipākārantare nisinno ekaladdhike ekaladdhike bhikkhū ekato ekato kārāpetvā ekamekaṁ bhikkhusamūhaṁ pakkosāpetvā pucchi – ‘‘kiṁvādī sammāsambuddho’’ti? Tatosassatavādino ‘‘sassatavādī’’ti āhaṁsu. Ekaccasassatikā…pe… antānantikā… amarāvikkhepikā… adhiccasamuppannikā… saññīvādā… asaññīvādā… nevasaññīnāsaññīvādā … ucchedavādā… diṭṭhadhammanibbānavādā ‘‘diṭṭhadhammanibbānavādī’’ti āhaṁsu. Rājā paṭhamameva samayassa uggahitattā ‘‘nayime bhikkhū, aññatitthiyā ime’’ti ñatvā tesaṁ setakāni vatthāni datvā uppabbājesi. Te sabbepi saṭṭhisahassā ahesuṁ.",
  "atk-vin01a0:303": "Athaññe bhikkhū pakkosāpetvā pucchi – ‘‘kiṁvādī, bhante, sammāsambuddho’’ti? ‘‘Vibhajjavādī, mahārājā’’ti. Evaṁ vutte rājā theraṁ pucchi – ‘‘vibhajjavādī, bhante, sammāsambuddho’’ti? ‘‘Āma, mahārājā’’ti. Tato rājā ‘‘suddhaṁ dāni, bhante, sāsanaṁ; karotu bhikkhusaṅgho uposatha’’nti ārakkhaṁ datvā nagaraṁ pāvisi.",
  "atk-vin01a0:304": "Samaggo saṅgho sannipatitvā uposathaṁ akāsi. Tasmiṁ sannipāte saṭṭhi bhikkhusatasahassāni ahesuṁ. Tasmiṁ samāgame moggaliputtatissatthero parappavādaṁ maddamāno kathāvatthuppakaraṇaṁ abhāsi. Tato saṭṭhisatasahassasaṅkhyesu bhikkhūsu uccinitvā tipiṭakapariyattidharānaṁ pabhinnapaṭisambhidānaṁ tevijjādibhedānaṁ bhikkhūnaṁ sahassamekaṁ gahetvā yathā mahākassapatthero ca kākaṇḍakaputto yasatthero ca dhammañca vinayañca saṅgāyiṁsu; evameva dhammañca vinayañca saṅgāyanto sabbaṁ sāsanamalaṁ visodhetvā tatiyasaṅgītiṁ akāsi. Saṅgītipariyosāne anekappakāraṁ pathavī akampittha. Ayaṁ saṅgīti navahi māsehi niṭṭhitā. Yā loke –",
  "atk-vin01a0:305": "Katā bhikkhusahassena, tasmā sahassikāti ca;",
  "atk-vin01a0:306": "Purimā dve upādāya, tatiyāti ca vuccatīti.",
  "atk-vin01a0:307": "Ayaṁ tatiyasaṅgīti.",
  "atk-vin01a0:308": "Ettāvatā ca ‘‘kenābhata’’nti etassa pañhassa vissajjanatthaṁ yaṁ avocumha – ‘‘jambudīpe tāva upālittheramādiṁ katvā ācariyaparamparāya yāva tatiyasaṅgīti tāva ābhataṁ. Tatrāyaṁ ācariyaparamparā –",
  "atk-vin01a0:309": "‘‘Upāli dāsako ceva, soṇako siggavo tathā;",
  "atk-vin01a0:310": "Tisso moggaliputto ca, pañcete vijitāvino.",
  "atk-vin01a0:311": "‘‘Paramparāya vinayaṁ, dīpe jambusirivhaye;",
  "atk-vin01a0:312": "Acchijjamānamānesuṁ, tatiyo yāva saṅgaho’’ti.",
  "atk-vin01a0:313": "Tassattho pakāsitova hoti.",
  "atk-vin01a0:314": "Tatiyasaṅgahato pana uddhaṁ imaṁ dīpaṁ mahindādīhi ābhataṁ. Mahindato uggahetvā kañci kālaṁ ariṭṭhattherādīhi ābhataṁ. Tato yāvajjatanā tesaṁyeva antevāsikaparamparabhūtāya ācariyaparamparāya ābhatanti veditabbaṁ. Yathāhu porāṇā –",
  "atk-vin01a0:315": "‘‘Tato mahindo iṭṭiyo, uttiyo sambalo tathā;",
  "atk-vin01a0:316": "Bhaddanāmo ca paṇḍito.",
  "atk-vin01a0:317": "‘‘Ete nāgā mahāpaññā, jambudīpā idhāgatā;",
  "atk-vin01a0:318": "Vinayaṁ te vācayiṁsu, piṭakaṁ tambapaṇṇiyā.",
  "atk-vin01a0:319": "‘‘Nikāye pañca vācesuṁ, satta ceva pakaraṇe;",
  "atk-vin01a0:320": "Tato ariṭṭho medhāvī, tissadatto ca paṇḍito.",
  "atk-vin01a0:321": "‘‘Visārado kāḷasumano, thero ca dīghanāmako;",
  "atk-vin01a0:322": "Dīghasumano ca paṇḍito.",
  "atk-vin01a0:323": "‘‘Punadeva kāḷasumano, nāgatthero ca buddharakkhito;",
  "atk-vin01a0:324": "Tissatthero ca medhāvī, devatthero ca paṇḍito.",
  "atk-vin01a0:325": "‘‘Punadeva sumano medhāvī, vinaye ca visārado;",
  "atk-vin01a0:326": "Bahussuto cūḷanāgo, gajova duppadhaṁsiyo.",
  "atk-vin01a0:327": "‘‘Dhammapālitanāmo ca, rohaṇe sādhupūjito;",
  "atk-vin01a0:328": "Tassa sisso mahāpañño, khemanāmo tipeṭako.",
  "atk-vin01a0:329": "‘‘Dīpe tārakarājāva, paññāya atirocatha;",
  "atk-vin01a0:330": "Upatisso ca medhāvī, phussadevo mahākathī.",
  "atk-vin01a0:331": "‘‘Punadeva sumano medhāvī, pupphanāmo bahussuto;",
  "atk-vin01a0:332": "Mahākathī mahāsivo, piṭake sabbattha kovido.",
  "atk-vin01a0:333": "‘‘Punadeva upāli medhāvī, vinaye ca visārado;",
  "atk-vin01a0:334": "Mahānāgo mahāpañño, saddhammavaṁsakovido.",
  "atk-vin01a0:335": "‘‘Punadeva abhayo medhāvī, piṭake sabbattha kovido;",
  "atk-vin01a0:336": "Tissatthero ca medhāvī, vinaye ca visārado.",
  "atk-vin01a0:337": "‘‘Tassa sisso mahāpañño, pupphanāmo bahussuto;",
  "atk-vin01a0:338": "Sāsanaṁ anurakkhanto, jambudīpe patiṭṭhito.",
  "atk-vin01a0:339": "‘‘Cūḷābhayo ca medhāvī, vinaye ca visārado;",
  "atk-vin01a0:340": "Tissatthero ca medhāvī, saddhammavaṁsakovido.",
  "atk-vin01a0:341": "‘‘Cūḷadevo ca medhāvī, vinaye ca visārado;",
  "atk-vin01a0:342": "Sivatthero ca medhāvī, vinaye sabbattha kovido.",
  "atk-vin01a0:343": "‘‘Ete nāgā mahāpaññā, vinayaññū maggakovidā;",
  "atk-vin01a0:344": "Vinayaṁ dīpe pakāsesuṁ, piṭakaṁ tambapaṇṇiyā’’ti.",
  "atk-vin01a0:345": "Tatrāyaṁ anupubbikathā – moggaliputtatissatthero kira imaṁ tatiyadhammasaṅgītiṁ katvā evaṁ cintesi – ‘‘kattha nu kho anāgate sāsanaṁ suppatiṭṭhitaṁ bhaveyyā’’ti? Athassa upaparikkhato etadahosi – ‘‘paccantimesu kho janapadesu suppatiṭṭhitaṁ bhavissatī’’ti. So tesaṁ tesaṁ bhikkhūnaṁ bhāraṁ katvā te te bhikkhū tattha tattha pesesi. Majjhantikattheraṁ kasmīragandhāraraṭṭhaṁ pesesi – ‘‘tvaṁ etaṁ raṭṭhaṁ gantvā ettha sāsanaṁ patiṭṭhāpehī’’ti. Mahādevattheraṁ tatheva vatvā mahiṁsakamaṇḍalaṁ pesesi. Rakkhitattheraṁ vanavāsiṁ. Yonakadhammarakkhitattheraṁ aparantakaṁ. Mahādhammarakkhitattheraṁ mahāraṭṭhaṁ. Mahārakkhitattheraṁ yonakalokaṁ. Majjhimattheraṁ himavantadesabhāgaṁ. Soṇattherañca uttarattherañca suvaṇṇabhūmiṁ. Attano saddhivihārikaṁ mahindattheraṁ iṭṭiyattherena uttiyattherena sambalattherena bhaddasālattherena ca saddhiṁ tambapaṇṇidīpaṁ pesesi – ‘‘tumhe tambapaṇṇidīpaṁ gantvā ettha sāsanaṁ patiṭṭhāpethā’’ti. Sabbepi taṁ taṁ disābhāgaṁ gacchantā attapañcamā agamaṁsu ‘‘paccantimesu janapadesu pañcavaggo gaṇo alaṁ upasampadakammāyā’’ti maññamānā.",
  "atk-vin01a0:346": "Tena kho pana samayena kasmīragandhāraraṭṭhe sassapākasamaye aravāḷo nāma nāgarājā karakavassaṁ nāma vassāpetvā sassaṁ harāpetvā mahāsamuddaṁ pāpeti. Majjhantikatthero pana pāṭaliputtato vehāsaṁ abbhuggantvā himavati aravāḷadahassa upari otaritvā aravāḷadahapiṭṭhiyaṁ caṅkamatipi tiṭṭhatipi nisīdatipi seyyampi kappeti. Nāgamāṇavakā taṁ disvā aravāḷassa nāgarājassa ārocesuṁ – ‘‘mahārāja, eko chinnabhinnapaṭadharo bhaṇḍu kāsāvavasano amhākaṁ udakaṁ dūsetī’’ti. Nāgarājā tāvadeva kodhābhibhūto nikkhamitvā theraṁ disvā makkhaṁ asahamāno antalikkhe anekāni bhiṁsanakāni nimmini. Tato tato bhusā vātā vāyanti, rukkhā chijjanti, pabbatakūṭāni patanti, meghā gajjanti, vijjulatā niccharanti, asaniyo phalanti, bhinnaṁ viya gaganatalaṁ udakaṁ paggharati. Bhayānakarūpā nāgakumārā sannipatanti. Sayampi dhūmāyati, pajjalati, paharaṇavuṭṭhiyo vissajjeti. ‘‘Ko ayaṁ muṇḍako chinnabhinnapaṭadharo’’tiādīhi pharusavacanehi theraṁ santajjesi. ‘‘Etha gaṇhatha hanatha niddhamatha imaṁ samaṇa’’nti nāgabalaṁ āṇāpesi. Thero sabbaṁ taṁ bhiṁsanakaṁ attano iddhibalena paṭibāhitvā nāgarājānaṁ āha –",
  "atk-vin01a0:347": "‘‘Sadevakopi ce loko, āgantvā tāsayeyya maṁ;",
  "atk-vin01a0:348": "Na me paṭibalo assa, janetuṁ bhayabheravaṁ.",
  "atk-vin01a0:349": "‘‘Sacepi tvaṁ mahiṁ sabbaṁ, sasamuddaṁ sapabbataṁ;",
  "atk-vin01a0:350": "Ukkhipitvā mahānāga, khipeyyāsi mamūpari.",
  "atk-vin01a0:351": "‘‘Neva me sakkuṇeyyāsi, janetuṁ bhayabheravaṁ;",
  "atk-vin01a0:352": "Aññadatthu tavevassa, vighāto uragādhipā’’ti.",
  "atk-vin01a0:353": "Evaṁ vutte nāgarājā vihatānubhāvo nipphalavāyāmo dukkhī dummano ahosi. Taṁ thero taṅkhaṇānurūpāya dhammiyā kathāya sandassetvā samādapetvā samuttejetvā sampahaṁsetvā tīsu saraṇesu pañcasu ca sīlesu patiṭṭhāpesi saddhiṁ caturāsītiyā nāgasahassehi. Aññepi bahū himavantavāsino yakkhā ca gandhabbā ca kumbhaṇḍā ca therassa dhammakathaṁ sutvā saraṇesu ca sīlesu ca patiṭṭhahiṁsu. Pañcakopi yakkho saddhiṁ bhariyāya yakkhiniyā pañcahi ca puttasatehi paṭhame phale patiṭṭhito. Athāyasmā majjhantikatthero sabbepi nāgayakkharakkhase āmantetvā evamāha –",
  "atk-vin01a0:354": "‘‘Mā dāni kodhaṁ janayittha, ito uddhaṁ yathā pure;",
  "atk-vin01a0:355": "Sassaghātañca mā kattha, sukhakāmā hi pāṇino;",
  "atk-vin01a0:356": "Karotha mettaṁ sattesu, vasantu manujā sukha’’nti.",
  "atk-vin01a0:357": "Te sabbepi ‘‘sādhu bhante’’ti therassa paṭissuṇitvā yathānusiṭṭhaṁ paṭipajjiṁsu. Taṁdivasameva ca nāgarājassa pūjāsamayo hoti. Atha nāgarājā attano ratanamayaṁ pallaṅkaṁ āharāpetvā therassa paññapesi. Nisīdi thero pallaṅke. Nāgarājāpi theraṁ bījayamāno samīpe aṭṭhāsi. Tasmiṁ khaṇe kasmīragandhāraraṭṭhavāsino āgantvā theraṁ disvā ‘‘amhākaṁ nāgarājatopi thero mahiddhikataro’’ti therameva vanditvā nisinnā. Thero tesaṁ āsīvisopamasuttaṁ kathesi . Suttapariyosāne asītiyā pāṇasahassānaṁ dhammābhisamayo ahosi, kulasatasahassaṁ pabbaji. Tato pabhuti ca kasmīragandhārā yāvajjatanā kāsāvapajjotā isivātapaṭivātā eva.",
  "atk-vin01a0:358": "Gantvā kasmīragandhāraṁ, isi majjhantiko tadā;",
  "atk-vin01a0:359": "Duṭṭhaṁ nāgaṁ pasādetvā, mocesi bandhanā bahūti.",
  "atk-vin01a0:360": "Mahādevattheropi mahiṁsakamaṇḍalaṁ gantvā devadūtasuttaṁ kathesi. Suttapariyosāne cattālīsa pāṇasahassāni dhammacakkhuṁ paṭilabhiṁsu, cattālīsaṁyeva pāṇasahassāni pabbajiṁsu.",
  "atk-vin01a0:361": "Gantvāna raṭṭhaṁ mahiṁsaṁ, mahādevo mahiddhiko;",
  "atk-vin01a0:362": "Codetvā devadūtehi, mocesi bandhanā bahūti.",
  "atk-vin01a0:363": "Rakkhitatthero pana vanavāsiṁ gantvā ākāse ṭhatvā anamataggapariyāyakathāya vanavāsike pasādesi. Kathāpariyosāne panassa saṭṭhisahassānaṁ dhammābhisamayo ahosi. Sattatisahassamattā pabbajiṁsu, pañcavihārasatāni patiṭṭhahiṁsu. Evaṁ so tattha sāsanaṁ patiṭṭhāpesi.",
  "atk-vin01a0:364": "Gantvāna rakkhitatthero, vanavāsiṁ mahiddhiko;",
  "atk-vin01a0:365": "Antalikkhe ṭhito tattha, desesi anamataggiyanti.",
  "atk-vin01a0:366": "Yonakadhammarakkhitattheropi aparantakaṁ gantvā aggikkhandhopamasuttantakathāya aparantake pasādetvā sattati pāṇasahassāni dhammāmataṁ pāyesi. Khattiyakulato eva purisasahassāni pabbajiṁsu, samadhikāni ca cha itthisahassāni. Evaṁ so tattha sāsanaṁ patiṭṭhāpesi.",
  "atk-vin01a0:367": "Aparantaṁ vigāhitvā, yonako dhammarakkhito;",
  "atk-vin01a0:368": "Aggikkhandhopamenettha, pasādesi jane bahūti.",
  "atk-vin01a0:369": "Mahādhammarakkhitatthero pana mahāraṭṭhaṁ gantvā mahānāradakassapajātakakathāya mahāraṭṭhake pasādetvā caturāsīti pāṇasahassāni maggaphalesu patiṭṭhāpesi. Terasasahassāni pabbajiṁsu. Evaṁ so tattha sāsanaṁ patiṭṭhāpesi.",
  "atk-vin01a0:370": "Mahāraṭṭhaṁ isi gantvā, so mahādhammarakkhito;",
  "atk-vin01a0:371": "Jātakaṁ kathayitvāna, pasādesi mahājananti.",
  "atk-vin01a0:372": "Mahārakkhitattheropi yonakaraṭṭhaṁ gantvā kāḷakārāmasuttantakathāya yonakalokaṁ pasādetvā sattatisahassādhikassa pāṇasatasahassassa maggaphalālaṅkāraṁ adāsi. Santike cassa dasasahassāni pabbajiṁsu. Evaṁ sopi tattha sāsanaṁ patiṭṭhāpesi.",
  "atk-vin01a0:373": "Yonaraṭṭhaṁ tadā gantvā, so mahārakkhito isi;",
  "atk-vin01a0:374": "Kāḷakārāmasuttena te pasādesi yonaketi.",
  "atk-vin01a0:375": "Majjhimatthero pana kassapagottattherena aḷakadevattherena dundubhissarattherena mahādevattherena ca saddhiṁ himavantadesabhāgaṁ gantvā dhammacakkappavattanasuttantakathāya taṁ desaṁ pasādetvā asītipāṇakoṭiyo maggaphalaratanāni paṭilābhesi. Pañcapi ca therā pañca raṭṭhāni pasādesuṁ. Ekamekassa santike satasahassamattā pabbajiṁsu. Evaṁ te tattha sāsanaṁ patiṭṭhāpesuṁ.",
  "atk-vin01a0:376": "Gantvāna majjhimatthero, himavantaṁ pasādayi;",
  "atk-vin01a0:377": "Yakkhasenaṁ pakāsento, dhammacakkapavattananti.",
  "atk-vin01a0:378": "Soṇattheropi saddhiṁ uttarattherena suvaṇṇabhūmiṁ agamāsi. Tena ca samayena tattha ekā rakkhasī samuddato nikkhamitvā rājakule jāte jāte dārake khādati. Taṁdivasameva ca rājakule eko dārako jāto hoti. Manussā theraṁ disvā ‘‘rakkhasānaṁ sahāyako eso’’ti maññamānā āvudhāni gahetvā theraṁ paharitukāmā āgacchanti. Thero ‘‘kiṁ tumhe āvudhahatthā āgacchathā’’ti āha. Te āhaṁsu – ‘‘rājakule jāte jāte dārake rakkhasā khādanti, tesaṁ tumhe sahāyakā’’ti. Thero ‘‘na mayaṁ rakkhasānaṁ sahāyakā, samaṇā nāma mayaṁ viratā pāṇātipātā…pe… viratā majjapānā ekabhattikā sīlavanto kalyāṇadhammā’’ti āha. Tasmiṁyeva ca khaṇe sā rakkhasī saparivārā samuddato nikkhami ‘‘rājakule dārako jāto taṁ khādissāmī’’ti. Manussā taṁ disvā ‘‘esā, bhante, rakkhasī āgacchatī’’ti bhītā viraviṁsu. Thero rakkhasehi diguṇe attabhāve nimminitvā tehi attabhāvehi taṁ rakkhasiṁ saparisaṁ majjhe katvā ubhosu passesu parikkhipi . Tassā saparisāya etadahosi – ‘‘addhā imehi idaṁ ṭhānaṁ laddhaṁ bhavissati. Mayaṁ pana imesaṁ bhakkhā bhavissāmā’’ti. Sabbe rakkhasā bhītā vegasā palāyiṁsu. Theropi te yāva adassanaṁ tāva palāpetvā dīpassa samantato rakkhaṁ ṭhapesi. Tasmiñca samaye sannipatitaṁ mahājanakāyaṁ brahmajālasuttantakathāya pasādetvā saraṇesu ca sīlesu ca patiṭṭhāpesi. Saṭṭhisahassānaṁ panettha dhammābhisamayo ahosi. Kuladārakānaṁ aḍḍhuḍḍhāni sahassāni pabbajiṁsu, kuladhītānaṁ diyaḍḍhasahassaṁ. Evaṁ so tattha sāsanaṁ patiṭṭhāpesi. Tato pabhuti rājakule jātadārakānaṁ soṇuttaranāmameva karonti.",
  "atk-vin01a0:379": "Suvaṇṇabhūmiṁ gantvāna, soṇuttarā mahiddhikā;",
  "atk-vin01a0:380": "Pisāce niddhametvāna, brahmajālaṁ adesisunti.",
  "atk-vin01a0:381": "Mahindatthero pana ‘‘tambapaṇṇidīpaṁ gantvā sāsanaṁ patiṭṭhāpehī’’ti upajjhāyena ca bhikkhusaṅghena ca ajjhiṭṭho cintesi – ‘‘kālo nu kho me tambapaṇṇidīpaṁ gantuṁ no’’ti. Athassa vīmaṁsato ‘‘na tāva kālo’’ti ahosi. Kiṁ panassa disvā etadahosi? Muṭasivarañño mahallakabhāvaṁ. Tato cintesi – ‘‘ayaṁ rājā mahallako, na sakkā imaṁ gaṇhitvā sāsanaṁ paggahetuṁ. Idāni panassa putto devānaṁpiyatisso rajjaṁ kāressati. Taṁ gaṇhitvā sakkā bhavissati sāsanaṁ paggahetuṁ. Handa yāva so samayo āgacchati, tāva ñātake olokema. Puna dāni mayaṁ imaṁ janapadaṁ āgaccheyyāma vā na vā’’ti. So evaṁ cintetvā upajjhāyañca bhikkhusaṅghañca vanditvā asokārāmato nikkhamma tehi iṭṭiyādīhi catūhi therehi saṅghamittāya puttena sumanasāmaṇerena bhaṇḍukena ca upāsakena saddhiṁ rājagahanagaraparivattakena dakkhiṇāgirijanapade cārikaṁ caramāno ñātake olokento cha māse atikkāmesi. Athānupubbena mātu nivesanaṭṭhānaṁ vedisanagaraṁ nāma sampatto. Asoko kira kumārakāle janapadaṁ labhitvā ujjeniṁ gacchanto vedisanagaraṁ patvā vedisaseṭṭhissa dhītaraṁ aggahesi. Sā taṁdivasameva gabbhaṁ gaṇhitvā ujjeniyaṁ mahindakumāraṁ vijāyi. Kumārassa cuddasavassakāle rājā abhisekaṁ pāpuṇi. Sā tassa mātā tena samayena ñātighare vasati. Tena vuttaṁ – ‘‘athānupubbena mātu nivesanaṭṭhānaṁ veṭisanagaraṁ nāma sampatto’’ti.",
  "atk-vin01a0:382": "Sampattañca pana theraṁ disvā theramātā devī pādesu sirasā vanditvā bhikkhaṁ datvā theraṁ attanā kataṁ vedisagirimahāvihāraṁ nāma āropesi. Thero tasmiṁ vihāre nisinno cintesi – ‘‘amhākaṁ idha kattabbakiccaṁ niṭṭhitaṁ, samayo nu kho idāni laṅkādīpaṁ gantu’’nti. Tato cintesi – ‘‘anubhavatu tāva me pitarā pesitaṁ abhisekaṁ devānaṁpiyatisso, ratanattayaguṇañca suṇātu, chaṇatthañca nagarato nikkhamitvā missakapabbataṁ abhiruhatu, tadā taṁ tattha dakkhissāmā’’ti. Athāparaṁ ekamāsaṁ tattheva vāsaṁ kappesi. Māsātikkamena ca jeṭṭhamūlamāsapuṇṇamāyaṁ uposathadivase sannipatitā sabbepi – ‘‘kālo nu kho amhākaṁ tambapaṇṇidīpaṁ gamanāya, udāhu no’’ti mantayiṁsu. Tenāhu porāṇā –",
  "atk-vin01a0:383": "‘‘Mahindo nāma nāmena, saṅghatthero tadā ahu;",
  "atk-vin01a0:384": "Iṭṭiyo uttiyo thero, bhaddasālo ca sambalo.",
  "atk-vin01a0:385": "‘‘Sāmaṇero ca sumano, chaḷabhiñño mahiddhiko;",
  "atk-vin01a0:386": "Bhaṇḍuko sattamo tesaṁ, diṭṭhasacco upāsako;",
  "atk-vin01a0:387": "Iti hete mahānāgā, mantayiṁsu rahogatā’’ti.",
  "atk-vin01a0:388": "Tadā sakko devānamindo mahindattheraṁ upasaṅkamitvā etadavoca – ‘‘kālaṅkato, bhante, muṭasivarājā; idāni devānaṁpiyatissamahārājā rajjaṁ kāreti. Sammāsambuddhena ca tumhe byākatā – ‘anāgate mahindo nāma bhikkhu tambapaṇṇidīpaṁ pasādessatī’ti. Tasmātiha vo, bhante, kālo dīpavaraṁ gamanāya; ahampi vo sahāyo bhavissāmī’’ti. Kasmā pana sakko evamāha? Bhagavā kirassa bodhimūleyeva buddhacakkhunā lokaṁ voloketvā anāgate imassa dīpassa sampattiṁ disvā etamatthaṁ ārocesi – ‘‘tadā tvampi sahāyo bhaveyyāsī’’ti ca āṇāpesi. Tasmā evamāha. Thero tassa vacanaṁ sampaṭicchitvā attasattamo veṭisakapabbatā vehāsaṁ uppatitvā anurādhapurassa puratthimadisāya missakapabbate patiṭṭhahi. Yaṁ panetarahi ‘‘cetiyapabbato’’tipi sañjānanti. Tenāhu porāṇā –",
  "atk-vin01a0:389": "‘‘Veṭisagirimhi rājagahe, vasitvā tiṁsarattiyo;",
  "atk-vin01a0:390": "Kālova gamanassāti, gacchāma dīpamuttamaṁ.",
  "atk-vin01a0:391": "‘‘Paḷīnā jambudīpā te, haṁsarājāva ambare;",
  "atk-vin01a0:392": "Evamuppatitā therā, nipatiṁsu naguttame.",
  "atk-vin01a0:393": "‘‘Purato puraseṭṭhassa, pabbate meghasannibhe;",
  "atk-vin01a0:394": "Patiṁsu sīlakūṭamhi, haṁsāva nagamuddhanī’’ti.",
  "atk-vin01a0:395": "Evaṁ iṭṭiyādīhi saddhiṁ āgantvā patiṭṭhahanto ca āyasmā mahindatthero sammāsambuddhassa parinibbānato dvinnaṁ vassasatānaṁ upari chattiṁsatime vasse imasmiṁ dīpe patiṭṭhahīti veditabbo. Ajātasattussa hi aṭṭhame vasse sammāsambuddho parinibbāyi. Tasmiṁyeva vasse sīhakumārassa putto tambapaṇṇidīpassa ādirājā vijayakumāro imaṁ dīpamāgantvā manussāvāsaṁ akāsi. Jambudīpe udayabhaddassa cuddasame vasse idha vijayo kālamakāsi. Udayabhaddassa pañcadasame vasse paṇḍuvāsudevo nāma imasmiṁ dīpe rajjaṁ pāpuṇi. Tattha nāgadāsakarañño vīsatime vasse idha paṇḍuvāsudevo kālamakāsi. Tasmiṁyeva ca vasse abhayo nāma rājakumāro imasmiṁ dīpe rajjaṁ pāpuṇi. Tattha susunāgarañño sattarasame vasse idha abhayarañño vīsativassāni paripūriṁsu. Atha abhayassa vīsatime vasse paṇḍukābhayo nāma dāmariko rajjaṁ aggahesi. Tattha kāḷāsokassa soḷasame vasse idha paṇḍukassa sattarasavassāni paripūriṁsu. Tāni heṭṭhā ekena vassena saha aṭṭhārasa honti. Tattha candaguttassa cuddasame vasse idha paṇḍukābhayo kālamakāsi. Muṭasivarājā rajjaṁ pāpuṇi. Tattha asokadhammarājassa sattarasame vasse idha muṭasivarājā kālamakāsi. Devānampiyatisso rajjaṁ pāpuṇi. Parinibbute ca sammāsambuddhe ajātasattu catuvīsati vassāni rajjaṁ kāresi. Udayabhaddo soḷasa, anuruddho ca muṇḍo ca aṭṭha, nāgadāsako catuvīsati, susunāgo aṭṭhārasa, tasseva putto kāḷāsoko aṭṭhavīsati, tato tassa puttakā dasa bhātukarājāno dvevīsati vassāni rajjaṁ kāresuṁ. Tesaṁ pacchato nava nandā dvevīsatimeva, candagutto catuvīsati, bindusāro aṭṭhavīsati . Tassāvasāne asoko rajjaṁ pāpuṇi. Tassa pure abhisekā cattāri abhisekato aṭṭhārasame vasse imasmiṁ dīpe mahindatthero patiṭṭhito. Evametena rājavaṁsānusārena veditabbametaṁ – ‘‘sammāsambuddhassa parinibbānato dvinnaṁ vassasatānaṁ upari chattiṁsatime vasse imasmiṁ dīpe patiṭṭhahī’’ti.",
  "atk-vin01a0:396": "Tasmiñca divase tambapaṇṇidīpe jeṭṭhamūlanakkhattaṁ nāma hoti. Rājā nakkhattaṁ ghosāpetvā ‘‘chaṇaṁ karothā’’ti amacce ca āṇāpetvā cattālīsapurisasahassaparivāro nagaramhā nikkhamitvā yena missakapabbato tena pāyāsi migavaṁ kīḷitukāmo. Atha tasmiṁ pabbate adhivatthā ekā devatā ‘‘rañño there dassessāmī’’ti rohitamigarūpaṁ gahetvā avidūre tiṇapaṇṇāni khādamānā viya carati. Rājā taṁ disvā ‘‘ayuttaṁ dāni pamattaṁ vijjhitu’’nti jiyaṁ phoṭesi. Migo ambatthalamaggaṁ gahetvā palāyituṁ ārabhi. Rājā piṭṭhito piṭṭhito anubandhanto ambatthalameva abhiruhi. Migopi therānaṁ avidūre antaradhāyi. Mahindatthero rājānaṁ avidūre āgacchantaṁ disvā ‘‘mamaṁyeva rājā passatu, mā itare’’ti adhiṭṭhahitvā ‘‘tissa, tissa, ito ehī’’ti āha. Rājā sutvā cintesi – ‘‘imasmiṁ dīpe jāto maṁ ‘tissā’ti nāmaṁ gahetvā ālapituṁ samattho nāma natthi. Ayaṁ pana chinnabhinnapaṭadharo bhaṇḍu kāsāvavasano maṁ nāmena ālapati, ko nu kho ayaṁ bhavissati manusso vā amanusso vā’’ti? Thero āha –",
  "atk-vin01a0:397": "‘‘Samaṇā mayaṁ mahārāja, dhammarājassa sāvakā;",
  "atk-vin01a0:398": "Taveva anukampāya, jambudīpā idhāgatā’’ti.",
  "atk-vin01a0:399": "Tena ca samayena devānampiyatissamahārājā ca asokadhammarājā ca adiṭṭhasahāyakā honti. Devānampiyatissamahārājassa ca puññānubhāvena chātapabbatapāde ekamhi veḷugumbe tisso veḷuyaṭṭhiyo rathayaṭṭhippamāṇā uppajjiṁsu – ekā latāyaṭṭhi nāma, ekā pupphayaṭṭhi nāma, ekā sakuṇayaṭṭhi nāma. Tāsu latāyaṭṭhi rajatavaṇṇā hoti, taṁ alaṅkaritvā uppannalatā kañcanavaṇṇā khāyati. Pupphayaṭṭhiyaṁ pana nīlapītalohitodātakāḷavaṇṇāni pupphāni suvibhattavaṇṭapattakiñjakkhāni hutvā khāyanti. Sakuṇayaṭṭhiyaṁ haṁsakukkuṭajīvajīvakādayo sakuṇā nānappakārāni ca catuppadāni sajīvāni viya khāyanti. Vuttampi cetaṁ dīpavaṁse –",
  "atk-vin01a0:400": "‘‘Chātapabbatapādamhi , veḷuyaṭṭhī tayo ahu;",
  "atk-vin01a0:401": "Setā rajatayaṭṭhīva, latā kañcanasannibhā.",
  "atk-vin01a0:402": "‘‘Nīlādi yādisaṁ pupphaṁ, pupphayaṭṭhimhi tādisaṁ;",
  "atk-vin01a0:403": "Sakuṇā sakuṇayaṭṭhimhi, sarūpeneva saṇṭhitā’’ti.",
  "atk-vin01a0:404": "Samuddatopissa muttāmaṇiveḷuriyādi anekavihitaṁ ratanaṁ uppajji. Tambapaṇṇiyaṁ pana aṭṭha muttā uppajjiṁsu – hayamuttā, gajamuttā, rathamuttā, āmalakamuttā, valayamuttā, aṅguliveṭhakamuttā, kakudhaphalamuttā, pākatikamuttāti. So tā ca yaṭṭhiyo tā ca muttā aññañca bahuṁ ratanaṁ asokassa dhammarañño paṇṇākāratthāya pesesi. Asoko pasīditvā tassa pañca rājakakudhabhaṇḍāni pahiṇi – chattaṁ, cāmaraṁ, khaggaṁ, moḷiṁ, ratanapādukaṁ, aññañca abhisekatthāya bahuvidhaṁ paṇṇākāraṁ; seyyathidaṁ – saṅkhaṁ, gaṅgodakaṁ, vaḍḍhamānaṁ, vaṭaṁsakaṁ, bhiṅgāraṁ, nandiyāvaṭṭaṁ, sivikaṁ, kaññaṁ, kaṭacchuṁ, adhovimaṁ dussayugaṁ, hatthapuñchanaṁ, haricandanaṁ, aruṇavaṇṇamattikaṁ, añjanaṁ, harītakaṁ, āmalakanti. Vuttampi cetaṁ dīpavaṁse –",
  "atk-vin01a0:405": "‘‘Vālabījanimuṇhīsaṁ, chattaṁ khaggañca pādukaṁ;",
  "atk-vin01a0:406": "Veṭhanaṁ sārapāmaṅgaṁ, bhiṅgāraṁ nandivaṭṭakaṁ.",
  "atk-vin01a0:407": "‘‘Sivikaṁ saṅkhaṁ vaṭaṁsañca, adhovimaṁ vatthakoṭikaṁ;",
  "atk-vin01a0:408": "Sovaṇṇapātiṁ kaṭacchuṁ, mahagghaṁ hatthapuñchanaṁ.",
  "atk-vin01a0:409": "‘‘Anotattodakaṁ kaññaṁ, uttamaṁ haricandanaṁ;",
  "atk-vin01a0:410": "Aruṇavaṇṇamattikaṁ , añjanaṁ nāgamāhaṭaṁ.",
  "atk-vin01a0:411": "‘‘Harītakaṁ āmalakaṁ, mahagghaṁ amatosadhaṁ;",
  "atk-vin01a0:412": "Saṭṭhivāhasataṁ sāliṁ, sugandhaṁ suvakāhaṭaṁ;",
  "atk-vin01a0:413": "Puññakammābhinibbattaṁ, pāhesi asokavhayo’’ti.",
  "atk-vin01a0:414": "Na kevalañcetaṁ āmisapaṇṇākāraṁ, imaṁ kira dhammapaṇṇākārampi pesesi –",
  "atk-vin01a0:415": "‘‘Ahaṁ buddhañca dhammañca, saṅghañca saraṇaṁ gato;",
  "atk-vin01a0:416": "Upāsakattaṁ desesiṁ, sakyaputtassa sāsane.",
  "atk-vin01a0:417": "‘‘Imesu tīsu vatthūsu, uttame jinasāsane;",
  "atk-vin01a0:418": "Tvampi cittaṁ pasādehi, saddhā saraṇamupehī’’ti.",
  "atk-vin01a0:419": "Svāyaṁ rājā taṁ divasaṁ asokaraññā pesitena abhisekena ekamāsābhisitto hoti.",
  "atk-vin01a0:420": "Visākhapuṇṇamāyaṁ hissa abhisekamakaṁsu. So acirassutaṁ – taṁ sāsanappavattiṁ anussaramāno taṁ therassa ‘‘samaṇā mayaṁ mahārāja dhammarājassa sāvakā’’ti vacanaṁ sutvā ‘‘ayyā nu kho āgatā’’ti tāvadeva āvudhaṁ nikkhipitvā ekamantaṁ nisīdi sammodanīyaṁ kathaṁ kathayamāno. Yathāha –",
  "atk-vin01a0:421": "‘‘Āvudhaṁ nikkhipitvāna, ekamantaṁ upāvisi;",
  "atk-vin01a0:422": "Nisajja rājā sammodi, bahuṁ atthūpasañhita’’nti.",
  "atk-vin01a0:423": "Sammodanīyakathañca kurumāneyeva tasmiṁ tānipi cattālīsapurisasahassāni āgantvā samparivāresuṁ. Tadā thero itarepi cha jane dassesi. Rājā disvā ‘‘ime kadā āgatā’’ti āha . ‘‘Mayā saddhiṁyeva, mahārājā’’ti. ‘‘Idāni pana jambudīpe aññepi evarūpā samaṇā santī’’ti? ‘‘Santi, mahārāja; etarahi jambudīpo kāsāvapajjoto isivātapaṭivāto. Tasmiṁ –",
  "atk-vin01a0:424": "‘‘Tevijjā iddhipattā ca, cetopariyāyakovidā;",
  "atk-vin01a0:425": "Khīṇāsavā arahanto, bahū buddhassa sāvakāti.",
  "atk-vin01a0:426": "‘‘Bhante, kena āgatatthā’’ti? ‘‘Neva, mahārāja, udakena na thalenā’’ti. ‘‘Rājā ākāsena āgatā’’ti aññāsi. Thero ‘‘atthi nu kho rañño paññāveyattiya’’nti vīmaṁsanatthāya āsannaṁ ambarukkhaṁ ārabbha pañhaṁ pucchi – ‘‘kiṁ nāmo ayaṁ, mahārāja, rukkho’’ti? ‘‘Ambarukkho nāma, bhante’’ti. ‘‘Imaṁ pana, mahārāja, ambaṁ muñcitvā añño ambo atthi, natthī’’ti? ‘‘Atthi, bhante, aññepi bahū ambarukkhā’’ti. ‘‘Imañca ambaṁ te ca ambe muñcitvā atthi nu kho, mahārāja, aññe rukkhā’’ti? ‘‘Atthi, bhante, te pana na ambarukkhā’’ti. ‘‘Aññe ambe ca anambe ca muñcitvā atthi pana añño rukkho’’ti? ‘‘Ayameva, bhante, ambarukkho’’ti. ‘‘Sādhu, mahārāja, paṇḍitosi. Atthi pana te, mahārāja, ñātakā’’ti? ‘‘Atthi, bhante, bahū janā’’ti. ‘‘Te muñcitvā aññe keci aññātakāpi atthi, mahārājā’’ti? ‘‘Aññātakā, bhante, ñātakehi bahutarā’’ti. ‘‘Tava ñātake ca aññātake ca muñcitvā atthañño koci, mahārājā’’ti ? ‘‘Ahameva, aññātako’’ti. Atha thero ‘‘paṇḍito rājā sakkhissati dhammaṁ aññātu’’nti cūḷahatthipadopamasuttaṁ kathesi. Kathāpariyosāne rājā tīsu saraṇesu patiṭṭhahi saddhiṁ cattālīsāya pāṇasahassehi.",
  "atk-vin01a0:427": "Taṁ khaṇaññeva ca rañño bhattaṁ āhariyittha . Rājā ca suttantaṁ suṇanto eva aññāsi – ‘‘na imesaṁ imasmiṁ kāle bhojanaṁ kappatī’’ti. ‘‘Apucchitvā pana bhuñjituṁ ayutta’’nti cintetvā ‘‘bhuñjissatha, bhante’’ti pucchi. ‘‘Na, mahārāja, amhākaṁ imasmiṁ kāle bhojanaṁ kappatī’’ti. ‘‘Kasmiṁ kāle, bhante, kappatī’’ti? ‘‘Aruṇuggamanato paṭṭhāya yāva majjhanhikasamayā, mahārājā’’ti. ‘‘Gacchāma, bhante, nagara’’nti? ‘‘Alaṁ, mahārāja, idheva vasissāmā’’ti. ‘‘Sace, bhante, tumhe vasatha, ayaṁ dārako āgacchatū’’ti. ‘‘Mahārāja, ayaṁ dārako āgataphalo viññātasāsano pabbajjāpekkho idāni pabbajissatī’’ti. Rājā ‘‘tena hi, bhante, sve rathaṁ pesessāmi; taṁ abhiruhitvā āgaccheyyāthā’’ti vatvā vanditvā pakkāmi.",
  "atk-vin01a0:428": "Thero acirapakkantassa rañño sumanasāmaṇeraṁ āmantesi – ‘‘ehi tvaṁ, sumana, dhammasavanassa kālaṁ ghosehī’’ti. ‘‘Bhante, kittakaṁ ṭhānaṁ sāvento ghosemī’’ti? ‘‘Sakalaṁ tambapaṇṇidīpa’’nti. ‘‘Sādhu, bhante’’ti sāmaṇero abhiññāpādakaṁ catutthajjhānaṁ samāpajjitvā vuṭṭhāya adhiṭṭhahitvā samāhitena cittena sakalaṁ tambapaṇṇidīpaṁ sāvento tikkhattuṁ dhammasavanassa kālaṁ ghosesi. Rājā taṁ saddaṁ sutvā therānaṁ santikaṁ pesesi – ‘‘kiṁ, bhante, atthi koci upaddavo’’ti. ‘‘Natthamhākaṁ koci upaddavo, dhammasavanassa kālaṁ ghosāpayimha buddhavacanaṁ kathetukāmamhā’’ti . Tañca pana sāmaṇerassa saddaṁ sutvā bhummā devatā saddamanussāvesuṁ. Etenupāyena yāva brahmalokā saddo abbhuggacchi. Tena saddena mahā devatāsannipāto ahosi. Thero mahantaṁ devatāsannipātaṁ disvā samacittasuttantaṁ kathesi. Kathāpariyosāne asaṅkhyeyyānaṁ devatānaṁ dhammābhisamayo ahosi. Bahū nāgā ca supaṇṇā ca saraṇesu patiṭṭhahiṁsu. Yādisova sāriputtattherassa imaṁ suttantaṁ kathayato devatāsannipāto ahosi, tādiso mahindattherassāpi jāto. Atha tassā rattiyā accayena rājā therānaṁ rathaṁ pesesi. Sārathī rathaṁ ekamante ṭhapetvā therānaṁ ārocesi – ‘‘āgato, bhante, ratho; abhiruhatha gacchissāmā’’ti. Therā ‘‘na mayaṁ rathaṁ abhiruhāma; gaccha tvaṁ, pacchā mayaṁ āgacchissāmā’’ti vatvā vehāsaṁ abbhuggantvā anurādhapurassa puratthimadisāyaṁ paṭhamakacetiyaṭṭhāne otariṁsu. Tañhi cetiyaṁ therehi paṭhamaṁ otiṇṇaṭṭhāne katattāyeva ‘‘paṭhamakacetiya’’nti vuccati.",
  "atk-vin01a0:429": "Rājāpi sārathiṁ pesetvā ‘‘antonivesane maṇḍapaṁ paṭiyādethā’’ti amacce āṇāpesi. Tāvadeva sabbe haṭṭhatuṭṭhā ativiya pāsādikaṁ maṇḍapaṁ paṭiyādesuṁ. Puna rājā cintesi – ‘‘hiyyo thero sīlakkhandhaṁ kathayamāno ‘uccāsayanamahāsayanaṁ na kappatī’ti āha; ‘nisīdissanti nu kho ayyā āsanesu, na nisīdissantī’’’ti? Tassevaṁ cintayantasseva so sārathi nagaradvāraṁ sampatto. Tato addasa there paṭhamataraṁ āgantvā kāyabandhanaṁ bandhitvā cīvaraṁ pārupante. Disvā ativiya pasannacitto hutvā āgantvā rañño ārocesi – ‘‘āgatā, deva, therā’’ti. Rājā ‘‘rathaṁ ārūḷhā’’ti pucchi. ‘‘Na ārūḷhā, deva, api ca mama pacchato nikkhamitvā paṭhamataraṁ āgantvā pācīnadvāre ṭhitā’’ti. Rājā ‘‘rathampi nābhirūhiṁsū’’ti sutvā ‘‘na dāni ayyā uccāsayanamahāsayanaṁ sādiyissantī’’ti cintetvā ‘‘tena hi, bhaṇe, therānaṁ bhūmattharaṇasaṅkhepena āsanāni paññapethā’’ti vatvā paṭipathaṁ agamāsi. Amaccā pathaviyaṁ taṭṭikaṁ paññapetvā upari kojavakādīni cittattharaṇāni paññapesuṁ. Uppātapāṭhakā disvā ‘‘gahitā dāni imehi pathavī, ime tambapaṇṇidīpassa sāmikā bhavissantī’’ti byākariṁsu. Rājāpi gantvā there vanditvā mahindattherassa hatthato pattaṁ gahetvā mahatiyā pūjāya ca sakkārena ca there nagaraṁ pavesetvā antonivesanaṁ pavesesi. Thero āsanapaññattiṁ disvā ‘‘amhākaṁ sāsanaṁ sakalalaṅkādīpe pathavī viya patthaṭaṁ niccalañca hutvā patiṭṭhahissatī’’ti cintento nisīdi. Rājā there paṇītena khādanīyena bhojanīyena sahatthā santappetvā sampavāretvā ‘‘anuḷādevīpamukhāni pañca itthisatāni therānaṁ abhivādanaṁ pūjāsakkārañca karontū’’ti pakkosāpetvā ekamantaṁ nisīdi. Thero bhattakiccāvasāne rañño saparijanassa dhammaratanavassaṁ vassento petavatthuṁvimānavatthuṁ saccasaṁyuttañca kathesi. Taṁ therassa dhammadesanaṁ sutvā tāni pañcapi itthisatāni sotāpattiphalaṁ sacchākaṁsu.",
  "atk-vin01a0:430": "Yepi te manussā purimadivase missakapabbate there addasaṁsu, te tesu tesu ṭhānesu therānaṁ guṇe kathenti. Tesaṁ sutvā mahājanakāyo rājaṅgaṇe sannipatitvā mahāsaddaṁ akāsi. Rājā ‘‘kiṁ eso saddo’’ti pucchi. ‘‘Nāgarā, deva, ‘there daṭṭhuṁ na labhāmā’ti viravantī’’ti. Rājā ‘‘sace idha pavisissanti, okāso na bhavissatī’’ti cintetvā ‘‘gacchatha, bhaṇe, hatthisālaṁ paṭijaggitvā vālukaṁ ākiritvā pañcavaṇṇāni pupphāni vikiritvā celavitānaṁ bandhitvā maṅgalahatthiṭṭhāne therānaṁ āsanāni paññapethā’’ti āha. Amaccā tathā akaṁsu. Thero tattha gantvā nisīditvā devadūtasuttantaṁ kathesi. Kathāpariyosāne pāṇasahassaṁ sotāpattiphale patiṭṭhahi. Tato ‘‘hatthisālā atisambādhā’’ti dakkhiṇadvāre nandanavanuyyāne āsanaṁ paññapesuṁ. Thero tattha nisīditvā āsīvisopamasuttaṁ kathesi. Tampi sutvā pāṇasahassaṁ sotāpattiphalaṁ paṭilabhi.",
  "atk-vin01a0:431": "Evaṁ āgatadivasato dutiyadivase aḍḍhateyyasahassānaṁ dhammābhisamayo ahosi. Therassa nandanavane āgatāgatāhi kulitthīhi kulasuṇhāhi kulakumārīhi saddhiṁ sammodamānasseva sāyanhasamayo jāto. Thero kālaṁ sallakkhetvā ‘‘gacchāma dāni missakapabbata’’nti uṭṭhahi. Amaccā – ‘‘kattha, bhante, gacchathā’’ti? ‘‘Amhākaṁ nivāsanaṭṭhāna’’nti. Te rañño saṁviditaṁ katvā rājānumatena āhaṁsu – ‘‘akālo, bhante, idāni tattha gantuṁ; idameva nandanavanuyyānaṁ ayyānaṁ āvāsaṭṭhānaṁ hotū’’ti. ‘‘Alaṁ, gacchāmā’’ti. Puna rañño vacanenāhaṁsu – ‘‘rājā, bhante, āha – ‘etaṁ meghavanaṁ nāma uyyānaṁ mama pitu santakaṁ nagarato nātidūraṁ nāccāsannaṁ gamanāgamanasampannaṁ, ettha therā vāsaṁ kappentū’’’ti. Vasiṁsu therā meghavane uyyāne.",
  "atk-vin01a0:432": "Rājāpi kho tassā rattiyā accayena therassa samīpaṁ gantvā sukhasayitabhāvaṁ pucchitvā ‘‘kappati, bhante, bhikkhusaṅghassa ārāmo’’ti pucchi. Thero ‘‘kappati, mahārājā’’ti vatvā imaṁ suttaṁ āhari – ‘‘anujānāmi, bhikkhave, ārāma’’nti. Rājā tuṭṭho suvaṇṇabhiṅgāraṁ gahetvā therassa hatthe udakaṁ pātetvā mahāmeghavanuyyānaṁ adāsi. Saha udakapātena pathavī kampi. Ayaṁ mahāvihāre paṭhamo pathavīkampo ahosi. Rājā bhīto theraṁ pucchi – ‘‘kasmā, bhante, pathavī kampatī’’ti? ‘‘Mā bhāyi, mahārāja, imasmiṁ dīpe dasabalassa sāsanaṁ patiṭṭhahissati; idañca paṭhamaṁ vihāraṭṭhānaṁ bhavissati, tassetaṁ pubbanimitta’’nti. Rājā bhiyyosomattāya pasīdi. Thero punadivasepi rājageheyeva bhuñjitvā nandanavane anamataggiyāni kathesi. Punadivase aggikkhandhopamasuttaṁ kathesi. Etenevupāyena satta divasāni kathesi. Desanāpariyosāne aḍḍhanavamānaṁ pāṇasahassānaṁ dhammābhisamayo ahosi. Tato paṭṭhāya ca nandanavanaṁ sāsanassa jotipātubhāvaṭṭhānanti katvā ‘‘jotivana’’nti nāmaṁ labhi. Sattame pana divase therā antepure rañño appamādasuttaṁ kathayitvā cetiyagirimeva agamaṁsu.",
  "atk-vin01a0:433": "Atha kho rājā amacce pucchi – ‘‘thero, amhe gāḷhena ovādena ovadati; gaccheyya nu kho’’ti? Amaccā ‘‘tumhehi, deva, thero ayācito sayameva āgato; tasmā tassa anāpucchāva gamanampi bhaveyyā’’ti āhaṁsu. Tato rājā rathaṁ abhiruhitvā dve ca deviyo āropetvā cetiyagiriṁ agamāsi mahañcarājānubhāvena. Gantvā deviyo ekamantaṁ apakkamāpetvā sayameva therānaṁ samīpaṁ upasaṅkamanto ativiya kilantarūpo hutvā upasaṅkami. Tato naṁ thero āha – ‘‘kasmā tvaṁ, mahārāja, evaṁ kilamamāno āgato’’ti? ‘‘‘Tumhe mama gāḷhaṁ ovādaṁ datvā idāni gantukāmā nu kho’ti jānanatthaṁ, bhante’’ti. ‘‘Na mayaṁ, mahārāja, gantukāmā; apica vassūpanāyikakālo nāmāyaṁ mahārāja, tatra samaṇena vassūpanāyikaṭṭhānaṁ ñātuṁ vaṭṭatī’’ti. Taṁdivasameva ariṭṭho nāma amacco pañcapaṇṇāsāya jeṭṭhakaniṭṭhabhātukehi saddhiṁ rañño samīpe ṭhito āha – ‘‘icchāmahaṁ, deva, therānaṁ santike pabbajitu’’nti. ‘‘Sādhu, bhaṇe, pabbajassū’’ti rājā anujānitvā theraṁ sampaṭicchāpesi. Thero tadaheva pabbājesi. Sabbe khuraggeyeva arahattaṁ pāpuṇiṁsu.",
  "atk-vin01a0:434": "Rājāpi kho taṅkhaṇeyeva kaṇṭakena cetiyaṅgaṇaṁ parikkhipitvā dvāsaṭṭhiyā leṇesu kammaṁ paṭṭhapetvā nagarameva agamāsi. Tepi therā dasabhātikasamākulaṁ rājakulaṁ pasādetvā mahājanaṁ ovadamānā cetiyagirimhi vassaṁ vasiṁsu. Tadāpi cetiyagirimhi paṭhamaṁ vassaṁ upagatā dvāsaṭṭhi arahanto ahesuṁ. Athāyasmā mahāmahindo vutthavasso pavāretvā kattikapuṇṇamāyaṁ uposathadivase rājānaṁ etadavoca – ‘‘mahārāja, amhehi ciradiṭṭho sammāsambuddho, anāthavāsaṁ vasimha, icchāma mayaṁ jambudīpaṁ gantu’’nti. Rājā āha – ‘‘ahaṁ, bhante, tumhe catūhi paccayehi upaṭṭhahāmi, ayañca mahājano tumhe nissāya tīsu saraṇesu patiṭṭhito, kasmā tumhe ukkaṇṭhitatthā’’ti? ‘‘Ciradiṭṭho no, mahārāja, sammāsambuddho, abhivādanapaccuṭṭhānaañjalikammasāmīcikammakaraṇaṭṭhānaṁ natthi, tenamha ukkaṇṭhitā’’ti. ‘‘Nanu, bhante, tumhe avocuttha – ‘parinibbuto sammāsambuddho’’’ti. ‘‘Kiñcāpi, mahārāja, parinibbuto; atha khvassa sarīradhātuyo tiṭṭhantī’’ti. ‘‘Aññātaṁ, bhante, thūpapatiṭṭhānaṁ tumhe ākaṅkhathāti. Karomi , bhante, thūpaṁ, bhūmibhāgaṁ dāni vicinātha; apica, bhante, dhātuyo kuto lacchāmā’’ti? ‘‘Sumanena saddhiṁ mantehi, mahārājā’’ti.",
  "atk-vin01a0:435": "‘‘Sādhu, bhante’’ti rājā sumanaṁ upasaṅkamitvā pucchi – ‘‘kuto dāni, bhante, dhātuyo lacchāmā’’ti? Sumano āha – ‘‘appossukko tvaṁ, mahārāja, vīthiyo sodhāpetvā dhajapaṭākapuṇṇaghaṭādīhi alaṅkārāpetvā saparijano uposathaṁ samādiyitvā sabbatāḷāvacare upaṭṭhāpetvā maṅgalahatthiṁ sabbālaṅkārapaṭimaṇḍitaṁ kārāpetvā upari cassa setacchattaṁ ussāpetvā sāyanhasamaye mahānāgavanuyyānābhimukho yāhi. Addhā tasmiṁ ṭhāne dhātuyo lacchasī’’ti. Rājā ‘‘sādhū’’ti sampaṭicchi. Therā cetiyagirimeva agamaṁsu. Tatrāyasmā mahindatthero sumanasāmaṇeraṁ āha – ‘‘gaccha tvaṁ, sāmaṇera, jambudīpe tava ayyakaṁ asokaṁ dhammarājānaṁ upasaṅkamitvā mama vacanena evaṁ vadehi – ‘sahāyo vo, mahārāja, devānampiyatisso buddhasāsane pasanno thūpaṁ patiṭṭhāpetukāmo, tumhākaṁ kira hatthe dhātu atthi taṁ me dethā’ti. Taṁ gahetvā sakkaṁ devarājānaṁ upasaṅkamitvā evaṁ vadehi – ‘tumhākaṁ kira, mahārāja, hatthe dve dhātuyo atthi – dakkhiṇadāṭhā ca dakkhiṇakkhakañca; tato tumhe dakkhiṇadāṭhaṁ pūjetha, dakkhiṇakkhakaṁ pana mayhaṁ dethā’ti. Evañca naṁ vadehi – ‘kasmā tvaṁ, mahārāja, amhe tambapaṇṇidīpaṁ pahiṇitvā pamajjasī’’’ti?",
  "atk-vin01a0:436": "‘‘Sādhu, bhante’’ti kho sumano therassa vacanaṁ sampaṭicchitvā tāvadeva pattacīvaramādāya vehāsaṁ abbhuggantvā pāṭaliputtadvāre oruyha rañño santikaṁ gantvā etamatthaṁ ārocesi. Rājā tuṭṭho sāmaṇerassa hatthato pattaṁ gahetvā gandhehi ubbaṭṭetvā varamuttasadisānaṁ dhātūnaṁ pūretvā adāsi. So taṁ gahetvā sakkaṁ devarājānaṁ upasaṅkami. Sakko devarājā sāmaṇeraṁ disvāva ‘‘kiṁ, bhante sumana, āhiṇḍasī’’ti āha. ‘‘Tvaṁ, mahārāja, amhe tambapaṇṇidīpaṁ pesetvā kasmā pamajjasī’’ti? ‘‘Nappamajjāmi, bhante, vadehi – ‘kiṁ karomī’’’ti? ‘‘Tumhākaṁ kira hatthe dve dhātuyo atthi – dakkhiṇadāṭhā ca dakkhiṇakkhakañca; tato tumhe dakkhiṇadāṭhaṁ pūjetha, dakkhiṇakkhakaṁ pana mayhaṁ dethā’’ti. ‘‘Sādhu, bhante’’ti kho sakko devānamindo yojanappamāṇaṁ maṇithūpaṁ ugghāṭetvā dakkhiṇakkhakadhātuṁ nīharitvā sumanassa adāsi. So taṁ gahetvā cetiyagirimhiyeva patiṭṭhāsi.",
  "atk-vin01a0:437": "Atha kho mahindapamukhā sabbepi te mahānāgā asokadhammarājena dinnadhātuyo cetiyagirimhiyeva patiṭṭhāpetvā dakkhiṇakkhakaṁ ādāya vaḍḍhamānakacchāyāya mahānāgavanuyyānamagamaṁsu . Rājāpi kho sumanena vuttappakāraṁ pūjāsakkāraṁ katvā hatthikkhandhavaragato sayaṁ maṅgalahatthimatthake setacchattaṁ dhārayamāno mahānāgavanaṁ sampāpuṇi. Athassa etadahosi – ‘‘sace ayaṁ sammāsambuddhassa dhātu, chattaṁ apanamatu, maṅgalahatthī jaṇṇukehi bhūmiyaṁ patiṭṭhahatu, dhātucaṅkoṭakaṁ mayhaṁ matthake patiṭṭhātū’’ti. Saha rañño cittuppādena chattaṁ apanami, hatthī jaṇṇukehi patiṭṭhahi, dhātucaṅkoṭakaṁ rañño matthake patiṭṭhahi. Rājā amateneva abhisittagatto viya paramena pītipāmojjena samannāgato hutvā pucchi – ‘‘dhātuṁ, bhante, kiṁ karomā’’ti? ‘‘Hatthikumbhamhiyeva tāva, mahārāja, ṭhapehī’’ti. Rājā dhātucaṅkoṭakaṁ gahetvā hatthikumbhe ṭhapesi. Pamudito nāgo koñcanādaṁ nadi. Mahāmegho uṭṭhahitvā pokkharavassaṁ vassi. Udakapariyantaṁ katvā mahābhūmicālo ahosi. ‘‘Paccantepi nāma sammāsambuddhassa dhātu patiṭṭhahissatī’’ti devamanussā pamodiṁsu. Evaṁ iddhānubhāvasiriyā devamanussānaṁ pītiṁ janayanto –",
  "atk-vin01a0:438": "Puṇṇamāyaṁ mahāvīro, cātumāsiniyā idha;",
  "atk-vin01a0:439": "Āgantvā devalokamhā, hatthikumbhe patiṭṭhitoti.",
  "atk-vin01a0:440": "Athassa so hatthināgo anekatāḷāvacaraparivārito ativiya uḷārena pūjāsakkārena sakkariyamāno pacchimadisābhimukhova hutvā, apasakkanto yāva nagarassa puratthimadvāraṁ tāva gantvā puratthimena dvārena nagaraṁ pavisitvā sakalanāgarena uḷārāya pūjāya karīyamānāya dakkhiṇadvārena nikkhamitvā thūpārāmassa pacchimadisābhāge mahejavatthu nāma kira atthi, tattha gantvā puna thūpārāmābhimukhoyeva paṭinivatti. Tena ca samayena thūpārāme purimakānaṁ tiṇṇaṁ sammāsambuddhānaṁ paribhogacetiyaṭṭhānaṁ hoti.",
  "atk-vin01a0:441": "Atīte kira ayaṁ dīpo ojadīpo nāma ahosi, rājā abhayo nāma, nagaraṁ abhayapuraṁ nāma, cetiyapabbato devakūṭapabbato nāma, thūpārāmo paṭiyārāmo nāma. Tena kho pana samayena kakusandho bhagavā loke uppanno hoti. Tassa sāvako mahādevo nāma thero bhikkhusahassena saddhiṁ devakūṭe patiṭṭhāsi, mahindatthero viya cetiyapabbate. Tena kho pana samayena ojadīpe sattā pajjarakena anayabyasanaṁ āpajjanti. Addasā kho kakusandho bhagavā buddhacakkhunā lokaṁ olokento te satte anayabyasanamāpajjante. Disvā cattālīsāya bhikkhusahassehi parivuto agamāsi. Tassānubhāvena tāvadeva pajjarako vūpasanto. Roge vūpasante bhagavā dhammaṁ desesi. Caturāsītiyā pāṇasahassānaṁ dhammābhisamayo ahosi. Bhagavā dhamakaraṇaṁ datvā pakkāmi. Taṁ anto pakkhipitvā paṭiyārāme cetiyaṁ akaṁsu. Mahādevo dīpaṁ anusāsanto vihāsi.",
  "atk-vin01a0:442": "Koṇāgamanassa pana bhagavato kāle ayaṁ dīpo varadīpo nāma ahosi, rājā sameṇḍī nāma, nagaraṁ vaḍḍhamānaṁ nāma , pabbato suvaṇṇakūṭo nāma. Tena kho pana samayena varadīpe dubbuṭṭhikā hoti dubbhikkhaṁ dussassaṁ. Sattā chātakarogena anayabyasanaṁ āpajjanti. Addasā kho koṇāgamano bhagavā buddhacakkhunā lokaṁ olokento te satte anayabyasanaṁ āpajjante. Disvā tiṁsabhikkhusahassaparivuto agamāsi. Buddhānubhāvena devo sammādhāraṁ anuppavecchi. Subhikkhaṁ ahosi. Bhagavā dhammaṁ desesi. Caturāsītiyā pāṇasahassānaṁ dhammābhisamayo ahosi. Bhagavā bhikkhusahassaparivāraṁ mahāsumanaṁ nāma theraṁ dīpe ṭhapetvā kāyabandhanaṁ datvā pakkāmi. Taṁ anto pakkhipitvā cetiyaṁ akaṁsu.",
  "atk-vin01a0:443": "Kassapassa pana bhagavato kāle ayaṁ dīpo maṇḍadīpo nāma ahosi, rājā jayanto nāma, nagaraṁ visālaṁ nāma, pabbato subhakūṭo nāma . Tena kho pana samayena maṇḍadīpe mahāvivādo hoti. Bahū sattā kalahaviggahajātā anayabyasanaṁ āpajjanti. Addasā kho kassapo bhagavā buddhacakkhunā lokaṁ olokento te satte anayabyasanaṁ āpajjante. Disvā vīsatibhikkhusahassaparivuto āgantvā vivādaṁ vūpasametvā dhammaṁ desesi. Caturāsītiyā pāṇasahassānaṁ dhammābhisamayo ahosi. Bhagavā bhikkhusahassaparivāraṁ sabbanandaṁ nāma theraṁ dīpe patiṭṭhāpetvā udakasāṭakaṁ datvā pakkāmi. Taṁ anto pakkhipitvā cetiyaṁ akaṁsu. Evaṁ thūpārāme purimakānaṁ tiṇṇaṁ buddhānaṁ cetiyāni patiṭṭhahiṁsu. Tāni sāsanantaradhānena nassanti, ṭhānamattaṁ avasissati. Tasmā vuttaṁ – ‘‘tena ca samayena thūpārāme purimakānaṁ tiṇṇaṁ sammāsambuddhānaṁ paribhogacetiyaṭṭhānaṁ hotī’’ti. Tadetaṁ vinaṭṭhesu cetiyesu devatānubhāvena kaṇṭakasamākiṇṇasākhehi nānāgacchehi parivutaṁ tiṭṭhati – ‘‘mā naṁ koci ucchiṭṭhāsucimalakacavarehi padūsesī’’ti.",
  "atk-vin01a0:444": "Atha khvassa hatthino purato purato gantvā rājapurisā sabbagacche chinditvā bhūmiṁ sodhetvā taṁ hatthatalasadisaṁ akaṁsu. Hatthināgo gantvā taṁ ṭhānaṁ purato katvā tassa pacchimadisābhāge bodhirukkhaṭṭhāne aṭṭhāsi. Athassa matthakato dhātuṁ oropetuṁ ārabhiṁsu. Nāgo oropetuṁ na deti. Rājā theraṁ pucchi – ‘‘kasmā, bhante, nāgo dhātuṁ oropetuṁ na detī’’ti? ‘‘Ārūḷhaṁ, mahārāja, oropetuṁ na vaṭṭatī’’ti. Tasmiñca kāle abhayavāpiyā udakaṁ chinnaṁ hoti. Samantā bhūmi phalitā hoti, suuddharā mattikāpiṇḍā. Tato mahājano sīghaṁ sīghaṁ mattikaṁ āharitvā hatthikumbhappamāṇaṁ vatthumakāsi. Tāvadeva ca thūpakaraṇatthaṁ iṭṭhakā kātuṁ ārabhiṁsu. Na yāva iṭṭhakā pariniṭṭhanti tāva hatthināgo katipāhaṁ divā bodhirukkhaṭṭhāne hatthisālāyaṁ tiṭṭhati, rattiṁ thūpapatiṭṭhānabhūmiṁ pariyāyati. Atha vatthuṁ cināpetvā rājā theraṁ pucchi – ‘‘kīdiso, bhante, thūpo kātabbo’’ti? ‘‘Vīhirāsisadiso, mahārājā’’ti.",
  "atk-vin01a0:445": "‘‘Sādhu, bhante’’ti rājā jaṅghappamāṇaṁ thūpaṁ cināpetvā dhātuoropanatthāya mahāsakkāraṁ kāresi. Sakalanagarañca janapado ca dhātumahadassanatthaṁ sannipati. Sannipatite ca pana tasmiṁ mahājanakāye dasabalassa dhātu hatthikumbhato sattatālappamāṇaṁ vehāsaṁ abbhuggantvā yamakapāṭihāriyaṁ dassesi. Tehi tehi dhātuppadesehi channaṁ vaṇṇānaṁ udakadhārā ca aggikkhandhā ca pavattanti, sāvatthiyaṁ kaṇḍambamūle bhagavatā dassitapāṭihāriyasadisameva pāṭihāriyaṁ ahosi. Tañca kho neva therānubhāvena, na devatānubhāvena; apica kho buddhānubhāveneva. Bhagavā kira dharamānova adhiṭṭhāsi – ‘‘mayi parinibbute tambapaṇṇidīpe anurādhapurassa dakkhiṇadisābhāge purimakānaṁ tiṇṇaṁ buddhānaṁ paribhogacetiyaṭṭhāne mama dakkhiṇakkhakadhātu patiṭṭhānadivase yamakapāṭihāriyaṁ hotū’’ti.",
  "atk-vin01a0:446": "‘‘Evaṁ acintiyā buddhā, buddhadhammā acintiyā;",
  "atk-vin01a0:447": "Acintiye pasannānaṁ, vipāko hoti acintiyo’’ti. (apa. thera 1.1.82);",
  "atk-vin01a0:448": "Sammāsambuddho kira imaṁ dīpaṁ dharamānakālepi tikkhattuṁ āgamāsi. Paṭhamaṁ – yakkhadamanatthaṁ ekakova āgantvā yakkhe dametvā ‘‘mayi parinibbute imasmiṁ dīpe sāsanaṁ patiṭṭhahissatī’’ti tambapaṇṇidīpe rakkhaṁ karonto tikkhattuṁ dīpaṁ āvijji. Dutiyaṁ – mātulabhāgineyyānaṁ nāgarājūnaṁ damanatthāya ekakova āgantvā te dametvā agamāsi. Tatiyaṁ – pañcabhikkhusataparivāro āgantvā mahācetiyaṭṭhāne ca thūpārāmacetiyaṭṭhāne ca mahābodhipatiṭṭhitaṭṭhāne ca mahiyaṅgaṇacetiyaṭṭhāne ca mutiyaṅgaṇacetiyaṭṭhāne ca dīghavāpicetiyaṭṭhāne ca kalyāṇiyacetiyaṭṭhāne ca nirodhasamāpattiṁ samāpajjitvā nisīdi. Idamassa catutthaṁ dhātusarīrena āgamanaṁ.",
  "atk-vin01a0:449": "Dhātusarīrato ca panassa nikkhantaudakaphusitehi sakalatambapaṇṇitale na koci aphuṭṭhokāso nāma ahosi. Evamassa taṁ dhātusarīraṁ udakaphusitehi tambapaṇṇitalassa pariḷāhaṁ vūpasametvā mahājanassa pāṭihāriyaṁ dassetvā otaritvā rañño matthake patiṭṭhāsi . Rājā saphalaṁ manussapaṭilābhaṁ maññamāno mahantaṁ sakkāraṁ karitvā dhātuṁ patiṭṭhāpesi. Saha dhātupatiṭṭhāpanena mahābhūmicālo ahosi. Tasmiñca pana dhātupāṭihāriye cittaṁ pasādetvā rañño bhātā abhayo nāma rājakumāro purisasahassena saddhiṁ pabbaji. Cetaraṭṭhagāmato pañca dārakasatāni pabbajiṁsu, tathā dvāramaṇḍalādīhi gāmakehi nikkhamitvā pañcapañca dārakasatāni sabbānipi antonagarato ca bahinagarato ca pabbajitāni tiṁsabhikkhusahassāni ahesuṁ. Niṭṭhite pana thūpasmiṁ rājā ca rājabhātikā ca deviyo ca devanāgayakkhānampi vimhayakaraṁ paccekaṁ paccekaṁ pūjaṁ akaṁsu. Niṭṭhitāya pana dhātupūjāya patiṭṭhite dhātuvare mahindatthero meghavanuyyānameva gantvā vāsaṁ kappesi.",
  "atk-vin01a0:450": "Tasmiṁ kho pana samaye anuḷā devī pabbajitukāmā hutvā rañño ārocesi. Rājā tassā vacanaṁ sutvā theraṁ etadavoca – ‘‘anuḷā, bhante, devī pabbajitukāmā, pabbājetha na’’nti. ‘‘Na, mahārāja, amhākaṁ mātugāmaṁ pabbājetuṁ kappati. Pāṭaliputte pana mayhaṁ bhaginī saṅghamittattherī nāma atthi, taṁ pakkosāpehi. Imasmiñca pana, mahārāja, dīpe purimakānaṁ tiṇṇaṁ sammāsambuddhānaṁ bodhi patiṭṭhāsi. Amhākampi bhagavato sarasaraṁsijālavissajjanakena bodhinā idha patiṭṭhātabbaṁ, tasmā tathā sāsanaṁ pahiṇeyyāsi yathā saṅghamittā bodhiṁ gahetvā āgaccheyyā’’ti.",
  "atk-vin01a0:451": "‘‘Sādhu, bhante’’ti rājā therassa vacanaṁ sampaṭicchitvā amaccehi saddhiṁ mantento ariṭṭhaṁ nāma attano bhāgineyyaṁ āha – ‘‘sakkhissasi tvaṁ, tāta, pāṭaliputtaṁ gantvā mahābodhinā saddhiṁ ayyaṁ saṅghamittattheriṁ ānetu’’nti? ‘‘Sakkhissāmi, deva, sace me pabbajjaṁ anujānissasī’’ti. ‘‘Gaccha, tāta , theriṁ ānetvā pabbajāhī’’ti. So rañño ca therassa ca sāsanaṁ gahetvā therassa adhiṭṭhānavasena ekadivaseneva jambukolapaṭṭanaṁ gantvā nāvaṁ abhiruhitvā samuddaṁ atikkamitvā pāṭaliputtameva agamāsi. Anuḷāpi kho devī pañcahi kaññāsatehi pañcahi ca antepurikāsatehi saddhiṁ dasa sīlāni samādiyitvā kāsāyāni vatthāni acchādetvā nagarassa ekadese upassayaṁ kārāpetvā nivāsaṁ kappesi. Ariṭṭhopi taṁdivasameva rañño sāsanaṁ appesi, evañca avoca – ‘‘putto te, deva, mahindatthero evamāha – ‘sahāyakassa kira te devānampiyatissassa rañño bhātu jāyā anuḷā nāma devī pabbajitukāmā , taṁ pabbājetuṁ ayyaṁ saṅghamittattheriṁ pahiṇatha, ayyāyeva ca saddhiṁ mahābodhi’’’nti. Therassa sāsanaṁ ārocetvā saṅghamittattheriṁ upasaṅkamitvā evamāha – ‘‘ayye, tumhākaṁ bhātā mahindatthero maṁ tumhākaṁ santikaṁ pesesi, devānampiyatissassa rañño bhātu jāyā anuḷā nāma devī pañcahi kaññāsatehi, pañcahi ca antepurikāsatehi saddhiṁ pabbajitukāmā, taṁ kira āgantvā pabbājethā’’ti. Sā tāvadeva turitaturitā rañño santikaṁ gantvā evamāha – ‘‘mahārāja, mayhaṁ bhātā mahindatthero evaṁ pahiṇi, ‘rañño kira bhātu jāyā anuḷā nāma devī pañcahi kaññāsatehi pañcahi ca antepurikāsatehi saddhiṁ pabbajitukāmā mayhaṁ āgamanaṁ udikkhati’. Gacchāmahaṁ, mahārāja, tambapaṇṇidīpa’’nti.",
  "atk-vin01a0:452": "Rājā āha – ‘‘amma, puttopi me mahindatthero nattā ca me sumanasāmaṇero maṁ chinnahatthaṁ viya karontā tambapaṇṇidīpaṁ gatā. Tassa mayhaṁ tepi apassantassa uppanno soko tava mukhaṁ passantassa vūpasammati! Alaṁ, amma, mā tvaṁ agamāsī’’ti. ‘‘Bhāriyaṁ me, mahārāja, bhātu vacanaṁ; anuḷāpi khattiyā itthisahassaparivutā pabbajjāpurekkhārā maṁ paṭimāneti; gacchāmahaṁ, mahārājā’’ti. ‘‘Tena hi, amma, mahābodhiṁ gahetvā gacchāhī’’ti. Kuto rañño mahābodhi? Rājā kira tato pubbe eva dhātuggahaṇatthāya anāgate sumane laṅkādīpaṁ mahābodhiṁ pesetukāmo, ‘‘kathaṁ nu kho asatthaghātārahaṁ mahābodhiṁ pesessāmī’’ti upāyaṁ apassanto mahādevaṁ nāma amaccaṁ pucchi. So āha – ‘‘santi, deva, bahū paṇḍitā bhikkhū’’ti. Taṁ sutvā rājā bhikkhusaṅghassa bhattaṁ paṭiyādetvā bhattakiccāvasāne saṅghaṁ pucchi – ‘‘gantabbaṁ nu kho, bhante, bhagavato mahābodhinā laṅkādīpaṁ no’’ti? Saṅgho moggaliputtatissattherassa bhāraṁ akāsi.",
  "atk-vin01a0:453": "Thero ‘‘gantabbaṁ, mahārāja, mahābodhinā laṅkādīpa’’nti vatvā bhagavato pañcamahāadhiṭṭhānāni kathesi. Katamāni pañca? Bhagavā kira mahāparinibbānamañce nipanno laṅkādīpe mahābodhipatiṭṭhāpanatthāya ‘‘asokamahārājā mahābodhiggahaṇatthaṁ gamissati, tadā mahābodhissa dakkhiṇasākhā sayameva chijjitvā suvaṇṇakaṭāhe patiṭṭhātū’’ti adhiṭṭhāsi – idamekamadhiṭṭhānaṁ.",
  "atk-vin01a0:454": "Tattha patiṭṭhānakāle ca ‘‘mahābodhi himavalāhakagabbhaṁ pavisitvā patiṭṭhātū’’ti adhiṭṭhāsi – idaṁ dutiyamadhiṭṭhānaṁ.",
  "atk-vin01a0:455": "‘‘Sattame divase himavalāhakagabbhato oruyha suvaṇṇakaṭāhe patiṭṭhahanto pattehi ca phalehi ca chabbaṇṇaraṁsiyo muñcatū’’ti adhiṭṭhāsi – idaṁ tatiyamadhiṭṭhānaṁ.",
  "atk-vin01a0:456": "‘‘Thūpārāme dakkhiṇakkhakadhātu cetiyamhi patiṭṭhānadivase yamakapāṭihāriyaṁ karotū’’ti adhiṭṭhāsi – idaṁ catutthaṁ adhiṭṭhānaṁ.",
  "atk-vin01a0:457": "Laṅkādīpamhiyeva me doṇamattā dhātuyo mahācetiyamhi patiṭṭhānakāle buddhavesaṁ gahetvā vehāsaṁ abbhuggantvā yamakapāṭihāriyaṁ karontū’’ti adhiṭṭhāsi – idaṁ pañcamaṁ adhiṭṭhānanti.",
  "atk-vin01a0:458": "Rājā imāni pañca mahāadhiṭṭhānāni sutvā pasannacitto pāṭaliputtato yāva mahābodhi tāva maggaṁ paṭijaggāpetvā suvaṇṇakaṭāhatthāya bahuṁ suvaṇṇaṁ nīharāpesi. Tāvadeva ca rañño cittaṁ ñatvā vissakammadevaputto kammāravaṇṇaṁ nimminitvā purato aṭṭhāsi. Rājā taṁ disvā ‘‘tāta, imaṁ suvaṇṇaṁ gahetvā kaṭāhaṁ karohī’’ti āha. ‘‘Pamāṇaṁ, deva, jānāthā’’ti? ‘‘Tvameva, tāta, ñatvā karohī’’ti. ‘‘Sādhu, deva, karissāmī’’ti suvaṇṇaṁ gahetvā attano ānubhāvena hatthena parimajjitvā suvaṇṇakaṭāhaṁ nimmini navahatthaparikkhepaṁ pañcahatthubbedhaṁ tihatthavikkhambhaṁ aṭṭhaṅgulabahalaṁ hatthisoṇḍappamāṇamukhavaṭṭiṁ. Atha rājā sattayojanāyāmāya tiyojanavitthārāya mahatiyā senāya pāṭaliputtato nikkhamitvā ariyasaṅghamādāya mahābodhisamīpaṁ agamāsi. Senā samussitadhajapaṭākaṁ nānāratanavicittaṁ anekālaṅkārapaamaṇḍitaṁ nānāvidhakusumasamākiṇṇaṁ anekatūriyasaṅghuṭṭhaṁ mahābodhiṁ parikkhipi. Rājā sahassamatte gaṇapāmokkhe mahāthere gahetvā sakalajambudīpe pattābhisekānaṁ rājūnaṁ sahassena attānañca mahābodhiñca parivārāpetvā mahābodhimūle ṭhatvā mahābodhiṁ ullokesi. Mahābodhissa khandhañca dakkhiṇamahāsākhāya catuhatthappamāṇappadesañca ṭhapetvā avasesaṁ adassanaṁ agamāsi.",
  "atk-vin01a0:459": "Rājā taṁ pāṭihāriyaṁ disvā uppannapītipāmojjo ‘‘ahaṁ, bhante, imaṁ pāṭihāriyaṁ disvā tuṭṭho mahābodhiṁ sakalajambudīparajjena pūjemī’’ti bhikkhusaṅghassa vatvā abhisekaṁ adāsi. Tato pupphagandhādīhi pūjetvā tikkhattuṁ padakkhiṇaṁ katvā aṭṭhasu ṭhānesu vanditvā uṭṭhāya añjaliṁ paggayha ṭhatvā saccavacanakiriyāya bodhiṁ gaṇhitukāmo bhūmito yāva mahābodhissa dakkhiṇasākhā tāva uccaṁ katvā ṭhapitassa sabbaratanamayapīṭhassa upari suvaṇṇakaṭāhaṁ ṭhapāpetvā ratanapīṭhaṁ āruyha suvaṇṇatulikaṁ gahetvā manosilāya lekhaṁ katvā ‘‘yadi mahābodhinā laṅkādīpe patiṭṭhātabbaṁ, yadi cāhaṁ buddhasāsane nibbematiko bhaveyyaṁ, mahābodhi sayameva imasmiṁ suvaṇṇakaṭāhe oruyha patiṭṭhātū’’ti saccavacanakiriyamakāsi. Saha saccakiriyāya bodhisākhā manosilāya paricchinnaṭṭhāne chijjitvā gandhakalalapūrassa suvaṇṇakaṭāhassa upari aṭṭhāsi. Tassa ubbedhena dasahattho khandho hoti catuhatthā pañca mahāsākhā pañcahiyeva phalehi paṭimaṇḍitā, khuddakasākhānaṁ pana sahassaṁ. Atha rājā mūlalekhāya upari tivaṅgulappadese aññaṁ lekhaṁ paricchindi. Tato tāvadeva pupphuḷakā hutvā dasa mahāmūlāni nikkhamiṁsu. Puna uparūpari tivaṅgule tivaṅgule aññā nava lekhā paricchindi. Tāhipi dasa dasa pupphuḷakā hutvā navuti mūlāni nikkhamiṁsu. Paṭhamakā dasa mahāmūlā caturaṅgulamattaṁ nikkhantā. Itarepi gavakkhajālasadisaṁ anusibbantā nikkhantā. Ettakaṁ pāṭihāriyaṁ rājā ratanapīṭhamatthake ṭhitoyeva disvā añjaliṁ paggayha mahānādaṁ nadi. Anekāni bhikkhusahassāni sādhukāramakaṁsu. Sakalarājasenā unnādinī ahosi. Celukkhepasatasahassāni pavattayiṁsu. Bhūmaṭṭhakadeve ādiṁ katvā yāva brahmakāyikā devā tāva sādhukāraṁ pavattayiṁsu. Rañño imaṁ pāṭihāriyaṁ passantassa pītiyā nirantaraṁ phuṭasarīrassa añjaliṁ paggahetvā ṭhitasseva mahābodhi mūlasatena suvaṇṇakaṭāhe patiṭṭhāsi. Dasa mahāmūlāni suvaṇṇakaṭāhatalaṁ āhacca aṭṭhaṁsu. Avasesāni navuti khuddakamūlāni anupubbena vaḍḍhanakāni hutvā gandhakalale oruyha ṭhitāni.",
  "atk-vin01a0:460": "Evaṁ suvaṇṇakaṭāhe patiṭṭhitamatte mahābodhimhi mahāpathavī cali. Ākāse devadundubhiyo phaliṁsu. Pabbatānaṁ naccehi devānaṁ sādhukārehi yakkhānaṁ hiṅkārehi asurānaṁ thutijappehi brahmānaṁ apphoṭanehi meghānaṁ gajjitehi catuppadānaṁ ravehi pakkhīnaṁ rutehi sabbatāḷāvacarānaṁ sakasakapaṭibhānehi pathavītalato yāva brahmalokā tāva ekakolāhalaṁ ekaninnādaṁ ahosi. Pañcasu sākhāsu phalato phalato chabbaṇṇaraṁsiyo nikkhamitvā sakalacakkavāḷaṁ ratanagopānasīvinaddhaṁ viya kurumānā yāva brahmalokā abbhuggacchiṁsu. Taṁ khaṇato ca pana pabhuti satta divasāni mahābodhi himavalāhakagabbhaṁ pavisitvā aṭṭhāsi. Na koci mahābodhiṁ passati. Rājā ratanapīṭhato oruyha satta divasāni mahābodhipūjaṁ kāresi. Sattame divase sabbadisāhi himā ca chabbaṇṇaraṁsiyo ca āvattitvā mahābodhimeva pavisiṁsu. Vigatahimavalāhake vippasanne cakkavāḷagabbhe mahābodhi paripuṇṇakhandhasākhāpasākho pañcaphalapaṭimaṇḍito suvaṇṇakaṭāhe patiṭṭhitova paññāyittha. Rājā mahābodhiṁ disvā tehi pāṭihāriyehi sañjātapītipāmojjo ‘‘sakalajambudīparajjena taruṇamahābodhiṁ pūjessāmī’’ti abhisekaṁ datvā satta divasāni mahābodhiṭṭhāneyeva aṭṭhāsi.",
  "atk-vin01a0:461": "Mahābodhi pubbakattikapavāraṇādivase sāyanhasamaye paṭhamaṁ suvaṇṇakaṭāhe patiṭṭhahi. Tato himagabbhasattāhaṁ abhisekasattāhañca vītināmetvā kāḷapakkhassa uposathadivase rājā ekadivaseneva pāṭaliputtaṁ pavisitvā kattikajuṇhapakkhassa pāṭipadadivase mahābodhiṁ pācīnamahāsālamūle ṭhapesi. Suvaṇṇakaṭāhe patiṭṭhitadivasato sattarasame divase mahābodhissa abhinavaṅkurā pāturahesuṁ. Te disvāpi pasanno rājā puna mahābodhiṁ rajjena pūjento sakalajambudīpābhisekamadāsi. Tadā sumanasāmaṇero kattikapuṇṇamadivase dhātuggahaṇatthaṁ gato mahābodhissa kattikachaṇapūjaṁ addasa. Evaṁ mahābodhimaṇḍato ānetvā pāṭaliputte ṭhapitaṁ mahābodhiṁ sandhāya āha – ‘‘tena hi, amma, mahābodhiṁ gahetvā gacchāhī’’ti. Sā ‘‘sādhū’’ti sampaṭicchi.",
  "atk-vin01a0:462": "Rājā mahābodhirakkhaṇatthāya aṭṭhārasa devatākulāni, aṭṭha amaccakulāni, aṭṭha brāhmaṇakulāni, aṭṭha kuṭumbiyakulāni, aṭṭha gopakakulāni, aṭṭha taracchakulāni, aṭṭha ca kāliṅgakulāni datvā udakasiñcanatthāya ca aṭṭha suvaṇṇaghaṭe, aṭṭha ca rajataghaṭe datvā iminā parivārena mahābodhiṁ gaṅgāya nāvaṁ āropetvā sayampi nagarato nikkhamitvā vijjhāṭaviṁ samatikkamma anupubbena sattahi divasehi tāmalittiṁ anuppatto. Antarāmagge devanāgamanussā uḷāraṁ mahābodhipūjaṁ akaṁsu. Rājāpi samuddatīre satta divasāni mahābodhiṁ ṭhapetvā sakalajambudīpamahārajjaṁ adāsi. Idamassa tatiyaṁ jambudīparajjasampadānaṁ hoti.",
  "atk-vin01a0:463": "Evaṁ mahārajjena pūjetvā māgasiramāsassa paṭhamapāṭipadadivase asoko dhammarājā mahābodhiṁ ukkhipitvā galappamāṇaṁ udakaṁ oruyha nāvāyaṁ patiṭṭhāpetvā saṅghamittattherimpi saparivāraṁ nāvaṁ āropetvā ariṭṭhaṁ amaccaṁ etadavoca – ‘‘ahaṁ, tāta, mahābodhiṁ tikkhattuṁ sakalajambudīparajjena pūjetvā galappamāṇaṁ udakaṁ oruyha mama sahāyakassa pesesiṁ, sopi evameva mahābodhiṁ pūjetū’’ti. Evaṁ sahāyakassa sāsanaṁ datvā ‘‘gacchati vatare, dasabalassa sarasaraṁsijālaṁ vimuñcanto mahābodhirukkho’’ti vanditvā añjaliṁ paggahetvā assūni pavattayamāno aṭṭhāsi. Sāpi kho mahābodhisamārūḷhā nāvā passato passato mahārājassa mahāsamuddatalaṁ pakkhantā. Mahāsamuddepi samantā yojanaṁ vīciyo vūpasantā; pañca vaṇṇāni padumāni pupphitāni; antalikkhe dibbāni tūriyāni pavajjiṁsu; ākāse jalajathalajarukkhādisannissitāhi devatāhi pavattitā ativiya uḷārā pūjā ahosi. Saṅghamittattherīpi supaṇṇarūpena mahāsamudde nāgakulāni santāsesi. Te ca utrastarūpā nāgā āgantvā taṁ vibhūtiṁ passitvā theriṁ yācitvā mahābodhiṁ nāgabhavanaṁ atiharitvā satta divasāni nāgarajjena pūjetvā puna nāvāyaṁ patiṭṭhāpesuṁ. Taṁdivasameva nāvā jambukolapaṭṭanaṁ agamāsi. Asokamahārājāpi mahābodhiviyogadukkhito kanditvā roditvā yāva dassanavisayaṁ oloketvā paṭinivatti.",
  "atk-vin01a0:464": "Devānampiyatisso mahārājāpi kho sumanasāmaṇerassa vacanena māgasiramāsassa paṭhamapāṭipadadivasato pabhuti uttaradvārato paṭṭhāya yāva jambukolapaṭṭanaṁ tāva maggaṁ sodhāpetvā alaṅkārāpetvā nagarato nikkhamanadivase uttaradvārasamīpe samuddasālavatthusmiṁ ṭhitoyeva tāya vibhūtiyā mahāsamudde āgacchantaṁyeva mahābodhiṁ therassa ānubhāvena disvā tuṭṭhamānaso nikkhamitvā sabbaṁ maggaṁ pañcavaṇṇehi pupphehi okirāpento antarantare pupphaagghiyāni ṭhapento ekāheneva jambukolapaṭṭanaṁ gantvā sabbatāḷāvacaraparivuto pupphadhūmagandhavāsādīhi pūjayamāno galappamāṇaṁ udakaṁ oruyha ‘‘āgato vatare, dasabalassa sarasaraṁsijālavissajjanako mahābodhirukkho’’ti pasannacitto mahābodhiṁ ukkhipitvā uttamaṅge sirasmiṁ patiṭṭhāpetvā mahābodhiṁ parivāretvā āgatehi soḷasahi jātisampannakulehi saddhiṁ samuddato paccuttaritvā samuddatīre mahābodhiṁ ṭhapetvā tīṇi divasāni sakalatambapaṇṇidīparajjena pūjesi, soḷasannaṁ jātisampannakulānaṁ rajjaṁ vicāresi. Atha catutthe divase mahābodhiṁ ādāya uḷāraṁ pūjaṁ kurumāno anupubbena anurādhapuraṁ sampatto. Anurādhapurepi mahāsakkāraṁ katvā cātuddasīdivase vaḍḍhamānakacchāyāya mahābodhiṁ uttaradvārena pavesetvā nagaramajjhena atiharanto dakkhiṇadvārena nikkhamitvā dakkhiṇadvārato pañcadhanusatike ṭhāne yattha amhākaṁ sammāsambuddho nirodhasamāpattiṁ samāpajjitvā nisīdi, purimakā ca tayo sammāsambuddhā samāpattiṁ appetvā nisīdiṁsu, yattha kakusandhassa bhagavato mahāsirīsabodhi, konāgamanassa bhagavato udumbarabodhi, kassapasammāsambuddhassa ca nigrodhabodhi patiṭṭhāsi, tasmiṁ mahāmeghavanuyyānassa tilakabhūte sumanasāmaṇerassa vacanena paṭhamameva katabhūmiparikamme rājavatthudvārakoṭṭhakaṭṭhāne mahābodhiṁ patiṭṭhāpesi.",
  "atk-vin01a0:465": "Kathaṁ? Tāni kira bodhiṁ parivāretvā āgatāni soḷasa jātisampannakulāni rājavesaṁ gaṇhiṁsu. Rājā dovārikavesaṁ gaṇhi. Soḷasa kulāni mahābodhiṁ gahetvā oropayiṁsu. Mahābodhi tesaṁ hatthato muttasamanantarameva asītihatthappamāṇaṁ vehāsaṁ abbhuggantvā chabbaṇṇaraṁsiyo muñci. Raṁsiyo sakaladīpaṁ pattharitvā upari brahmalokaṁ āhacca aṭṭhaṁsu. Mahābodhipāṭihāriyaṁ disvā sañjātappasādāni dasapurisasahassāni anupubbavipassanaṁ paṭṭhapetvā arahattaṁ patvā pabbajiṁsu. Yāva sūriyatthaṅgamā mahābodhi antalikkhe aṭṭhāsi. Atthaṅgamite pana sūriye rohiṇinakkhattena pathaviyaṁ patiṭṭhāsi. Saha bodhipatiṭṭhānā udakapariyantaṁ katvā mahāpathavī akampi. Patiṭṭhahitvā ca pana mahābodhi satta divasāni himagabbhe sannisīdi. Lokassa adassanaṁ agamāsi. Sattame divase vigatavalāhakaṁ nabhaṁ ahosi. Chabbaṇṇaraṁsiyo jalantā vipphurantā nicchariṁsu. Mahābodhissa khandho ca sākhāyo ca pattāni ca pañca phalāni ca dassiṁsu. Mahindatthero ca saṅghamittattherī ca rājā ca saparivārā mahābodhiṭṭhānameva agamaṁsu. Yebhuyyena ca sabbe dīpavāsino sannipatiṁsu. Tesaṁ passantānaṁyeva uttarasākhato ekaṁ phalaṁ paccitvā sākhato mucci. Thero hatthaṁ upanāmesi. Phalaṁ therassa hatthe patiṭṭhāsi. Taṁ thero ‘‘ropaya, mahārājā’’ti rañño adāsi. Rājā gahetvā suvaṇṇakaṭāhe madhurapaṁsuṁ ākiritvā gandhakalalaṁ pūretvā ropetvā mahābodhiāsannaṭṭhāne ṭhapesi. Sabbesaṁ passantānaṁyeva catuhatthappamāṇā aṭṭha taruṇabodhirukkhā uṭṭhahiṁsu. Rājā taṁ acchariyaṁ disvā aṭṭha taruṇabodhirukkhe setacchattena pūjetvā abhisekaṁ adāsi. Tato ekaṁ bodhirukkhaṁ āgamanakāle mahābodhinā paṭhamapatiṭṭhitokāse jambukolapaṭṭane ropayiṁsu, ekaṁ tavakkabrāhmaṇassa gāmadvāre, ekaṁ thūpārāme, ekaṁ issaranimmānavihāre, ekaṁ paṭhamacetiyaṭṭhāne, ekaṁ cetiyapabbate, ekaṁ rohaṇajanapadamhi kājaragāme, ekaṁ rohaṇajanapadamhiyeva candanagāme. Itaresaṁ catunnaṁ phalānaṁ bījehi jāte dvattiṁsa bodhitaruṇe yojaniyaārāmesu patiṭṭhāpesuṁ.",
  "atk-vin01a0:466": "Evaṁ puttanattuparamparāya samantā dīpavāsīnaṁ hitāya sukhāya patiṭṭhite dasabalassa dhammadhajabhūte mahābodhimhi anuḷā devī pañcahi kaññāsatehi pañcahi ca antepurikāsatehīti mātugāmasahassena saddhiṁ saṅghamittattheriyā santike pabbajitvā nacirasseva saparivārā arahatte patiṭṭhāsi. Ariṭṭhopi kho rañño bhāgineyyo pañcahi purisasatehi saddhiṁ therassa santike pabbajitvā nacirasseva saparivāro arahatte patiṭṭhāsi.",
  "atk-vin01a0:467": "Athekadivasaṁ rājā mahābodhiṁ vanditvā therena saddhiṁ thūpārāmaṁ gacchati. Tassa lohapāsādaṭṭhānaṁ sampattassa purisā pupphāni abhihariṁsu. Rājā therassa pupphāni adāsi. Thero pupphehi lohapāsādaṭṭhānaṁ pūjesi. Pupphesu bhūmiyaṁ patitamattesu mahābhūmicālo ahosi. Rājā ‘‘kasmā, bhante, bhūmi calitā’’ti pucchi. ‘‘Ismiṁ, mahārāja, okāse saṅghassa anāgate uposathāgāraṁ bhavissati, tassetaṁ pubbanimitta’’nti.",
  "atk-vin01a0:468": "Rājā puna therena saddhiṁ gacchanto ambaṅgaṇaṭṭhānaṁ patto. Tatthassa vaṇṇagandhasampannaṁ atimadhurarasaṁ ekaṁ ambapakkaṁ āharīyittha. Rājā taṁ therassa paribhogatthāya adāsi. Thero tattheva paribhuñjitvā ‘‘idaṁ ettheva ropethā’’ti āha. Rājā taṁ ambaṭṭhiṁ gahetvā tattheva ropetvā udakaṁ āsiñci. Saha ambabījaropanena pathavī akampi. Rājā ‘‘kasmā, bhante, pathavī kampitthā’’ti pucchi. ‘‘Imasmiṁ, mahārāja, okāse saṅghassa anāgate ‘ambaṅgaṇaṁ’ nāma sannipātaṭṭhānaṁ bhavissati, tassetaṁ pubbanimitta’’nti.",
  "atk-vin01a0:469": "Rājā tattha aṭṭha pupphamuṭṭhiyo okiritvā vanditvā puna therena saddhiṁ gacchanto mahācetiyaṭṭhānaṁ patto. Tatthassa purisā campakapupphāni abhihariṁsu. Tāni rājā therassa adāsi. Thero mahācetiyaṭṭhānaṁ pupphehi pūjetvā vandi. Tāvadeva mahāpathavī saṅkampi. Rājā ‘‘kasmā, bhante, pathavī kampitthā’’ti pucchi. ‘‘Imasmiṁ, mahārāja, okāse anāgate buddhassa bhagavato asadiso mahāthūpo bhavissati, tassetaṁ pubbanimitta’’nti. ‘‘Ahameva karomi, bhante’’ti. ‘‘Alaṁ, mahārāja, tumhākaṁ aññaṁ bahukammaṁ atthi, tumhākaṁ pana nattā duṭṭhagāmaṇī abhayo nāma kāressatī’’ti. Atha rājā ‘‘sace, bhante, mayhaṁ nattā karissati, kataṁyeva mayā’’ti dvādasahatthaṁ pāsāṇatthambhaṁ āharāpetvā ‘‘devānampiyatissassa rañño nattā duṭṭhagāmaṇī abhayo nāma imasmiṁ padese thūpaṁ karotū’’ti akkharāni likhāpetvā patiṭṭhāpetvā vanditvā theraṁ pucchi – ‘‘patiṭṭhitaṁ nu kho, bhante, tambapaṇṇidīpe sāsana’’nti? ‘‘Patiṭṭhitaṁ, mahārāja, sāsanaṁ; mūlāni panassa na tāva otarantī’’ti. ‘‘Kadā pana, bhante mūlāni otiṇṇāni nāma bhavissantī’’ti? ‘‘Yadā, mahārāja, tambapaṇṇidīpakānaṁ mātāpitūnaṁ tambapaṇṇidīpe jāto dārako tambapaṇṇidīpe pabbajitvā tambapaṇṇidīpamhiyeva vinayaṁ uggahetvā tambapaṇṇidīpe vācessati, tadā sāsanassa mūlāni otiṇṇāni nāma bhavissantī’’ti. ‘‘Atthi pana, bhante, ediso bhikkhū’’ti? ‘‘Atthi, mahārāja, mahāariṭṭho bhikkhu paṭibalo etasmiṁ kamme’’ti. ‘‘Mayā ettha, bhante, kiṁ kattabba’’nti? ‘‘Maṇḍapaṁ, mahārāja, kātuṁ vaṭṭatī’’ti. ‘‘Sādhu, bhante’’ti rājā meghavaṇṇābhayassa amaccassa pariveṇaṭṭhāne mahāsaṅgītikāle ajātasattumahārājena katamaṇḍapappakāraṁ rājānubhāvena maṇḍapaṁ kāretvā sabbatāḷāvacare sakasakasippesu payojetvā ‘‘sāsanassa mūlāni otarantāni passissāmī’’ti anekapurisasahassaparivuto thūpārāmaṁ anuppatto.",
  "atk-vin01a0:470": "Tena kho pana samayena thūpārāme aṭṭhasaṭṭhi bhikkhusahassāni sannipatiṁsu. Mahāmahindattherassa āsanaṁ dakkhiṇābhimukhaṁ paññattaṁ hoti. Mahāariṭṭhattherassa dhammāsanaṁ uttarābhimukhaṁ paññattaṁ hoti. Atha kho mahāariṭṭhatthero mahindattherena ajjhiṭṭho attano anurūpena pattānukkamena dhammāsane nisīdi. Mahindattherapamukhā aṭṭhasaṭṭhi mahātherā dhammāsanaṁ parivāretvā nisīdiṁsu. Raññopi kaniṭṭhabhātā mattābhayatthero nāma ‘‘dhuraggāho hutvā vinayaṁ uggaṇhissāmī’’ti pañcahi bhikkhusatehi saddhiṁ mahāariṭṭhattherassa dhammāsanameva parivāretvā nisīdi. Avasesāpi bhikkhū sarājikā ca parisā attano attano pattāsane nisīdiṁsu.",
  "atk-vin01a0:471": "Athāyasmā mahāariṭṭhatthero tena samayena buddho bhagavā verañjāyaṁ viharati naḷerupucimandamūleti vinayanidānaṁ abhāsi. Bhāsite ca panāyasmatā ariṭṭhattherena vinayanidāne ākāsaṁ mahāviravaṁ ravi. Akālavijjulatā nicchariṁsu. Devatā sādhukāraṁ adaṁsu. Mahāpathavī udakapariyantaṁ katvā saṅkampi. Evaṁ anekesu pāṭihāriyesu vattamānesu āyasmā ariṭṭhatthero mahāmahindapamukhehi aṭṭhasaṭṭhiyā paccekagaṇīhi khīṇāsavamahātherehi tadaññehi ca aṭṭhasaṭṭhibhikkhusahassehi parivuto paṭhamakattikapavāraṇādivase thūpārāmavihāramajjhe satthu karuṇāguṇadīpakaṁ bhagavato anusiṭṭhikarānaṁ kāyakammavacīkammavipphanditavinayanaṁ vinayapiṭakaṁ pakāsesi. Pakāsetvā ca yāvatāyukaṁ tiṭṭhamāno bahūnaṁ vācetvā bahūnaṁ hadaye patiṭṭhāpetvā anupādisesāya nibbānadhātuyā parinibbāyi. Tepi kho mahāmahindappamukhā tasmiṁ samāgame –",
  "atk-vin01a0:472": "‘‘Aṭṭhasaṭṭhi mahātherā, dhuraggāhā samāgatā;",
  "atk-vin01a0:473": "Paccekagaṇino sabbe, dhammarājassa sāvakā.",
  "atk-vin01a0:474": "‘‘Khīṇāsavā vasippattā, tevijjā iddhikovidā;",
  "atk-vin01a0:475": "Uttamatthamabhiññāya, anusāsiṁsu rājino.",
  "atk-vin01a0:476": "‘‘Ālokaṁ dassayitvāna, obhāsetvā mahiṁ imaṁ;",
  "atk-vin01a0:477": "Jalitvā aggikkhandhāva, nibbāyiṁsu mahesayo’’.",
  "atk-vin01a0:478": "Tesaṁ parinibbānato aparabhāge aññepi tesaṁ therānaṁ antevāsikā tissadattakāḷasumana-dīghasumanādayo ca mahāariṭṭhattherassa antevāsikā, antevāsikānaṁ antevāsikā cāti evaṁ pubbe vuttappakārā ācariyaparamparā imaṁ vinayapiṭakaṁ yāvajjatanā ānesuṁ. Tena vuttaṁ –",
  "atk-vin01a0:479": "‘‘Tatiyasaṅgahato pana uddhaṁ imaṁ dīpaṁ mahindādīhi ābhataṁ, mahindato uggahetvā kañci kālaṁ ariṭṭhattherādīhi ābhataṁ, tato yāvajjatanā tesaṁyeva antevāsikaparamparabhūtāya ācariyaparamparāya ābhata’’nti.",
  "atk-vin01a0:480": "Kattha patiṭṭhitanti? Yesaṁ pāḷito ca atthato ca anūnaṁ vattati, maṇighaṭe pakkhittatelamiva īsakampi na paggharati, evarūpesu adhimattasati-gati-dhiti-mantesu lajjīsu kukkuccakesu sikkhākāmesu puggalesu patiṭṭhitanti veditabbaṁ. Tasmā vinayapatiṭṭhāpanatthaṁ vinayapariyattiyā ānisaṁsaṁ sallakkhetvā sikkhākāmena bhikkhunā vinayo pariyāpuṇitabbo.",
  "atk-vin01a0:481": "Tatrāyaṁ vinayapariyattiyā ānisaṁso – vinayapariyattikusalo hi puggalo sāsane paṭiladdhasaddhānaṁ kulaputtānaṁ mātāpituṭṭhāniyo hoti, tadāyattā hi nesaṁ pabbajjā upasampadā vattānuvattapaṭipatti ācāragocarakusalatā. Api cassa vinayapariyattiṁ nissāya attano sīlakkhandho sugutto hoti surakkhito; kukkuccapakatānaṁ bhikkhūnaṁ paṭisaraṇaṁ hoti; visārado saṅghamajjhe voharati; paccatthike sahadhammena suniggahitaṁ niggaṇhāti; saddhammaṭṭhitiyā paṭipanno hoti. Tenāha bhagavā – ‘‘pañcime, bhikkhave, ānisaṁsā vinayadhare puggale; attano sīlakkhandho sugutto hoti surakkhito…pe… saddhammaṭṭhitiyā paṭipanno hotī’’ti (pari. 325).",
  "atk-vin01a0:482": "Ye cāpi saṁvaramūlakā kusalā dhammā vuttā bhagavatā, vinayadharo puggalo tesaṁ dāyādo; vinayamūlakattā tesaṁ dhammānaṁ. Vuttampi hetaṁ bhagavatā – ‘‘vinayo saṁvaratthāya, saṁvaro avippaṭisāratthāya, avippaṭisāro pāmojjatthāya, pāmojjaṁ pītatthāya, pīti passaddhatthāya, passaddhi sukhatthāya, sukhaṁ samādhatthāya, samādhi yathābhūtañāṇadassanatthāya, yathābhūtañāṇadassanaṁ nibbidatthāya, nibbidā virāgatthāya, virāgo vimuttatthāya , vimutti vimuttiñāṇadassanatthāya, vimuttiñāṇadassanaṁ anupādāparinibbānatthāya. Etadatthā kathā, etadatthā mantanā, etadatthā upanisā, etadatthaṁ sotāvadhānaṁ – yadidaṁ anupādācittassa vimokkho’’ti (pari. 366). Tasmā vinayapariyattiyā āyogo karaṇīyoti.",
  "atk-vin01a0:483": "Ettāvatā ca yā sā vinayasaṁvaṇṇanatthaṁ mātikā ṭhapitā tattha –",
  "atk-vin01a0:484": "‘‘Vuttaṁ yena yadā yasmā, dhāritaṁ yena cābhataṁ;",
  "atk-vin01a0:485": "Yatthappatiṭṭhitaṁ cetametaṁ, vatvā vidhiṁ tato’’ti.",
  "atk-vin01a0:486": "Imissā tāva gāthāya attho pakāsito vinayassa ca bāhiranidānavaṇṇanā yathādhippāyaṁ saṁvaṇṇitā hotīti.",
  "atk-vin01a0:487": "Tatiyasaṅgītikathā niṭṭhitā.",
  "atk-vin01a0:488": "Bāhiranidānakathā niṭṭhitā."
}