{
  "atk-s0304a3:0": "4. Jambukhādakasaṁyuttaṁ",
  "atk-s0304a3:1": "1. Nibbānapañhāsuttavaṇṇanā",
  "atk-s0304a3:2": "314. Jambukhādakasaṁyutte jambukhādako paribbājakoti evaṁnāmo therassa bhāgineyyo channaparibbājako. Yo kho āvuso rāgakkhayoti nibbānaṁ āgamma rāgo khīyati, tasmā nibbānaṁ rāgakkhayoti vuccati. Dosamohakkhayesupi eseva nayo.",
  "atk-s0304a3:3": "Yo pana imināva suttena kilesakkhayamattaṁ nibbānanti vadeyya, so vattabbo ‘‘kassa kilesānaṁ khayo, kiṁ attano, udāhu paresa’’nti? Addhā ‘‘attano’’ti vakkhati. Tato pucchitabbo ‘‘gotrabhuñāṇassa kiṁ ārammaṇa’’nti? Jānamāno ‘‘nibbāna’’nti vakkhati. Kiṁ pana gotrabhuñāṇakkhaṇe kilesā khīṇā khīyanti khīyissantīti? ‘‘Khīṇā’’ti vā ‘‘khīyantī’’ti vā na vattabbā, ‘‘khīyissantī’’ti pana vattabbāti. Kiṁ pana tesu akhīṇesuyeva kilesesu gotrabhuñāṇaṁ kilesakkhayaṁ ārammaṇaṁ karotīti? Addhā evaṁ vutte niruttaro bhavissati.",
  "atk-s0304a3:4": "Maggañāṇenāpi cetaṁ yojetabbaṁ. Maggakkhaṇepi hi kilesā ‘‘khīṇā’’ti vā ‘‘khīyissantī’’ti vā na vattabbā, ‘‘khīyantī’’ti pana vattabbā, na ca akhīṇesuyeva kilesesu kilesakkhayo ārammaṇaṁ hoti, tasmā sampaṭicchitabbametaṁ. Yaṁ āgamma rāgādayo khīyanti, taṁ nibbānaṁ. Taṁ panetaṁ ‘‘rūpino dhammā arūpino dhammā’’tiādīsu (dha. sa. dukamātikā 11) dukesu arūpino dhammāti saṅgahitattā na kilesakkhayamattamevāti.",
  "atk-s0304a3:5": "2. Arahattapañhāsuttavaṇṇanā",
  "atk-s0304a3:6": "315. Arahattapañhabyākaraṇe yasmā arahattaṁ rāgadosamohānaṁ khīṇante uppajjati, tasmā ‘‘rāgakkhayo dosakkhayo mohakkhayo’’ti vuttaṁ.",
  "atk-s0304a3:7": "3-15. Dhammavādīpañhāsuttādivaṇṇanā",
  "atk-s0304a3:8": "316-328.Teloke sugatāti te rāgādayo pahāya gatattā suṭṭhu gatāti sugatā. Dukkhassa kho āvuso pariññatthanti vaṭṭadukkhassa parijānanatthaṁ. Dukkhatāti dukkhasabhāvo. Dukkhadukkhatātiādīsu dukkhasaṅkhāto dukkhasabhāvo dukkhadukkhatā. Sesapadadvayepi eseva nayo.",
  "atk-s0304a3:9": "16. Dukkarapañhāsuttavaṇṇanā",
  "atk-s0304a3:10": "329.Abhiratīti pabbajjāya anukkaṇṭhanatā. Naciraṁ āvusoti āvuso dhammānudhammappaṭipanno bhikkhu ‘‘pāto anusiṭṭho sāyaṁ visesamadhigamissati, sāyaṁ anusiṭṭho pāto visesamadhigamissatī’’ti (ma. ni. 2.345) vuttattā ghaṭento vāyamanto nacirassaṁ lahuyeva arahaṁ assa, arahatte patiṭṭhaheyyāti dasseti. Sesaṁ sabbattha uttānatthamevāti.",
  "atk-s0304a3:11": "Jambukhādakasaṁyuttavaṇṇanā niṭṭhitā."
}