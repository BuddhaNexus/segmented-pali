{
  "atk-vin02a26:0": "7. Kathinakkhandhakaṁ",
  "atk-vin02a26:1": "Kathinānujānanakathā",
  "atk-vin02a26:2": "306. Kathinakkhandhake – pāveyyakāti pāveyyaraṭṭhavāsino. Pāveyyaṁ nāma kosalesu pacchimadisābhāge raṭṭhaṁ; tattha vāsinoti vuttaṁ hoti. Kosalarañño ekapitukabhātūnaṁ bhaddavaggiyattherānaṁ etaṁ adhivacanaṁ. Tesu sabbajeṭṭhako anāgāmī, sabbapacchimako sotāpanno, ekopi arahā vā puthujjano vā natthi. Āraññikāti dhutaṅgasamādānavasena āraññikā; na araññavāsamattena. Piṇḍapātikādibhāvepi tesaṁ eseva nayo. Sīsavasena cetaṁ vuttaṁ. Ime pana terasāpi dhutaṅgāni samādāyeva vattanti. Udakasaṅgaheti udakena saṅgahite ghaṭite saṁsaṭṭhe; thale ca ninne ca ekodakībhūteti attho.",
  "atk-vin02a26:3": "Udakacikkhalleti akkantaakkantaṭṭhāne udakacikkhallo uṭṭhahitvā yāva ānisadā paharati, īdise cikkhalleti attho. Okapuṇṇehīti udakapuṇṇehi. Tesaṁ kira cīvarāni ghanāni, tesu patitaṁ udakaṁ na paggharati ghanattā puṭabaddhaṁ viya tiṭṭhati. Tena vuttaṁ – ‘‘okapuṇṇehi cīvarehī’’ti. ‘‘Oghapuṇṇehī’’tipi pāṭho.",
  "atk-vin02a26:4": "Avivadamānā vassaṁ vasimhāti ettha āgantukaṭṭhāne senāsanaphāsutāya abhāvena ca bhagavato dassanālābhena ukkaṇṭhitatāya ca te bhikkhū phāsuṁ na vasiṁsu, tasmā ‘‘avivadamānā phāsukaṁ vassaṁ vasimhā’’ti nāvocuṁ. Dhammiṁ kathaṁ katvāti bhagavā tesaṁ bhikkhūnaṁ anamataggiyakathaṁ kathesi. Te sabbepi kathāpariyosāne arahattaṁ pāpuṇitvā nisinnaṭṭhānatoyeva ākāse uppatitvā agamaṁsu, taṁ sandhāya vuttaṁ – ‘‘dhammiṁ kathaṁ katvā’’ti. Tato bhagavā ‘‘sace kathinatthāro paññatto abhavissa, ete bhikkhū ekaṁ cīvaraṁ ṭhapetvā santaruttarena āgacchantā na evaṁ kilantā assu, kathinatthāro ca nāmesa sabbabuddhehi anuññāto’’ti cintetvā kathinatthāraṁ anujānitukāmo bhikkhū āmantesi, āmantetvā ca pana ‘‘anujānāmi bhikkhave’’tiādimāha.",
  "atk-vin02a26:5": "Tattha atthatakathinānaṁ voti nipātamattaṁ vokāro; atthatakathinānanti attho. Evañhi sati parato ‘‘so nesaṁ bhavissatī’’ti yujjati. Atha vā voti sāmivacanamevetaṁ. So nesanti ettha pana so cīvaruppādo ye atthatakathinā, tesaṁ bhavissatīti attho.",
  "atk-vin02a26:6": "Tattha anāmantacāroti yāva kathinaṁ na uddhariyati, tāva anāmantetvā caraṇaṁ kappissati , cārittasikkhāpadena anāpatti bhavissatīti attho. Asamādānacāroti ticīvaraṁ asamādāya caraṇaṁ; cīvaravippavāso kappissatīti attho. Gaṇabhojananti gaṇabhojanampi kappissati. Yāvadatthacīvaranti yāvattakena cīvarena attho, tāvattakaṁ anadhiṭṭhitaṁ avikappitaṁ kappissatīti attho. Yo ca tattha cīvaruppādoti tattha kathinatthatasīmāyaṁ matakacīvaraṁ vā hotu saṅghaṁ uddissa dinnaṁ vā saṅghikena tatruppādena ābhataṁ vā, yena kenaci ākārena yaṁ saṅghikacīvaraṁ uppajjati, taṁ tesaṁ bhavissatīti attho.",
  "atk-vin02a26:7": "Evañca pana bhikkhave kathinaṁ attharitabbanti ettha kathinatthāraṁ ke labhanti, ke na labhantīti? Gaṇanavasena tāva pacchimakoṭiyā pañca janā labhanti, uddhaṁ satasahassampi, pañcannaṁ heṭṭhā na labhanti. Vutthavassavasena purimikāya vassaṁ upagantvā paṭhamapavāraṇāya pavāritā labhanti, chinnavassā vā pacchimikāya upagatā vā na labhanti, aññasmiṁ vihāre vutthavassāpi na labhantīti mahāpaccariyaṁ vuttaṁ. Purimikāya upagatānaṁ pana sabbe gaṇapūrakā honti, ānisaṁsaṁ na labhanti, ānisaṁso itaresaṁyeva hoti. Sace purimikāya upagatā cattāro vā honti tayo vā dve vā eko vā, itare gaṇapūrake katvā kathinaṁ attharitabbaṁ. Atha cattāro bhikkhū upagatā, eko paripuṇṇavasso sāmaṇero, so ce pacchimikāya upasampajjati, gaṇapūrako ceva hoti, ānisaṁsañca labhati. Tayo bhikkhū dve sāmaṇerā, dve bhikkhū tayo sāmaṇerā, eko bhikkhu cattāro sāmaṇerāti etthāpi eseva nayo. Sace purimikāya upagatā kathinatthārakusalā na honti, atthārakusalā khandhakabhāṇakatherā pariyesitvā ānetabbā. Kammavācaṁ sāvetvā kathinaṁ attharāpetvā dānañca bhuñjitvā gamissanti. Ānisaṁso pana itaresaṁyeva hoti.",
  "atk-vin02a26:8": "Kathinaṁ kena dinnaṁ vaṭṭati? Yena kenaci devena vā manussena vā pañcannaṁ vā sahadhammikānaṁ aññatarena dinnaṁ vaṭṭati. Kathinadāyakassa vattaṁ atthi, sace so taṁ ajānanto pucchati – ‘‘bhante kathaṁ kathinaṁ dātabba’’nti tassa evaṁ ācikkhitabbaṁ – ‘‘tiṇṇaṁ cīvarānaṁ aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati , tassa parikammatthaṁ ettakā nāma sūciyo, ettakaṁ suttaṁ, ettakaṁ rajanaṁ, parikammaṁ karontānaṁ ettakānaṁ bhikkhūnaṁ yāgubhattañca dātuṁ vaṭṭatī’’ti.",
  "atk-vin02a26:9": "Kathinatthārakenāpi dhammena samena uppannaṁ kathinaṁ attharantena vattaṁ jānitabbaṁ. Tantavāyagehato hi ābhatasantāneneva khalimakkhitasāṭako na vaṭṭati, malīnasāṭakopi na vaṭṭati, tasmā kathinatthārasāṭakaṁ labhitvā suṭṭhu dhovitvā sūciādīni cīvarakammūpakaraṇāni sajjetvā bahūhi bhikkhūhi saddhiṁ tadaheva sibbitvā niṭṭhitasūcikammaṁ rajitvā kappabinduṁ datvā kathinaṁ attharitabbaṁ. Sace tasmiṁ anatthateyeva aññaṁ kathinasāṭakaṁ āharati, aññāni ca bahūni kathinānisaṁsavatthāni deti, yo ānisaṁsaṁ bahuṁ deti, tassa santakeneva attharitabbaṁ. Itaro yathā tathā ovaditvā saññāpetabbo.",
  "atk-vin02a26:10": "Kathinaṁ pana kena attharitabbaṁ? Yassa saṅgho kathinacīvaraṁ deti. Saṅghena pana kassa dātabbaṁ? Yo jiṇṇacīvaro hoti. Sace bahū jiṇṇacīvarā honti, vuḍḍhassa dātabbaṁ. Vuḍḍhesupi yo mahāpariso tadaheva cīvaraṁ katvā attharituṁ sakkoti, tassa dātabbaṁ. Sace vuḍḍho na sakkoti navakataro sakkoti, tassa dātabbaṁ. Apica saṅghena mahātherassa saṅgahaṁ kātuṁ vaṭṭati, tasmā ‘‘tumhe bhante gaṇhatha, mayaṁ katvā dassāmā’’ti vattabbaṁ. Tīsu cīvaresu yaṁ jiṇṇaṁ hoti, tadatthāya dātabbaṁ. Pakatiyā dupaṭṭacīvarassa dupaṭṭatthāyeva dātabbaṁ. Sacepissa ekapaṭṭacīvaraṁ ghanaṁ hoti, kathinasāṭako ca pelavo, sāruppatthāya dupaṭṭappahonakameva dātabbaṁ, ‘‘ahaṁ alabhanto ekapaṭṭaṁ pārupāmī’’ti vadantassāpi dupaṭṭaṁ dātuṁ vaṭṭati. Yo pana lobhapakatiko hoti, tassa na dātabbaṁ. Tenāpi ‘‘kathinaṁ attharitvā pacchā sibbitvā dve cīvarāni karissāmī’’ti na gahetabbaṁ. Yassa pana dīyati, tassa yena vidhinā dātabbaṁ, taṁ dassetuṁ ‘‘evañca pana bhikkhave kathinaṁ attharitabba’’nti ārabhitvā suṇātu me bhantetiādikā dānakammavācā tāva vuttā.",
  "atk-vin02a26:11": "Evaṁ dinne pana kathine sace taṁ kathinadussaṁ niṭṭhitaparikammameva hoti , iccetaṁ kusalaṁ. No ce niṭṭhitaparikammaṁ hoti, ‘‘ahaṁ thero’’ti vā ‘‘bahussuto’’ti vā ekenāpi akātuṁ na labbhati, sabbeheva sannipatitvā dhovanasibbanarajanāni niṭṭhāpetabbāni. Idañhi kathinavattaṁ nāma buddhappasatthaṁ. Atīte padumuttaropi bhagavā kathinavattaṁ akāsi. Tassa kira aggasāvako sujātatthero nāma kathinaṁ gaṇhi, taṁ satthā aṭṭhasaṭṭhiyā bhikkhusatasahassehi saddhiṁ nisīditvā akāsi.",
  "atk-vin02a26:12": "Katapariyositaṁ pana kathinaṁ gahetvā atthārakena bhikkhunā ‘‘sace saṅghāṭiyā kathinaṁ attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā. ‘Imāya saṅghāṭiyā kathinaṁ attharāmī’ti vācā bhinditabbā’’tiādinā parivāre vuttavidhānena kathinaṁ attharitabbaṁ. Attharitvā ca pana ‘‘tena kathinatthārakena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo – ‘atthataṁ bhante saṅghassa kathinaṁ, dhammiko kathinatthāro, anumodathā’ti tehi anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo – ‘atthataṁ āvuso saṅghassa kathinaṁ, dhammiko kathinatthāro, anumodāmā’’ti evamādinā parivāre vuttavidhāneneva anumodāpetabbaṁ, itarehi ca anumoditabbaṁ. Evaṁ sabbesaṁ atthataṁ hoti kathinaṁ. Vuttañhetaṁ parivāre ‘‘dvinnaṁ puggalānaṁ atthataṁ hoti kathinaṁ – atthārakassa ca anumodakassa cā’’ti (pari. 403). Punapi vuttaṁ – ‘‘na saṅgho kathinaṁ attharati, na gaṇo kathinaṁ attharati, puggalo kathinaṁ attharati, saṅghassa anumodanā gaṇassa anumodanā puggalassa atthārā saṅghassa atthataṁ hoti kathinaṁ, gaṇassa atthataṁ hoti kathinaṁ, puggalassa atthataṁ hoti kathinaṁ’’ti (pari. 414).",
  "atk-vin02a26:13": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā ‘‘yena amhākaṁ kathinaṁ gahitaṁ, tasseva demā’’ti denti , bhikkhusaṅgho anissaro. Atha avicāretvāva datvā gacchanti, bhikkhusaṅgho issaro. Tasmā sace kathinatthārakassa sesacīvarānipi dubbalāni honti, saṅghena apaloketvā tesampi atthāya vatthāni dātabbāni. Kammavācā pana ekāyeva vaṭṭati. Avasese kathinānisaṁse balavavatthāni vassāvāsikaṭṭhitikāya dātabbāni, ṭhitikāya abhāve therāsanato paṭṭhāya dātabbāni, garubhaṇḍaṁ na bhājetabbaṁ. Sace pana ekasīmāya bahū vihārā honti, sabbe bhikkhū sannipātetvā ekattha kathinaṁ attharitabbaṁ, visuṁ visuṁ attharituṁ na vaṭṭati.",
  "atk-vin02a26:14": "308. Idāni yathā ca kathinaṁ atthataṁ hoti, yathā ca anatthataṁ, taṁ vidhiṁ vitthārato dassetuṁ evañca pana bhikkhave atthataṁ hoti kathinaṁ evaṁ anatthatanti vatvā akaraṇīyañceva mahābhūmikañca anatthatalakkhaṇaṁ tāva dassento na ullikhitamattenātiādike catuvīsati ākāre dassesi. Tato paraṁ atthatalakkhaṇaṁ dassento ahatena atthatantiādike sattarasa ākāre dassesi. Parivārepi hi ‘‘catuvīsatiyā ākārehi anatthataṁ hoti kathinaṁ, sattarasahi ākārehi atthataṁ hoti kathina’’nti idameva lakkhaṇaṁ vuttaṁ.",
  "atk-vin02a26:15": "Tattha ullikhitamattenāti dīghato ca puthulato ca pamāṇaggahaṇamattena. Pamāṇañhi gaṇhanto tassa tassa padesassa sañjānanatthaṁ nakhādīhi vā paricchedaṁ dassento ullikhati, nalāṭādīsu vā ghaṁsati, tasmā taṁ pamāṇaggahaṇaṁ ‘‘ullikhitamatta’’nti vuccati. Dhovanamattenāti kathinadussadhovanamattena. Cīvaravicāraṇamattenāti ‘‘pañcakaṁ vā sattakaṁ vā navakaṁ vā ekādasakaṁ vā hotū’’ti evaṁ vicāritamattena. Chedanamattenāti yathāvicāritassa vatthassa chedanamattena. Bandhanamattenāti moghasuttakāropanamattena. Ovaṭṭiyakaraṇamattenāti moghasuttakānusārena dīghasibbitamattena. Kaṇḍusakaraṇamattenāti muddhiyapattabandhanamattena. Daḷhīkammakaraṇamattenāti dve cimilikāyo ekato katvā sibbitamattena. Atha vā paṭhamacimilikā ghaṭetvā ṭhapitā hoti, kathinasāṭakaṁ tassā kucchicimilikaṁ katvā sibbitamattenātipi attho. Mahāpaccariyaṁ ‘‘pakaticīvarassa upassayadānenā’’ti vuttaṁ. Kurundiyaṁ pana ‘‘pakatipattabaddhacīvaraṁ dupaṭṭaṁ kātuṁ kucchicimilikaṁ alliyāpanamattenā’’ti vuttaṁ. Anuvātakaraṇamattenāti piṭṭhianuvātāropanamattena. Paribhaṇḍakaraṇamattenāti kucchianauvātāropanamattena. Ovaddheyyakaraṇamattenāti āgantukapattāropanamattena . Kathinacīvarato vā pattaṁ gahetvā aññasmiṁ akathinacīvare pattāropanamattena.",
  "atk-vin02a26:16": "Kambalamaddanamattenāti ekavāraṁyeva rajane pakkhittena dantavaṇṇena paṇḍupalāsavaṇṇena vā. Sace pana sakiṁ vā dvikkhattuṁ vā rattampi sāruppaṁ hoti, vaṭṭati. Nimittakatenāti ‘‘iminā dussena kathinaṁ attharissāmī’’ti evaṁ nimittakatena. Ettakameva hi parivāre vuttaṁ. Aṭṭhakathāsu pana ‘‘ayaṁ sāṭako sundaro, sakkā iminā kathinaṁ attharitu’nti evaṁ nimittakammaṁ katvā laddhenā’’ti vuttaṁ. Parikathākatenāti ‘‘kathinaṁ nāma dātuṁ vaṭṭati, kathinadāyako bahuṁ puññaṁ pasavatī’’ti evaṁ parikathāya uppāditena. Kathinaṁ nāma atiukkaṭṭhaṁ vaṭṭati, mātarampi viññāpetuṁ na vaṭṭati, ākāsato otiṇṇasadisameva vaṭṭatīti. Kukkukatenāti tāvakālikena. Sannidhikatenāti ettha duvidho sannidhi karaṇasannidhi ca nicayasannidhi ca. Tattha tadaheva akatvā ṭhapetvā karaṇaṁ karaṇasannidhi. Saṅgho ajja kathinadussaṁ labhitvā punadivase deti, ayaṁ nicayasannidhi.",
  "atk-vin02a26:17": "Nissaggiyenāti rattinissaggiyena. Parivārepi vuttaṁ – ‘‘nissaggiyaṁ nāma kariyamāne aruṇaṁ uṭṭhahatī’’ti. Akappakatenāti anādinnakappabindunā. Aññatra saṅghāṭiyātiādīsu ṭhapetvā saṅghāṭiuttarāsaṅgaantaravāsake aññena paccattharaṇādinā atthataṁ anatthataṁ hotīti. Aññatra pañcakena vā atirekapañcakena vāti pañca vā atirekāni vā khaṇḍāni katvā mahāmaṇḍalaaḍḍhamaṇḍalāni dassetvā kateneva vaṭṭati. Evañhi samaṇḍalikataṁ hoti, taṁ ṭhapetvā aññena acchinnakena vā dvatticatukhaṇḍena vā na vaṭṭati. Aññatra puggalassa atthārāti puggalassa atthāraṁ ṭhapetvā na aññena saṅghassa vā gaṇassa vā atthārena atthataṁ hoti. Nissīmaṭṭho anumodatīti bahiupacārasīmāya ṭhito anumodati.",
  "atk-vin02a26:18": "309.Ahatenāti aparibhuttena. Ahatakappenāti ahatasadisena ekavāraṁ vā dvikkhattuṁ vā dhotena. Pilotikāyāti hatavatthakasāṭakena . Paṁsukūlenāti tevīsatiyā khettesu uppannapaṁsukūlena. Paṁsukūlikabhikkhunā coḷakabhikkhaṁ āhiṇḍitvā laddhacoḷakehi katacīvarenātipi kurundimahāpaccarīsu vuttaṁ. Pāpaṇikenāti āpaṇadvāre patitapilotikaṁ gahetvā kathinatthāya deti, tenāpi vaṭṭatīti attho. Sesaṁ vuttavipallāseneva veditabbaṁ. Imasmiṁ pana ṭhāne ‘‘saha kathinassa atthārā kati dhammā jāyantī’’tiādi bahuaṭṭhakathāsu vuttaṁ, taṁ sabbaṁ parivāre pāḷiārūḷhameva, tasmā tattha āgatanayeneva veditabbaṁ. Na hi tena idha avuccamānena kathinatthārakassa kiñci parihāyati.",
  "atk-vin02a26:19": "310. Evaṁ kathinatthāraṁ dassetvā idāni ubbhāraṁ dassetuṁ kathañca bhikkhave ubbhataṁ hoti kathinantiādimāha. Tattha mātikāti mātaro; janettiyoti attho. Kathinubbhārañhi etā aṭṭha janettiyo. Tāsu pakkamanaṁ anto assāti pakkamanantikā. Evaṁ sesāpi veditabbā.",
  "atk-vin02a26:20": "Ādāyasattakakathā",
  "atk-vin02a26:21": "311.Na paccessanti na puna āgamissaṁ. Etasmiṁ pana pakkamanantike kathinuddhāre paṭhamaṁ cīvarapalibodho chijjati, pacchā āvāsapalibodho. Evaṁ pakkamato hi cīvarapalibodho antosīmāyameva chijjati, āvāsapalibodho sīmātikkame. Vuttampi cetaṁ parivāre –",
  "atk-vin02a26:22": "‘‘Pakkamanantiko kathinuddhāro, vutto ādiccabandhunā;",
  "atk-vin02a26:23": "Etañca tāhaṁ vissajjissaṁ, cīvarapalibodho paṭhamaṁ chijjati;",
  "atk-vin02a26:24": "Pacchā āvāsapalibodho chijjatī’’ti. (pari. 415);",
  "atk-vin02a26:25": "Cīvaraṁ ādāyāti akatacīvaraṁ ādāya. Bahisīmagatassāti aññaṁ sāmantavihāraṁ gatassa. Evaṁ hotīti tasmiṁ vihāre senāsanaphāsukaṁ vā sahāyasampattiṁ vā disvā evaṁ hoti . Etasmiṁ pana niṭṭhānantike kathinuddhāre āvāsapalibodho paṭhamaṁ chijjati, so hi ‘‘na paccessa’’nti citte uppannamatteyeva chijjati. Vuttampi cetaṁ –",
  "atk-vin02a26:26": "‘‘Niṭṭhānantiko kathinuddhāro, vutto ādiccabandhunā;",
  "atk-vin02a26:27": "Etañca tāhaṁ vissajjissaṁ, āvāsapalibodho paṭhamaṁ chijjati;",
  "atk-vin02a26:28": "Cīvare niṭṭhite cīvarapalibodho chijjatī’’ti.",
  "atk-vin02a26:29": "Etena nayena sesamātikāvibhajanepi attho veditabbo. Ayaṁ pana viseso – ‘‘sanniṭṭhānantike dvepi palibodhā nevimaṁ cīvaraṁ kāressaṁ, na paccessanti citte uppannamatteyeva ekato chijjantīti. Vuttañhetaṁ –",
  "atk-vin02a26:30": "‘‘Sanniṭṭhānantiko kathinuddhāro, vutto ādiccabandhunā;",
  "atk-vin02a26:31": "Etañca tāhaṁ vissajjissaṁ, dve palibodhā apubbaṁ acarimaṁ chijjantī’’ti.",
  "atk-vin02a26:32": "Evaṁ sabbakathinuddhāresu palibodhupacchedo veditabbo. So pana yasmā iminā ca vuttanayena parivāre ca āgatabhāvena sakkā jānituṁ, tasmā vitthārato na vutto. Ayaṁ panettha saṅkhepo – nāsanantike āvāsapalibodho paṭhamaṁ chijjati, cīvare naṭṭhe cīvarapalibodho chijjati. Yasmā cīvare naṭṭhe cīvarapalibodho chijjati, tasmā ‘‘nāsanantiko’’ti vuttaṁ.",
  "atk-vin02a26:33": "Savanantike cīvarapalibodho paṭhamaṁ chijjati, tasmā tassa saha savanena āvāsapalibodho chijjati.",
  "atk-vin02a26:34": "Āsāvacchedike āvāsapalibodho paṭhamaṁ chijjati. Cīvarāsāya upacchinnāya cīvarapalibodho chijjati. Ayaṁ pana yasmā ‘‘anāsāya labhati; āsāya na labhati; tassa evaṁ hoti ‘idhevimaṁ cīvaraṁ kāressaṁ, na paccessa’’’ntiādinā nayena itarehi uddhārehi saddhiṁ vomissakadesano anekappabhedo hoti, tasmā parato visuṁ vitthāretvā vutto, idha na vutto. Idha pana savanantikassa anantaraṁ sīmātikkantiko vutto. Tattha cīvarapalibodho paṭhamaṁ chijjati, tassa bahisīme āvāsapalibodho chijjati. Sahubbhāre dve palibodhā apubbaṁ acarimaṁ chijjantīti.",
  "atk-vin02a26:35": "316-325. Evaṁ ādāyavāre sattakathinuddhāre dassetvā puna samādāyavārepi vippakatacīvarassa ādāyasamādāyavāresupi yathāsambhavaṁ teyeva dassitā. Tato paraṁ antosīmāyaṁ ‘‘paccessaṁ na paccessa’’nti imaṁ vidhiṁ anāmasitvāva ‘‘na paccessa’’nti imameva āmasitvā anadhiṭṭhitenā’’tiādinā nayena ca ye ye yujjanti, te te dassitā. Tato paraṁ ‘‘cīvarāsāya pakkamatī’’tiādinā nayena itarehi saddhiṁ vomissakanayena anekakkhattuṁ āsāvacchedikaṁ dassetvā puna disaṁgamiyavasena ca phāsuvihārikavasena ca niṭṭhānantikesu yujjamānā kathinuddhārā dassitā. Evaṁ pabhedato kathinuddhāraṁ dassetvā idāni ye tena tena kathinuddhārena palibodhā chijjantīti vuttā, tesaṁ paṭipakkhe dassento dveme bhikkhave kathinassa palibodhātiādimāha. Tattha cattenāti yena cittena so āvāso catto hoti, taṁ cattaṁ nāma, tena cattena. Vantamuttesupi eseva nayo. Sesaṁ sabbattha uttānamevāti.",
  "atk-vin02a26:36": "Kathinakkhandhakavaṇṇanā niṭṭhitā."
}