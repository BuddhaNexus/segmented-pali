{
  "atk-abh03a35:0": "20. Vīsatimavaggo",
  "atk-abh03a35:1": "1. Asañciccakathāvaṇṇanā",
  "atk-abh03a35:2": "857-862. Idāni asañciccakathā nāma hoti. Tattha ‘‘ānantariyavatthūni nāma garūni bhāriyāni, tasmā asañciccāpi tesu vatthūsu vikopitesu ānantariko hotī’’ti yesaṁ laddhi, seyyathāpi ekaccānaṁ uttarāpathakānaṁ; te sandhāya asañciccāti pucchā sakavādissa, laddhivasena paṭiññā itarassa. Atha naṁ ‘‘yasmā ānantariyakammaṁ nāma kammapathappattaṁ. Yadi ca asañcicca kammapathabhedo siyā, avasesā pāṇātipātādayopi asañcicca bhaveyyu’’nti codanatthaṁ asañciccapāṇaṁ hantvātiādimāha. Itaro tathārūpāya laddhiyā abhāvena paṭikkhipati. Sesaṁ yathāpāḷimeva niyyāti. Na vattabbaṁ mātughātakoti pucchā paravādissa, rogapaṭikārādikāle asañcicca ghātaṁ sandhāya paṭiññā sakavādissa. Nanu mātā jīvitā voropitāti pañhepi asañcicca voropitaṁ sandhāya paṭiññā sakavādisseva. Evaṁ adhippāyaṁ pana aggahetvā hañcīti laddhipatiṭṭhāpanaṁ itarassa. Taṁ ayoniso patiṭṭhāpitattā appatiṭṭhitameva. Pitughātakādīsupi eseva nayo. Saṅghabhedake pana dhammasaññiṁ sandhāya saṅghabhedo ānantarikoti pucchā sakavādissa, ‘‘saṅghaṁ samaggaṁ bhetvāna, kappaṁ nirayamhi paccatī’’ti vacanaṁ ayoniso gahetvā paṭiññā paravādissa. Puna sabbeti puṭṭho sakapakkhe dhammasaññiṁ sandhāya paṭikkhipati, parapakkhe dhammasaññiṁ sandhāya paṭijānāti. Dhammasaññīti pañhadvayepi eseva nayo. Nanu vuttaṁ bhagavatāti suttaṁ ekanteneva dhammavādissa ānantarikabhāvadassanatthaṁ vuttaṁ. Āpāyiko nerayikoti gāthāyapi adhammavādīyeva adhippeto. Itaro pana adhippāyaṁ aggahetvā laddhiṁ patiṭṭhapeti. Sā ayoniso patiṭṭhāpitattā appatiṭṭhitāyevāti.",
  "atk-abh03a35:3": "Asañciccakathāvaṇṇanā.",
  "atk-abh03a35:4": "2. Ñāṇakathāvaṇṇanā",
  "atk-abh03a35:5": "863-865. Idāni ñāṇakathā nāma hoti. Tattha duvidhaṁ ñāṇaṁ – lokiyañca lokuttarañca. Lokiyaṁ samāpattiñāṇampi hoti dānādivasena pavattaṁ kammassakatañāṇampi; lokuttaraṁ saccaparicchedakaṁ maggañāṇampi phalañāṇampi. Imaṁ pana vibhāgaṁ akatvā ‘‘saccaparicchedakameva ñāṇaṁ na itaraṁ, tasmā natthi puthujjanassa ñāṇa’’nti yesaṁ laddhi, seyyathāpi hetuvādānaṁ, te sandhāya pucchā sakavādissa, paṭiññā itarassa. Paññātiādi ñāṇavevacanadassanatthaṁ vuttaṁ. Tenetaṁ dīpeti – yadi tassa ñāṇaṁ natthi, paññādayopi natthi. Atha paññādayo atthi, ñāṇampi atthi. Kasmā? Paññādīnaṁ ñāṇato anaññattāti. Paṭhamaṁ jhānantiādi samāpattiñāṇassa dassanatthaṁ vuttaṁ. Dānaṁ dadeyyātiādi kammassakatañāṇassa. Dukkhaṁ parijānātīti lokuttaramaggañāṇameva dīpeti, na ca lokuttarameva ñāṇanti.",
  "atk-abh03a35:6": "Ñāṇakathāvaṇṇanā.",
  "atk-abh03a35:7": "3. Nirayapālakathāvaṇṇanā",
  "atk-abh03a35:8": "866. Idāni nirayapālakathā nāma hoti. Tattha ‘‘niraye nerayikakammāneva nirayapālarūpavasena vadhenti, natthi nirayapālā nāma sattā’’ti yesaṁ laddhi, seyyathāpi andhakānaṁ; te sandhāya pucchā sakavādissa, paṭiññā itarassa. Atha naṁ ‘‘yadi tattha nirayapālā na siyuṁ, kammakāraṇāpi na bhaveyyuṁ. Kāraṇikesu hi sati kāraṇā’’ti codetuṁ natthi nirayesūtiādimāha.",
  "atk-abh03a35:9": "867-868.Atthi manussesūti paccakkhena ñāpanatthaṁ. Yathā hi manussesu sati kāraṇikesu kāraṇā, evaṁ tatthāpīti ayamettha adhippāyo. Atthi nirayesūti pucchā paravādissa, paṭiññā itarassa. Na vessabhū nopi ca pettirājāti paravādinā sakasamayato suttaṁ ābhataṁ. Taṁ pana sāsanāvacarikanti sakavādinā anuññātaṁ. Tattha vessabhūti eko devo. Pettirājāti pettivisaye petamahiddhiko. Somādayo pākaṭā eva. Idaṁ vuttaṁ hoti – attano kammehi ito paṇunnaṁ paralokaṁ pattaṁ purisaṁ na ete vessabhūādayo hananti. Yehi pana so kammehi tattha paṇunno, tāni sakāni kammāniyeva naṁ tattha hanantīti kammassakataṁ dīpeti, na nirayapālānaṁ abhāvaṁ. Sakavādinā pana tamenaṁ, bhikkhaveti ābhatāni suttapadāni nītatthānevāti.",
  "atk-abh03a35:10": "Nirayapālakathāvaṇṇanā.",
  "atk-abh03a35:11": "4. Tiracchānakathāvaṇṇanā",
  "atk-abh03a35:12": "869-871. Idāni tiracchānakathā nāma hoti. Tattha devesu erāvaṇādayo devaputtā hatthivaṇṇaṁ assavaṇṇaṁ vikubbanti, natthi tattha tiracchānagatā. Yesaṁ pana tiracchānavaṇṇino devaputte disvā ‘‘atthi devesu tiracchānagatā’’ti laddhi, seyyathāpi andhakānaṁ ; te sandhāya pucchā sakavādissa, paṭiññā itarassa. Atha naṁ ‘‘yadi devayoniyaṁ tiracchānagatā siyuṁ, tiracchānayoniyampi devā siyu’’nti codetuṁ atthi tiracchānagatesūtiādimāha. Kīṭātiādi yesaṁ so abhāvaṁ icchati, te dassetuṁ vuttaṁ. Erāvaṇoti pañhe tassa atthitāya paṭiññā sakavādissa , na tiracchānagatassa. Hatthibandhātiādi ‘‘yadi tattha hatthiādayo siyuṁ, hatthibandhādayopi siyu’’nti codanatthaṁ vuttaṁ. Tattha yāvasikāti yavassa dāyakā. Kāraṇikāti hatthācariyādayo, yehi te nānāvidhaṁ kāraṇaṁ kareyyuṁ. Bhattakārakāti hatthiādīnaṁ bhattarandhakā. Na hevanti tathā anicchanto paṭikkhipatīti.",
  "atk-abh03a35:13": "Tiracchānakathāvaṇṇanā.",
  "atk-abh03a35:14": "5. Maggakathāvaṇṇanā",
  "atk-abh03a35:15": "872-875. Idāni maggakathā nāma hoti. Tattha yesaṁ ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (a. ni. 3.431) idañceva suttaṁ sammāvācākammantājīvānañca cittavippayuttataṁ nissāya ‘‘nippariyāyena pañcaṅgikova maggo’’ti laddhi, seyyathāpi mahisāsakānaṁ, te sandhāya pañcaṅgikoti pucchā sakavādissa, paṭiññā itarassa. Sammāvācā maggaṅgaṁ, sā ca na maggotiādi parasamayavasena vuttaṁ. Parasamayasmiñhi sammāvācādayo maggaṅganti āgatā. Rūpattā pana maggo na hotīti vaṇṇitā. Sammādiṭṭhi maggaṅgantiādi maggaṅgassa amaggatā nāma natthīti dassanatthaṁ vuttaṁ. Pubbeva kho panassāti sutte parisuddhasīlassa maggabhāvanā nāma hoti, na itarassāti āgamaniyapaṭipadāya visuddhibhāvadassanatthaṁ ‘‘kāyakammaṁ vacīkammaṁ ājīvo suparisuddho hotī’’ti vuttaṁ, na imehi vinā pañcaṅgikabhāvadassanatthaṁ. Tenevāha ‘‘evamassāyaṁ ariyo aṭṭhaṅgiko maggo bhāvanāpāripūriṁ gacchatī’’ti. Sakavādinā ābhatasuttaṁ nītatthamevāti.",
  "atk-abh03a35:16": "Maggakathāvaṇṇanā.",
  "atk-abh03a35:17": "6. Ñāṇakathāvaṇṇanā",
  "atk-abh03a35:18": "876-877. Idāni ñāṇakathā nāma hoti. Tattha dhammacakkappavattane dvādasākārañāṇaṁ sandhāya ‘‘dvādasavatthukaṁ ñāṇaṁ lokuttara’’nti yesaṁ laddhi, seyyathāpi pubbaseliyānaṁ, te sandhāya pucchā sakavādissa, paṭiññā itarassa. Atha naṁ ‘‘sace taṁ dvādasavatthukaṁ, dvādasahi maggañāṇehi bhavitabba’’nti codetuṁ dvādasātiādimāha. Itaro maggassa ekattaṁ sandhāya paṭikkhipati, ekekasmiṁ sacce saccañāṇakiccañāṇakatañāṇānaṁ vasena ñāṇanānattaṁ sandhāya paṭijānāti. Dvādasa sotāpattimaggātiādīsupi eseva nayo. Nanu vuttaṁ bhagavatāti suttaṁ saddhiṁ pubbabhāgaparabhāgehi ñāṇanānattaṁ dīpeti, na ariyamaggassa dvādasa ñāṇataṁ. Tasmā asādhakanti.",
  "atk-abh03a35:19": "Ñāṇakathāvaṇṇanā.",
  "atk-abh03a35:20": "Vīsatimo vaggo.",
  "atk-abh03a35:21": "Catutthapaṇṇāsako samatto."
}