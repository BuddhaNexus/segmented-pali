{
  "atk-abh03a13:0": "6. Atītakkhandhādikathā",
  "atk-abh03a13:1": "1. Nasuttasādhanakathāvaṇṇanā",
  "atk-abh03a13:2": "297. Idāni ‘‘atītaṁ khandhā’’tiādikathā hoti. Tattha khandhādibhāvāvijahanato atītānāgatānaṁ atthitaṁ icchantassa atītaṁ khandhāti pucchā paravādissa, atītassa khandhasaṅgahitattā āmantāti paṭiññā sakavādissa. Puna atītaṁnatthīti pucchā paravādissa, tassa niruttipathasuttena atthitāya vāritattā paṭikkhepo sakavādissa. Āyatanadhātupucchāsupi anāgatapañhesupi paccuppannena saddhiṁ saṁsanditvā anulomapaṭilomato āgatapañhesupi ‘‘atītaṁ rūpa’’ntiādipañhesupi imināvupāyena attho veditabbo.",
  "atk-abh03a13:3": "2. Suttasādhanavaṇṇanā",
  "atk-abh03a13:4": "298. Suttasādhane pana na vattabbanti pucchā sakavādissa. Tattha natthi ceteti natthi ca ete dhammāti attho. Khandhādibhāve sati natthitaṁ anicchantassa āmantāti paṭiññā paravādissa, atha nesaṁ natthibhāvasādhanatthaṁ suttāharaṇaṁ sakavādissa. Dutiyapucchāpi paravādissa, paṭiññā sakavādissa, suttāharaṇaṁ paravādissa. Taṁ pana nesaṁ khandhādibhāvameva sādheti, na atthibhāvanti āhaṭampi anāhaṭasadisamevāti.",
  "atk-abh03a13:5": "Atītaṁ khandhātiādikathāvaṇṇanā."
}