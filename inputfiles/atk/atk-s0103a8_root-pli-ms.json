{
  "atk-s0103a8:0": "9. Āṭānāṭiyasuttavaṇṇanā",
  "atk-s0103a8:1": "Paṭhamabhāṇavāravaṇṇanā",
  "atk-s0103a8:2": "275.Evaṁme sutanti āṭānāṭiyasuttaṁ. Tatrāyamapubbapadavaṇṇanā – catuddisaṁ rakkhaṁ ṭhapetvāti asurasenāya nivāraṇatthaṁ sakkassa devānamindassa catūsu disāsu ārakkhaṁ ṭhapetvā. Gumbaṁ ṭhapetvāti balagumbaṁ ṭhapetvā. Ovaraṇaṁ ṭhapetvāti catūsu disāsu ārakkhake ṭhapetvā. Evaṁ sakkassa devānamindassa ārakkhaṁ susaṁvihitaṁ katvā āṭānāṭanagare nisinnā satta buddhe ārabbha imaṁ parittaṁ bandhitvā ‘‘ye satthu dhammaāṇaṁ amhākañca rājaāṇaṁ na suṇanti, tesaṁ idañcidañca karissāmā’’ti sāvanaṁ katvā attanopi catūsu disāsu mahatiyā ca yakkhasenāyātiādīhi catūhi senāhi ārakkhaṁ saṁvidahitvā abhikkantāya rattiyā…pe… ekamantaṁ nisīdiṁsu.",
  "atk-s0103a8:3": "Abhikkantāya rattiyāti ettha abhikkantasaddo khayasundarābhirūpaabbhanumodanādīsu dissati. Tattha ‘‘abhikkantā, bhante ratti, nikkhanto paṭhamo yāmo, ciranisinno bhikkhusaṅgho uddisatu, bhante, bhagavā bhikkhūnaṁ pātimokkha’’nti (a. ni. 8.20) evamādīsu khaye dissati. ‘‘Ayaṁ imesaṁ catunnaṁ puggalānaṁ abhikkantataro paṇītataro cā’’ti (a. ni. 4.100) evamādīsu sundare.",
  "atk-s0103a8:4": "‘‘Ko me vandati pādāni, iddhiyā yasasā jalaṁ;",
  "atk-s0103a8:5": "Abhikkantena vaṇṇena, sabbā obhāsayaṁ disā’’ti. (vi. va. 857);",
  "atk-s0103a8:6": "Evamādīsu abhirūpe. ‘‘Abhikkantaṁ, bho gotamāti (pārā. 15) evamādīsu abbhanumodane . Idha pana khaye. Tena abhikkantāya rattiyā, parikkhīṇāya rattiyāti vuttaṁ hoti.",
  "atk-s0103a8:7": "Abhikkantavaṇṇāti idha abhikkantasaddo abhirūpe. Vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu dissati. Tattha ‘‘suvaṇṇavaṇṇosi bhagavā’’ti (ma. ni. 2.399) evamādīsu chaviyaṁ. ‘‘Kadā saññūḷhā pana te, gahapati, ime samaṇassa gotamassa vaṇṇā’’ti (ma. ni. 2.77) evamādīsu thutiyaṁ. ‘‘Cattārome , bho gotama, vaṇṇā’’ti (dī. ni. 1.266) evamādīsu kulavagge. ‘‘Atha kena nu vaṇṇena gandhathenoti vuccatī’’tiādīsu (saṁ. ni. 1.234) kāraṇe. ‘‘Mahantaṁ hatthirājavaṇṇaṁ abhinimminitvā’’ti (saṁ. ni. 1.138) evamādīsu saṇṭhāne. ‘‘Tayo pattassa vaṇṇā’’ti (pārā. 602) evamādīsu pamāṇe. ‘‘Vaṇṇo gandho raso ojā’’ti evamādīsu rūpāyatane. So idha chaviyaṁ daṭṭhabbo. Tena ‘‘abhikkantavaṇṇā abhirūpacchavī’’ti vuttaṁ hoti.",
  "atk-s0103a8:8": "Kevalakappanti ettha kevalasaddo anavasesayebhuyyaabyāmissānatirekadaḷhatthavisaṁyogādianekattho. Tathā hissa ‘‘kevalaparipuṇṇaṁ parisuddhaṁ brahmacariya’’nti (pārā. 1) evamādīsu anavasesatā attho. ‘‘Kevalakappā ca aṅgamāgadhā pahūtaṁ khādanīyaṁ bhojanīyaṁ ādāya abhikkamitukāmā hontī’’ti (mahāva. 43) evamādīsu yebhuyyatā. ‘‘Kevalassa dukkhakkhandhassa samudayo hotī’’ti (mahāva. 1) evamādīsu abyāmissatā. ‘‘Kevalaṁ saddhāmattakaṁ nūna ayamāyasmā’’ti (a. ni. 6.55) evamādīsu anatirekatā. ‘‘Āyasmato, bhante, anuruddhassa bāhiko nāma saddhivihāriko kevalakappaṁ saṅghabhedāya ṭhito’’ti (a. ni. 4.243) evamādīsu daḷhatthatā. ‘‘Kevalī vusitavā uttamapurisoti vuccatī’’ti (a. ni. 10.12) evamādīsu visaṁyogo. Idha panassa anavasesattho adhippeto.",
  "atk-s0103a8:9": "Kappasaddo panāyaṁ abhisaddahanavohārakālapaññattichedanavikappalesasamantabhāvādianekattho. Tathā hissa ‘‘okappaniyametaṁ bhoto gotamassa. Yathā taṁ arahato sammāsambuddhassā’’ti (ma. ni. 1.387) evamādīsu abhisaddahanamattho. ‘‘Anujānāmi, bhikkhave, pañcahi samaṇakappehi phalaṁ paribhuñjitu’’nti (cūḷava. 250) evamādīsu vohāro. ‘‘Yena sudaṁ niccakappaṁ viharāmī’’ti (ma. ni. 1.387) evamādīsu kālo. ‘‘Iccāyasmā kappo’’ti (su. ni. 1098) evamādīsu paññatti. ‘‘Alaṅkato kappitakesamassū’’ti (vi. va. 1094) evamādīsu chedanaṁ. ‘‘Kappati dvaṅgulakappo’’ti (cūḷava. 446) evamādīsu vikappo, atthi kappo nipajjitu’’nti (a. ni. 8.80) evamādīsu leso. ‘‘Kevalakappaṁ veḷuvanaṁ obhāsetvā’’ti (saṁ. ni. 1.94) evamādīsu samantabhāvo. Idha pana samantabhāvo attho adhippeto. Tasmā ‘‘kevalakappaṁ gijjhakūṭa’’nti ettha anavasesaṁ samantato gijjhakūṭanti evamattho daṭṭhabbo.",
  "atk-s0103a8:10": "Obhāsetvāti vatthamālālaṅkārasarīrasamuṭṭhitāya ābhāya pharitvā, candimā viya sūriyo viya ca ekobhāsaṁ ekapajjotaṁ karitvāti attho. Ekamantaṁ nisīdiṁsūti devatānaṁ dasabalassa santike nisinnaṭṭhānaṁ nāma na bahu, imasmiṁ pana sutte parittagāravavasena nisīdiṁsu.",
  "atk-s0103a8:11": "276.Vessavaṇoti kiñcāpi cattāro mahārājāno āgatā, vessavaṇo pana dasabalassa vissāsiko kathāpavattane byatto susikkhito, tasmā vessavaṇo mahārājā bhagavantaṁ etadavoca. Uḷārāti mahesakkhānubhāvasampannā. Pāṇātipātā veramaṇiyāti pāṇātipāte diṭṭhadhammikasamparāyikaṁ ādīnavaṁ dassetvā tato veramaṇiyā dhammaṁ deseti. Sesesupi eseva nayo. Tattha santi uḷārā yakkhā nivāsinoti tesu senāsanesu santi uḷārā yakkhā nibaddhavāsino. Āṭānāṭiyanti āṭānāṭanagare baddhattā evaṁnāmaṁ. Kiṁ pana bhagavato apaccakkhadhammo nāma atthīti, natthi. Atha kasmā vessavaṇo ‘‘uggaṇhātu, bhante, bhagavā’’tiādimāha? Okāsakaraṇatthaṁ. So hi bhagavantaṁ imaṁ parittaṁ sāvetuṁ okāsaṁ kārento evamāha. Satthu kathite imaṁ parittaṁ garu bhavissatītipi āha. Phāsuvihārāyāti gamanaṭṭhānādīsu catūsu iriyāpathesu sukhavihārāya.",
  "atk-s0103a8:12": "277.Cakkhumantassāti na vipassīyeva cakkhumā, sattapi buddhā cakkhumanto, tasmā ekekassa buddhassa etāni satta satta nāmāni honti. Sabbepi buddhā cakkhumanto, sabbe sabbabhūtānukampino, sabbe nhātakilesattā nhātakā. Sabbe mārasenāpamaddino, sabbe vusitavanto, sabbe vimuttā, sabbe aṅgato rasmīnaṁ nikkhantattā aṅgīrasā. Na kevalañca buddhānaṁ etāneva satta nāmāni asaṅkhyeyyāni nāmāni saguṇena mahesinoti vuttaṁ.",
  "atk-s0103a8:13": "Vessavaṇo pana attano pākaṭanāmavasena evamāha. Te janāti idha khīṇāsavā janāti adhippetā. Apisuṇāthāti desanāsīsamattametaṁ, amusā apisuṇā apharusā mantabhāṇinoti attho . Mahattāti mahantabhāvaṁ pattā. ‘‘Mahantā’’tipi pāṭho, mahantāti attho. Vītasāradāti nissāradā vigatalomahaṁsā.",
  "atk-s0103a8:14": "Hitanti mettāpharaṇena hitaṁ. Yaṁ namassantīti ettha yanti nipātamattaṁ. Mahattanti mahantaṁ. Ayameva vā pāṭho, idaṁ vuttaṁ hoti ‘‘ye cāpi loke kilesanibbānena nibbutā yathābhūtaṁ vipassisuṁ, vijjādiguṇasampannañca hitaṁ devamanussānaṁ gotamaṁ namassanti, te janā apisuṇā, tesampi namatthū’’ti. Aṭṭhakathāyaṁ pana te janā apisuṇāti te buddhā apisuṇāti evaṁ paṭhamagāthāya buddhānaṁyeva vaṇṇo kathito, tasmā paṭhamagāthā sattannaṁ buddhānaṁ vasena vuttā. Dutiyagāthāya ‘‘gotama’’nti desanāmukhamattametaṁ. Ayampi hi sattannaṁyeva vasena vuttāti veditabbā. Ayañhettha attho – loke paṇḍitā devamanussā yaṁ namassanti gotamaṁ, tassa ca tato purimānañca buddhānaṁ namatthūti.",
  "atk-s0103a8:15": "278.Yato uggacchatīti yato ṭhānato udeti. Ādiccoti aditiyā putto, vevacanamattaṁ vā etaṁ sūriyasaddassa. Mahantaṁ maṇḍalaṁ assāti maṇḍalīmahā. Yassa cuggacchamānassāti yamhi uggacchamāne. Saṁvarīpi nirujjhatīti ratti antaradhāyati. Yassa cuggateti yasmiṁ uggate.",
  "atk-s0103a8:16": "Rahadoti udakarahado. Tatthāti yato uggacchati sūriyo, tasmiṁ ṭhāne. Samuddoti yo so rahadoti vutto, so na añño, atha kho samuddo. Saritodakoti visaṭodako, saritā nānappakārā nadiyo assa udake paviṭṭhāti vā saritodako. Evaṁ taṁ tattha jānantīti taṁ rahadaṁ tattha evaṁ jānanti . Kinti jānanti? Samuddo saritodakoti evaṁ jānanti.",
  "atk-s0103a8:17": "Itoti sineruto vā tesaṁ nisinnaṭṭhānato vā. Janoti ayaṁ mahājano. Ekanāmāti indanāmena ekanāmā. Sabbesaṁ kira tesaṁ sakkassa devarañño nāmameva nāmamakaṁsu. Asīti dasa eko cāti ekanavutijanā. Indanāmāti indoti evaṁnāmā. Buddhaṁ ādiccabandhunanti kilesaniddāpagamanenāpi buddhaṁ. Ādiccena samānagottatāyapi ādiccabandhunaṁ. Kusalena samekkhasīti anavajjena nipuṇena vā sabbaññutaññāṇena mahājanaṁ olokesi. Amanussāpi taṁ vandantīti amanussāpi taṁ ‘‘sabbaññutaññāṇena mahājanaṁ olokesī’’ti vatvā vandanti. Sutaṁ netaṁ abhiṇhasoti etaṁ amhehi abhikkhaṇaṁ sutaṁ. Jinaṁ vandatha gotamaṁ, jinaṁ vandāma gotamanti amhehi puṭṭhā jinaṁ vandāma gotamanti vadanti.",
  "atk-s0103a8:18": "279.Yenapetā pavuccantīti petā nāma kālaṅkatā, te yena disābhāgena nīhariyantūti vuccanti. Pisuṇā piṭṭhimaṁsikāti pisuṇāvācā ceva piṭṭhimaṁsaṁ khādantā viya parammukhā garahakā ca. Ete ca yena nīhariyantūti vuccanti, sabbepi hete dakkhiṇadvārena nīharitvā dakkhiṇato nagarassa ḍayhantu vā chijjantu vā haññantu vāti evaṁ vuccanti. Ito sā dakkhiṇā disāti yena disābhāgena te petā ca pisuṇādikā ca nīhariyantūti vuccanti, ito sā dakkhiṇā disā. Itoti sineruto vā tesaṁ nisinnaṭṭhānato vā. Kumbhaṇḍānanti te kira devā mahodarā honti, rahassaṅgampi ca nesaṁ kumbho viya mahantaṁ hoti. Tasmā kumbhaṇḍāti vuccanti.",
  "atk-s0103a8:19": "280.Yattha coggacchati sūriyoti yasmiṁ disābhāge sūriyo atthaṁ gacchati.",
  "atk-s0103a8:20": "281.Yenāti yena disābhāgena. Mahānerūti mahāsineru pabbatarājā. Sudassanoti sovaṇṇamayattā sundaradassano. Sinerussa hi pācīnapassaṁ rajatamayaṁ, dakkhiṇapassaṁ maṇimayaṁ , pacchimapassaṁ phalikamayaṁ, uttarapassaṁ sovaṇṇamayaṁ, taṁ manuññadassanaṁ hoti. Tasmā yena disābhāgena sineru sudassanoti ayametthattho. Manussā tattha jāyantīti tattha uttarakurumhi manussā jāyanti. Amamāti vatthābharaṇapānabhojanādīsupi mamattavirahitā. Apariggahāti itthipariggahena apariggahā. Tesaṁ kira ‘‘ayaṁ mayhaṁ bhariyā’’ti mamattaṁ na hoti, mātaraṁ vā bhaginiṁ vā disvā chandarāgo nuppajjati.",
  "atk-s0103a8:21": "Napi nīyanti naṅgalāti naṅgalānipi tattha ‘‘kasikammaṁ karissāmā’’ti na khettaṁ nīyanti. Akaṭṭhapākimanti akaṭṭhe bhūmibhāge araññe sayameva jātaṁ. Taṇḍulapphalanti taṇḍulāva tassa phalaṁ hoti.",
  "atk-s0103a8:22": "Tuṇḍikīre pacitvānāti ukkhaliyaṁ ākiritvā niddhumaṅgārena agginā pacitvā. Tattha kira jotikapāsāṇā nāma honti. Atha kho te tayo pāsāṇe ṭhapetvā taṁ ukkhaliṁ āropenti. Pāsāṇehi tejo samuṭṭhahitvā taṁ pacati. Tato bhuñjanti bhojananti tato ukkhalito bhojanameva bhuñjanti, añño sūpo vā byañjanaṁ vā na hoti, bhuñjantānaṁ cittānukūloyevassa raso hoti. Te taṁ ṭhānaṁ sampattānaṁ dentiyeva, macchariyacittaṁ nāma na hoti. Buddhapaccekabuddhādayopi mahiddhikā tattha gantvā piṇḍapātaṁ gaṇhanti.",
  "atk-s0103a8:23": "Gāviṁekakhuraṁ katvāti gāviṁ gahetvā ekakhuraṁ vāhanameva katvā. Taṁ abhiruyha vessavaṇassa paricārakā yakkhā. Anuyanti disodisanti tāya tāya disāya caranti. Pasuṁ ekakhuraṁ katvāti ṭhapetvā gāviṁ avasesacatuppadajātikaṁ pasuṁ ekakhuraṁ vāhanameva katvā disodisaṁ anuyanti.",
  "atk-s0103a8:24": "Itthiṁ vā vāhanaṁ katvāti yebhuyyena gabbhiniṁ mātugāmaṁ vāhanaṁ karitvā. Tassā piṭṭhiyā nisīditvā caranti. Tassā kira piṭṭhi onamituṁ sahati. Itarā pana itthiyo yāne yojenti. Purisaṁ vāhanaṁ katvāti purise gahetvā yāne yojenti. Gaṇhantā ca sammādiṭṭhike gahetuṁ na sakkonti. Yebhuyyena paccantimamilakkhuvāsike gaṇhanti. Aññataro kirettha jānapado ekassa therassa samīpe nisīditvā niddāyati, thero ‘‘upāsaka ativiya niddāyasī’’ti pucchi. ‘‘Ajja, bhante, sabbarattiṁ vessavaṇadāsehi kilamitomhī’’ti āha.",
  "atk-s0103a8:25": "Kumāriṁ vāhanaṁ katvāti kumāriyo gahetvā ekakhuraṁ vāhanaṁ katvā rathe yojenti. Kumāravāhanepi eseva nayo. Pacārā tassa rājinoti tassa rañño paricārikā. Hatthiyānaṁ assayānanti na kevalaṁ goyānādīniyeva, hatthiassayānādīnipi abhiruhitvā vicaranti. Dibbaṁ yānanti aññampi nesaṁ bahuvidhaṁ dibbayānaṁ upaṭṭhitameva hoti, etāni tāva nesaṁ upakappanayānāni. Te pana pāsāde varasayanamhi nipannāpi pīṭhasivikādīsu ca nisinnāpi vicaranti. Tena vuttaṁ ‘‘pāsādā sivikā cevā’’ti. Mahārājassa yasassinoti evaṁ ānubhāvasampannassa yasassino mahārājassa etāni yānāni nibbattanti.",
  "atk-s0103a8:26": "Tassaca nagarā ahu antalikkhe sumāpitāti tassa rañño ākāse suṭṭhu māpitā ete āṭānāṭādikā nagarā ahesuṁ, nagarāni bhaviṁsūti attho. Ekañhissa nagaraṁ āṭānāṭā nāma āsi, ekaṁ kusināṭā nāma, ekaṁ parakusināṭā nāma, ekaṁ nāṭasūriyā nāma, ekaṁ parakusiṭanāṭā nāma.",
  "atk-s0103a8:27": "Uttarena kasivantoti tasmiṁ ṭhatvā ujuṁ uttaradisāya kasivanto nāma aññaṁ nagaraṁ. Janoghamaparena cāti etassa aparabhāge janoghaṁ nāma aññaṁ nagaraṁ. Navanavatiyoti aññampi navanavatiyo nāma ekaṁ nagaraṁ. Aparaṁ ambaraambaravatiyo nāma. Āḷakamandāti aparampi āḷakamandā nāma rājadhānī.",
  "atk-s0103a8:28": "Tasmākuvero mahārājāti ayaṁ kira anuppanne buddhe kuvero nāma brāhmaṇo hutvā ucchuvappaṁ kāretvā satta yantāni yojesi. Ekissāya yantasālāya uṭṭhitaṁ āyaṁ āgatāgatassa mahājanassa datvā puññaṁ akāsi. Avasesasālāhi tattheva bahutaro āyo uṭṭhāsi, so tena pasīditvā avasesasālāsupi uppajjanakaṁ gahetvā vīsati vassasahassāni dānaṁ adāsi. So kālaṁ katvā cātumahārājikesu kuvero nāma devaputto jāto. Aparabhāge visāṇāya rājadhāniyā rajjaṁ kāresi. Tato paṭṭhāya vessavaṇoti vuccati.",
  "atk-s0103a8:29": "Paccesanto pakāsentīti paṭiesanto visuṁ visuṁ atthe upaparikkhamānā anusāsamānā aññe dvādasa yakkharaṭṭhikā pakāsenti. Te kira yakkharaṭṭhikā sāsanaṁ gahetvā dvādasannaṁ yakkhadovārikānaṁ nivedenti. Yakkhadovārikā taṁ sāsanaṁ mahārājassa nivedenti. Idāni tesaṁ yakkharaṭṭhikānaṁ nāmaṁ dassento tatolātiādimāha. Tesu kira eko tatolā nāma, eko tattalā nāma, eko tatotalā nāma, eko ojasi nāma, eko tejasi nāma, eko tatojasī nāma. Sūro rājāti eko sūro nāma, eko rājā nāma, eko sūrorājā nāma, ariṭṭho nemīti eko ariṭṭho nāma, eko nemi nāma, eko ariṭṭhanemi nāma.",
  "atk-s0103a8:30": "Rahadopitattha dharaṇī nāmāti tattha paneko nāmena dharaṇī nāma udakarahado atthi, paṇṇāsayojanā mahāpokkharaṇī atthīti vuttaṁ hoti. Yato meghā pavassantīti yato pokkharaṇito udakaṁ gahetvā meghā pavassanti. Vassā yato patāyantīti yato vuṭṭhiyo avattharamānā nigacchanti. Meghesu kira uṭṭhitesu tato pokkharaṇito purāṇaudakaṁ bhassati. Upari megho uṭṭhahitvā taṁ pokkharaṇiṁ navodakena pūreti. Purāṇodakaṁ heṭṭhimaṁ hutvā nikkhamati. Paripuṇṇāya pokkharaṇiyā valāhakā vigacchanti. Sabhāpīti sabhā. Tassā kira pokkharaṇiyā tīre sālavatiyā nāma latāya parikkhitto dvādasayojaniko ratanamaṇḍapo atthi, taṁ sandhāyetaṁ vuttaṁ.",
  "atk-s0103a8:31": "Payirupāsantīti nisīdanti. Tattha niccaphalā rukkhāti tasmiṁ ṭhāne taṁ maṇḍapaṁ parivāretvā sadā phalitā ambajambuādayo rukkhā niccapupphitā ca campakamālādayoti dasseti. Nānādijagaṇāyutāti vividhapakkhisaṅghasamākulā. Mayūrakoñcābhirudāti mayūrehi koñcasakuṇehi ca abhirudā upagītā.",
  "atk-s0103a8:32": "Jīvañjīvakasaddetthāti ‘‘jīva jīvā’’ti evaṁ viravantānaṁ jīvañjīvakasakuṇānampi ettha saddo atthi. Oṭṭhavacittakāti ‘‘uṭṭhehi, citta, uṭṭhehi cittā’’ti evaṁ vassamānā uṭṭhavacittakasakuṇāpi tattha vicaranti. Kukkuṭakāti vanakukkuṭakā. Kuḷīrakāti suvaṇṇakakkaṭakā. Vaneti padumavane. Pokkharasātakāti pokkharasātakā nāma sakuṇā.",
  "atk-s0103a8:33": "Sukasāḷikasaddetthāti sukānañca sāḷikānañca saddo ettha. Daṇḍamāṇavakāni cāti manussamukhasakuṇā. Te kira dvīhi hatthehi suvaṇṇadaṇḍaṁ gahetvā ekaṁ pokkharapattaṁ akkamitvā anantare pokkharapatte suvaṇṇadaṇḍaṁ nikkhipantā vicaranti. Sobhati sabbakālaṁ sāti sā pokkharaṇī sabbakālaṁ sobhati. Kuveranaḷinīti kuverassa naḷinī padumasarabhūtā, sā dharaṇī nāma pokkharaṇī sadā nirantaraṁ sobhati.",
  "atk-s0103a8:34": "282.Yassa kassacīti idaṁ vessavaṇo āṭānāṭiyaṁ rakkhaṁ niṭṭhapetvā tassā parikammaṁ dassento āha. Tattha suggahitāti atthañca byañjanañca parisodhetvā suṭṭhu uggahitā. Samattā pariyāputāti padabyañjanāni ahāpetvā paripuṇṇaṁ uggahitā. Atthampi pāḷimpi visaṁvādetvā sabbaso vā pana appaguṇaṁ katvā bhaṇantassa hi parittaṁ tejavantaṁ na hoti, sabbaso paguṇaṁ katvā bhaṇantasseva tejavantaṁ hoti. Lābhahetu uggahetvā bhaṇantassāpi atthaṁ na sādheti, nissaraṇapakkhe ṭhatvā mettaṁ purecārikaṁ katvā bhaṇantasseva atthāya hotīti dasseti. Yakkhapacāroti yakkhaparicārako.",
  "atk-s0103a8:35": "Vatthuṁ vāti gharavatthuṁ vā. Vāsaṁ vāti tattha nibaddhavāsaṁ vā. Samitinti samāgamaṁ. Anāvayhanti na āvāhayuttaṁ. Avivayhanti na vivāhayuttaṁ. Tena saha āvāhavivāhaṁ na kareyyunti attho. Attāhipi paripuṇṇāhīti ‘‘kaḷārakkhi kaḷāradantā’’ti evaṁ etesaṁ attabhāvaṁ upanetvā vuttāhi paripuṇṇabyañjanāhi paribhāsāhi paribhāseyyuṁ yakkhaakkosehi nāma akkoseyyunti attho. Rittampissa pattanti bhikkhūnaṁ pattasadisameva lohapattaṁ hoti. Taṁ sīse nikkujjitaṁ yāva galavāṭakā bhassati. Atha naṁ majjhe ayokhīlena ākoṭenti.",
  "atk-s0103a8:36": "Caṇḍāti kodhanā. Ruddhāti viruddhā. Rabhasāti karaṇuttariyā. Neva mahārājānaṁ ādiyantīti vacanaṁ na gaṇhanti, āṇaṁ na karonti. Mahārājānaṁ purisakānanti aṭṭhavīsatiyakkhasenāpatīnaṁ. Purisakānanti yakkhasenāpatīnaṁ ye manassā tesaṁ. Avaruddhā nāmāti paccāmittā verino. Ujjhāpetabbanti parittaṁ vatvā amanusse paṭikkamāpetuṁ asakkontena etesaṁ yakkhānaṁ ujjhāpetabbaṁ, ete jānāpetabbāti attho.",
  "atk-s0103a8:37": "Parittaparikammakathā",
  "atk-s0103a8:38": "Idha pana ṭhatvā parittassa parikammaṁ kathetabbaṁ. Paṭhamameva hi āṭānāṭiyasuttaṁ na bhaṇitabbaṁ, mettasuttaṁ dhajaggasuttaṁ ratanasuttanti imāni sattāhaṁ bhaṇitabbāni. Sace muñcati, sundaraṁ. No ce muñcati, āṭānāṭiyasuttaṁ bhaṇitabbaṁ, taṁ bhaṇantena bhikkhunā piṭṭhaṁ vā maṁsaṁ vā na khāditabbaṁ, susāne na vasitabbaṁ. Kasmā? Amanussā okāsaṁ labhanti. Parittakaraṇaṭṭhānaṁ haritupalittaṁ kāretvā tattha parisuddhaṁ āsanaṁ paññapetvā nisīditabbaṁ.",
  "atk-s0103a8:39": "Parittakārako bhikkhu vihārato gharaṁ nentehi phalakāvudhehi parivāretvā netabbo. Abbhokāse nisīditvā na vattabbaṁ, dvāravātapānāni pidahitvā nisinnena āvudhahatthehi saṁparivāritena mettacittaṁ purecārikaṁ katvā vattabbaṁ. Paṭhamaṁ sikkhāpadāni gāhāpetvā sīle patiṭṭhitassa parittaṁ kātabbaṁ. Evampi mocetuṁ asakkontena vihāraṁ ānetvā cetiyaṅgaṇe nipajjāpetvā āsanapūjaṁ kāretvā dīpe jālāpetvā cetiyaṅgaṇaṁ sammajjitvā maṅgalakathā vattabbā. Sabbasannipāto ghosetabbo. Vihārassa upavane jeṭṭhakarukkho nāma hoti, tattha bhikkhusaṅgho tumhākaṁ āgamanaṁ paṭimānetīti pahiṇitabbaṁ. Sabbasannipātaṭṭhāne anāgantuṁ nāma na labbhati. Tato amanussagahitako ‘‘tvaṁ ko nāmā’’ti pucchitabbo. Nāme kathite nāmeneva ālapitabbo. Itthannāma tuyhaṁ mālāgandhādīsu patti āsanapūjāya patti piṇḍapāte patti, bhikkhusaṅghena tuyhaṁ paṇṇākāratthāya mahāmaṅgalakathā vuttā, bhikkhusaṅghe gāravena etaṁ muñcāhīti mocetabbo. Sace na muñcati, devatānaṁ ārocetabbaṁ ‘‘tumhe jānātha, ayaṁ amanusso amhākaṁ vacanaṁ na karoti, mayaṁ buddhaāṇaṁ karissāmā’’ti parittaṁ kātabbaṁ. Etaṁ tāva gihīnaṁ parikammaṁ. Sace pana bhikkhu amanussena gahito hoti, āsanāni dhovitvā sabbasannipātaṁ ghosāpetvā gandhamālādīsu pattiṁ datvā parittaṁ bhaṇitabbaṁ. Idaṁ bhikkhūnaṁ parikammaṁ.",
  "atk-s0103a8:40": "Vikkanditabbanti sabbasannipātaṁ ghosāpetvā aṭṭhavīsati yakkhasenāpatayo kanditabbā. Viravitabbanti ‘‘ayaṁ yakkho gaṇhātī’’tiādīni bhaṇantena tehi saddhiṁ kathetabbaṁ. Tattha gaṇhātīti sarīre adhimuccati. Āvisatīti tasseva vevacanaṁ. Atha vā laggati na apetīti vuttaṁ hoti. Heṭhetīti uppannaṁ rogaṁ vaḍḍhento bādhati. Viheṭhetīti tasseva vevacanaṁ. Hiṁsatīti appamaṁsalohitaṁ karonto dukkhāpeti. Vihiṁsatīti tasseva vevacanaṁ. Na muñcatīti appamādagāho hutvā muñcituṁ na icchati, evaṁ etesaṁ viravitabbaṁ.",
  "atk-s0103a8:41": "283. Idāni yesaṁ evaṁ viravitabbaṁ, te dassetuṁ katamesaṁ yakkhānantiādimāha. Tattha indo somotiādīni tesaṁ nāmāni. Tesu vessāmittoti vessāmittapabbatavāsī eko yakkho. Yugandharopi yugandharapabbatavāsīyeva. Hiri netti ca mandiyoti hiri ca netti ca mandiyo ca. Maṇi māṇi varo dīghoti maṇi ca māṇi ca varo ca dīgho ca. Atho serīsako sahāti tehi saha añño serīsako nāma. ‘‘Imesaṁ yakkhānaṁ…pe… ujjhāpetabba’’nti ayaṁ yakkho imaṁ heṭheti viheṭheti na muñcatīti evaṁ etesaṁ yakkhasenāpatīnaṁ ārocetabbaṁ. Tato te bhikkhusaṅgho attano dhammaāṇaṁ karoti, mayampi amhākaṁ yakkharājaāṇaṁ karomāti ussukkaṁ karissanti. Evaṁ amanussānaṁ okāso na bhavissati, buddhasāvakānaṁ phāsuvihāro ca bhavissatīti dassento ‘‘ayaṁ kho sā, mārisa, āṭānāṭiyā rakkhā’’tiādimāha. Taṁ sabbaṁ, tato parañca uttānatthamevāti.",
  "atk-s0103a8:42": "Sumaṅgalavilāsiniyā dīghanikāyaṭṭhakathāya",
  "atk-s0103a8:43": "Āṭānāṭiyasuttavaṇṇanā niṭṭhitā."
}