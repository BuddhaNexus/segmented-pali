{
  "atk-s0303a1:0": "2. Rādhasaṁyuttaṁ",
  "atk-s0303a1:1": "1. Paṭhamavaggo",
  "atk-s0303a1:2": "1. Mārasuttavaṇṇanā",
  "atk-s0303a1:3": "160. Rādhasaṁyuttassa paṭhame māro vā assāti maraṇaṁ vā bhaveyya. Māretā vāti māretabbo vā. Yo vā pana mīyatīti yo vā pana marati. Nibbidatthanti nibbidāñāṇatthaṁ. Nibbānatthāti phalavimutti nāmesā anupādānibbānatthāti attho. Accayāsīti atikkantosi. Nibbānogadhanti nibbāne patiṭṭhitaṁ. Idaṁ maggabrahmacariyaṁ nāma nibbānabbhantare vussati, na nibbānaṁ atikkamitvāti attho. Nibbānapariyosānanti nibbānaṁ assa pariyosānaṁ, nipphatti niṭṭhāti attho. Paṭhamaṁ.",
  "atk-s0303a1:4": "2-10. Sattasuttādivaṇṇanā",
  "atk-s0303a1:5": "161-169. Dutiye satto sattoti laggapucchā. Tatra satto tatra visattoti tatra laggo tatra vilaggo. Paṁsvāgārakehīti paṁsugharakehi. Keḷāyantīti kīḷanti. Dhanāyantīti dhanaṁ viya maññanti. Mamāyantīti ‘‘mama idaṁ, mama ida’’nti mamattaṁ karonti, aññassa phusitumpi na denti. Vikīḷaniyaṁ karontīti ‘‘niṭṭhitā kīḷā’’ti te bhindamānā kīḷāvigamaṁ karonti. Tatiye bhavanettīti bhavarajju. Catutthaṁ uttānameva. Pañcamādīsu catūsu cattāri saccāni kathitāni, dvīsu kilesappahānanti. Dutiyādīni.",
  "atk-s0303a1:6": "Paṭhamo vaggo.",
  "atk-s0303a1:7": "2. Dutiyavaggo",
  "atk-s0303a1:8": "1-12. Mārasuttādivaṇṇanā",
  "atk-s0303a1:9": "170-181. Dutiyavaggassa paṭhame māro, māroti maraṇaṁ pucchati. Yasmā pana rūpādivinimuttaṁ maraṇaṁ nāma natthi, tenassa bhagavā rūpaṁ kho, rādha, mārotiādimāha . Dutiye māradhammoti maraṇadhammo. Etenupāyena sabbattha attho veditabboti.",
  "atk-s0303a1:10": "Dutiyo vaggo.",
  "atk-s0303a1:11": "3-4. Āyācanavaggādi",
  "atk-s0303a1:12": "1-11. Mārādisuttaekādasakavaṇṇanā",
  "atk-s0303a1:13": "182-205. Tato paraṁ uttānatthameva. Ayañhi rādhatthero paṭibhāniyatthero nāma. Tathāgatassa imaṁ theraṁ disvā sukhumaṁ kāraṇaṁ upaṭṭhāti. Tenassa bhagavā nānānayehi dhammaṁ deseti. Evaṁ imasmiṁ rādhasaṁyutte ādito dve vaggā pucchāvasena desitā, tatiyo āyācanena, catuttho upanisinnakakathāvasena. Sakalampi panetaṁ rādhasaṁyuttaṁ therassa vimuttiparipācanīyadhammavaseneva gahitanti veditabbaṁ.",
  "atk-s0303a1:14": "Rādhasaṁyuttavaṇṇanā niṭṭhitā."
}