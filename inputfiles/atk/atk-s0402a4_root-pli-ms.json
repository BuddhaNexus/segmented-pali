{
  "atk-s0402a4:0": "5. Parisavaggavaṇṇanā",
  "atk-s0402a4:1": "43. Pañcamassa paṭhame uttānāti pākaṭā appaṭicchannā. Gambhīrāti guḷhā paṭicchannā. Uddhatāti uddhaccena samannāgatā. Unnaḷāti uggatanaḷā, uṭṭhitatucchamānāti vuttaṁ hoti. Capalāti pattacīvaramaṇḍanādinā cāpallena yuttā. Mukharāti mukhakharā kharavacanā. Vikiṇṇavācāti asaṁyatavacanā divasampi niratthakavacanapalāpino. Muṭṭhassatīti vissaṭṭhasatino. Asampajānāti nippaññā. Asamāhitāti cittekaggatāmattassāpi alābhino. Pākatindriyāti pakatiyā ṭhitehi vivaṭehi arakkhitehi indriyehi samannāgatā. Sukkapakkho vuttavipallāsena veditabbo.",
  "atk-s0402a4:2": "44. Dutiye bhaṇḍanajātāti bhaṇḍanaṁ vuccati kalahassa pubbabhāgo, taṁ tesaṁ jātanti bhaṇḍanajātā. Tathā ‘‘mayaṁ tumhe daṇḍāpessāma bandhāpessāmā’’tiādivacanappavattiyā sañjātakalahā. Ayaṁ tāva gihīsu nayo. Pabbajitā pana āpattivītikkamavācaṁ vadantā kalahajātā nāma. Vivādāpannāti viruddhavādaṁ āpannā. Mukhasattīhi vitudantāti guṇānaṁ chindanaṭṭhena dubbhāsitā vācā mukhasattiyoti vuccanti, tāhi vitudantā vijjhantā. Samaggāti ekakammaṁ ekuddeso samasikkhatāti etesaṁ karaṇena samaggatāya sahitā. Piyacakkhūhīti mettācakkhūhi.",
  "atk-s0402a4:3": "45. Tatiye aggavatīti uttamapuggalavatī, aggāya vā uttamāya paṭipattiyā samannāgatā. Tato viparītā anaggavatī. Bāhulikāti cīvarādibāhullāya paṭipannā. Sāsanaṁ sithilaṁ gaṇhantīti sāthalikā. Okkamane pubbaṅgamāti ettha okkamanaṁ vuccati avagamanaṭṭhena pañca nīvaraṇāni, tena pañcanīvaraṇapūraṇe pubbaṅgamāti vuttaṁ hoti. Paviveketi upadhiviveke nibbāne. Nikkhittadhurāti tividhepi viveke oropitadhurā. Na vīriyaṁ ārabhantīti duvidhampi vīriyaṁ na karonti. Appattassa pattiyāti pubbe appattassa jhānavipassanāmaggaphalavisesassa pattiatthāya. Itaraṁ padadvayaṁ tasseva vevacanaṁ. Pacchimā janatāti saddhivihārikaantevāsikajano . Diṭṭhānugatiṁ āpajjatīti ācariyupajjhāyehi kataṁ anukaronto diṭṭhassa tesaṁ ācārassa anugatiṁ āpajjati nāma. Sesaṁ vuttapaṭipakkhanayena veditabbaṁ.",
  "atk-s0402a4:4": "46. Catutthe ariyāti ariyasāvakaparisā. Anariyāti puthujjanaparisā. ‘‘Idaṁ dukkha’’nti yathābhūtaṁ nappajānantīti ṭhapetvā taṇhaṁ tebhūmakā pañcakkhandhā dukkhasaccaṁ nāma, ettakameva dukkhaṁ, ito uddhaṁ dukkhaṁ natthīti yathāsabhāvato nappajānanti. Esa nayo sabbattha. Sesapadesu pana tassa dukkhassa samuṭṭhāpikā purimataṇhā samudayo nāma, tassāyeva taṇhāya, dvinnampi vā tesaṁ saccānaṁ accantakkhayo asamuppatti dukkhanirodho nāma, aṭṭhaṅgiko ariyamaggo dukkhanirodhagāminī paṭipadā nāmāti evaṁ imasmiṁ sutte catūhi saccehi cattāro maggā ca cattāri ca phalāni kathitāni.",
  "atk-s0402a4:5": "47. Pañcame parisākasaṭoti kasaṭaparisā kacavaraparisā palāpaparisāti attho. Parisāmaṇḍoti pasannaparisā sāraparisāti attho. Chandāgatiṁ gacchantīti chandena agatiṁ gacchanti, akattabbaṁ karontīti attho. Sesapadesupi eseva nayo. Imāni pana cattāri agatigamanāni bhaṇḍabhājanīye ca vinicchayaṭṭhāne ca labbhanti. Tattha bhaṇḍabhājanīye tāva attano bhārabhūtānaṁ bhikkhūnaṁ amanāpe bhaṇḍake patte taṁ parivattetvā manāpaṁ dento chandāgatiṁ gacchati nāma. Attano pana abhārabhūtānaṁ manāpe bhaṇḍake patte taṁ parivattetvā amanāpaṁ dento dosāgatiṁ gacchati nāma. Bhaṇḍakabhājanīyavatthuñca ṭhitikañca ajānanto mohāgatiṁgacchati nāma. Mukharānaṁ vā rājādinissitānaṁ vā ‘‘ime me amanāpe bhaṇḍake dinne anatthampi kareyyu’’nti bhayena parivattetvā manāpaṁ dento bhayāgatiṁ gacchati nāma. Yo pana evaṁ na gacchati, sabbesaṁ tulābhūto pamāṇabhūto majjhatto hutvā yaṁ yassa pāpuṇāti, taññeva tassa deti, ayaṁ catubbidhampi agatigamanaṁ na gacchati nāma. Vinicchayaṭṭhāne pana attano bhārabhūtassa garukāpattiṁ lahukāpattīti katvā kathento chandāgatiṁ gacchati nāma. Itarassa lahukāpattiṁ garukāpattīti katvā kathento dosāgatiṁ gacchati nāma. Āpattivuṭṭhānaṁ pana samuccayakkhandhakañca ajānanto mohāgatiṁ gacchati nāma. Mukharassa vā rājapūjitassa vā ‘‘ayaṁ me garukaṁ katvā āpattiṁ kathentassa anatthampi kareyyā’’ti garukameva lahukāti katvā kathento bhayāgatiṁ gacchati nāma. Yo pana sabbesaṁ yathābhūtameva katheti, ayaṁ catubbidhampi agatigamanaṁ na gacchati nāma.",
  "atk-s0402a4:6": "48. Chaṭṭhe okkācitavinītāti dubbinītā. No paṭipucchāvinītāti na pucchitvā vinītā. Gambhīrāti pāḷivasena gambhīrā sallasuttasadisā. Gambhīratthāti atthavasena gambhīrā mahāvedallasuttasadisā. Lokuttarāti lokuttaraatthadīpakā . Suññatāpaṭisaṁyuttāti sattasuññaṁ dhammamattameva pakāsakā asaṅkhatasaṁyuttasadisā. Na aññā cittaṁ upaṭṭhapentīti vijānanatthāya cittaṁ na upaṭṭhapenti, niddāyanti vā aññavihitā vā honti. Uggahetabbaṁ pariyāpuṇitabbanti uggahetabbe ca pariyāpuṇitabbe ca. Kavitāti kavīhi katā. Itaraṁ tasseva vevacanaṁ. Cittakkharāti vicitraakkharā. Itaraṁ tasseva vevacanaṁ. Bāhirakāti sāsanato bahibhūtā. Sāvakabhāsitāti tesaṁ tesaṁ sāvakehi bhāsitā. Sussūsantīti akkharacittatāya ceva sarasampattiyā ca attamanā hutvā suṇanti. Na ceva aññamaññaṁ paṭipucchantīti aññamaññaṁ atthaṁ vā anusandhiṁ vā pubbāparaṁ vā na pucchanti. Na ca paṭivicarantīti pucchanatthāya cārikaṁ na vicaranti. Idaṁ kathanti idaṁ byañjanaṁ kathaṁ ropetabbaṁ kinti ropetabbaṁ? Imassa ko atthoti imassa bhāsitassa ko attho, kā anusandhi, kiṁ pubbāparaṁ? Avivaṭanti paṭicchannaṁ. Na vivarantīti na ugghāṭenti. Anuttānīkatanti apākaṭaṁ kataṁ. Na uttāniṁ karontīti pākaṭaṁ na karonti. Kaṅkhāṭhāniyesūti kaṅkhāya kāraṇabhūtesu. Sukkapakkho vuttavipallāsena veditabbo.",
  "atk-s0402a4:7": "49. Sattame āmisagarūti catupaccayagarukā lokuttaradhammaṁ lāmakato gahetvā ṭhitaparisā. Saddhammagarūti nava lokuttaradhamme garuke katvā cattāro paccaye lāmakato gahetvā ṭhitaparisā. Ubhatobhāgavimuttoti dvīhi bhāgehi vimutto. Paññāvimuttoti paññāya vimutto sukkhavipassakakhīṇāsavo. Kāyasakkhīti kāyena jhānaphassaṁ phusitvā pacchā nirodhaṁ nibbānaṁ sacchikatvā ṭhito. Diṭṭhippattoti diṭṭhantaṁ patto. Ime dvepi chasu ṭhānesu labbhanti. Saddhāvimuttoti saddahanto vimutto. Ayampi chasu ṭhānesu labbhati. Dhammaṁ anussaratīti dhammānusārī. Saddhaṁ anussaratīti saddhānusārī. Ime dvepi paṭhamamaggasamaṅgino. Kalyāṇadhammoti sundaradhammo. Dussīlo pāpadhammoti nissīlo lāmakadhammo. Imaṁ kasmā gaṇhanti? Sabbesu hi ekasadisesu jātesu sīlavantesu balavagāravaṁ na hoti, ekaccesu pana dussīlesu sati sīlavantānaṁ upari balavagāravaṁ hotīti maññantā gaṇhanti. Te tena lābhaṁ labhantīti te bhikkhū ekaccānaṁ vaṇṇaṁ ekaccānaṁ avaṇṇaṁ kathetvā cattāro paccaye labhanti. Gathitāti taṇhāya ganthitā. Mucchitāti taṇhāvaseneva mucchitā. Ajjhopannāti ajjhosāya gilitvā pariniṭṭhapetvā ṭhitā. Anādīnavadassāvinoti apaccavekkhitaparibhoge ādīnavaṁ apassantā. Anissaraṇapaññāti catūsu paccayesu chandarāgaapakaḍḍhanāya nissaraṇapaññāya virahitā idamatthaṁ etanti ajānantā. Paribhuñjantīti sacchandarāgā hutvā paribhuñjanti.",
  "atk-s0402a4:8": "Sukkapakkhe ubhatobhāgavimuttotiādīsu ayaṁ sattannampi ariyapuggalānaṁ saṅkhepapakāsanā – eko bhikkhu paññādhurena abhiniviṭṭho aṭṭha samāpattiyo nibbattetvā sotāpattimaggaṁ pāpuṇāti. So tasmiṁ khaṇe dhammānusārī nāma hoti, sotāpattiphalādīsu chasu ṭhānesu kāyasakkhi nāma, arahattaphalakkhaṇe ubhatobhāgavimutto nāma. Samāpattīhi vikkhambhanavimuttiyā maggena samucchedavimuttiyāti dvikkhattuṁ vā dvīhi vā bhāgehi vimuttoti attho. Aparo paññādhurena abhiniviṭṭho samāpattiyo nibbattetuṁ asakkonto sukkhavipassakova hutvā sotāpattimaggaṁ pāpuṇāti. So tasmiṁ khaṇe dhammānusārī nāma hoti, sotāpattiphalādīsu chasu ṭhānesu diṭṭhippatto nāma, arahattaphalakkhaṇe paññāvimutto nāma. Aparo saddhādhurena abhiniviṭṭho aṭṭha samāpattiyo nibbattetvā sotāpattimaggaṁ pāpuṇāti. So tasmiṁ khaṇe saddhānusārī nāma hoti, sotāpattiphalādīsu chasu ṭhānesu kāyasakkhi nāma, arahattaphalakkhaṇe ubhatobhāgavimutto nāma. Aparo saddhādhurena abhiniviṭṭho samāpattiyo nibbattetuṁ asakkonto sukkhavipassakova hutvā sotāpattimaggaṁ pāpuṇāti. So tasmiṁ khaṇe saddhānusārī nāma hoti, sotāpattiphalādīsu chasu ṭhānesu saddhāvimutto nāma, arahattaphalakkhaṇe paññāvimutto nāma.",
  "atk-s0402a4:9": "50. Aṭṭhame visamāti sapakkhalanaṭṭhena visamā. Samāti nipakkhalanaṭṭhena samā. Adhammakammānīti uddhammāni kammāni. Avinayakammānīti ubbinayāni kammāni.",
  "atk-s0402a4:10": "51. Navame adhammikāti niddhammā. Dhammikāti dhammayuttā.",
  "atk-s0402a4:11": "52. Dasame adhikaraṇanti vivādādhikaraṇādicatubbidhaṁ adhikaraṇaṁ. Ādiyantīti gaṇhanti. Saññāpentīti jānāpenti. Na ca saññattiṁ upagacchantīti saññāpanatthaṁ na sannipatanti. Na ca nijjhāpentīti na pekkhāpenti. Na ca nijjhattiṁ upagacchantīti aññamaññaṁ nijjhāpanatthāya na sannipatanti. Asaññattibalāti asaññattiyeva balaṁ etesanti asaññattibalā . Appaṭinissaggamantinoti yesaṁ hi evaṁ hoti – ‘‘sace amhehi gahitaṁ adhikaraṇaṁ dhammikaṁ bhavissati, gaṇhissāma. Sace adhammikaṁ, vissajjessāmā’’ti, te paṭinissaggamantino nāma honti. Ime pana na tathā mantentīti appaṭinissaggamantino. Thāmasā parāmāsā abhinivissāti diṭṭhithāmena ca diṭṭhiparāmāsena ca abhinivisitvā. Idameva saccanti idaṁ amhākaṁ vacanameva saccaṁ. Moghamaññanti avasesānaṁ vacanaṁ moghaṁ tucchaṁ. Sukkapakkho uttānatthoyevāti.",
  "atk-s0402a4:12": "Parisavaggo pañcamo.",
  "atk-s0402a4:13": "Paṭhamapaṇṇāsakaṁ niṭṭhitaṁ.",
  "atk-s0402a4:14": "2. Dutiyapaṇṇāsakaṁ"
}