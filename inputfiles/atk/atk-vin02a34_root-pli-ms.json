{
  "atk-vin02a34:0": "5. Khuddakavatthukkhandhakaṁ",
  "atk-vin02a34:1": "Khuddakavatthukathā",
  "atk-vin02a34:2": "243. Khuddakavatthukkhandhake – mallamuṭṭhikāti muṭṭhikamallā. Gāmamuddavāti chavirāgamaṇḍanānuyuttā nāgarikamanussā. Gāmamoddavātipi pāṭho; esevattho. Thambheti nhānatitthe nikhaṇitvā ṭhapitatthambhe.",
  "atk-vin02a34:3": "Kuṭṭeti iṭṭhakāsilādārukuṭṭānaṁ aññatarasmiṁ. Aṭṭāne nhāyantīti ettha aṭṭānaṁ nāma rukkhaṁ phalakaṁ viya tacchetvā aṭṭhapadākārena rājiyo chinditvā nhānatitthe nikhaṇanti, tattha cuṇṇāni ākiritvā manussā kāyaṁ ghaṁsanti. Gandhabbahatthakenāti nhānatitthe ṭhapitena dārumayahatthena, tena kira cuṇṇāni gahetvā manussā sarīraṁ ghaṁsanti . Kuruvindakasuttiyāti kuruvindakapāsāṇacuṇṇāni lākhāya bandhitvā kataguḷikakalāpako vuccati, taṁ ubhosu antesu gahetvā sarīraṁ ghaṁsanti. Viggayha parikammaṁ kārāpentīti aññamaññaṁ sarīrena sarīraṁ ghaṁsanti. Mallakaṁ nāma makaradantake chinditvā mallakamūlasaṇṭhānena kataṁ mallakanti vuccati, idaṁ gilānassāpi na vaṭṭati.",
  "atk-vin02a34:4": "244.Akatamallakaṁ nāma dante acchinditvā kataṁ, idaṁ agilānasseva na vaṭṭati; iṭṭhakākhaṇḍaṁ pana kapālakhaṇḍaṁ vā vaṭṭati. Ukkāsikanti vatthavaṭṭiṁ; tasmā nhāyantassa yassa kassaci nhānasāṭakavaṭṭiyā piṭṭhiṁ ghaṁsituṁ vaṭṭati. Puthupāṇikanti hatthaparikammaṁ vuccati, tasmā sabbesaṁ hatthena piṭṭhiparikammaṁ kātuṁ vaṭṭati.",
  "atk-vin02a34:5": "245.Vallikāti kaṇṇato nikkhantamuttolambakādīnaṁ etaṁ adhivacanaṁ; na kevalañca vallikā eva, yaṁkiñci kaṇṇapiḷandhanaṁ antamaso tālapaṇṇampi na vaṭṭati. Pāmaṅganti yaṁkiñci palambakasuttaṁ. Kaṇṭhasuttakanti yaṁkiñci gīvūpagaābharaṇaṁ. Kaṭisuttakanti yaṁkiñci kaṭipiḷandhanaṁ antamaso suttatantumattampi. Ovaṭṭikanti valayaṁ. Kāyūrādīni pākaṭāneva, akkhakānaṁ heṭṭhā bāhābharaṇaṁ yaṁkiñci ābharaṇaṁ na vaṭṭati.",
  "atk-vin02a34:6": "246.Dumāsikaṁvā duvaṅgulaṁ vāti ettha sace kesā antodvemāse dvaṅgulaṁ pāpuṇanti, antodvemāseva chinditabbā. Dvaṅgulehi atikkāmetuṁ na vaṭṭati. Sacepi na dīghā, dvemāsato ekadivasampi atikkāmetuṁ na vaṭṭatiyeva; evamayaṁ ubhayenapi ukkaṭṭhaparicchedova vutto, tato oraṁ pana navaṭṭanabhāvo nāma natthi.",
  "atk-vin02a34:7": "Kocchena osaṇṭhentīti kocchena olikhitvā sannisīdāpenti. Phaṇakenāti dantamayādīsu yena kenaci. Hatthaphaṇakenāti hattheneva phaṇakiccaṁ karontā aṅgulīhi osaṇṭhenti. Sitthatelakenāti madhusitthakaniyyāsādīsu yena kenaci cikkalena. Udakatelakenāti udakamissakena telena. Maṇḍanatthāya sabbattha dukkaṭaṁ, uddhalomena pana anulomanipātanatthaṁ hatthaṁ temetvā sīsaṁ puñchitabbaṁ. Uṇhābhitattarajasirānampi allahatthena puñchituṁ vaṭṭati.",
  "atk-vin02a34:8": "247.Na bhikkhave ādāse vā udakapatte vāti ettha kaṁsapattādīnipi yesu mukhanimittaṁ paññāyati, sabbāni ādāsasaṅkhameva gacchanti. Kañjiyādīnipi ca udakapattasaṅkhameva. Tasmā yattha katthaci olokentassa dukkaṭaṁ. Ābādhapaccayāti ‘‘sañchavi nu kho me vaṇo, udāhu na tāvā’’ti jānanatthaṁ; ‘‘jiṇṇo nu khomhi no’’ti evaṁ āyusaṅkhāraṁ olokanatthampi vaṭṭatīti vuttaṁ.",
  "atk-vin02a34:9": "Mukhaṁ ālimpantīti vippasannachavirāgakarehi mukhālepanehi ālimpanti. Ummaddentīti nānāummaddanehi ummaddenti. Cuṇṇentīti mukhacuṇṇakena makkhenti. Manosilikāya mukhaṁ lañchentīti manosilāya tilakādīni lañchanāni karonti, tāni haritālādīhipi na vaṭṭantiyeva. Aṅgarāgādayo pākaṭāyeva. Sabbattha dukkaṭaṁ.",
  "atk-vin02a34:10": "248.Nabhikkhave naccaṁ vātiādīsu yaṁkiñci naccaṁ antamaso moranaccampi dassanāya gacchantassa dukkaṭaṁ. Sayampi naccantassa vā naccāpentassa vā dukkaṭameva. Gītampi yaṁkiñci naṭagītaṁ vā sādhugītaṁ vā antamaso dantagītampi ‘‘yaṁ gāyissāmā’’ti pubbabhāge okūjantā karonti, etampi na vaṭṭati. Sayaṁ gāyantassāpi gāyāpentassāpi dukkaṭameva. Vāditampi yaṁkiñci na vaṭṭati. Yaṁ pana niṭṭhubhanto vā sāsaṅke vā ṭhito accharikaṁ vā phoṭeti , pāṇiṁ vā paharati, tattha anāpatti. Sabbaṁ antarārāme ṭhitassa passato anāpatti. ‘‘Passissāmī’’ti vihārato vihāraṁ gacchantassa āpattiyeva. Āsanasālāya nisinno passati, anāpatti. ‘‘Passissāmī’’ti uṭṭhahitvā gacchato āpatti. Vīthiyaṁ ṭhatvā gīvaṁ parivattetvā passatopi āpattiyeva.",
  "atk-vin02a34:11": "249.Sarakuttinti sarakiriyaṁ. Bhaṅgo hotīti aladdhaṁ uppādetuṁ na sakkoti; laddhaṁ samāpajjituṁ. Pacchimā janatāti amhākaṁ ācariyāpi upajjhāyāpi evaṁ gāyiṁsūti pacchimo jano diṭṭhānugatiṁ āpajjati; tatheva gāyati. Na bhikkhave āyatakenāti ettha āyatako nāma taṁ taṁ vattaṁ bhinditvā akkharāni vināsetvā pavatto. Dhamme pana suttantavattaṁ nāma atthi, jātakavattaṁ nāma atthi, gāthāvattaṁ nāma atthi, taṁ vināsetvā atidīghaṁ kātuṁ na vaṭṭati. Caturassena vattena parimaṇḍalāni padabyañjanāni dassetabbāni. Sarabhaññanti sarena bhaṇanaṁ. Sarabhaññe kira taraṅgavattadhotakavattagalitavattādīni dvattiṁsa vattāni atthi. Tesu yaṁ icchati, taṁ kātuṁ labhati. Sabbesaṁ padabyañjanaṁ avināsetvā vikāraṁ akatvā samaṇasāruppena caturassena nayena pavattanaṁyeva lakkhaṇaṁ.",
  "atk-vin02a34:12": "Bāhiralomiṁ uṇṇinti uṇṇalomāni bahi katvā uṇṇapāvāraṁ pārupanti; tathā dhārentassa dukkaṭaṁ. Lomāni anto katvā pārupituṁ vaṭṭati. Samaṇakappakathā bhūtagāmasikkhāpadavaṇṇanāyaṁ vuttā.",
  "atk-vin02a34:13": "251.Na bhikkhave attano aṅgajātanti aṅgajātaṁ chindantasseva thullaccayaṁ. Aññaṁ pana kaṇṇanāsāaṅguliādiṁ yaṁkiñci chindantassa tādisaṁ vā dukkhaṁ uppādentassa dukkaṭaṁ. Ahikīṭadaṭṭhādīsu pana aññaābādhapaccayā vā lohitaṁ vā mocentassa chindantassa vā anāpatti.",
  "atk-vin02a34:14": "252.Candanagaṇṭhi uppannāhotīti candanaghaṭikā uppannā hoti. So kira uddhañca adho ca jālāni parikkhipāpetvā gaṅgāya nadiyā kīḷati, tassa nadīsotena vuyhamānā candanagaṇṭhi āgantvā jāle laggā, tamassa purisā āharitvā adaṁsu; evaṁ sā uppannā hoti. Iddhipāṭihāriyanti ettha vikubbaniddhipāṭihāriyaṁ paṭikkhittaṁ, adhiṭṭhāniddhi pana appaṭikkhittāti veditabbā.",
  "atk-vin02a34:15": "Na bhikkhave sovaṇṇamayo pattotiādīsu sacepi gihī bhattagge suvaṇṇataṭṭikādīsu byañjanaṁ katvā upanāmenti, āmasitumpi na vaṭṭati. Phalikamayakācamayakaṁsamayāni pana taṭṭikādīni bhājanāni puggalikaparibhogeneva na vaṭṭanti, saṅghikaparibhogena vā gihivikaṭāni vā vaṭṭanti. ‘‘Tambalohamayopi pattova na vaṭṭati, thālakaṁ pana vaṭṭatī’’ti idaṁ sabbaṁ kurundiyaṁ vuttaṁ. Maṇimayoti ettha pana indanīlādimaṇimayo vutto. Kaṁsamayoti ettha vaṭṭalohamayopi saṅgahito.",
  "atk-vin02a34:16": "253.Likhitunti tanukaraṇatthāyetaṁ vuttaṁ. Pakatimaṇḍalanti makaradantacchinnakamaṇḍalameva.",
  "atk-vin02a34:17": "254.Āvaṭṭitvāti aññamaññaṁ paharitvā. Pattādhārakanti ettha ‘‘dantavallivettādīhi kate bhūmiādhārake tayo, dāruādhārake dve patte uparūpari ṭhapetuṁ vaṭṭatī’’ti kurundiyaṁ vuttaṁ. Mahāaṭṭhakathāyaṁ pana vuttaṁ – ‘‘bhūmiādhārake tiṇṇaṁ pattānaṁ anokāso, dve ṭhapetuṁ vaṭṭati. Dāruādhārakadaṇḍādhārakesupi susajjitesu eseva nayo. Bhamakoṭisadiso pana dāruādhārako tīhi daṇḍakehi baddho daṇḍakādhāro ca ekassapi pattassa anokāso, tattha ṭhapetvāpi hatthena gahetvā eva nisīditabbaṁ. Bhūmiyaṁ pana nikkujjitvā ekameva ṭhapetabba’’nti.",
  "atk-vin02a34:18": "Miḍḍhanteti ālindakamiḍḍhikādīnaṁ ante. Sace pana parivattetvā tattheva patiṭṭhāti, evarūpāya vitthiṇṇāya miḍḍhiyā ṭhapetuṁ vaṭṭati. Paribhaṇḍanteti bāhirapasse katāya tanukamiḍḍhikāya ante. Miḍḍhiyaṁ vuttanayenevetthāpi vinicchayo veditabbo.",
  "atk-vin02a34:19": "Coḷakanti yaṁ pattharitvā patto ṭhapīyati; tasmiṁ pana asati kaṭasārake vā taṭṭikāya vā mattikāparibhaṇḍakatāya bhūmiyā vā yattha na dussati, tathārūpāya vālikāya vā ṭhapetuṁ vaṭṭati. Paṁsurajādīsu pana kharabhūmiyaṁ vā ṭhapentassa dukkaṭaṁ. Pattamāḷakaṁ iṭṭhakāhi vā dārūhi vā kātuṁ vaṭṭati . Pattakuṇḍolikāti mahāmukhakuṇḍasaṇṭhānā bhaṇḍakukkhalikā vuccati. Yo laggeyyāti yattha katthaci laggentassa dukkaṭameva. Cīvaravaṁsepi bandhitvā ṭhapetuṁ na vaṭṭati. Bhaṇḍakaṭṭhapanatthameva vā kataṁ hotu nisīdanasayanatthaṁ vā yattha katthaci mañce vā pīṭhe vā ṭhapentassa dukkaṭaṁ, aññena pana bhaṇḍakena saddhiṁ bandhitvā ṭhapetuṁ vaṭṭati. Aṭaniyaṁ bandhitvā olambetuṁ vā vaṭṭati, bandhitvāpi upari ṭhapetuṁ na vaṭṭatiyeva. Sace pana mañco vā pīṭhaṁ vā ukkhipitvā cīvaravaṁsādīsu aṭṭakachannena ṭhapitaṁ hoti, tattha ṭhapetuṁ vaṭṭati. Aṁsavaddhanakena aṁsakūṭe laggetvā aṅke ṭhapetuṁ vaṭṭati. Chatte bhattapūropi aṁsakūṭe laggitapattopi ṭhapetuṁ na vaṭṭati, bhaṇḍakena pana saddhiṁ bandhitvā vā aṭṭakaṁ katvā vā ṭhapite yo koci ṭhapetuṁ vaṭṭati.",
  "atk-vin02a34:20": "255.Pattahatthenāti ettha na kevalaṁ yassa patto hatthe, so eva pattahattho, na kevalañca kavāṭameva paṇāmetuṁ na labhati; apica kho pana hatthe vā piṭṭhipāde vā yattha katthaci sarīrāvayave pattasmiṁ sati hatthena vā pādena vā sīsena vā yena kenaci sarīrāvayavena kavāṭaṁ vā paṇāmetuṁ ghaṭikaṁ vā ukkhipituṁ sūciṁ vā kuñcikāya apāpurituṁ na labhati. Aṁsakūṭe pana pattaṁ laggetvā yathāsukhaṁ avāpurituṁ labhati.",
  "atk-vin02a34:21": "Tumbakaṭāhanti lābukaṭāhaṁ vuccati, taṁ pariharituṁ na vaṭṭati. Labhitvā pana tāvakālikaṁ paribhuñjituṁ vaṭṭati. Ghaṭikaṭāhepi eseva nayo. Ghaṭikaṭāhanti ghaṭikapālaṁ. Abhuṁ meti utrāsavacanametaṁ. Sabbapaṁsukūlikenāti ettha cīvarañca mañcapīṭhañca paṁsukūlaṁ vaṭṭati, ajjhoharaṇīyaṁ pana dinnakameva gahetabbaṁ.",
  "atk-vin02a34:22": "Calakānīti cabbetvā apaviddhāmisāni. Aṭṭhikānīti macchamaṁsaaṭṭhikāni. Ucchiṭṭhodakanti mukhavikkhālanodakaṁ. Etesu yaṁkiñci pattena nīharantassa dukkaṭaṁ. Pattaṁ paṭiggahaṁ katvā hatthaṁ dhovitumpi na labhati. Hatthadhotapādadhotaudakampi patte ākiritvā nīharituṁ na vaṭṭati. Anucchiṭṭhaṁ suddhapattaṁ ucchiṭṭhahatthena gaṇhituṁ na vaṭṭati, vāmahatthena panettha udakaṁ āsiñcitvā ekaṁ udakagaṇḍusaṁ gahetvā ucchiṭṭhahatthena gaṇhituṁ vaṭṭati. Ettāvatāpi hi so ucchiṭṭhapatto hoti, hatthaṁ pana bahi udakena vikkhāletvā gahetuṁ vaṭṭati. Macchamaṁsaphalāphalādīni khādanto yaṁ tattha aṭṭhiṁ vā calakaṁ vā chaḍḍetukāmo hoti, taṁ patte ṭhapetuṁ na labhati. Yaṁ pana paṭikhāditukāmo hoti, taṁ patte ṭhapetuṁ labhati. Aṭṭhikakaṇṭakādīni tattheva katvā hatthena luñcitvā khādituṁ vaṭṭati. Mukhato nīhaṭaṁ pana yaṁkiñci puna khāditukāmo hoti, taṁ patte ṭhapetuṁ na labhati. Siṅgiveranāḷikerakhaṇḍāni ḍaṁsitvā puna ṭhapetuṁ labhati.",
  "atk-vin02a34:23": "256.Namatakanti satthakaveṭhanakaṁ pilotikakhaṇḍaṁ. Daṇḍasatthakanti pipphalakaṁ vā aññampi vā yaṁkiñci daṇḍaṁ yojetvā katasatthakaṁ.",
  "atk-vin02a34:24": "Kaṇṇakitā hontīti malaggahitā honti. Kiṇṇena pūretunti kiṇṇacuṇṇena pūretuṁ. Sattuyāti haliddimissakena piṭṭhacuṇṇena. Saritakanti pāsāṇacuṇṇaṁ vuccati; tena pūretuṁ anujānāmīti attho. Madhusitthakena sāretunti madhusitthakena makkhetuṁ. Saritakaṁ paribhijjatīti taṁ makkhitamadhusitthakaṁ bhijjati. Saritasipāṭikanti madhusitthakapilotikaṁ; satthakosakasipāṭiyā pana saritasipāṭikāya anulomāti kurundiyaṁ vuttaṁ. Kathinanti nisseṇimpi tattha attharitabbakaṭasārakakilañjānaṁ aññatarampi. Kathinarajjunti yāya dupaṭṭacīvaraṁ sibbantā kathine cīvarampi bandhanti. Kathinaṁ nappahotīti dīghassa bhikkhuno pamāṇena kataṁ kathinaṁ; tattha rassassa bhikkhuno cīvaraṁ patthariyamānaṁ nappahoti, antoyeva hoti; daṇḍake na pāpuṇātīti attho. Daṇḍakathinanti tassa majjhe itarassa bhikkhuno pamāṇena aññaṁ nisseṇiṁ bandhituṁ anujānāmīti attho.",
  "atk-vin02a34:25": "Bidalakanti daṇḍakathinappamāṇena kaṭasārakassa pariyante paṭisaṁharitvā duguṇakaraṇaṁ. Salākanti dupaṭṭacīvarassa antare pavesanasalākaṁ. Vinandhanarajjunti mahānisseṇiyā saddhiṁ khuddakaṁ nisseṇiṁ vinandhituṁ rajjuṁ. Vinandhanasuttanti khuddakanisseṇiyā cīvaraṁ vinandhituṁ suttakaṁ. Vinandhitvā cīvaraṁ sibbetunti tena suttakena tattha cīvaraṁ vinandhitvā sibbituṁ. Visamā hontīti kāci khuddakā honti, kāci mahantā. Kaḷimbhakanti pamāṇasaññākaraṇaṁ yaṁkiñci tālapaṇṇādiṁ. Moghasuttakanti vaḍḍhakīnaṁ dārūsu kāḷasuttena viya haliddisuttena saññākaraṇaṁ . Aṅguliyā paṭiggaṇhantīti sūcimukhaṁ aṅguliyā paṭicchanti. Paṭiggahanti aṅgulikosakaṁ.",
  "atk-vin02a34:26": "257.Āvesanavitthakaṁ nāma yaṁkiñci pāticaṅkoṭakādi. Uccavatthukanti paṁsuṁ ākiritvā uccavatthukaṁ kātuṁ anujānāmīti attho. Ogumphetvā ullittāvalittaṁ kātunti chadanaṁ odhunitvā ghanadaṇḍakaṁ katvā anto ceva bahi ca mattikāya limpitunti attho. Goghaṁsikāyāti veḷuṁ vā rukkhadaṇḍaṁ vā antokatvā tena saddhiṁ saṅgharitunti attho. Bandhanarajjunti tathā saṅgharitassa bandhanarajjuṁ.",
  "atk-vin02a34:27": "258.Kaṭacchuparissāvanaṁ nāma tīsu daṇḍakesu vinandhitvā kataṁ.",
  "atk-vin02a34:28": "259.Yo na dadeyyāti aparissāvanakasseva yo na dadāti, tassa āpatti. Yo pana attano hatthe parissāvane vijjamānepi yācati, tassa na akāmā dātabbaṁ. Daṇḍaparissāvananti rajakānaṁ khāraparissāvanaṁ viya catūsu pādesu baddhanisseṇikāya sāṭakaṁ bandhitvā majjhedaṇḍake udakaṁ āsiñcitabbaṁ, taṁ ubhopi koṭṭhāse pūretvā parissavati. Ottharakaṁ nāma yaṁ udake ottharitvā ghaṭakena udakaṁ gaṇhanti, tañhi catūsu daṇḍakesu vatthaṁ bandhitvā udake cattāro khāṇuke nikhaṇitvā tesu bandhitvā sabbapariyante udakato mocetvā majjhe ottharitvā ghaṭena udakaṁ gaṇhanti. Makasakuṭikāti cīvarakuṭikā vuccati.",
  "atk-vin02a34:29": "260.Abhisannakāyāti semhādidosussannakāyā. Aggaḷavaṭṭi nāma dvārabāhāya samappamāṇoyeva aggaḷatthambho vuccati, yattha tīṇi cattāri chiddāni katvā sūciyo denti. Kapisīsakaṁ nāma dvārabāhaṁ vijjhitvā tattha pavesito aggaḷapāsako vuccati. Sūcikāti tattha majjhe chiddaṁ katvā pavesitā. Ghaṭikāti upari yojitā. Maṇḍalikaṁ kātunti nīcavatthukaṁ cinituṁ. Dhūmanettanti dhūmanikkhamanachiddaṁ. Vāsetunti gandhena vāsetuṁ. Udakaṭṭhānanti udakatthapanaṭṭhānaṁ. Tattha ghaṭena udakaṁ ṭhapetvā sarāvakena vaḷañjetabbaṁ. Koṭṭhakoti dvārakoṭṭhako.",
  "atk-vin02a34:30": "261.Tissopaṭicchādiyoti ettha jantāgharapaṭicchādi ca udakapaṭicchādi ca parikammaṁ karontasseva vaṭṭati, sesesu abhivādanādīsu na vaṭṭati. Vatthapaṭicchādi sabbakammesu vaṭṭati. Udakaṁ na hotīti nhānodakaṁ na hoti.",
  "atk-vin02a34:31": "262.Tulanti paṇṇikānaṁ viya udakaubbāhanakatulaṁ. Karakaṭako vuccati goṇe vā yojetvā hatthehi vā gahetvā dīghavarattādīhi ākaḍḍhanayantaṁ. Cakkavaṭṭakanti arahaṭaghaṭiyantaṁ. Cammakhaṇḍaṁ nāma tulāya vā karakaṭake vā yojetabbakaṁ cammabhājanaṁ. Pākaṭā hotīti aparikkhittā hoti. Udakapuñchanīti daṇḍamayāpi visāṇamayāpi dārumayāpi vaṭṭati, tassā asati coḷakenāpi udakaṁ paccuddharituṁ vaṭṭati.",
  "atk-vin02a34:32": "263.Udakamātikanti udakassa āgamanamātikaṁ. Nillekhajantāgharaṁ nāma āviddhapakkhapāsakaṁ vuccati, gopānasīnaṁ upari maṇḍale pakkhapāsake ṭhapetvā katakūṭacchadanassetaṁ nāmaṁ. Cātumāsaṁ nisīdanenāti nisīdanena cattāro māse na vippavasitabbanti attho.",
  "atk-vin02a34:33": "264.Pupphābhikiṇṇesūti pupphehi santhatesu. Namatakaṁ nāma eḷakalomehi kataṁ avāyimaṁ cammakhaṇḍaparihārena paribhuñjitabbaṁ. Āsittakūpadhānaṁ nāma tambalohena vā rajatena vā katāya peḷāya etaṁ adhivacanaṁ, paṭikkhittattā pana dārumayāpi na vaṭṭati. Maḷorikāti daṇḍadhārako vuccati. Yaṭṭhiādhārakapaṇṇādhārakapacchikapiṭṭhānipi ettheva paviṭṭhāni. Ādhārakasaṅkhepagamanato hi paṭṭhāya chiddaṁ viddhampi aviddhampi vaṭṭatiyeva. Ekabhājaneti ettha sace eko bhikkhu bhājanato phalaṁ vā pūvaṁ vā gahetvā gacchati, tasmiṁ apagate itarassa sesakaṁ bhuñjituṁ vaṭṭati. Itarassāpi tasmiṁ khīṇe puna gahetuṁ vaṭṭati.",
  "atk-vin02a34:34": "265.Aṭṭhahaṅgehīti ettha ekekenapi aṅgena samannāgatassa antosīmāya vā nissīmaṁ gantvā nadīādīsu vā nikkujjituṁ vaṭṭatiyeva. Evaṁ nikkujjite pana patte tassa gehe koci deyyadhammo na gahetabbo – ‘‘asukassa gehe bhikkhaṁ mā gaṇhitthā’’ti aññesu vihāresupi pesetabbaṁ. Ukkujjanakāle pana yāvatatiyaṁ yācāpetvā hatthapāsaṁ vijahāpetvā ñattidutiyakammena ukkujjitabbo.",
  "atk-vin02a34:35": "268.Purakkhatvāti aggato katvā. Saṁharantūti saṁhariyantu. Celapaṭikanti celasantharaṁ. So kira ‘‘sace ahaṁ puttaṁ lacchāmi, akkamissati me bhagavā celapaṭika’’nti iminā ajjhāsayena santhari, abhabbo cesa puttalābhāya; tasmā bhagavā na akkami. Yadi akkameyya, pacchā puttaṁ alabhanto ‘‘nāyaṁ sabbaññū’’ti diṭṭhiṁ gaṇheyya. Idaṁ tāva bhagavato anakkamane kāraṇaṁ. Yasmā pana bhikkhūpi ye ajānantā akkameyyuṁ, te gihīnaṁ paribhūtā bhaveyyuṁ; tasmā bhikkhū paribhavato mocetuṁ sikkhāpadaṁ paññapesi. Idaṁ sikkhāpadapaññāpane kāraṇaṁ.",
  "atk-vin02a34:36": "Maṅgalatthāya yāciyamānenāti apagatagabbhā vā hotu garugabbhā vā, evarūpesu ṭhānesu maṅgalatthāya yāciyamānena akkamituṁ vaṭṭati. Dhotapādakaṁ nāma pādadhovanaṭṭhāne dhotehi pādehi akkamanatthāya paccattharaṇaṁ atthataṁ hoti, taṁ akkamituṁ vaṭṭati.",
  "atk-vin02a34:37": "269.Katakaṁ nāma padumakaṇṇikākāraṁ pādaghaṁsanatthaṁ kaṇṭake uṭṭhāpetvā kataṁ. Taṁ vaṭṭaṁ vā hotu caturassādibhedaṁ vā, bāhulikānuyogattā paṭikkhittameva, neva paṭiggahetuṁ na paribhuñjituṁ vaṭṭati. Sakkharāti pāsāṇo vuccati; pāsāṇapheṇakopi vaṭṭati. Vidhūpananti vījanī vuccati . Tālavaṇṭaṁ pana tālapaṇṇehi vā kataṁ hotu veḷudantavilīvehi vā morapiñchehi vā cammavikatīhi vā sabbaṁ vaṭṭati. Makasabījanī dantamayavisāṇamayadaṇḍakāpi vaṭṭati, vākamayabījaniyā ketakapārohakuntālapaṇṇādimayāpi saṅgahitā.",
  "atk-vin02a34:38": "270.Gilānassa chattanti ettha yassa kāyaḍāho vā pittakopo vā hoti, cakkhu vā dubbalaṁ, añño vā koci ābādho vinā chattena uppajjati, tassa gāme vā araññe vā chattaṁ vaṭṭati. Vasse pana cīvaraguttatthaṁ vāḷamigacorabhayesu ca attaguttatthampi vaṭṭati. Ekapaṇṇacchattaṁ pana sabbattheva vaṭṭati.",
  "atk-vin02a34:39": "Asissāti asi assa. Vijjotalatīti vijjotati. Daṇḍasammutinti ettha pamāṇayutto catuhatthoyeva daṇḍo sammannitvā dātabbo. Tato ūnātiritto vināpi sammutiyā sabbesaṁ vaṭṭati. Sikkā pana agilānassa na vaṭṭati, gilānassāpi sammannitvāva dātabbā.",
  "atk-vin02a34:40": "273.Romanthakassāti ettha ṭhapetvā romanthakaṁ sesānaṁ āgataṁ uggāraṁ mukhe sandhāretvā gilantānaṁ āpatti. Sace pana asandhāritameva paragalaṁ gacchati, vaṭṭati.",
  "atk-vin02a34:41": "Yaṁ diyyamānanti yaṁ dāyakehi diyyamānaṁ paṭiggahitabhājanato bahi patitaṁ, taṁ bhikkhunā sāmaṁ gahetvā paribhuñjituṁ anujānāmīti attho. Idaṁ bhojanavagge vaṇṇitameva.",
  "atk-vin02a34:42": "274.Kuppaṁ karissāmīti saddaṁ karissāmi. Nakhādīhi nakhacchedane āpatti natthi, anurakkhaṇatthaṁ pana nakhacchedanaṁ anuññātaṁ. Vīsatimaṭṭhanti vīsatipi nakhe likhitamaṭṭhe kārāpenti. Malamattanti nakhato malamattaṁ apakaḍḍhituṁ anujānāmīti attho.",
  "atk-vin02a34:43": "275.Khurasipāṭikanti khurakosakaṁ . Massuṁ kappāpentīti kattariyā massuṁ chedāpenti. Massuṁ vaḍḍhāpentīti massuṁ dīghaṁ kārenti. Golomikanti hanukamhi dīghaṁ katvā ṭhapitaṁ eḷakamassu vuccati. Caturassakanti catukoṇaṁ. Parimukhanti ure lomasaṁharaṇaṁ. Aḍḍhadukanti udare lomarājiṭṭhapanaṁ. Āpatti dukkaṭassāti massukappāpanādīsu sabbattha āpatti dukkaṭassa. Ābādhappaccayā sambādhe lomanti gaṇḍavaṇarudhiādiābādhappaccayā. Kattarikāyāti gaṇḍavaṇarudhisīsarogābādhappaccayā. Sakkharādīhi nāsikālomaggāhāpane āpatti natthi. Anurakkhaṇatthaṁ pana saṇḍāso anuññāto. Na bhikkhave palitaṁ gāhāpetabbanti ettha yaṁ bhamukāya vā nalāṭe vā dāṭhikāya vā uggantvā bībhacchaṁ ṭhitaṁ, tādisaṁ lomaṁ palitaṁ vā apalitaṁ vā gāhāpetuṁ vaṭṭati.",
  "atk-vin02a34:44": "277.Kaṁsapattharikāti kaṁsabhaṇḍavāṇijā. Bandhanamattanti vāsikattarayaṭṭhiādīnaṁ bandhanamattaṁ.",
  "atk-vin02a34:45": "278.Nabhikkhave akāyabandhanenāti ettha abandhitvā nikkhamantena yattha sarati, tattha bandhitabbaṁ. Āsanasālāya bandhissāmīti gantuṁ vaṭṭati. Saritvā yāva na bandhati, na tāva piṇḍāya caritabbaṁ. Kalābukaṁ nāma bahurajjukaṁ. Deḍḍubhakaṁ nāma udakasappasīsasadisaṁ. Murajaṁ nāma murajavaṭṭisaṇṭhānaṁ veṭhetvā kataṁ. Maddavīṇaṁ nāma pāmaṅgasaṇṭhānaṁ. Īdisañhi ekampi na vaṭṭati, pageva bahūni. Paṭṭikaṁ sūkarantakanti ettha pakativītā vā macchakaṇṭakavāyimā vā paṭṭikā vaṭṭati, sesā kuñjaracchikādibhedā na vaṭṭanti. Sūkarantakaṁ nāma kuñjikākosakasaṇṭhānaṁ hoti. Ekarajjukaṁ pana muddikakāyabandhanañca sūkarantakaṁ anulometi. Anujānāmi bhikkhave murajaṁ maddavīṇanti idaṁ dasāsuyeva anuññātaṁ . Pāmaṅgadasā cettha catunnaṁ upari na vaṭṭati. Sobhaṇaṁ nāma veṭhetvā mukhavaṭṭisibbanaṁ. Guṇakaṁ nāma mudiṅgasaṇṭhānena sibbanaṁ; evaṁ sibbitā hi antā thirā honti. Pavanantoti pāsanto vuccati.",
  "atk-vin02a34:46": "280.Hatthisoṇḍakaṁ nāma nābhimūlato hatthisoṇḍasaṇṭhānaṁ olambakaṁ katvā nivatthaṁ coḷikaitthīnaṁ nivāsanaṁ viya. Macchavāḷakaṁ nāma ekato dasantaṁ ekato pāsantaṁ olambetvā nivatthaṁ. Catukaṇṇakaṁ nāma upari dve, heṭṭhato dveti evaṁ cattāro kaṇṇe dassetvā nivatthaṁ. Tālavaṇṭakaṁ nāma tālavaṇṭākārena sāṭakaṁ olambetvā nivāsanaṁ. Satavalikaṁ nāma dīghasāṭakaṁ anekakkhattuṁ obhañjitvā ovaṭṭikaṁ karontena nivatthaṁ, vāmadakkhiṇapassesu vā nirantaraṁ valiyo dassetvā nivatthaṁ. Sace pana jāṇuto paṭṭhāya ekā vā dve vā valiyo paññāyanti, vaṭṭati.",
  "atk-vin02a34:47": "Saṁvelliyaṁ nivāsentīti mallakammakārādayo viya kacchaṁ bandhitvā nivāsenti; evaṁ nivāsetuṁ gilānassapi maggappaṭipannassapi na vaṭṭati. Yampi maggaṁ gacchantā ekaṁ vā dve vā koṇe ukkhipitvā antaravāsakassa upari laggenti, anto vā ekaṁ kāsāvaṁ tathā nivāsetvā bahi aparaṁ nivāsenti, sabbaṁ na vaṭṭati. Gilāno pana anto kāsāvassa ovaṭṭikaṁ dassetvā aparaṁ upari nivāsetuṁ labhati. Agilānena dve nivāsentena saguṇaṁ katvā nivāsetabbāni. Iti yañca idha paṭikkhittaṁ, yañca sekhiyavaṇṇanāyaṁ; taṁ sabbaṁ vajjetvā nibbikāraṁ timaṇḍalaṁ paṭicchādentena parimaṇḍalaṁ nivāsetabbaṁ. Yaṁkiñci vikāraṁ karonto dukkaṭā na muccati. Na bhikkhave gihipārutaṁ pārupitabbanti evaṁ paṭikkhittaṁ gihipārutaṁ apārupitvā, ubho kaṇṇe samaṁ katvā pārupanaṁ parimaṇḍalapārupanaṁ nāma, taṁ pārupitabbaṁ.",
  "atk-vin02a34:48": "Tattha yaṁkiñci setapaṭapārutaṁ paribbājakapārutaṁ ekasāṭakapārutaṁ soṇḍapārutaṁ antepurikapārutaṁ mahājeṭṭhakapārutaṁ kuṭipavesakapārutaṁ brāhmaṇapārutaṁ pāḷikārakapārutanti evamādi parimaṇḍalalakkhaṇato aññathā pārutaṁ, sabbametaṁ gihipārutaṁ nāma. Tasmā yathā setapaṭā aḍḍhapālakanigaṇṭhā pārupanti, yathā ca ekacce paribbājakā uraṁ vivaritvā dvīsu aṁsakūṭesu pāvuraṇaṁ ṭhapenti, yathā ca ekasāṭakā manussā nivatthasāṭakassa ekenantena piṭṭhiṁ pārupitvā ubho kaṇṇe ubhosu aṁsakūṭesu ṭhapenti, yathā ca surāsoṇḍādayo sāṭakena gīvaṁ parikkhipantā ubho ante udare vā olambenti; piṭṭhiyaṁ vā khipanti, yathā ca antepurikāyo akkhitārakamattaṁ dassetvā oguṇṭhikaṁ pārupanti, yathā ca mahājeṭṭhā dīghasāṭakaṁ nivāsetvā tasseva ekenantena sakalasarīraṁ pārupanti, yathā ca kassakā khettakuṭiṁ pavisantā sāṭakaṁ paliveṭhetvā upakacchake pakkhipitvā tasseva ekenantena sarīraṁ pārupanti, yathā ca brāhmaṇā ubhinnaṁ upakacchakānaṁ antarena sāṭakaṁ pavesetvā aṁsakūṭesu pakkhipanti, yathā ca pāḷikārako bhikkhu ekaṁsapārupanena pārutaṁ vāmabāhuṁ vivaritvā cīvaraṁ aṁsakūṭaṁ āropeti; evaṁ apārupitvā sabbepi ete aññe ca evarūpe pārupanadose vajjetvā nibbikāraṁ parimaṇḍalaṁ pārupitabbaṁ. Tathā apārupitvā ārāme vā antaraghare vā anādarena yaṁkiñci vikāraṁ karontassa dukkaṭaṁ.",
  "atk-vin02a34:49": "281.Muṇḍavaṭṭīti yathā rañño kuhiñci gacchato parikkhārabhaṇḍavahanamanussāti adhippāyo. Antarākājanti majjhe laggetvā dvīhi vahitabbabhāraṁ.",
  "atk-vin02a34:50": "282.Acakkhussanti cakkhūnaṁ hitaṁ na hoti; parihāniṁ janeti. Nacchādetīti na ruccati. Aṭṭhaṅgulaparamanti manussānaṁ pamāṇaṅgulena aṭṭhaṅgulaparamaṁ. Atimaṭāhakanti atikhuddakaṁ.",
  "atk-vin02a34:51": "283.Dāyaṁ ālimpentīti tiṇavanādīsu aggiṁ denti. Paṭagginti paṭiaggiṁ. Parittanti appaharitakaraṇena vā parikhākhaṇanena vā parittāṇaṁ. Ettha pana anupasampanne sati sayaṁ aggiṁ dātuṁ na labhati, asati aggimpi dātuṁ labhati, bhūmiṁ tacchetvā tiṇānipi harituṁ, parikhampi khaṇituṁ, allasākhaṁ bhañjitvāpi aggiṁ nibbāpetuṁ labhati, senāsanaṁ pattaṁ vā appattaṁ vā tathā nibbāpetuṁ labhatiyeva. Udakena pana kappiyeneva labhati, na itarena.",
  "atk-vin02a34:52": "284.Sati karaṇīyeti sukkhakaṭṭhādiggahaṇakicce sati. Porisiyanti purisappamāṇaṁ. Āpadāsūti vāḷamigādayo vā disvā maggamūḷho vā disā oloketukāmo hutvā davaḍāhaṁ vā udakoghaṁ vā āgacchantaṁ disvā evarūpāsu āpadāsu atiuccampi rukkhaṁ ārohituṁ vaṭṭati.",
  "atk-vin02a34:53": "285.Kalyāṇavākkaraṇāti madhurasaddā. Chandaso āropemāti vedaṁ viya sakkatabhāsāya vācanāmaggaṁ āropema. Sakāya niruttiyāti ettha sakā nirutti nāma sammāsambuddhena vuttappakāro māgadhiko vohāro.",
  "atk-vin02a34:54": "286.Lokāyataṁ nāma sabbaṁ ucchiṭṭhaṁ, sabbaṁ anucchiṭṭhaṁ, seto kāko, kāḷo bako; iminā ca iminā ca kāraṇenāti evamādiniratthakakāraṇapaṭisaṁyuttaṁ titthiyasatthaṁ.",
  "atk-vin02a34:55": "288.Antarā ahosīti antaritā ahosi paṭicchannā.",
  "atk-vin02a34:56": "289.Ābādhappaccayāti yassa ābādhassa lasuṇaṁ bhesajjaṁ; tappaccayāti attho.",
  "atk-vin02a34:57": "290.Passāvapādukanti ettha pādukā iṭṭhakāhipi silāhipi dārūhipi kātuṁ vaṭṭati. Vaccapādukāyapi eseva nayo. Pariveṇanti vaccakuṭiparikkhepabbhantaraṁ.",
  "atk-vin02a34:58": "293.Yathādhammokāretabboti dukkaṭavatthumhi dukkaṭena pācittiyavatthumhi pācittiyena kāretabbo. Paharaṇatthaṁ kataṁ paharaṇīti vuccati, yassa kassaci āvudhasaṅkhātassetaṁ adhivacanaṁ, taṁ ṭhapetvā aññaṁ sabbaṁ lohabhaṇḍaṁ anujānāmīti attho. Katakañca kumbhakārikañcāti ettha katakaṁ vuttameva. Kumbhakārikañcāti dhaniyasseva sabbamattikāmayakuṭi vuccati. Sesaṁ sabbattha uttānamevāti.",
  "atk-vin02a34:59": "Khuddakavatthukathā niṭṭhitā.",
  "atk-vin02a34:60": "Khuddakavatthukkhandhakavaṇṇanā niṭṭhitā."
}