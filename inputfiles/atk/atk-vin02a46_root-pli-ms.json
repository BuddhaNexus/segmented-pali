{
  "atk-vin02a46:0": "Paṭhamagāthāsaṅgaṇikaṁ",
  "atk-vin02a46:1": "Sattanagaresu paññattasikkhāpadavaṇṇanā",
  "atk-vin02a46:2": "335.Ekaṁsaṁcīvaraṁ katvāti ekasmiṁ aṁsakūṭe cīvaraṁ katvā; sādhukaṁ uttarāsaṅgaṁ katvāti attho. Paggaṇhitvāna añjalinti dasanakhasamodhānasamujjalaṁ añjaliṁ ukkhipitvā. Āsīsamānarūpo vāti paccāsīsamānarūpo viya. Kissa tvaṁ idha māgatoti kena kāraṇena kimatthaṁ patthayamāno tvaṁ idha āgato. Ko evamāha? Sammāsambuddho. Kaṁ evamāha? Āyasmantaṁ upāliṁ. Iti āyasmā upāli bhagavantaṁ upasaṅkamitvā ‘‘dvīsu vinayesū’’ti imaṁ gāthaṁ pucchi. Athassa bhagavā ‘‘bhaddako te ummaṅgo’’tiādīni vatvā taṁ vissajjesi. Esa nayo sabbattha. Iti ime sabbapañhe buddhakāle upālitthero pucchi. Bhagavā byākāsi. Saṅgītikāle pana mahākassapatthero pucchi. Upālitthero byākāsi.",
  "atk-vin02a46:3": "Tattha bhaddako te ummaṅgoti bhaddakā te pañhā; pañhā hi avijjandhakārato ummujjitvā ṭhitattā ‘‘ummaṅgo’’ti vuccati. Tagghāti kāraṇatthe nipāto. Yasmā maṁ pucchasi, tasmā te ahamakkhissanti attho. Sampaṭicchanatthe vā, ‘‘tagghā’’ti hi iminā vacanaṁ sampaṭicchitvā akkhissanti āha. ‘‘Samādahitvā visibbenti, sāmisena, sasitthaka’’nti imāni tīṇiyeva sikkhāpadāni bhaggesu paññattāni.",
  "atk-vin02a46:4": "Catuvipattivaṇṇanā",
  "atk-vin02a46:5": "336.Yaṁ taṁ pucchimhāti yaṁ tvaṁ apucchimhā. Akittayīti abhāsi. Noti amhākaṁ . Taṁ taṁ byākatanti yaṁ yaṁ puṭṭhaṁ, taṁ tadeva byākataṁ. Anaññathāti aññathā akatvā byākataṁ.",
  "atk-vin02a46:6": "Ye duṭṭhullā sā sīlavipattīti ettha kiñcāpi sīlavipatti nāma pañhe natthi, atha kho duṭṭhullaṁ vissajjetukāmatāyetaṁ vuttaṁ. Catūsu hi vipattīsu duṭṭhullaṁ ekāya vipattiyā saṅgahitaṁ, aduṭṭhullaṁ tīhi vipattīhi saṅgahitaṁ. Tasmā ‘‘ye duṭṭhullā sā sīlavipattī’’ti vatvā tameva vitthārato dassetuṁ ‘‘pārājikaṁ saṅghādiseso sīlavipattīti vuccatī’’ti āha.",
  "atk-vin02a46:7": "Idāni tissannaṁ vipattīnaṁ vasena aduṭṭhullaṁ dassetuṁ ‘‘thullaccaya’’ntiādimāha. Tattha yo cāyaṁ, akkosati hasādhippāyoti idaṁ dubbhāsitassa vatthudassanatthaṁ vuttaṁ.",
  "atk-vin02a46:8": "Abbhācikkhantīti ‘‘tathāhaṁ bhagavatā dhammaṁ desitaṁ ājānāmī’’ti vadantā abbhācikkhanti.",
  "atk-vin02a46:9": "Ayaṁ sā ājīvavipattisammatāti ayaṁ chahi sikkhāpadehi saṅgahitā ājīvavipatti nāma catutthā vipatti sammatāti ettāvatā ‘‘aduṭṭhulla’’nti idaṁ vissajjitaṁ hoti.",
  "atk-vin02a46:10": "Idāni ‘‘ye ca yāvatatiyakā’’ti pañhaṁ vissajjetuṁ ‘‘ekādasā’’tiādimāha.",
  "atk-vin02a46:11": "Chedanakādivaṇṇanā",
  "atk-vin02a46:12": "337. Yasmā pana ‘‘ye ca yāvatatiyakā’’ti ayaṁ pañho ‘‘ekādasa yāvatatiyakā’’ti evaṁ saṅkhāvasena vissajjito, tasmā saṅkhānusandhivaseneva ‘‘kati chedanakānī’’tiādike aññe antarāpañhe pucchi. Tesaṁ vissajjanatthaṁ ‘‘cha chedanakānī’’tiādi vuttaṁ. Tattha ‘‘ekaṁ bhedanakaṁ, ekaṁ uddālanakaṁ, sodasa jānanti paññattā’’ti idameva apubbaṁ. Sesaṁ mahāvagge vibhattameva. Yaṁ panetaṁ apubbaṁ tattha ekaṁ bhedanakanti sūcigharaṁ. Ekaṁ uddālanakanti tūlonaddhamañcapīṭhaṁ. Sodasāti soḷasa. Jānanti paññattāti ‘‘jāna’’nti evaṁ vatvā paññattā, te evaṁ veditabbā – ‘‘jānaṁ saṅghikaṁ lābhaṁ pariṇataṁ attano pariṇāmeyya, jānaṁ pubbupagataṁ bhikkhuṁ anupakhajja nisajjaṁ kappeyya, jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā, jānaṁ bhikkhuniparipācitaṁ piṇḍapātaṁ bhuñjeyya, jānaṁ āsādanāpekkho bhuttasmiṁ pācittiyaṁ, jānaṁ sappāṇakaṁ udakaṁ paribhuñjeyya, jānaṁ yathādhammaṁ nihatādhikaraṇaṁ, jānaṁ duṭṭhullaṁ āpattiṁ paṭicchādeyya, jānaṁ ūnavīsativassaṁ puggalaṁ upasampādeyya, jānaṁ theyyasatthena saddhiṁ, jānaṁ tathāvādinā bhikkhunā akatānudhammena, jānaṁ tathānāsitaṁ samaṇuddesaṁ, jānaṁ saṅghikaṁ lābhaṁ pariṇataṁ puggalassa pariṇāmeyya, jānaṁ pārājikaṁ dhammaṁ ajjhāpannaṁ bhikkhuniṁ neva attanā paṭicodeyya, jānaṁ coriṁ vajjhaṁ viditaṁ anapaloketvā, jānaṁ sabhikkhukaṁ ārāmaṁ anāpucchā paviseyyā’’ti.",
  "atk-vin02a46:13": "Asādhāraṇādivaṇṇanā",
  "atk-vin02a46:14": "338. Idāni ‘‘sādhāraṇaṁ asādhāraṇa’’nti imaṁ purimapañhaṁ vissajjento ‘‘vīsaṁ dve satānī’’tiādimāha. Tattha bhikkhunīhi asādhāraṇesu cha saṅghādisesāti vissaṭṭhi, kāyasaṁsaggo, duṭṭhullaṁ, attakāma, kuṭi, vihāroti. Dve aniyatehi aṭṭhāti dvīhi aniyatehi saddhiṁ aṭṭha ime.",
  "atk-vin02a46:15": "Nissaggiyāni dvādasāti –",
  "atk-vin02a46:16": "Dhovanañca paṭiggaho, koseyyasuddhadvebhāgā;",
  "atk-vin02a46:17": "Chabbassāni nisīdanaṁ, dve lomā paṭhamo patto;",
  "atk-vin02a46:18": "Vassikā āraññakena cāti – ime dvādasa.",
  "atk-vin02a46:19": "Dvevīsati khuddakāti –",
  "atk-vin02a46:20": "Sakalo bhikkhunīvaggo, paramparañca bhojanaṁ;",
  "atk-vin02a46:21": "Anatirittaṁ abhihaṭaṁ, paṇītañca acelakaṁ;",
  "atk-vin02a46:22": "Ūnaṁ duṭṭhullachādanaṁ.",
  "atk-vin02a46:23": "Mātugāmena saddhiñca, yā ca anikkhantarājake;",
  "atk-vin02a46:24": "Santaṁ bhikkhuṁ anāpucchā, vikāle gāmappavesanā.",
  "atk-vin02a46:25": "Nisīdane ca yā sikkhā, vassikā yā ca sāṭikā;",
  "atk-vin02a46:26": "Dvāvīsati imā sikkhā, khuddakesu pakāsitāti.",
  "atk-vin02a46:27": "Bhikkhūhi asādhāraṇesupi saṅghamhā dasa nissareti ‘‘saṅghamhā nissārīyatī’’ti evaṁ vibhaṅge vuttā, mātikāyaṁ pana ‘‘nissāraṇīyaṁ saṅghādisesa’’nti evaṁ āgatā dasa. Nissaggiyāni dvādasāti bhikkhunivibhaṅge vibhattāni nissaggiyāneva. Khuddakāpi tattha vibhattakhuddakā eva. Tathā cattāro pāṭidesanīyā, iti satañceva tiṁsañca sikkhā vibhaṅge bhikkhunīnaṁ bhikkhūhi asādhāraṇā. Sesaṁ imasmiṁ sādhāraṇāsādhāraṇavissajjane uttānameva.",
  "atk-vin02a46:28": "Idāni vipattiyo ca ‘‘yehi samathehi sammantī’’ti idaṁ pañhaṁ vissajjento aṭṭheva pārājikātiādimāha. Tattha durāsadāti iminā tesaṁ sappaṭibhayataṁ dasseti. Kaṇhasappādayo viya hi ete durāsadā durūpagamanā durāsajjanā, āpajjiyamānā mūlacchedāya saṁvattanti. Tālavatthusamūpamāti sabbaṁ tālaṁ uddharitvā tālassa vatthumattakaraṇena samūpamā. Yathā vatthumattakato tālo na puna pākatiko hoti, evaṁ na puna pākatikā honti.",
  "atk-vin02a46:29": "Evaṁ sādhāraṇaṁ upamaṁ dassetvā puna ekekassa vuttaṁ upamaṁ dassento paṇḍupalāsotiādimāha. Aviruḷhī bhavanti teti yathā ete paṇḍupalāsādayo punaharitādibhāvena aviruḷhidhammā honti; evaṁ pārājikāpi puna pakatisīlābhāvena aviruḷhidhammā hontīti attho. Ettāvatā ‘‘vipattiyo ca yehi samathehi sammantī’’ti ettha imā tāva aṭṭha pārājikavipattiyo kehici samathehi na sammantīti evaṁ dassitaṁ hoti. Yā pana vipattiyo sammanti, tā dassetuṁ tevīsati saṅghādisesātiādi vuttaṁ. Tattha tīhi samathehīti sabbasaṅgāhikavacanametaṁ. Saṅghādisesā hi dvīhi samathehi sammanti, na tiṇavatthārakena. Sesā tīhipi sammanti.",
  "atk-vin02a46:30": "Dve uposathā dve pavāraṇāti idaṁ bhikkhūnañca bhikkhunīnañca vasena vuttaṁ. Vibhattimattadassaneneva cetaṁ vuttaṁ, na samathehi vūpasamanavasena. Bhikkhuuposatho, bhikkhuniuposatho, bhikkhupavāraṇā, bhikkhunipavāraṇāti imāpi hi catasso vibhattiyo ; vibhajanānīti attho. Cattāri kammānīti adhammenavaggādīni uposathakammāni. Pañceva uddesā caturo bhavanti anaññathāti bhikkhūnaṁ pañca uddesā bhikkhunīnaṁ caturo bhavanti, aññathā na bhavanti; imā aparāpi vibhattiyo. Āpattikkhandhā ca bhavanti satta, adhikaraṇāni cattārīti imā pana vibhattiyo samathehi sammanti, tasmā sattahi samathehītiādimāha. Atha vā ‘‘dve uposathā dve pavāraṇā cattāri kammāni pañceva uddesā caturo bhavanti, anaññathā’’ti imāpi catasso vibhattiyo nissāya ‘‘nassantete vinassantete’’tiādinā nayena yā āpattiyo āpajjanti, tā yasmā vuttappakāreheva samathehi sammanti, tasmā taṁmūlakānaṁ āpattīnaṁ samathadassanatthampi tā vibhattiyo vuttāti veditabbā. Kiccaṁ ekenāti kiccādhikaraṇaṁ ekena samathena sammati.",
  "atk-vin02a46:31": "Pārājikādiāpattivaṇṇanā",
  "atk-vin02a46:32": "339. Evaṁ pucchānukkamena sabbapañhe vissajjetvā idāni ‘‘āpattikkhandhā ca bhavanti sattā’’ti ettha saṅgahitaāpattikkhandhānaṁ paccekaṁ nibbacanamattaṁ dassento pārājikantiādimāha. Tattha pārājikanti gāthāya ayamattho – yadidaṁ puggalāpattisikkhāpadapārājikesu āpattipārājikaṁ nāma vuttaṁ, taṁ āpajjanto puggalo yasmā parājito parājayamāpanno saddhammā cuto paraddho bhaṭṭho niraṅkato ca hoti, anihate tasmiṁ puggale puna uposathappavāraṇādibhedo saṁvāso natthi. Tenetaṁ iti vuccatīti tena kāraṇena etaṁ āpattipārājikanti vuccati. Ayañhettha saṅkhepattho – yasmā parājito hoti tena, tasmā etaṁ pārājikanti vuccati.",
  "atk-vin02a46:33": "Dutiyagāthāyapi byañjanaṁ anādiyitvā atthamattameva dassetuṁ saṅghova deti parivāsantiādi vuttaṁ. Ayaṁ panettha attho – imaṁ āpattiṁ āpajjitvā vuṭṭhātukāmassa yaṁ taṁ āpattivuṭṭhānaṁ tassa ādimhi ceva parivāsadānatthāya ādito sese majjhe mānattadānatthāya mūlāyapaṭikassanena vā saha mānattadānatthāya, avasāne abbhānatthāya ca saṅgho icchitabbo, na hettha ekampi kammaṁ vinā saṅghena sakkā kātunti saṅgho, ādimhi ceva sese ca icchitabbo assāti saṅghādiseso.",
  "atk-vin02a46:34": "Tatiyagāthāya aniyato na niyatoti yasmā na niyato, tasmā aniyato ayamāpattikkhandhoti attho. Kiṁ kāraṇā na niyatoti? Anekaṁsikataṁpadaṁ, yasmā idaṁ sikkhāpadaṁ anekaṁsena katanti attho. Kathaṁ anekaṁsena? Tiṇṇamaññataraṁ ṭhānaṁ, tiṇṇaṁ dhammānaṁ aññatarena kāretabboti hi tattha vuttaṁ, tasmā ‘‘aniyato’’ti pavuccati, so āpattikkhandho aniyatoti vuccati. Yathā ca tiṇṇaṁ aññataraṁ ṭhānaṁ, evaṁ dvinnaṁ dhammānaṁ aññataraṁ ṭhānaṁ yattha vuttaṁ, sopi aniyato eva.",
  "atk-vin02a46:35": "Catutthagāthāya accayo tena samo natthīti desanāgāminīsu accayesu tena samo thūlo accayo natthi, tenetaṁ iti vuccati; thūlattā accayassa etaṁ thullaccayanti vuccatīti attho.",
  "atk-vin02a46:36": "Pañcamagāthāya nissajjitvāna deseti tenetanti nissajjitvā desetabbato nissaggiyanti vuccatīti attho.",
  "atk-vin02a46:37": "Chaṭṭhagāthāya pāteti kusalaṁ dhammanti sañcicca āpajjantassa kusaladhammasaṅkhātaṁ kusalacittaṁ pāteti, tasmā pāteti cittanti pācittiyaṁ. Yaṁ pana cittaṁ pāteti, taṁ yasmā ariyamaggaṁ aparajjhati, cittasammohakāraṇañca hoti, tasmā ‘‘ariyamaggaṁ aparajjhati, cittasammohanaṭṭhāna’’nti ca vuttaṁ.",
  "atk-vin02a46:38": "Pāṭidesanīyagāthāsu ‘‘gārayhaṁ āvuso dhammaṁ āpajji’’nti vuttagārayhabhāvakāraṇadassanatthameva bhikkhu aññātako santotiādi vuttaṁ. Paṭidesetabbato pana sā āpatti pāṭidesanīyāti vuccati.",
  "atk-vin02a46:39": "Dukkaṭagāthāya aparaddhaṁ viraddhañca khalitanti sabbametaṁ ‘‘yañca dukkaṭa’’nti ettha vuttassa dukkaṭassa pariyāyavacanaṁ. Yañhi duṭṭhu kataṁ virūpaṁ vā kataṁ, taṁ dukkaṭaṁ. Taṁ panetaṁ yathā satthārā vuttaṁ; evaṁ akatattā aparaddhaṁ, kusalaṁ virajjhitvā pavattattā viraddhaṁ, ariyavattapaṭipadaṁ anāruḷhattā khalitaṁ. Yaṁ manusso kareti idaṁ panassa opammanidassanaṁ. Tassattho – yathā hi yaṁ loke manusso āvi vā yadi vā raho pāpaṁ karoti, taṁ dukkaṭanti pavedenti; evamidampi buddhappaṭikuṭṭhena lāmakabhāvena pāpaṁ, tasmā dukkaṭanti veditabbaṁ.",
  "atk-vin02a46:40": "Dubbhāsitagāthāya dubbhāsitaṁ durābhaṭṭhanti duṭṭhu ābhaṭṭhaṁ bhāsitaṁ lapitanti durābhaṭṭhaṁ. Yaṁ durābhaṭṭhaṁ, taṁ dubbhāsitanti attho. Kiñca bhiyyo? Saṁkiliṭṭhañca yaṁ padaṁ, saṁkiliṭṭhaṁ yasmā taṁ padaṁ hotīti attho. Tathā yañca viññū garahanti, yasmā ca naṁ viññū garahantīti attho. Tenetaṁ iti vuccatīti tena saṁkiliṭṭhabhāvena ca viññugarahanenāpi ca etaṁ iti vuccati; ‘‘dubbhāsita’’nti evaṁ vuccatīti attho.",
  "atk-vin02a46:41": "Sekhiyagāthāya ‘‘ādi cetaṁ caraṇañcā’’tiādinā nayena sekhassa santakabhāvaṁ dīpeti. Tasmā sekhassa idaṁ sekhiyanti ayamettha saṅkhepattho. Idaṁ ‘‘garukalahukañcāpī’’tiādipañhehi asaṅgahitassa ‘‘handa vākyaṁ suṇoma te’’ti iminā pana āyācanavacanena saṅgahitassa atthassa dīpanatthaṁ vuttanti veditabbaṁ.",
  "atk-vin02a46:42": "Channamativassatītiādimhipi eseva nayo. Tattha channamativassatīti gehaṁ tāva tiṇādīhi acchannaṁ ativassati. Idaṁ pana āpattisaṅkhātaṁ gehaṁ channaṁ ativassati; mūlāpattiñhi chādento aññaṁ navaṁ āpattiṁ āpajjati. Vivaṭaṁ nātivassatīti gehaṁ tāva avivaṭaṁ succhannaṁ nātivassati. Idaṁ pana āpattisaṅkhātaṁ gehaṁ vivaṭaṁ nātivassati; mūlāpattiñhi vivaranto desanāgāminiṁ desetvā vuṭṭhānagāminito vuṭṭhahitvā suddhante patiṭṭhāti. Āyatiṁ saṁvaranto aññaṁ āpattiṁ nāpajjati. Tasmā channaṁ vivarethāti tena kāraṇena desanāgāminiṁ desento vuṭṭhānagāminito ca vuṭṭhahanto channaṁ vivaretha. Evaṁ taṁ nātivassatīti evañcetaṁ vivaṭaṁ nātivassatīti attho.",
  "atk-vin02a46:43": "Gati migānaṁ pavananti ajjhokāse byagghādīhi paripātiyamānānaṁ migānaṁ pavanaṁ rukkhādigahanaṁ araññaṁ gati paṭisaraṇaṁ hoti, taṁ patvā te assāsanti. Eteneva nayena ākāso pakkhīnaṁ gati. Avassaṁ upagamanaṭṭhena pana vibhavo gati dhammānaṁ, sabbesampi saṅkhatadhammānaṁ vināsova tesaṁ gati. Na hi te vināsaṁ agacchantā ṭhātuṁ sakkonti. Sucirampi ṭhatvā pana nibbānaṁ arahato gati, khīṇāsavassa arahato anupādisesanibbānadhātu ekaṁsena gatīti attho.",
  "atk-vin02a46:44": "Paṭhamagāthāsaṅgaṇikavaṇṇanā niṭṭhitā."
}