{
  "atk-s0519a4:0": "4. Paṭiniddesavāravaṇṇanā",
  "atk-s0519a4:1": "1. Desanāhāravibhaṅgavaṇṇanā",
  "atk-s0519a4:2": "5. Evaṁ hārādayo sukhaggahaṇatthaṁ gāthābandhavasena sarūpato niddisitvā idāni tesu hāre tāva paṭiniddesavasena vibhajituṁ ‘‘tattha katamo desanāhāro’’tiādi āraddhaṁ. Tattha katamoti kathetukamyatāpucchā. Desanāhāroti pucchitabbadhammanidassanaṁ. Kiñcāpi desanāhāro niddesavāre sarūpato dassito, paṭiniddesassa pana visayaṁ dassento ‘‘assādādīnavatā’’ti gāthaṁ ekadesena paccāmasati. Ayaṁ desanāhāro pubbāparāpekkho. Tattha pubbāpekkhatte ‘‘katamo desanāhāro’’ti pucchitvā ‘‘assādādīnavatā’’ti sarūpato dassitassa nigamanaṁ hoti. Parāpekkhatte pana ‘‘ayaṁ desanāhāro kiṁ desayatī’’ti desanākiriyāya kattuniddeso hoti. Tena desanāhārassa anvatthasaññataṁ dasseti. Desayatīti saṁvaṇṇeti, vitthāretīti attho.",
  "atk-s0519a4:3": "Idāni anena desetabbadhamme sarūpato dassento ‘‘assāda’’ntiādimāha, taṁ pubbe vuttanayattā uttānameva. Tasmā ito parampi avuttameva vaṇṇayissāma. ‘‘Kattha pana āgate assādādike ayaṁ hāro saṁvaṇṇetī’’ti anuyogaṁ manasikatvā desanāhārena saṁvaṇṇetabbadhammaṁ dassento ‘‘dhammaṁ vo, bhikkhave, desessāmī’’tiādikaṁ sabbapariyattidhammasaṅgāhakaṁ bhagavato chachakkadesanaṁ ekadesena dasseti.",
  "atk-s0519a4:4": "Tattha dhammanti ayaṁ dhamma-saddo pariyattisaccasamādhipaññāpakatipuññāpattiñeyyādīsu bahūsu atthesu diṭṭhappayogo. Tathā hi ‘‘idha, bhikkhu, dhammaṁ pariyāpuṇātī’’tiādīsu (a. ni. 5.73) pariyattidhamme dissati. ‘‘Diṭṭhadhammo pattadhammo’’tiādīsu (dī. ni. 1.299; mahāva. 18) sacce. ‘‘Evaṁdhammā te bhagavanto ahesu’’ntiādīsu (dī. ni. 2.13, 145) samādhimhi. ‘‘Saccaṁ dhammo dhiti cāgo’’ti evamādīsu (jā. 1.1.57; 1.2.147-148) paññāyaṁ. ‘‘Jātidhammānaṁ, bhikkhave, sattāna’’nti evamādīsu (dī. ni. 2.398; ma. ni. 1.131) pakatiyaṁ . ‘‘Dhammo have rakkhati dhammacāri’’ntiādīsu (jā. 1.10.102; 1.15.385) puññe. ‘‘Cattāro pārājikā dhammā’’ti evamādīsu (pārā. 233) āpattiyaṁ. ‘‘Kusalā dhammā akusalādhammā’’tiādīsu (dha. sa. tikamātikā 1) ñeyye. Idha pana pariyattiyaṁ daṭṭhabboti (ma. ni. aṭṭha. 1.mūlapariyāyasuttavaṇṇanā; dha. sa. aṭṭha. cittuppādakaṇḍa 1; bu. vaṁ. aṭṭha. 1.1).",
  "atk-s0519a4:5": "Voti pana ayaṁ vo-saddo ‘‘handa dāni, bhikkhave, pavāremi vo’’ti (saṁ. ni. 1.215) ettha upayogatthe āgato. ‘‘Sannipatitānaṁ vo, bhikkhave, dvayaṁ karaṇīya’’ntiādīsu (ma. ni. 1.273) karaṇatthe. ‘‘Ye hi vo ariyā parisuddhakāyakammantā’’tiādīsu padapūraṇe. ‘‘Ārocayāmi vo, bhikkhave’’tiādīsu (a. ni. 7.72) sampadānatthe. Idhāpi sampadānatthe evāti daṭṭhabbo.",
  "atk-s0519a4:6": "Bhikkhanasīlatādiguṇayogena bhikkhū, bhinnakilesatādiguṇayogena vā. Atha vā saṁsāre bhayaṁ ikkhantīti bhikkhū. Bhikkhaveti tesaṁ ālapanaṁ. Tena te dhammassavane niyojento attano mukhābhimukhaṁ karoti. Desessāmīti kathessāmi. Tena nāhaṁ dhammissaratāya tumhe aññaṁ kiñci kāreyyāmi, anāvaraṇañāṇena sabbaṁ ñeyyadhammaṁ paccakkhakāritāya pana dhammaṁ desessāmīti idāni pavattiyamānaṁ dhammadesanaṁ paṭijānāti. Ādikalyāṇantiādīsu ādimhi kalyāṇaṁ ādikalyāṇaṁ, ādikalyāṇametassāti vā ādikalyāṇaṁ. Sesapadadvayepi eseva nayo. Tattha sīlena ādikalyāṇaṁ. Samādhinā majjhekalyāṇaṁ. Paññāya pariyosānakalyāṇaṁ. Buddhasubuddhatāya vā ādikalyāṇaṁ. Dhammasudhammatāya majjhekalyāṇaṁ. Saṅghasuppaṭipattiyā pariyosānakalyāṇaṁ. Atha vā ugghaṭitaññuvinayanena ādikalyāṇaṁ. Vipañcitaññuvinayanena majjhekalyāṇaṁ neyyapuggalavinayanena pariyosānakalyāṇaṁ. Ayamevattho idhādhippeto.",
  "atk-s0519a4:7": "Atthasampattiyā sātthaṁ. Byañjanasampattiyā sabyañjanaṁ. Saṅkāsanādichaatthapadasamāyogato vā sātthaṁ. Akkharādichabyañjanapadasamāyogato sabyañjanaṁ. Ayamevattho idhādhippeto. Upanetabbābhāvato ekantena paripuṇṇanti kevalaparipuṇṇaṁ. Apanetabbābhāvato parisuddhaṁ. Sīlādipañcadhammakkhandhapāripūriyā vā paripuṇṇaṁ. Caturoghanittharaṇāya pavattiyā lokāmisanirapekkhatāya ca parisuddhaṁ. Brahmaṁ seṭṭhaṁ uttamaṁ brahmūnaṁ vā seṭṭhānaṁ ariyānaṁ cariyaṁ sikkhattayasaṅgahaṁ sāsanaṁ brahmacariyaṁ pakāsayissāmi paridīpayissāmīti attho.",
  "atk-s0519a4:8": "Evaṁ bhagavatā desito pakāsito ca sāsanadhammo yesaṁ assādādīnaṁ dassanavasena pavatto, te assādādayo desanāhārassa visayabhūtā yattha yattha pāṭhe savisesaṁ vuttā, tato tato niddhāretvā udāharaṇavasena idhānetvā dassetuṁ ‘‘tattha katamo assādo’’tiādi āraddhaṁ. Tattha kāmanti manāpiyarūpādiṁ tebhūmakadhammasaṅkhātaṁ vatthukāmaṁ. Kāmayamānassāti icchantassa. Tassa cetaṁ samijjhatīti tassa kāmayamānassa sattassa taṁ kāmasaṅkhātaṁ vatthu samijjhati ce, sace so taṁ labhatīti vuttaṁ hoti. Addhāpītimanohotīti ekaṁsena tuṭṭhacitto hoti. Laddhāti labhitvā. Maccoti satto. Yadicchatīti yaṁ icchati. Ayamettha saṅkhepo, vitthāro pana niddese (mahāni. 1) vuttanayena veditabbo. Ayaṁ assādoti yāyaṁ adhippāyasamijjhanā icchitalābhe pītimanatā somanassaṁ, ayaṁ assādetabbato assādo.",
  "atk-s0519a4:9": "Tassa ce kāmayānassāti tassa puggalassa kāme icchamānassa, kāmena vā yāyamānassa. Chandajātassāti jātataṇhassa. Jantunoti sattassa. Te kāmā parihāyantīti te vatthukāmā kenaci antarāyena vinassanti ce. Sallaviddhova ruppatīti atha ayomayādinā sallena viddho viya pīḷiyatīti attho. Ayaṁ ādīnavoti yāyaṁ kāmānaṁ vipariṇāmaññathābhāvā kāmayānassa sattassa ruppanā domanassuppatti, ayaṁ ādīnavo.",
  "atk-s0519a4:10": "Yo kāme parivajjetīti yo bhikkhu yathāvutte kāme tattha chandarāgassa vikkhambhanena vā samucchindanena vā sabbabhāgena vajjeti. Yathā kiṁ? Sappasseva padā siroti, yathā koci puriso jīvitukāmo kaṇhasappaṁ paṭipathe passitvā attano pādena tassa siraṁ parivajjeti, somaṁ…pe… samativattatīti so bhikkhu sabbaṁ lokaṁ visaritvā ṭhitattā loke visattikāsaṅkhātaṁ imaṁ taṇhaṁ satimā hutvā samatikkamatīti. Idaṁ nissaraṇanti yadidaṁ visattikāsaṅkhātāya taṇhāya nibbānārammaṇena ariyamaggena samativattanaṁ, idaṁ nissaraṇaṁ.",
  "atk-s0519a4:11": "Khettanti kedārādikhettaṁ. Vatthunti gharavatthuādivatthuṁ. Hiraññaṁ vāti kahāpaṇasaṅkhātaṁ suvaṇṇasaṅkhātañca hiraññaṁ. Vā-saddo vikappanattho, so sabbapadesu yojetabbo. Gavāssanti gāvo ca asse cāti gavāssaṁ. Dāsaporisanti dāse ca porise cāti dāsaporisaṁ. Thiyoti itthiyo. Bandhūti ñātibandhavo. Puthū kāmeti aññepi vā manāpiyarūpādike bahū kāmaguṇe. Yo naro anugijjhatīti yo satto anu anu abhikaṅkhati patthetīti attho. Ayaṁ assādoti yadidaṁ khettādīnaṁ anugijjhanaṁ, ayaṁ assādeti vatthukāme etenāti assādo.",
  "atk-s0519a4:12": "Abalānaṁ balīyantīti khettādibhede kāme anugijjhantaṁ taṁ puggalaṁ kusalehi pahātabbattā abalasaṅkhātā kilesā balīyanti abhibhavanti, saddhābalādivirahena vā abalaṁ taṁ puggalaṁ abalā kilesā balīyanti, abalattā abhibhavantīti attho. Maddantenaṁ parissayāti enaṁ kāmagiddhaṁ kāme pariyesantaṁ rakkhantañca sīhādayo ca pākaṭaparissayā kāyaduccaritādayo ca apākaṭaparissayā maddanti. Tato naṁ…pe… dakanti tato tehi pākaṭāpākaṭaparissayehi abhibhūtaṁ taṁ puggalaṁ jātiādidukkhaṁ samudde bhinnanāvaṁ udakaṁ viya anveti anugacchatīti attho. Ayaṁ ādīnavoti yvāyaṁ taṇhāduccaritasaṁkilesahetuko jātiādidukkhānubandho, ayaṁ ādīnavo.",
  "atk-s0519a4:13": "Tasmāti yasmā kāmagiddhassa vuttanayena dukkhānubandho vijjati, tasmā. Jantūti satto. Sadā satoti pubbarattāpararattaṁ jāgariyānuyogena sato hutvā. Kāmāni parivajjayeti vikkhambhanavasena samucchedavasena ca rūpādīsu vatthukāmesu sabbappakāraṁ kilesakāmaṁ anuppādento kāmāni parivajjaye pajaheyya. Te pahāya tare oghanti evaṁ te kāme pahāya tappahānakaraariyamaggeneva catubbidhampi oghaṁ tareyya, tarituṁ sakkuṇeyyāti attho. Nāvaṁ sitvāva pāragūti yathā puriso udakaggahaṇena garubhāraṁ nāvaṁ udakaṁ bahi siñcitvā lahukāya nāvāya appakasireneva pāragū bhaveyya, pāraṁ gaccheyya, evameva attabhāvanāvaṁ kilesūdakagarukaṁ siñcitvā lahukena attabhāvena pāragū bhaveyya, pāraṁ nibbānaṁ arahattappattiyā gaccheyya anupādisesāya nibbānadhātuyā parinibbānenāti attho. Idaṁ nissaraṇanti yaṁ kāmappahānamukhena caturoghaṁ taritvā anupādisesāya nibbānadhātuyā nibbānaṁ, idaṁ sabbasaṅkhatanissaraṇato nissaraṇanti.",
  "atk-s0519a4:14": "Dhammoti dānādipuññadhammo. Haveti nipātamattaṁ. Rakkhati dhammacārinti yo taṁ dhammaṁ appamatto carati, taṁ dhammacāriṁ diṭṭhadhammikasamparāyikabhedena duvidhatopi anatthato rakkhati pāleti. Chattaṁ mahantaṁ yatha vassakāleti vassakāle deve vassante yathā mahantaṁ chattaṁ kusalena purisena dhāritaṁ taṁ vassatemanato rakkhati. Tattha yathā taṁ chattaṁ appamatto hutvā attānaṁ rakkhantaṁ chādentañca vassādito rakkhati, evaṁ dhammopi attasammāpaṇidhānena appamatto hutvā dhammacariyāya attānaṁ rakkhantaṁyeva rakkhatīti adhippāyo. Esā…pe… cārīti etena vuttamevatthaṁ pākaṭataraṁ karoti, taṁ suviññeyyameva. Idaṁ phalanti diṭṭhadhammikehi samparāyikehi ca anatthehi yadidaṁ dhammassa rakkhaṇaṁ vuttaṁ rakkhāvasānassa ca abbhudayassa nipphādanaṁ, idaṁ nissaraṇaṁ anāmasitvā desanāya nibbattetabbatāya phalanti.",
  "atk-s0519a4:15": "Sabbe dhammāti sabbe saṅkhatā dhammā. Anattāti natthi etesaṁ attā kārakavedakasabhāvo, sayaṁ vā na attāti anattāti. Itīti evaṁ. Yadā paññāya passatīti yasmiṁ kāle vipassanaṁ ussukkāpento anattānupassanāsaṅkhātāya paññāya passati. Atha nibbindati dukkheti atha anattānupassanāya pubbe eva aniccatādukkhatānaṁ suparidiṭṭhattā nibbidānupassanāvasena vipassanāgocarabhūte pañcakkhandhadukkhe nibbindati nibbedaṁ āpajjati. Esa maggo visuddhiyāti yā vuttalakkhaṇā nibbidānupassanā sabbakilesavisujjhanato visuddhisaṅkhātassa ariyamaggassa accantavisuddhiyā vā amatadhātuyā maggo upāyo. Ayaṁ upāyoti yadidaṁ anattānupassanāmukhena sabbasmiṁ vaṭṭasmiṁ nibbindanaṁ vuttaṁ, taṁ visuddhiyā adhigamahetubhāvato upāyo.",
  "atk-s0519a4:16": "‘‘Cakkhumā…pe… parivajjaye’’ti imissā gāthāya ayaṁ saṅkhepattho – yathā cakkhumā puriso sarīre vahante visamāni bhūmippadesāni caṇḍatāya vā visame hatthiādayo parivajjeti, evaṁ loke sappañño puriso sappaññatāya hitāhitaṁ jānanto pāpāni lāmakāni duccaritāni parivajjeyyāti. Ayaṁ āṇattīti yā ayaṁ ‘‘pāpāni parivajjetabbānī’’ti dhammarājassa bhagavato āṇā, ayaṁ āṇattīti.",
  "atk-s0519a4:17": "Evaṁ visuṁ visuṁ suttesu āgatā phalūpāyāṇattiyo udāharaṇabhāvena dassetvā idāni tā ekato āgatā dassetuṁ ‘‘suññato’’ti gāthamāha.",
  "atk-s0519a4:18": "Tattha suññato lokaṁ avekkhassu, mogharājāti āṇattīti ‘‘mogharāja, sabbampi saṅkhāralokaṁ avasavattitāsallakkhaṇavasena vā tucchabhāvasamanupassanavasena vā suññoti passā’’ti idaṁ dhammarājassa vacanaṁ vidhānabhāvato āṇatti. Sabbadā satikiriyāya taṁsuññatādassanaṁ sampajjatīti ‘‘sadā satoti upāyo’’ti vuttaṁ. Attānudiṭṭhiṁ ūhaccāti vīsativatthukaṁ sakkāyadassanaṁ uddharitvā samucchinditvā. Evaṁ maccutaro siyāti. Idaṁ phalanti yaṁ evaṁ vuttena vidhinā maccutaraṇaṁ maccuno visayātikkamanaṁ tassa yaṁ pubbabhāgapaṭipadāpaṭipajjanaṁ, idaṁ desanāya phalanti attho. Yathā pana assādādayo sutte katthaci sarūpato katthaci niddhāretabbatāya katthaci visuṁ visuṁ katthaci ekato dassitā, na evaṁ phalādayo. Phalādayo pana sabbattha sutte gāthāsu vā ekato dassetabbāti imassa nayassa dassanatthaṁ visuṁ visuṁ udāharitvāpi puna ‘‘suññato loka’’ntiādinā ekato udāharaṇaṁ katanti daṭṭhabbaṁ.",
  "atk-s0519a4:19": "6. Evaṁ assādādayo udāharaṇavasena sarūpato dassetvā idāni tattha puggalavibhāgena desanāvibhāgaṁ dassetuṁ ‘‘tattha bhagavā’’tiādi vuttaṁ.",
  "atk-s0519a4:20": "Tattha ugghaṭitaṁ ghaṭitamattaṁ uddiṭṭhamattaṁ yassa niddesapaṭiniddesā na katā, taṁ jānātīti ugghaṭitaññū. Uddesamattena sappabhedaṁ savitthāramatthaṁ paṭivijjhatīti attho, ugghaṭitaṁ vā uccalitaṁ uṭṭhapitanti attho, taṁ jānātīti ugghaṭitaññū. Dhammo hi desiyamāno desakato desanābhājanaṁ saṅkamanto viya hoti, tamesa uccalitameva jānātīti attho, calitameva vā ugghaṭitaṁ. Sassatādiākārassa hi veneyyānaṁ āsayassa buddhāveṇikā dhammadesanā taṅkhaṇapatitā eva calanāya hoti, tato paramparānuvattiyā, tatthāyaṁ ugghaṭite calitamatteyeva āsaye dhammaṁ jānāti avabujjhatīti ugghaṭitaññū, tassa ugghaṭitaññussa nissaraṇaṁ desayati, tattakeneva tassa atthasiddhito. Vipañcitaṁ vitthāritaṁ niddiṭṭhaṁ jānātīti vipañcitaññū, vipañcitaṁ vā mandaṁ saṇikaṁ dhammaṁ jānātīti vipañcitaññū, tassa vipañcitaññussa ādīnavañca nissaraṇañca desayati, nātisaṅkhepavitthārāya desanāya tassa atthasiddhito. Netabbo dhammassa paṭiniddisena atthaṁ pāpetabboti neyyo, mudindriyatāya vā paṭilomaggahaṇato netabbo anunetabboti neyyo, tassa neyyassa assādaṁ ādīnavaṁ nissaraṇañca desayati, anavasesetvāva desanena tassa atthasiddhito. Tatthāyaṁ pāḷi –",
  "atk-s0519a4:21": "‘‘Katamo ca puggalo ugghaṭitaññū? Yassa puggalassa saha udāhaṭavelāya dhammābhisamayo hoti. Ayaṁ vuccati puggalo ugghaṭitaññū.",
  "atk-s0519a4:22": "‘‘Katamo ca puggalo vipañcitaññū? Yassa puggalassa saṁkhittena bhāsitassa vitthārena atthe vibhajiyamāne dhammābhisamayo hoti. Ayaṁ vuccati puggalo vipañcitaññū.",
  "atk-s0519a4:23": "‘‘Katamo ca puggalo neyyo? Yassa puggalassa uddesato paripucchato yonisomanasikaroto kalyāṇamitte sevato bhajato payirupāsato evaṁ anupubbena dhammābhisamayo hoti. Ayaṁ vuccati puggalo neyyo’’ti (pu. pa. 148-150).",
  "atk-s0519a4:24": "Padaparamo panettha nettiyaṁ paṭivedhassa abhājananti na gahitoti daṭṭhabbaṁ. Ettha ca assādo, ādīnavo, nissaraṇaṁ, assādo ca ādīnavo ca, assādo ca nissaraṇañca, ādīnavo ca nissaraṇañca, assādo ca ādīnavo ca nissaraṇañcāti ete satta paṭṭhānanayā.",
  "atk-s0519a4:25": "Tesu tatiyachaṭṭhasattamā veneyyattayavinayane samatthatāya gahitā, itare cattāro na gahitā. Na hi kevalena assādena ādīnavena tadubhayena vā kathitena veneyyavinayanaṁ sambhavati, kilesānaṁ pahānāvacanato. Pañcamopi ādīnavāvacanato nissaraṇassa anupāyo eva. Na hi vimuttirasā bhagavato desanā vimuttiṁ tadupāyañca anāmasantī pavattati. Tasmā ete cattāro nayā anuddhaṭā. Sace pana padaparamassa puggalassa vasena pavattaṁ saṁkilesabhāgiyaṁ vāsanābhāgiyaṁ tadubhayabhāge ṭhitaṁ desanaṁ suttekadesaṁ gāthaṁ vā tādisaṁ etesaṁ nayānaṁ udāharaṇabhāvena uddharati, evaṁ sati sattannampi nayānaṁ gahaṇaṁ bhaveyya. Veneyyavinayanaṁ pana tesaṁ santāne ariyamaggassa uppādanaṁ. Taṁ yathāvuttehi eva nayeti, nāvasesehīti itare idha na vuttā. Yasmā pana peṭake (peṭako. 23) –",
  "atk-s0519a4:26": "‘‘Tattha katamo assādo ca ādīnavo ca?",
  "atk-s0519a4:27": "Yāni karoti puriso, tāni attani passati;",
  "atk-s0519a4:28": "Kalyāṇakārī kalyāṇaṁ, pāpakārī ca pāpaka’’nti.",
  "atk-s0519a4:29": "Tattha yaṁ kalyāṇakārī kalyāṇaṁ paccanubhoti, ayaṁ assādo. Yaṁ pāpakārī pāpaṁ paccanubhoti, ayaṁ ādīnavo.",
  "atk-s0519a4:30": "Aṭṭhime , bhikkhave, lokadhammā. Katame aṭṭha? Lābhotiādi (a. ni. 8.6). Tattha lābho yaso sukhaṁ pasaṁsā, ayaṁ assādo. Alābho ayaso dukkhaṁ nindā, ayaṁ ādīnavo.",
  "atk-s0519a4:31": "Tattha katamo assādo ca nissaraṇañca?",
  "atk-s0519a4:32": "‘‘Sukho vipāko puññānaṁ, adhippāyo ca ijjhati;",
  "atk-s0519a4:33": "Khippañca paramaṁ santiṁ, nibbānamadhigacchatī’’ti. (peṭako. 23);",
  "atk-s0519a4:34": "Ayaṁ assādo ca nissaraṇañca.",
  "atk-s0519a4:35": "Dvattiṁsimāni, bhikkhave, mahāpurisassa mahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā…pe… vivaṭacchadoti sabbaṁ lakkhaṇasuttaṁ, (dī. ni. 3.199) ayaṁ assādo ca nissaraṇañca.",
  "atk-s0519a4:36": "Tattha katamo ādīnavo ca nissaraṇañca?",
  "atk-s0519a4:37": "‘‘Bhārā have pañcakkhandhā, bhārahāro ca puggalo;",
  "atk-s0519a4:38": "Bhārādānaṁ dukhaṁ loke, bhāranikkhepanaṁ sukhaṁ.",
  "atk-s0519a4:39": "‘‘Nikkhipitvā garuṁ bhāraṁ, aññaṁ bhāraṁ anādiya;",
  "atk-s0519a4:40": "Samūlaṁ taṇhamabbuyha, nicchāto parinibbuto’’ti. (saṁ. ni. 3.22);",
  "atk-s0519a4:41": "Ayaṁ ādīnavo ca nissaraṇañca.",
  "atk-s0519a4:42": "Tattha katamo assādo ca ādīnavo ca nissaraṇañca?",
  "atk-s0519a4:43": "‘‘Kāmā hi citrā madhurā manoramā, virūparūpena mathenti cittaṁ;",
  "atk-s0519a4:44": "Tasmā ahaṁ pabbajitomhi rāja, apaṇṇakaṁ sāmaññameva seyyoti. (ma. ni. 2.307; theragā. 787-788; peṭako. 23);",
  "atk-s0519a4:45": "Ayaṁ assādo ca ādīnavo ca nissaraṇañcā’’ti vuttaṁ. Tasmā tepi nayā idha niddhāretvā veditabbā. Phalādīsupi ayaṁ nayo labbhati eva. Yasmā peṭake (peṭako. 22) ‘‘tattha katamaṁ phalañca upāyo ca? Sīle patiṭṭhāya naro sapañño’’ti gāthā (saṁ. ni. 1.23), idaṁ phalañca upāyo ca.",
  "atk-s0519a4:46": "Tattha katamaṁ phalañca āṇatti ca?",
  "atk-s0519a4:47": "‘‘Sace bhāyatha dukkhassa, sace vo dukkhamappiyaṁ;",
  "atk-s0519a4:48": "Mākattha pāpakaṁ kammaṁ, āvi vā yadi vā rahoti. (udā. 44);",
  "atk-s0519a4:49": "Idaṁ phalañca āṇatti ca.",
  "atk-s0519a4:50": "Tattha katamo upāyo ca āṇatti ca?",
  "atk-s0519a4:51": "‘‘Kumbhūpamaṁ kāyamimaṁ viditvā, nagarūpamaṁ cittamidaṁ ṭhapetvā;",
  "atk-s0519a4:52": "Yodhetha māraṁ paññāvudhena, jitañca rakkhe anivesano siyā’’ti. (dha. pa. 40);",
  "atk-s0519a4:53": "Ayaṁ upāyo ca āṇatti ca. Evaṁ phalādīnaṁ dukavasenapi udāharaṇaṁ veditabbaṁ. Ettha ca yo nissaraṇadesanāya vinetabbo, so ugghaṭitaññūtiādinā yathā desanāvibhāgena puggalavibhāgasiddhi hoti, evaṁ ugghaṭitaññussa bhagavā nissaraṇaṁ desetītiādinā puggalavibhāgena desanāvibhāgo sambhavatīti so tathā dassito.",
  "atk-s0519a4:54": "Evaṁ yesaṁ puggalānaṁ vasena desanāvibhāgo dassito, te puggale paṭipadāvibhāgena vibhajitvā dassetuṁ ‘‘catasso paṭipadā’’tiādi vuttaṁ. Tattha paṭipadābhiññākato vibhāgo paṭipadākato hotīti āha – ‘‘catasso paṭipadā’’ti. Tā panetā ca samathavipassanāpaṭipattivasena duvidhā honti. Kathaṁ? Samathapakkhe tāva paṭhamasamannāhārato paṭṭhāya yāva tassa tassa jhānassa upacāraṁ uppajjati, tāva pavattā samathabhāvanā ‘‘paṭipadā’’ti vuccati. Upacārato pana paṭṭhāya yāva appanā tāva pavattā paññā ‘‘abhiññā’’ti vuccati.",
  "atk-s0519a4:55": "Sā panāyaṁ paṭipadā ekaccassa dukkhā hoti nīvaraṇādipaccanīkadhammasamudācāragahaṇatāya kicchā asukhasevanāti attho, ekaccassa tadabhāvena sukhā. Abhiññāpi ekaccassa dandhā hoti mandā asīghappavatti, ekaccassa khippā amandā sīghappavatti. Tasmā yo ādito kilese vikkhambhento dukkhena sasaṅkhārena sappayogena kilamanto vikkhambheti, tassa dukkhā paṭipadā hoti. Yo pana vikkhambhitakileso appanāparivāsaṁ vasanto cirena aṅgapātubhāvaṁ pāpuṇāti, tassa dandhābhiññā nāma hoti. Yo khippaṁ aṅgapātubhāvaṁ pāpuṇāti, tassa khippābhiññā nāma hoti. Yo kilese vikkhambhento sukhena akilamanto vikkhambheti, tassa sukhā paṭipadā nāma hoti.",
  "atk-s0519a4:56": "Vipassanāpakkhe pana yo rūpārūpamukhena vipassanaṁ abhinivisanto cattāri mahābhūtāni pariggahetvā upādārūpaṁ pariggaṇhāti arūpaṁ pariggaṇhāti, rūpārūpaṁ pana pariggaṇhanto dukkhena kasirena kilamanto pariggahetuṁ sakkoti, tassa dukkhā paṭipadā nāma hoti. Pariggahitarūpārūpassa pana vipassanāparivāse maggapātubhāvadandhatāya dandhābhiññā nāma hoti. Yopi rūpārūpaṁ pariggahetvā nāmarūpaṁ vavatthapento dukkhena kasirena kilamanto vavatthapeti, vavatthapite ca nāmarūpe vipassanāparivāsaṁ vasanto cirena maggaṁ uppādetuṁ sakkoti. Tassāpi dukkhā paṭipadā dandhābhiññā nāma hoti.",
  "atk-s0519a4:57": "Aparo nāmarūpampi vavatthapetvā paccaye pariggaṇhanto dukkhena kasirena kilamanto pariggaṇhāti, paccaye ca pariggahetvā vipassanāparivāsaṁ vasanto cirena maggaṁ uppādeti. Evampi dukkhāpaṭipadā dandhābhiññā nāma hoti.",
  "atk-s0519a4:58": "Aparo paccayepi pariggahetvā lakkhaṇāni paṭivijjhanto dukkhena kasirena kilamanto paṭivijjhati, paṭividdhalakkhaṇo ca vipassanāparivāsaṁ vasanto cirena maggaṁ uppādeti. Evampi dukkhā paṭipadā dandhābhiññā nāma hoti.",
  "atk-s0519a4:59": "Aparo lakkhaṇānipi paṭivijjhitvā vipassanāñāṇe tikkhe sūre suppasanne vahante uppannaṁ vipassanānikantiṁ pariyādiyamāno dukkhena kasirena kilamanto pariyādiyati, nikantiñca pariyādiyitvā vipassanāparivāsaṁ vasanto cirena maggaṁ uppādeti. Evampi dukkhā paṭipadā dandhābhiññā nāma hoti. Imināvupāyena itarāpi tisso paṭipadā veditabbā. Vipassanāpakkhikā eva panettha catasso paṭipadā daṭṭhabbā.",
  "atk-s0519a4:60": "Cattāro puggalāti yathāvuttapaṭipadāvibhāgena cattāro paṭipannakapuggalā. Taṁ pana paṭipadāvibhāgaṁ saddhiṁ hetupāyaphalehi dassetuṁ ‘‘taṇhācarito’’tiādi vuttaṁ.",
  "atk-s0519a4:61": "Tattha caritanti cariyā, vuttīti attho. Taṇhāya nibbattitaṁ caritaṁ etassāti taṇhācarito, taṇhāya vā pavattito carito taṇhācarito, lobhajjhāsayoti attho. Diṭṭhicaritoti etthāpi eseva nayo. Mandoti mandiyaṁ vuccati avijjā, tāya samannāgato mando, mohādhikoti attho.",
  "atk-s0519a4:62": "Satindriyenāti satiyā ādhipaccaṁ kurumānāya. Satindriyameva hissa visadaṁ hoti. Yasmā taṇhācaritatāya pubbabhāge kosajjābhibhavena na vīriyaṁ balavaṁ hoti, mohādhikatāya na paññā balavatī. Tadubhayenāpi na samādhi balavā hoti, tasmā ‘‘satindriyameva hissa visadaṁ hotī’’ti vuttaṁ. Tenevāha – ‘‘satipaṭṭhānehi nissayehī’’ti. Taṇhācaritatāya cassa kilesavikkhambhanaṁ na sukaranti dukkhā paṭipadā, avisadañāṇatāya dandhābhiññāti pubbe vuttanayaṁ ānetvā yojetabbaṁ. Niyyātīti ariyamaggena vaṭṭadukkhato niggacchati.",
  "atk-s0519a4:63": "Udatthoti udaattho, uḷārapaññoti attho. Paññāsahāyapaṭilābhena cassa samādhi tikkho hoti sampayuttesu ādhipaccaṁ pavatteti. Tenevāha – ‘‘samādhindriyenā’’ti. Visadañāṇattā ‘‘khippābhiññāyā’’ti vuttaṁ. Samādhipadhānattā jhānānaṁ jhānehi nissayehīti ayaṁ viseso. Sesaṁ purimasadisameva. Diṭṭhicarito aniyyānikamaggampi niyyānikanti maññamāno tattha ussāhabahulattā vīriyādhiko hoti. Vīriyādhikatāyeva cassa kilesavikkhambhanaṁ sukaranti sukhā paṭipadā, avisadañāṇatāya pana dandhābhiññāti imamatthaṁ dasseti ‘‘diṭṭhicarito mando’’tiādinā. Sesaṁ vuttanayameva.",
  "atk-s0519a4:64": "Saccehīti ariyasaccehi. Ariyasaccāni hi lokiyāni pubbabhāgañāṇassa sammasanaṭṭhānatāya lokuttarāni adhimuccanatāya maggañāṇassa abhisamayaṭṭhānatāya ca nissayāni hontīti. Sesaṁ vuttanayameva. Ettha ca diṭṭhicarito udattho ugghaṭitaññū. Taṇhācarito mando neyyo. Itare dvepi vipañcitaññūti evaṁ yena veneyyattayena pubbe desanāvibhāgo dassito, tadeva veneyyattayaṁ iminā paṭipadāvibhāgena dassitanti daṭṭhabbaṁ.",
  "atk-s0519a4:65": "Idāni taṁ veneyyupuggalavibhāgaṁ atthanayayojanāya visayaṁ katvā dassetuṁ ‘‘ubho taṇhācaritā’’tiādi vuttaṁ. Taṇhāya samādhipaṭipakkhattā taṇhācarito visujjhamāno samādhimukhena visujjhatīti āha – ‘‘samathapubbaṅgamāyā’’ti. ‘‘Samathavipassanaṁ yuganaddhaṁ bhāvetī’’ti (a. ni. 4.170; paṭi. ma. 2.1, 3) vacanato pana sammādiṭṭhisahiteneva sammāsamādhinā niyyānaṁ, na sammāsamādhinā evāti āha – ‘‘samathapubbaṅgamāya vipassanāyā’’ti. ‘‘Rāgavirāgā cetovimuttīti arahattaphalasamādhī’’ti saṅgahesu vuttaṁ. Idha pana anāgāmiphalasamādhīti vakkhati. So hi samādhismiṁ paripūrakārīti. Tattha rañjanaṭṭhena rāgo. So virajjati etāyāti rāgavirāgā, tāya rāgavirāgāya, rāgappahāyikāyāti attho.",
  "atk-s0519a4:66": "Cetovimuttiyāti cetoti cittaṁ, tadapadesena cettha samādhi vuccati ‘‘yathā cittaṁ paññañca bhāvaya’’nti (saṁ. ni. 1.23). Paṭippassaddhivasena paṭipakkhato vimuccatīti vimutti, tena vā vimutto, tato vimuccananti vā vimutti, samādhiyeva. Yathā hi lokiyakathāyaṁ saññā cittañca desanāsīsaṁ. Yathāha – ‘‘nānattakāyā nānattasaññino’’ti (dī. ni. 3.332, 341, 357; a. ni. 7.44; 9.24) ‘‘kiṁ citto tvaṁ, bhikkhū’’ti (pārā. 135) ca, evaṁ lokuttarakathāyaṁ paññā samādhi ca. Yathāha – ‘‘pañcañāṇiko sammāsamādhī’’ti (vibha. 804) ca ‘‘samathavipassanaṁ yuganaddhaṁ bhāvetī’’ti ca. Tesu idha rāgassa ujuvipaccanīkato samathapubbaṅgamatāvacanato ca cetoggahaṇena samādhi vutto. Tathā vimuttivacanena. Tena vuttaṁ ‘‘samādhiyevā’’ti. Ceto ca taṁ vimutti cāti cetovimutti. Atha vā vuttappakārasseva cetaso paṭipakkhato vimutti vimokkhoti cetovimutti, cetasi vā phalaviññāṇe vuttappakārāva vimuttīti cetovimutti, cetaso vā phalaviññāṇassa paṭipakkhato vimutti vimokkho etasminti cetovimutti, samādhiyeva. Paññāvimuttiyāti etthāpi ayaṁ nayo yathāsambhavaṁ yojetabbo.",
  "atk-s0519a4:67": "Diṭṭhiyā savisaye paññāsadisī pavattīti diṭṭhicarito visujjhamāno paññāmukhena visujjhatīti āha – ‘‘ubho diṭṭhicaritā vipassanā’’tiādi. Avijjāvirāgā paññāvimuttīti arahattaphalapaññā . Samathaggahaṇena tappaṭipakkhato taṇhaṁ vipassanāggahaṇena avijjañca niddhāretvā paṭhamanayassa bhūmiṁ sakkā sukhena dassetunti āha – ‘‘ye samatha…pe… hātabbā’’ti.",
  "atk-s0519a4:68": "Tattha samathapubbaṅgamā paṭipadāti purimā dve paṭipadā, itarā vipassanāpubbaṅgamāti daṭṭhabbā. Hātabbāti gametabbā, netabbāti attho. Vipassanāya aniccadukkhaanattasaññābhāvato dukkhasaññāparivārattā ca asubhasaññāya imā catasso saññā dassitā honti. Tappaṭipakkhena ca cattāro vipallāsāti sakalassa sīhavikkīḷitanayassa bhūmiṁ sukhena sakkā dassetunti āha – ‘‘ye vipassanā…pe… hātabbā’’ti.",
  "atk-s0519a4:69": "7. Evaṁ paṭipadāvibhāgena veneyyapuggalavibhāgaṁ dassetvā idāni taṁ ñāṇavibhāgena dassento yasmā bhagavato desanā yāvadeva veneyyavinayanatthā, vinayanañca nesaṁ sutamayādīnaṁ tissannaṁ paññānaṁ anukkamena nibbattanaṁ, yathā bhagavato desanāya pavattibhāvavibhāvanañca hāranayabyāpāro, tasmā imassa hārassa samuṭṭhitappakāraṁ tāva pucchitvā yena puggalavibhāgadassanena desanābhājanaṁ vibhajitvā tattha desanāyaṁ desanāhāraṁ niyojetukāmo taṁ dassetuṁ ‘‘svāyaṁ hāro kattha sambhavatī’’tiādimāha.",
  "atk-s0519a4:70": "Tattha yassāti yo so aṭṭhahi akkhaṇehi vimutto sotāvadhānapariyosānāhi ca sampattīti samannāgato yassa. Satthāti diṭṭhadhammikasamparāyikaparamatthehi yathārahaṁ anusāsanato satthā. Dhammanti yathānusiṭṭhaṁ paṭipajjamāne apāyesu apatamāne dhāretīti dhammo, taṁ dhammaṁ. Desayatīti saṅkhepavitthāranayehi bhāsati katheti. Aññataroti bhagavato sāvakesu aññataro. Garuṭṭhānīyoti sīlasutādiguṇavisesayogena garukaraṇīyo. Sabrahmacārīti brahmaṁ vuccati seṭṭhaṭṭhena sakalaṁ satthusāsanaṁ. Samaṁ saha vā brahmaṁ carati paṭipajjatīti sabrahmacārī. Saddhaṁ paṭilabhatīti ‘‘sammāsambuddho vata so bhagavā yo evarūpassa dhammassa desetā’’ti tathāgate, ‘‘svākkhāto vatāyaṁ dhammo yo evaṁ ekantaparipuṇṇo ekantaparisuddho’’tiādinā dhamme ca saddhaṁ labhati uppādetīti attho.",
  "atk-s0519a4:71": "Tatthāti tasmiṁ yathāsute yathāpariyatte dhamme. Vīmaṁsāti pāḷiyā pāḷiatthassa ca vīmaṁsanapaññā . Sesaṁ tassā eva vevacanaṁ. Sā hi yathāvuttavīmaṁsane saṅkocaṁ anāpajjitvā ussahanavasena ussāhanā, tulanavasena tulanā, upaparikkhaṇavasena upaparikkhāti ca vuttā. Atha vā vīmaṁsatīti vīmaṁsā, sā padapadatthavicāraṇā paññā. Ussāhanāti vīriyena upatthambhitā dhammassa dhāraṇaparicayasādhikā paññā. Tulanāti padena padantaraṁ, desanāya vā desanantaraṁ tulayitvā saṁsanditvā gahaṇapaññā. Upaparikkhāti mahāpadese otāretvā pāḷiyā pāḷiatthassa ca upaparikkhaṇapaññā. Attahitaṁ parahitañca ākaṅkhantehi suyyatīti sutaṁ, kālavacanicchāya abhāvato, yathā duddhanti. Kiṁ pana tanti? Adhikārato sāmatthiyato vā pariyattidhammoti viññāyati. Atha vā savanaṁ sutaṁ, sotadvārānusārena pariyattidhammassa upadhāraṇanti attho. Sutena hetunā nibbattā sutamayī. Pakārena jānātīti paññā. Yā vīmaṁsā, ayaṁ sutamayī paññāti paccekampi yojetabbaṁ. Tathāti yathā sutamayī paññā vīmaṁsādipariyāyavatī vīmaṁsādivibhāgavatī ca, tathā cintāmayī cāti attho. Yathā vā sutamayī oramattikā anavaṭṭhitā ca, evaṁ cintāmayī cāti dasseti.",
  "atk-s0519a4:72": "Sutena nissayenāti sutena pariyattidhammena pariyattidhammassavanena vā upanissayena itthambhūtalakkhaṇe karaṇavacanaṁ, yathāvuttaṁ sutaṁ upanissāyāti attho. Vīmaṁsātiādīsu ‘‘idaṁ sīlaṁ, ayaṁ samādhi, ime rūpārūpadhammā, ime pañcakkhandhā’’ti tesaṁ tesaṁ dhammānaṁ sabhāvavīmaṁsanabhūtā paññā vīmaṁsā. Tesaṁyeva dhammānaṁ vacanatthaṁ muñcitvā sabhāvasarasalakkhaṇassa tulayitvā viya gahaṇapaññā tulanā. Tesaṁyeva dhammānaṁ salakkhaṇaṁ avijahitvā aniccatādiruppanasappaccayādiākāre ca takketvā vitakketvā ca upaparikkhaṇapaññā upaparikkhā, tathā upaparikkhite dhamme saviggahe viya upaṭṭhahante evametehi nijjhānakkhame katvā cittena anu anu pekkhaṇā manasānupekkhaṇā. Ettha ca yathā sutamayī paññā yathāsutassa dhammassa dhāraṇaparicayavasena pavattanato ussāhajātā ‘‘ussāhanā’’ti vattabbataṁ arahati, na evaṁ cintāmayīti idha ‘‘ussāhanā’’ti padaṁ na vuttaṁ. Cintanaṁ cintā, nijjhānanti attho. Sesaṁ vuttanayameva.",
  "atk-s0519a4:73": "Imāhi dvīhi paññāhīti yathāvuttāhi dvīhi paññāhi kāraṇabhūtāhi. Sutacintāmayañāṇesu hi patiṭṭhito vipassanaṁ ārabhatīti. ‘‘Imāsu dvīsu paññāsū’’tipi paṭhanti. ‘‘Tehi jātāsu uppannāsū’’ti vā vacanaseso yojetabbo. Manasikārasampayuttassāti rūpārūpapariggahādimanasikāre yuttappayuttassa. Yaṁ ñāṇaṁ uppajjatīti vuttanayena manasikārappayogena diṭṭhivisuddhikaṅkhāvitaraṇavisuddhimaggāmaggañāṇadassanavisuddhipaṭipadāñāṇadassanavisuddhīnaṁ sampa ādanena vipassanaṁ ussukkantassa yaṁ ñāṇadassanavisuddhisaṅkhātaṁ ariyamaggañāṇaṁ uppajjati, ayaṁ bhāvanāmayī paññāti sambandho. Taṁ pana dassanaṁ bhāvanāti duvidhanti āha – ‘‘dassanabhūmiyaṁ vā bhāvanābhūmiyaṁ vā’’ti. Yadi dassananti vuccati, kathaṁ tattha paññā bhāvanāmayīti? Bhāvanāmayameva hi taṁ ñāṇaṁ, paṭhamaṁ nibbānadassanato pana ‘‘dassana’’nti vuttanti saphalo paṭhamamaggo dassanabhūmi. Sesā sekkhāsekkhadhammā bhāvanābhūmi.",
  "atk-s0519a4:74": "8. Idāni imā tisso paññā pariyāyantarena dassetuṁ ‘‘paratoghosā’’tiādi vuttaṁ. Tattha paratoti na attato, aññato satthuto sāvakato vāti attho. Ghosāti tesaṁ desanāghosato, desanāpaccayāti attho. Atha vā parato ghoso etissāti paratoghosā, yā paññā, sā sutamayīti yojetabbaṁ. Paccattasamuṭṭhitāti paccattaṁ tassa tassa attani sambhūtā. Yonisomanasikārāti tesaṁ tesaṁ dhammānaṁ sabhāvapariggaṇhanādinā yathāvuttena upāyena pavattamanasikārā. Parato ca ghosenāti paratoghosena hetubhūtena. Sesaṁ vuttanayameva.",
  "atk-s0519a4:75": "Idāni yadatthaṁ imā paññā uddhaṭā, tameva veneyyapuggalavibhāgaṁ yojetvā dassetuṁ ‘‘yassā’’tiādi vuttaṁ. Tattha imā dveti gaṇanavasena vatvā puna tā sutamayī cintāmayī cāti sarūpato dasseti. Ayaṁ ugghaṭitaññūti ayaṁ sutamayacintāmayañāṇehi āsayapayogapabodhassa nipphāditattā uddesamatteneva jānanato ‘‘ugghaṭitaññū’’ti vuccati. Ayaṁ vipañcitaññūti cintāmayañāṇena āsayassa aparikkhatattā uddesaniddesehi jānanato vipañcitaññū. Ayaṁ neyyoti sutamayañāṇassāpi abhāvato niravasesaṁ vitthāradesanāya netabbato neyyo.",
  "atk-s0519a4:76": "9. Evaṁ desanāpaṭipadāñāṇavibhāgehi desanābhājanaṁ veneyyattayaṁ vibhajitvā idāni tattha pavattitāya bhagavato dhammadesanāya desanāhāraṁ niddhāretvā yojetuṁ ‘‘sāyaṁ dhammadesanā’’tiādi āraddhaṁ.",
  "atk-s0519a4:77": "Tattha sāyanti sā ayaṁ. Yā pubbe ‘‘dhammaṁ vo, bhikkhave, desessāmī’’tiādinā (netti. 5) paṭiniddesavārassa ādito desanāhārassa visayabhāvena nikkhittā pāḷi, tamevettha desanāhāraṁ niyojetuṁ ‘‘sāyaṁ dhammadesanā’’ti paccāmasati. Kiṁ desayatīti kathetukamyatāvasena desanāya piṇḍatthaṁ pucchitvā taṁ gaṇanāya paricchinditvā sāmaññato dasseti ‘‘cattāri saccānī’’ti. Saccavinimuttā hi bhagavato desanā natthīti. Tassā ca cattāri saccāni piṇḍattho. Pavattipavattakanivattitadupāyavimuttassa neyyassa abhāvato cattāri aviparītabhāvena saccānīti daṭṭhabbaṁ. Tāni ‘‘dukkhaṁ samudayaṁ nirodhaṁ magga’’nti sarūpato dasseti.",
  "atk-s0519a4:78": "Tattha anekupaddavādhiṭṭhānabhāvena kucchitattā bālajanaparikappitadhuvasubhasukhattabhāvavirahena tucchattā ca dukkhaṁ. Avasesapaccayasamavāye dukkhassa uppattikāraṇattā samudayo. Sabbagatisuññattā natthi ettha saṁsāracārakasaṅkhāto dukkharodho, etasmiṁ vā adhigate saṁsāracārakasaṅkhātassa dukkharodhassa abhāvotipi nirodho, anuppādanirodhapaccayattā vā. Mārento gacchati, nibbānatthikehi maggiyatīti vā maggo. Tattha samudayena assādo, dukkhena ādīnavo, magganirodhehi nissaraṇaṁ. Evaṁ yasmiṁ sutte cattāri saccāni sarūpato āgatāni, tattha yathārutavasena. Yattha pana sutte cattāri saccāni sarūpato na āgatāni, tattha atthato cattāri saccāni uddharitvā tesaṁ vasena assādādayo niddhāretabbā. Yattha ca assādādayo sarūpato āgatā, tattha vattabbameva natthi. Yattha pana na āgatā, tattha atthato uddharitvā tesaṁ vasena cattāri saccāni niddhāretabbāni. Idha pana assādādayo udāharaṇavasena sarūpato dassitāti tehi saccāni niddhāretuṁ ‘‘ādīnavo cā’’tiādi vuttaṁ.",
  "atk-s0519a4:79": "Tattha ‘‘saṁkhittena pañcupādānakkhandhā dukkhā’’ti (dī. ni. 2.387; ma. ni. 1.120; 3.373; vibha. 202) vacanato taṇhāvajjā tebhūmakadhammā dukkhasaccaṁ, te ca aniccādisabhāvattā ādīnavo, phalañca desanāya sādhetabbaṁ. Tattha yaṁ lokiyaṁ, taṁ sandhāya vuttaṁ ‘‘phalañca dukkha’’nti. Assādoti taṇhāvipallāsānampi icchitattā te sandhāya ‘‘assādo samudayo’’ti vuttaṁ. Saha vipassanāya ariyamaggo desanā ca desanāphalādhigamassa upāyoti katvā ‘‘upāyo āṇatti ca maggo’’ti vuttaṁ. Nissaraṇapade cāpi ariyamaggo niddhāretabbo, na cāyaṁ saccavibhāgo ākuloti daṭṭhabbo. Yathā hi saccavibhaṅge (vibha. 208) ‘‘taṇhā avasiṭṭhā kilesā avasiṭṭhā akusalā dhammā sāsavāni kusalamūlāni sāsavā ca kusalā dhammā samudayasaccabhāvena vibhattā’’ti tasmiṁ tasmiṁ naye taṁtaṁavasiṭṭhā tebhūmakadhammā dukkhasaccabhāvena vibhattā, evamidhāpi daṭṭhabbanti. Imāni cattāri saccānīti nigamanaṁ . Idaṁ dhammacakkanti yāyaṁ bhagavato catusaccavasena sāmukkaṁsikā dhammadesanā, idaṁ dhammacakkaṁ.",
  "atk-s0519a4:80": "Idāni tassā dhammadesanāya dhammacakkabhāvaṁ saccavibhaṅgasuttavasena (ma. ni. 3.371 ādayo) dassetuṁ ‘‘yathāha bhagavā’’tiādi vuttaṁ. Tattha idaṁ dukkhanti idaṁ jātiādivibhāgaṁ saṅkhepato pañcupādānakkhandhasaṅgahaṁ taṇhāvajjaṁ tebhūmakadhammajātaṁ dukkhassa adhiṭṭhānabhāvena dukkhadukkhādibhāvena ca dukkhaṁ ariyasaccanti attho. Meti bhagavā attānaṁ niddisati. Bārāṇasiyanti bārāṇasīnāmakassa nagarassa avidūre. Paccekabuddhaisīnaṁ ākāsato otaraṇaṭṭhānatāya isipatanaṁ. Migānaṁ tattha abhayassa dinnattā migadāyanti ca laddhanāme assame. Uttarati atikkamati, abhibhavatīti vā uttaraṁ, natthi etassa uttaranti anuttaraṁ. Anatisayaṁ appaṭibhāgaṁ vā. Kiñcāpi bhagavato dhammadesanā anekāsu devamanussaparisāsu anekasatakkhattuṁ tesaṁ ariyasaccappaṭivedhasampādanavasena pavattitā, tathāpi sabbapaṭhamaṁ aññāsikoṇḍaññappamukhāya aṭṭhārasaparimāṇāya brahmakoṭiyā catusaccappaṭivedhavibhāvanīyā dhammadesanā, tassā sātisayā dhammacakkasamaññāti ‘‘dhammacakkaṁ pavattita’’nti vuttaṁ.",
  "atk-s0519a4:81": "Tattha satipaṭṭhānādidhammo eva pavattanaṭṭhena cakkanti dhammacakkaṁ, cakkanti vā āṇā. Dhammato anapetattā dhammañca taṁ cakkañcāti dhammacakkaṁ. Dhammena ñāyena cakkantipi dhammacakkaṁ. Yathāha – ‘‘dhammañca pavatteti cakkañcāti dhammacakkaṁ, cakkañca pavatteti dhammañcāti dhammacakkaṁ, dhammena pavattetīti dhammacakka’’ntiādi (paṭi. ma. 2.41-42). Appaṭivattiyanti dhammissarassa bhagavato sammāsambuddhabhāvato dhammacakkassa ca anuttarabhāvato appaṭisedhanīyaṁ. Kena pana appaṭivattiyanti āha ‘‘samaṇena vā’’tiādi. Tattha samaṇenāti pabbajjaṁ upagatena. Brāhmaṇenāti jātibrāhmaṇena. Paramatthasamaṇabrāhmaṇānañhi paṭilomanacittaṁyeva natthi. Devenāti kāmāvacaradevena. Kenacīti yena kenaci avasiṭṭhapārisajjena. Ettāvatā aṭṭhannampi parisānaṁ anavasesapariyādānaṁ daṭṭhabbaṁ. Lokasminti sattaloke.",
  "atk-s0519a4:82": "Tatthāti tissaṁ catusaccadhammadesanāyaṁ. Aparimāṇā padā, aparimāṇā akkharāti uppaṭipāṭivacanaṁ yebhuyyena padasaṅgahitāni akkharānīti dassanatthaṁ. Padā akkharā byañjanāti liṅgavipallāso katoti daṭṭhabbaṁ. Atthassāti catusaccasaṅkhātassa atthassa. Saṅkāsanāti saṅkāsitabbākāro. Esa nayo sesesupi. Atthassāti ca sambandhe sāmivacanaṁ. Itipidanti itīti pakārattho, pi-saddo sampiṇḍanattho, imināpi imināpi pakārena idaṁ dukkhaṁ ariyasaccaṁ veditabbanti attho. Tena jātiādibhedena yathāvuttassa dukkhasaccassa anekabhedataṁ taṁdīpakānaṁ akkharapadādīnaṁ vuttappakāraṁ aparimāṇatañca samattheti.",
  "atk-s0519a4:83": "Ayaṁ dukkhasamudayoti ayaṁ kāmataṇhādibhedā taṇhāvaṭṭassa mūlabhūtā yathāvuttassa dukkhassa nibbattihetubhāvato dukkhasamudayo. Ayaṁ dukkhanirodhoti ayaṁ sabbasaṅkhatanissaṭā asaṅkhatadhātu yathāvuttassa dukkhassa anuppādanirodhapaccayattā dukkhanirodho. Ayaṁ dukkhanirodhagāminī paṭipadāti ayaṁ sammādiṭṭhiādiaṭṭhaṅgasamūho dukkhanirodhasaṅkhātaṁ nibbānaṁ gacchati ārammaṇavasena tadabhimukhībhūtattā paṭipadā ca hoti dukkhanirodhappattiyāti dukkhanirodhagāminī paṭipadā. Itipidanti padassa pana samudayasacce aṭṭhasatataṇhāvicaritehi, nirodhasacce madanimmadanādipariyāyehi, maggasacce sattattiṁsabodhipakkhiyadhammehi attho vibhajitvā veditabbo. Sesaṁ vuttanayameva.",
  "atk-s0519a4:84": "Evaṁ ‘‘dvādasa padāni sutta’’nti gāthāya sakalassa sāsanassa channaṁ atthapadānaṁ channañca byañjanapadānaṁ vasena yā dvādasapadatā vuttā, tameva ‘‘dhammaṁ vo, bhikkhave, desessāmī’’tiādinā desanāhārassa visayadassanavasena chachakkapariyāyaṁ (ma. ni. 3.420 ādayo) ekadesena uddisitvā dhammacakkappavattanasuttena (saṁ. ni. 5.1081; mahāva. 13; paṭi. ma. 2.30) tadatthassa saṅgahitabhāvadassanamukhena sabbassāpi bhagavato vacanassa catusaccadesanābhāvaṁ tadatthassa ca catusaccabhāvaṁ vibhāvento ‘‘idaṁ dukkhanti me, bhikkhave, bārāṇasiya’’ntiādinā saccavibhaṅgasuttaṁ (ma. ni. 3.371 ādayo) uddesato dassetvā ‘‘tattha aparimāṇā padā’’tiādinā byañjanatthapadāni vibhajanto dvādasapadabhāvaṁ dīpetvā idāni tesaṁ aññamaññavisayivisayabhāvena sambandhabhāvaṁ dassetuṁ ‘‘tattha bhagavā akkharehi saṅkāsetī’’tiādi vuttaṁ.",
  "atk-s0519a4:85": "Tattha padāvayavaggahaṇamukhena padaggahaṇaṁ, gahite ca pade padatthāvabodho gahitapubbasaṅketassa hoti. Tattha ca padāvayavaggahaṇena viya padaggahaṇassa, padatthāvayavaggahaṇenāpi padatthaggahaṇassa visesādhānaṁ jāyatīti āha – ‘‘akkharehi saṅkāsetī’’ti. Yasmā pana akkharehi saṁkhittena dīpiyamāno attho padapariyosāne vākyassa apariyositattā padeneva pakāsito dīpito hoti, tasmā ‘‘padehi pakāsetī’’ti vuttaṁ. Vākyapariyosāne pana so attho vivarito vivaṭo kato hotīti vuttaṁ ‘‘byañjanehi vivaratī’’ti. Yasmā ca pakārehi vākyabhede kate tadattho vibhatto nāma hoti, tasmā ‘‘ākārehi vibhajatī’’ti vuttaṁ. Tathā vākyāvayavānaṁ paccekaṁ nibbacanavibhāge kate so attho pākaṭo hotīti vuttaṁ ‘‘niruttīhi uttānīkarotī’’ti. Katanibbacanehi vākyāvayavehi vitthāravasena niravasesato desitehi veneyyānaṁ cittaparitosanaṁ buddhinisānañca kataṁ hotīti āha – ‘‘niddesehi paññapetī’’ti. Ettha ca akkharehi eva saṅkāsetīti avadhāraṇaṁ akatvā akkharehi saṅkāsetiyevāti evaṁ avadhāraṇaṁ daṭṭhabbaṁ. Evañhi sati atthapadānaṁ nānāvākyavisayatāpi siddhā hoti. Tena ekānusandhike sutte chaḷeva atthapadāni, nānānusandhike pana anusandhimhi anusandhimhi cha cha atthapadāni niddhāretabbāni.",
  "atk-s0519a4:86": "‘‘Akkharehi ca padehi ca ugghaṭetī’’tiādinā byañjanapadānaṁ kiccasādhanaṁ dasseti. Veneyyattayavinayameva hi tesaṁ byāpāro. Aṭṭhānabhāvato pana saccappaṭivedhassa padaparamo na idha vutto. Neyyaggahaṇeneva vā tassāpi idha gahaṇaṁ sekkhaggahaṇena viya kalyāṇaputhujjanassāti daṭṭhabbaṁ. Akkharehītiādīsu karaṇasādhane karaṇavacanaṁ, na hetumhi. Akkharādīni hi ugghaṭanādiatthāni, na ugghaṭanādiakkharādiatthaṁ. Yadatthā ca kiriyā so hetu, yathā ‘‘annenavasatī’’ti. Ugghaṭetīti sotāvadhānaṁ katvā samāhitacittānaṁ veneyyānaṁ saṅkāsanavasena akkharehi visesaṁ ādahanto yathā padapariyosāne āsayappaṭibodho hoti, tathā yathādhippetaṁ atthaṁ saṅkhepena katheti uddisatīti attho. Vipañcayatīti yathāuddiṭṭhaṁ atthaṁ niddisati. Vitthāretīti vitthāraṁ karoti, vitthāraṁ katvā ācikkhati vā, paṭiniddisatīti attho. Yasmā cettha ugghaṭetīti uddisanaṁ adhippetaṁ. Uddeso ca desanāya ādi, tasmā vuttaṁ – ‘‘ugghaṭanā ādī’’ti. Tathā vipañcanaṁ niddisanaṁ, vittharaṇaṁ paṭiniddisanaṁ, niddesapaṭiniddesā ca desanāya majjhapariyosānāti. Tena vuttaṁ – ‘‘vipañcanā majjhe, vitthāraṇā pariyosāna’’nti.",
  "atk-s0519a4:87": "Evaṁ ‘‘akkharehi saṅkāsetī’’tiādinā channaṁ byañjanapadānaṁ byāpāraṁ dassetvā idāni atthapadānaṁ byāpāraṁ dassetuṁ ‘‘soyaṁ dhammavinayo’’tiādi vuttaṁ. Tattha sīlādidhammo eva pariyattiatthabhūto veneyyavinayanato dhammavinayo. Ugghaṭīyantoti uddisiyamāno. Tenāti ugghaṭitaññūvinayanena. Vipañcīyantoti niddisiyamāno. Vitthārīyantoti paṭiniddisiyamāno.",
  "atk-s0519a4:88": "10. Ettāvatā ‘‘dhammaṁ vo, bhikkhave, desessāmī’’ti uddiṭṭhāya pāḷiyā tividhakalyāṇataṁ dassetvā idāni atthabyañjanasampattiṁ dassetuṁ ‘‘cha padāni attho’’tiādi vuttaṁ. Taṁ suviññeyyaṁ. ‘‘Tenāha bhagavā’’tiādinā desanāhārassa visayabhāvena uddiṭṭhaṁ pāḷiṁ nigamanavasena dasseti. Lokuttarantiādi ‘‘kevalaparipuṇṇaṁ parisuddha’’nti padānaṁ atthavivaraṇaṁ. Tattha upaṭṭhitaṁ sabbavisesānanti sabbesaṁ uttarimanussadhammasaṅkhātānaṁ visesānaṁ adhisīlasikkhādivisesānaṁ vā upatiṭṭhanaṭṭhānaṁ. ‘‘Idaṁ nesaṁ padakkanta’’ntiādīnaṁ viya etassa saddasiddhi veditabbā. ‘‘Idaṁ vuccati tathāgatapadaṁ itipī’’tiādīsu idaṁ sikkhattayasaṅgahaṁ sāsanabrahmacariyaṁ tathāgatagandhahatthino paṭipattidesanāgamanehi kilesagahanaṁ ottharitvā gatamaggotipi. Tena gocarabhāvanāsevanāhi nisevitaṁ bhajitantipi. Tassa mahāvajirañāṇasabbaññutaññāṇadantehi ārañjitaṁ tebhūmakadhammānaṁ ārañjanaṭṭhānantipi vuccatīti attho. Ato cetanti yato tathāgatapadādibhāvena vuccati, ato aneneva kāraṇena brahmuno sabbasattuttamassa bhagavato, brahmaṁ vā sabbaseṭṭhaṁ cariyanti paññāyati yāvadeva manussehi suppakāsitattā yathāvuttappakārehi ñāyati. Tenāha bhagavāti yathāvuttatthaṁ pāḷiṁ nigamanavasena dasseti.",
  "atk-s0519a4:89": "Anupādāparinibbānatthatāya bhagavato desanāya yāvadeva ariyamaggasampāpanattho desanāhāroti dassetuṁ ‘‘kesaṁ ayaṁ dhammadesanā’’ti pucchitvā ‘‘yogīna’’nti āha. Catusaccakammaṭṭhānabhāvanāya yuttappayuttāti yogino. Te hi imaṁ desanāhāraṁ payojentīti. Idaṁ vacanaṁ desanāhāravibhaṅgassa yathānusandhinā sammā ṭhapitabhāvaṁ dassetuṁ pakaraṇaṁ saṅgāyantehi ṭhapitanti daṭṭhabbaṁ. Tathā hi vuttaṁ ‘‘tenāha āyasmā mahākaccāyano’’ti. Niyuttoti pāḷito assādādipadatthe niddhāretvā yojitoti attho.",
  "atk-s0519a4:90": "Desanāhāravibhaṅgavaṇṇanā niṭṭhitā.",
  "atk-s0519a4:91": "2. Vicayahāravibhaṅgavaṇṇanā",
  "atk-s0519a4:92": "11.Tattha katamo vicayo hārotiādi vicayahāravibhaṅgo. Tatthāyaṁ apubbapadavaṇṇanā – kiṁ vicinatīti ettha ‘‘vicinatī’’ti etena vicayasaddassa kattuniddesataṁ dasseti. Kinti panatthassa hārassa visayo pucchitoti taṁ tassa visayaṁ dassetuṁ ‘‘padaṁ vicinatī’’tiādi vuttaṁ. Tattha padaṁ vicinatīti ādito paṭṭhāya yāva nigamanā suttassa sabbaṁ padaṁ vicinati. Ayañca vicayo duvidho saddato atthato ca. Tesu ‘‘idaṁ nāmapadaṁ, idaṁ ākhyātapadaṁ, idaṁ upasaggapadaṁ, idaṁ nipātapadaṁ, idaṁ itthiliṅgaṁ, idaṁ purisaliṅgaṁ, idaṁ napuṁsakaliṅgaṁ, idaṁ atītakālaṁ, idaṁ anāgatakālaṁ, idaṁ vattamānakālaṁ, idaṁ kattusādhanaṁ, idaṁ karaṇasādhanaṁ, idaṁ kammasādhanaṁ, idaṁ adhikaraṇasādhanaṁ, idaṁ paccattavacanaṁ, idaṁ upayogavacanaṁ, yāva idaṁ bhummavacanaṁ, idaṁ ekavacanaṁ, idaṁ anekavacana’’nti evamādivibhāgavacanaṁ, ayaṁ saddato padavicayo. So panāyaṁ padavicayo aviparītasabhāvaniruttisallakkhaṇeneva sampajjatīti daṭṭhabbaṁ. Atthato pana vicayo tena tena padena vattabbaatthasaṁvaṇṇanā. Sace pana padaṁ pucchādivasena pavattaṁ, tassa tadatthassa ca pucchādibhāvo vicetabboti imamatthaṁ dassento ‘‘pañhaṁ vicinatī’’tiādimāha.",
  "atk-s0519a4:93": "Yasmā ca sabbo desanāhāro vicayahārassa visayo suttassa vicayoti katvā, tasmā vuttaṁ – ‘‘assādaṁ vicinatī’’tiādi. Yasmā pana anugītīti ettha anurūpā gīti anugītīti ayampi attho icchito, tasmā viciyamānassa suttapadassa anurūpato suttantarapadānipi atthuddhāravasena vā paduddhāravasena vā ānetvā vicetabbānīti dassento ‘‘sabbe nava suttante vicinatī’’ti āha. Nava suttanteti suttageyyādike nava sutte, yathāsambhavatoti adhippāyo. Ayaṁ vicayahārassa padatthaniddeso.",
  "atk-s0519a4:94": "Evaṁ niddesavāre vicayahāro saṅkhepato niddiṭṭhoti taṁ vibhāgena niddisitvā paṭiniddesavasena vibhajanto yasmā padavicayo suttassa anupadaṁ pavattetabbatāya atibhāriko na sukaro cāti taṁ anāmasitvā pañhavissajjanavicaye tāva dassento ‘‘yathā kiṁ bhave’’tiādimāha. Tattha yathā kiṁ bhaveti yena pakārena so vicayo pavattetabbo, taṁ pakārajātaṁ kiṁ bhave, kīdisaṁ bhaveyyāti attho. ‘‘Yathā kiṁ bhaveyyā’’tipi pāṭho. Puna yathāti nipātamattaṁ. Āyasmāti piyavacanaṁ ajitoti bāvarībrāhmaṇassa paricārakabhūtānaṁ soḷasannaṁ aññataro. Pārāyaneti pāraṁ vuccati nibbānaṁ, tassa adhigamūpāyadesanattā kiñcāpi sabbaṁ bhagavato vacanaṁ ‘‘pārāyana’’nti vattabbataṁ arahati, saṅgītikārehi pana vatthugāthānugītigāthādīhi saddhiṁ ajitasuttādīnaṁ (su. ni. 1038 ādayo; cūḷani. ajitamāṇavapucchā 57 ādayo, ajitamāṇavapucchāniddesa 1 ādayo) soḷasannaṁ suttānaṁ idaṁ nāmaṁ katanti tesaññeva pārāyanasamaññāti āha ‘‘pārāyane’’ti. Keci ‘‘pārāyaniko’’ti paṭhanti. Te kira tāpasapabbajjūpagamanato pubbe pārāyanaṁ adhīyantā vicariṁsu. Tasmā ayampi pārāyanaṁ vattetīti pārāyanikoti vutto. Pucchatīti kasmā vuttaṁ, nanu pucchānibbattattā atītāti? Saccametaṁ, pucchanākāraṁ pana buddhiyaṁ viparivattamānaṁ katvā evamāha.",
  "atk-s0519a4:95": "Pucchā ca nāmesā adiṭṭhajotanāpucchā diṭṭhasaṁsandanā vimaticchedanā anumatipucchā kathetukamyatāpucchā ekaṁsabyākaraṇīyā vibhajjabyākaraṇīyā paṭipucchābyākaraṇīyā ṭhapanīyā dhammādhiṭṭhānā sattādhiṭṭhānāti anekavidhā. Tasmā ‘‘kimayaṁ pucchā adiṭṭhajotanā’’tiādinā yathāsambhavaṁ pucchā vicetabbā. Yathā cettha pucchāvibhāgo, evaṁ vissajjanavibhāgopi vissajjanavicaye yathāsambhavaṁ vattabbo. Pucchāsabhāgena hi vissajjananti. Idha pana vimaticchedanaṁ sattādhiṭṭhānaṁ pucchaṁ udāharitvā tattha vicayanākāraṁ dassetuṁ ‘‘kenassu nivuto loko’’tiādimāha.",
  "atk-s0519a4:96": "Tattha kenāti kattari karaṇavacanaṁ. Sūti nipātamattaṁ, sūti vā saṁsaye nipāto, tenassa pañhassa vimaticchedanapucchābhāvaṁ dasseti. Nivutoti paṭicchādito. Lokoti sattaloko. Iccāyasmā ajitoti saṅgītikārakavacanaṁ. Nappakāsatīti na paññāyati. Kissābhilepanaṁ brūsīti kiṁ assa lokassa abhilepanaṁ vadasi. ‘‘Kiṁ svābhilepana’’ntipi pāṭho, tassa kiṁ su abhilepananti padavibhāgo.",
  "atk-s0519a4:97": "Padānīti pajjati etehi atthoti padāni, vākyāni. Pucchitānīti pucchābhāvena vuttānīti attho. Eko pañhoti yadipi cattāri padāni pucchanavasena vuttāni, ñātuṁ icchito pana attho eko evāti ‘‘eko pañho’’ti vuttaṁ. Tattha kāraṇamāha ‘‘ekavatthupariggahā’’ti. Idaṁ vuttaṁ hoti – kiñcāpi nivāraṇaappakāsanaabhilepanamahābhayasaṅkhātā pucchāya gahitā cattāro ete atthā, te panekaṁ lokaṁ patiguṇabhūtā, loko padhānabhāvena gahitoti tabbasena ekovāyaṁ pañhoti. Tenevāha ‘‘lokādhiṭṭhāna’’ntiādi. Ko pana so lokoti? Āha ‘‘loko tividho’’tiādi.",
  "atk-s0519a4:98": "Tattha rāgādikilesabahulatāya kāmāvacarasattā kilesaloko. Jhānābhiññāparibuddhiyā rūpāvacarasattā bhavaloko. Āneñjasamādhibahulatāya visadindriyattā arūpāvacarasattā indriyaloko. Atha vā kilissanaṁ kileso, vipākadukkhanti attho. Tasmā dukkhabahulatāya apāyesu sattā kilesaloko. Tadaññe sattā sampattibhavabhāvato bhavaloko. Tattha ye vimuttiparipācakehi indriyehi samannāgatā sattā, so indriyalokoti veditabbaṁ. Pariyāpannadhammavasena lokasamaññāti ariyapuggalā idha na saṅgayhanti.",
  "atk-s0519a4:99": "Avijjāya nivuto lokoti caturaṅgasamannāgatena andhakārena viya rathaghaṭādidhammasabhāvappaṭicchādanalakkhaṇāya avijjāya nivuto paṭicchādito loko. Vivicchāti vicikicchāhetu. ‘‘Vivicchā macchariya’’nti saṅgahe vuttaṁ. Pamādāti pamādahetu. Jappābhilepananti jappā taṇhā assa lokassa makkaṭālepo viya makkaṭassa abhilepanaṁ silesoti brūmi. Dukkhanti jātiādikaṁ vaṭṭadukkhanti ayaṁ padattho. Sesaṁ pāḷiyā eva viññāyati. Imāni cattāri padāni pucchāgāthāyaṁ vuttāni ‘‘imehī’’ti vissajjanagāthāyaṁ vuttehi imehi catūhi padehi vissajjitāni. Kathanti āha ‘‘paṭhama’’ntiādiṁ. Tena yathākkamaṁ pucchāvissajjanāni veditabbānīti dasseti.",
  "atk-s0519a4:100": "Idāni taṁ yathākkamaṁ pucchaṁ vissajjanañca sarūpato dassetuṁ gāthāya ca atthaṁ vivarituṁ ‘‘kenassū’’tiādi vuttaṁ. Tattha ‘‘nīvaraṇehī’’ti padena vuttamevatthaṁ pākaṭaṁ katvā dassetuṁ ‘‘avijjānīvaraṇā hi sabbe sattā’’tiādi vuttaṁ. Ettha ca ‘‘yathāhā’’tiādinā suttantaradassanena imasmiṁ pañhavissajjanavicaye anugītivicayaṁ dassetīti daṭṭhabbaṁ. Tattha pariyāyatoti kāraṇato. Nīvaraṇasaṅkhātānaṁ kāmacchandādīnampi kāraṇabhāvato paṭicchādanabhāvato ca ekaṁyeva nīvaraṇaṁ vadāmi, na pana aññesaṁ nīvaraṇasabhāvānaṁ abhāvāti attho. Yathā ca avijjāya sati nīvaraṇānaṁ bhāvo, evaṁ avijjāya asati na santi nīvaraṇānīti dassetuṁ ‘‘sabbaso’’tiādi vuttaṁ.",
  "atk-s0519a4:101": "Tenāti ‘‘avijjāya nivuto loko’’ti padena. Paṭhamassa padassāti ‘‘kenassu nivuto loko’’ti padassa. Yuttāti yojitā, anurūpāti vā attho. Etena pucchānurūpatā vissajjanassa dassitāti pubbāparavicayo vuttoti veditabbaṁ. ‘‘Yo puggalo nīvaraṇehi nivuto’’tiādinā vivicchāpamādānaṁ avijjāya paccayabhāvaṁ dasseti. Nivuto eva hi nappakāsati. Vivicchāti vicikicchā. Tenevāha – ‘‘vivicchā nāma vuccati vicikicchā’’ti. Tatrāyaṁ padasiddhi – yathā micchādiṭṭhisammādiṭṭhiyo ‘‘niccaṁ anicca’’ntiādinā ekaṁsaggāhabhāvena pavattanti, na evamayaṁ. Ayaṁ pana anekaṁsaggāhabhāvato ‘‘niccaṁ nu kho aniccaṁ nu kho’’tiādinā vividhaṁ viruddhaṁ vā icchati esatīti vivicchāti . ‘‘So vicikicchanto’’tiādinā appakāsanassa vivicchāpamādānaṁ kāraṇabhāvaṁ vivarati. Sukke dhamme na uppādiyatīti na samādāya vattati. Nappakāsantīti te attano santāne anuppādiyamānā kusalā dhammā taṁ puggalaṁ pakāsaṁ loke abhiññātaṁ na karontīti attho. Abhilimpatīti makkaṭālepo viya makkaṭaṁ dārusilādīsu purisaṁ rūpādivisaye allīyāpetīti attho. Āsattibahulassāti āsaṅgabahulassa. Evaṁ abhijappāti karitvāti evaṁ pariyuṭṭhānaṭṭhāyinīti iminā kāraṇena. Tatthāti tāya taṇhāya. Loko abhilitto silesena makkhito viya hotīti attho.",
  "atk-s0519a4:102": "Bhāyati etasmāti bhayaṁ. Mahantaṁ bhayaṁ mahabbhayaṁ. Tenevāha – ‘‘dukkhamassa mahabbhaya’’nti. Dukkhaṁ domanassanti dukkhameva vibhattanti sabbaṁ dukkhaṁ vibhajitvā dassetuṁ ‘‘tisso dukkhatā’’tiādi vuttaṁ. Odhasoti kadāci attūpakkamamūlāya kadāci parūpakkamamūlāyātiādinā vibhāgena dukkhadukkhatāya muccanakā visesena rūpāvacarā. Tathāti odhaso kadāci karahacīti evaṁ ākaḍḍhati. Vipariṇāmadukkhatāya muccanakā upekkhāsamāpattibahulā visesena arūpāvacarasattā. Appābādhāti padaṁ dukkhadukkhatāya muccanassa kāraṇavacanaṁ. Dīghāyukāti vipariṇāmadukkhatāya. Arūpadevā hi loke visesato dīghāyukāti. Idañca muccanamaccantikaṁ. Yasmā ca dukkhā vedanāpi saṅkhatattā aniccatādisaṅkhāradukkhasabhāvā eva, tasmā yato muccanamaccantikaṁ, taṁ anavasesapariyādānavasena saṅgaṇhitvā dassetuṁ ‘‘saṅkhāradukkhatāya panā’’tiādimāha.",
  "atk-s0519a4:103": "Tattha upādiyatīti upādi, vipākakkhandhā kaṭattā ca rūpaṁ. Upādissa sesaṁ upādisesaṁ, taṁ natthi etissāti anupādisesā, nibbānadhātu, tāya anupādisesāya nibbānadhātuyā, itthambhūtalakkhaṇe cāyaṁ karaṇaniddeso. Nibbānadhātūti ca nibbāyanamattaṁ. Tasmāti yasmā sakalalokabyāpinī sabbasaṅgāhinī ca saṅkhāradukkhatā, tasmā. Lokassāti sambandhe sāmivacanaṁ. Tena ‘‘dukkhamassā’’ti padassa atthaṁ dasseti. Evamettha lokassa nīvaraṇādīni ajānantena, samayantaraparicayena vā tattha saṁsayapakkhandena ekaṁseneva byākātabbattā sattādhiṭṭhānā pucchā katā, sā ca ajānanassa, saṁsayassa vā nīvaraṇādivisayatāya catubbidhā. Pāḷiyaṁ pana nīvaraṇādīnaṁ loko ādhārabhāvena gāthāyaṁ vuttoti eko pañhoti dassitanti. Ayamettha pucchāvicayo. Vissajjanavicayopi adiṭṭhajotinī vissajjanā vimaticchedinī cātiādinā pucchāvicaye vuttanayānusārena veditabbo.",
  "atk-s0519a4:104": "Evaṁ ekādhāraṁ pucchaṁ dassetvā idāni anekādhāraṁ dassetuṁ ‘‘savanti sabbadhī’’tiādi vuttaṁ. Tattha savantīti sandanti. Sabbadhīti sabbesu rūpādīsu āyatanesu. Sotāti taṇhādisotā. Kiṁ nivāraṇanti tesaṁ kiṁ āvaraṇaṁ kā rakkhā. Saṁvaraṁ brūhīti taṁ nesaṁ nīvaraṇasaṅkhātaṁ saṁvaraṁ kathehi. Kena sotā pidhīyareti kena dhammena taṇhādisotā pidhiyyanti pacchijjantīti ayamettha padattho. Sesaṁ pāḷivaseneva āvi bhavissati.",
  "atk-s0519a4:105": "Te dve pañhāti yadipi imissā gāthāya pucchāvasena pavattāya cattāri padāni cattāri vākyāni. Ñātuṁ icchitassa pana atthassa duvidhattā te dve pañhā. Kasmāti ce? ‘‘Imehi bahvādhivacanena pucchitā’’ti āha. Tatthāyaṁ saṅkhepattho – ime etāya gāthāya gahitā atthā yasmā bahūni adhikicca pavattavacanena pucchitā, tasmā te dve pañhāti. Ekato upari bahūti hi sāsanavohāro, tameva pucchāya duvidhatthavisayataṁ vivarituṁ ‘‘eva’’ntiādi vuttaṁ. Tassattho – yāhi ñātibyasanādisaṅkhātāhi pāṇavadhādīhi eva vā duggatihetubhūtāhi āpadāhi samaṁ saha, sabbathā vā ayaṁ loko āpanno ajjhotthaṭo. Taṁnimittehi dasahi kilesavatthūhi saṁkiliṭṭho ca, tassa taṁ āpannākāraṁ saṁkiliṭṭhākārañca buddhiyaṁ katvā āha – ‘‘evaṁ samāpannassa evaṁ saṁkiliṭṭhassā’’ti. Vodāyati sujjhati etenāti vodānaṁ, samathavipassanā. Vuṭṭhāti etena nimittato pavattato cāti vuṭṭhānaṁ, ariyamaggo.",
  "atk-s0519a4:106": "Asamāhitassāti nānārammaṇesu vikkhittacittassa. Savantīti pavattanti. Abhijjhātiādi asamādhānahetudassanaṁ. Tenevāha – ‘‘evaṁ asamāhitassā’’ti. ‘‘Yathāha bhagavā’’tiādinā idhāpi anugītivicayaṁ dasseti. Sotānaṁ savanaṁ yebhuyyena anurodhavasenevāti āha – ‘‘savati manāpikesu rūpesū’’ti. Ettha ca cakkhādayo sotānaṁ dvārabhāvena pavattamānā upacāravasena sayaṁ savantā viya vuttā. Itīti evaṁ. Sabbāti sabbasmā. Sabbathāti sabbappakārena. Idaṁ vodānanti idaṁ ‘‘pariyuṭṭhānavighāta’’nti vuttaṁ pariyuṭṭhānappahānaṁ vodānaṁ.",
  "atk-s0519a4:107": "Vissajjanagāthāya sati tesaṁ nivāraṇanti vipassanāsampayuttā sati kusalākusalānaṁ dhammānaṁ gatiyo samanvesamānā tesaṁ sotānaṁ nivāraṇanti. Sotānaṁ saṁvaraṁ brūmīti tameva satiṁ sotānaṁ saṁvaraṁ brūmi. Paññāyete pidhīyareti rūpādīsu aniccatādipaṭivedhasādhikāya maggapaññāya ete sotā sabbaso pidhiyyanti, uppajjituṁ appadānavasena samucchijjantīti attho.",
  "atk-s0519a4:108": "Nāviñchatīti abhijjhādippavattidvārabhāvena cittasantānaṁ, puggalaṁ vā nākaḍḍhati. Anusayappahānaṁ idha pidhānaṁ adhippetanti āha – ‘‘paññāya anusayā pahīyantī’’ti. Yasmā anusayanimittaṁ pariyuṭṭhānaṁ anusayābhāve na hotīti āha ‘‘anusayesū’’tiādi. Idāni tamevatthaṁ upamāya vibhāvento ‘‘taṁ yathā khandhavantassā’’tiādimāha. Etthāpi sotānaṁ nivāraṇasaṅkhātaṁ saṁvaraṁ pidhānañca ajānantena tattha vā saṁsayitena ekaṁsikattā dhammādhiṭṭhānā pucchā katāti idha pucchāvicayo vuttanayeneva vissajjanavicayo ca veditabbo.",
  "atk-s0519a4:109": "Ettha ca yena adhippāyena ‘‘kenassu nivuto loko’’ti gāthāya (su. ni. 1038; cūḷani. ajitamāṇavapucchā 57, ajitamāṇavapucchāniddesa 1; netti. 45) satipi nivāraṇādīnaṁ catunnaṁ pucchitabbabhāve eko pañhoti vuttaṁ. Tena tāva sotānaṁyeva saṁvaro pidhānañca pucchitanti sote ekatthavasena gahetvā pucchāya ekādhiṭṭhānabhāvato eko pañhoti vattabbaṁ siyā. Sotānaṁ vā bahubhāvato bahūti yattakā sotā, tattakā pañhāti. Yena pana adhippāyena ‘‘savanti sabbadhi sotā’’ti gāthāyaṁ (su. ni. 1040; cūḷani. ajitamāṇavapucchā 59, ajitamāṇavapucchāniddesa 3; netti. 45) sote anāmasitvā saṁvarapidhānānaṁ vasena ‘‘dve pañhā’’ti vuttaṁ. Tena paṭhamagāthāyaṁ satipi nivāraṇādīnaṁ lokādhārabhāve lokaṁ anāmasitvā nivāraṇādīnaṁ vibhāgena cattāro pañhātipi vattabbanti ayaṁ nayo dassitoti daṭṭhabbaṁ.",
  "atk-s0519a4:110": "Idāni yasmā pucchanto na kevalaṁ pubbe attanā racitaniyāmeneva pucchati, atha kho desanākāle vuttadhammassa anusandhiṁ gahetvāpi pucchati, tasmā tassa anusandhiṁ pucchāya vicetabbākāraṁ dassento ‘‘yāni sotānī’’ti gāthāya anantaraṁ ‘‘paññā ceva sati cā’’ti gāthamāha. Tassāyaṁ saṅkhepattho – yāyaṁ bhagavatā vuttā paññā, yā ca sati yañca tadavasesaṁ nāmarūpaṁ, etaṁ sabbampi kattha nirujjhati, etaṁ me puṭṭho pabrūhīti.",
  "atk-s0519a4:111": "Vissajjanagāthāyaṁ panassa yasmā paññāsatiyo nāmeneva saṅgahaṁ gacchanti, tasmā tā visuṁ na vuttā. Ayañcettha saṅkhepattho – yaṁ maṁ tvaṁ, ajita, etaṁ pañhaṁ apucchi – ‘‘katthetaṁ uparujjhatī’’ti anantaragāthāyaṁ (su. ni. 1042; cūḷani. ajitamāṇavapucchā 61, ajitamāṇavapucchāniddesa 5; netti. 11, 45), yattha taṁ asesaṁ uparujjhati, taṁ te vadāmi. Tassa tassa hi viññāṇassa nirodhena saheva apubbaṁ acarimaṁ etthetaṁ uparujjhati, ettheva viññāṇassa nirodhena nirujjhati, etaṁ viññāṇanirodhaṁ tassa nirodho nātivattatīti vuttaṁ hotīti. Ayaṁ pañhe anusandhiṁ pucchatīti anantaragāthāyaṁ sotānaṁ pariyuṭṭhānānusayappahānakiccena saddhiṁ sati paññā ca vuttā, taṁ sutvā tappahāne paññāsatīsu tiṭṭhantīsu tāsaṁ sannissayena nāmarūpena bhavitabbaṁ, tathā ca sati vaṭṭati eva. Kattha nu kho imāsaṁ sanissayānaṁ paññāsatīnaṁ asesanirodhoti iminā adhippāyena ayaṁ pucchā katāti āha – ‘‘ayaṁ pañhe…pe… dhātu’’nti. Tattha anusandhīyati desanā etāyāti anusandhi.",
  "atk-s0519a4:112": "Yāya paṭipadāya anupādisesaṁ nibbānadhātuṁ adhigacchanti, taṁ catusaccakammaṭṭhānabhāvanāsaṅkhātaṁ paṭipadaṁ saha visayena dassetuṁ ‘‘tīṇi ca saccānī’’tiādi vuttaṁ. Tattha saṅkhatānīti samecca sambhūya paccayehi katānīti saṅkhatāni. Nirodhadhammānīti nirujjhanasabhāvāni. Dukkhaṁ samudayo maggoti tesaṁ sarūpadassanaṁ. Nirodho pana kathanti āha ‘‘nirodho asaṅkhato’’ti. So hi kenaci paccayena na saṅkhatoti asaṅkhato. Saha visayena pahātabbapahāyakasabhāvesu ariyasaccesu pahāyakavibhāgamukhena pahātabbavibhāgaṁ dassetuṁ ‘‘tattha samudayo’’tiādi vuttaṁ.",
  "atk-s0519a4:113": "Tattha avijjāvasesāti dassanamaggena pahīnāvasesā avijjāti attho. Ayañca sesa-saddo kāmacchando byāpādo māno uddhaccanti etthāpi yojetabbo. Yathā hi avijjā, evaṁ etepi dhammā apāyagamanīyasabhāvā paṭhamamaggena pahīyanti evāti. ‘‘Avijjāniravasesā’’tipi pāṭho, etthāpi yathāvuttesu kāmacchandādipadesupi niravasesa-saddo yojetabbo . Sāvasesañhi purimamaggadvayena kāmacchandādayo pahīyanti, itarehi pana niravasesanti. Tedhātuke imāni dasa saṁyojanānīti ettha tedhātuketi saṁyojanānaṁ visayadassanaṁ. Tattha hi tāni saṁyojanavasena pavattanti.",
  "atk-s0519a4:114": "12.Anaññātaññassāmītindriyaṁ adhiṭṭhāyāti taṁ pahāyakaṁ patvā. Yaṁ panāti ettha yanti hetuatthe nipāto. Idaṁ khaye ñāṇanti yena ñāṇena hetubhūtena ‘‘khīṇā me jātī’’ti attano jātiyā khīṇabhāvaṁ jānāti, idaṁ evaṁ paccavekkhaṇassa nimittabhūtaṁ arahattaphalañāṇaṁ khaye ñāṇaṁ nāma. Nāparaṁ itthattāyāti pajānātīti etthāpi yanti ānetabbaṁ ‘‘yaṁ nāparaṁ itthattāyāti pajānātī’’ti. Idaṁ anuppāde ñāṇanti idhāpi pubbe vuttanayeneva arahattaphalañāṇavasena attho yojetabbo. Aṭṭhasāliniyaṁ (dha. sa. aṭṭha. cittuppādakkaṇḍa 135-142) pana ‘‘khaye ñāṇaṁ kilesakkhayakare ariyamagge ñāṇanti vuttaṁ. Anuppāde ñāṇaṁ paṭisandhivasena anuppādabhūte taṁtaṁmaggavajjhakilesānaṁ anuppādapariyosāne uppanne ariyaphale ñāṇa’’nti vuttaṁ. Idha pana ubhayampi arahattaphalañāṇavaseneva vibhattaṁ. Tenevāha – ‘‘imāni dve ñāṇāni aññātāvindriya’’nti, ‘‘ārammaṇasaṅketena dve nāmāni labbhantī’’ti ca.",
  "atk-s0519a4:115": "Aññindriyaṁ heṭṭhimesu tīsu phalesu, uparimesu ca tīsu maggesu uppattiyā punappunaṁ uppajjamānampi anaññātaññassāmītindriyaṁ viya paṭhamaphaluppattiyā aggaphaluppattiyā anuppādanirodhena nirujjhatīti āha – ‘‘yañca anaññātaññassāmītindriya’’ntiādi. Etena pahātabbadhammā viya dassanabhāvanāhi aggaphaluppattiyā tadavasesaphaladhammāpi anuppādanirodhena nirujjhanti. Ko pana vādo tebhūmakadhammānanti dasseti, ekā paññā aññātāvindriyattā. Yadi ekā, kathaṁ dvidhā vuttāti āha ‘‘api cā’’tiādi. Ārammaṇasaṅketenāti khaye anuppādeti imāya ārammaṇasamaññāya. Sā pajānanaṭṭhena paññāti yā pubbe sotānaṁ pidhānakiccā vuttā paññā, sā pajānanasabhāvena paññā. Itarā pana yathādiṭṭhaṁ yathāgahitaṁ ārammaṇaṁ apilāpanaṭṭhena ogāhanaṭṭhena satīti.",
  "atk-s0519a4:116": "13. Evaṁ ‘‘paññā ceva sati cā’’ti padassa atthaṁ vivaritvā idāni ‘‘nāmarūpa’’nti padassa atthaṁ vivaranto ‘‘tattha ye pañcupādānakkhandhā, idaṁ nāmarūpa’’nti āha. Nāmarūpañca vibhāgena dassento sukhaggahaṇatthaṁ pākaṭanāmarūpameva vibhāvetuṁ ‘‘tattha ye’’tiādimāha. Taggahaṇeneva hi sahacaraṇādinā tadaññe cittacetasikā rūpadhammā ca gahitā hontīti. Nāmaggahaṇena cettha khandhattayameva gahitanti ‘‘nāmarūpaṁ viññāṇasampayutta’’nti vuttaṁ. Taṁ pana rūpaṁ sampayuttanti? Nayidaṁ sampayuttapaccayavasena vuttaṁ. Pacurajanassa pana avibhāgena gahaṇīyasabhāvaṁ sandhāya vuttanti daṭṭhabbaṁ.",
  "atk-s0519a4:117": "Gāthāya anupādisesā nibbānadhātu pucchitāti taṁ caturiddhipādamukhena ariyamaggādhigamena pattabbanti dassento iddhipādabhāvanāmūlabhūtāni indriyāni satipaññāhi niddhāretuṁ ‘‘tattha sati ca paññā ca cattāri indriyānī’’ti āha. Kusalākusalānaṁ dhammānaṁ gatiyo samanvesamānā sati sijjhantī ekantena samādhiṁ nipphādeti. Satiggahaṇena cettha pariyuṭṭhānappahānaṁ idhādhippetanti āha – ‘‘sati dve indriyāni, satindriyañca samādhindriyañcā’’ti. Tathā anusayasamugghātavidhāyinī paññā sijjhamānā na vinā catubbidhasammappadhānavīriyaṁ sijjhatīti vuttaṁ – ‘‘paññā dve indriyāni paññindriyañca vīriyindriyañcā’’ti.",
  "atk-s0519a4:118": "Yā imesu catūsu indriyesūti imesu satiādīsu catūsu indriyesu nissayapaccayatāya adhiṭṭhānabhūtesu taṁsahajātā eva yā saddahanā. ‘‘Imehi catūhi indriyehī’’tipi pāḷi, tassā imehi catūhi indriyehi sampayuttāti vacanaseso, ārammaṇe abhippasādalakkhaṇā saddhā kattukāmatāsabhāvassa chandassa visesapaccayo hotīti āha – ‘‘yā saddhādhipateyyā cittekaggatā, ayaṁ chandasamādhī’’ti. Samāhite citteti vipassanāsamādhinā samāhite citte. Idaṁ pahānanti vikkhambhanappahānasādhako samādhi pahānanti vutto pajahati etenāti katvā. ‘‘Padhāna’’ntipi pāṭho, aggoti attho. Tathā hi ‘‘samādhi ekodī’’ti vuccati.",
  "atk-s0519a4:119": "‘‘Assāsapassāsā’’tiādinā kāyavacīcittasaṅkhārasīsena taṁsamuṭṭhāpakā vīriyasaṅkhārāva gahitā. Te hi yāva bhāvanānipphatti tāva ekarasena saraṇato saṅkappetabbato ca sarasaṅkappā’’ti vuttā ‘‘evaṁ me bhāvanā hotū’’ti yathā icchitā, tathā pavattiyā hetubhāvato. Tadubhayanti chandasamādhisaṅkhātañca padhānasaṅkhārasaṅkhātañca vīriyanti taṁ ubhayaṁ. Ubhayameva hi upacāravasena aññaṁ viya katvā ‘‘chandasamādhippadhānasaṅkhārasamannāgataṁ iddhipāda’’nti vuttaṁ. Abhinnampi hi upacāravasena bhinnaṁ viya katvā voharanti, yathā ‘‘silāputtakassa sarīra’’nti.",
  "atk-s0519a4:120": "Tattha ijjhatīti iddhi, samijjhati nipphajjatīti attho. Ijjhanti vā tāya sattā iddhā vuddhā ukkaṁsagatā hontīti iddhi, pajjati etenāti pādo, paṭhamena atthena iddhi eva pādo iddhipādo, iddhikoṭṭhāsoti attho. Dutiyena atthena iddhiyā pādo patiṭṭhā adhigamūpāyoti iddhipādo. Tena hi uparūparivisesasaṅkhātaṁ iddhiṁ pajjanti pāpuṇanti. Vivekanissitanti tadaṅgavivekanissitaṁ samucchedavivekanissitaṁ nissaraṇavivekanissitañca iddhipādaṁ bhāvetīti attho. Tathā hi ayaṁ iddhipādabhāvanānuyutto yogī vipassanākkhaṇe kiccato tadaṅgavivekanissitaṁ ajjhāsayato nissaraṇavivekanissitaṁ. Maggakkhaṇe pana kiccato samucchedavivekanissitaṁ ārammaṇato nissaraṇavivekanissitaṁ iddhipādaṁ bhāvetīti. Esa nayo virāganissitantiādīsu.",
  "atk-s0519a4:121": "Vivekattā eva hi virāgādayo, kevalañcettha vossaggo duvidho pariccāgavossaggo ca pakkhandanavossaggo cāti. Tattha pariccāgavossaggo vipassanākkhaṇe tadaṅgavasena, maggakkhaṇe samucchedavasena kilesappahānaṁ. Pakkhandanavossaggo vipassanākkhaṇe tanninnabhāvena, maggakkhaṇe ārammaṇakaraṇavasena nibbānapakkhandanaṁ. Tadubhayampi imasmiṁ lokiyalokuttaramissake atthasaṁvaṇṇanānaye yujjati. Tathā hi ayaṁ paṭhamiddhipādo yathāvuttena pakārena kilese pariccajati nibbānañca pakkhandati. Vossaggapariṇāminti iminā pana vacanena vossaggatthaṁ pariṇamantaṁ pariṇatañca paripaccantaṁ paripakkañcāti attho. Ayañhi iddhipādabhāvanānuyutto yogī yathā paṭhamo iddhipādo kilesapariccāgavossaggatthaṁ nibbānapakkhandanavossaggatthañca paripaccati, yathā ca paripakko hoti, tathā naṁ bhāvetīti. Sesiddhipādesupi eseva nayo. Ayaṁ pana viseso – yathā chandaṁ jeṭṭhakaṁ katvā pavattito samādhi chandasamādhi. Evaṁ vīriyaṁ cittaṁ vīmaṁsaṁ jeṭṭhakaṁ katvā pavattito samādhi vīmaṁsāsamādhīti.",
  "atk-s0519a4:122": "14. Na kevalaṁ catutthaiddhipādo eva samādhiñāṇamūlako, atha kho sabbopīti dassetuṁ ‘‘sabbo samādhi ñāṇamūlako ñāṇapubbaṅgamo ñāṇānuparivattī’’ti vuttaṁ. Yadi evaṁ kasmā so eva vīmaṁsāsamādhīti vuttoti? Vīmaṁsaṁ jeṭṭhakaṁ katvā pavattitattāti vuttovāyamattho. Tattha pubbabhāgapaññāya ñāṇamūlako. Adhigamapaññāya ñāṇapubbaṅgamo. Paccavekkhaṇapaññāya ñāṇānuparivatti. Atha vā pubbabhāgapaññāya ñāṇamūlako. Upacārapaññāya ñāṇapubbaṅgamo. Appanāpaññāya ñāṇānuparivatti. Upacārapaññāya vā ñāṇamūlako. Appanāpaññāya ñāṇapubbaṅgamo. Abhiññāpaññāya ñāṇānuparivattīti veditabbaṁ.",
  "atk-s0519a4:123": "Yathāpureti yathā samādhissa pubbenivāsānussatiñāṇānuparivattibhāvena pure pubbe atītāsu jātīsu asaṅkhyeyyesupi saṁvaṭṭavivaṭṭesu attano paresañca khandhaṁ khandhūpanibaddhañca duppaṭivijjhaṁ nāma natthi, tathā pacchā samādhissa anāgataṁsañāṇānuparivattibhāvena anāgatāsu jātīsu asaṅkhyeyyesupi saṁvaṭṭavivaṭṭesu attano paresañca khandhaṁ khandhūpanibaddhañca duppaṭivijjhaṁ nāma natthīti attho.",
  "atk-s0519a4:124": "Yathā pacchāti yathā samādhissa cetopariyañāṇānuparivattibhāvena anāgatesu sattasu divasesu parasattānaṁ cittaṁ duppaṭivijjhaṁ nāma natthi, tathā pure atītesu sattasu divasesu parasattānaṁ cittaṁ duppaṭivijjhaṁ nāma natthīti attho. Yathā divāti yathā divasabhāge sūriyālokena andhakārassa vidhamitattā cakkhumantānaṁ sattānaṁ āpāthagataṁ cakkhuviññeyyaṁ rūpaṁ suviññeyyaṁ. Tathā rattinti tathā rattibhāge caturaṅgasamannāgatepi andhakāre vattamāne samādhissa dibbacakkhuñāṇānuparivattitāya duppaṭivijjhaṁ rūpāyatanaṁ natthi.",
  "atk-s0519a4:125": "Yathā rattiṁ tathā divāti yathā ca rattiyaṁ tathā divāpi atisukhumaṁ kenaci tirohitaṁ yañca atidūre, taṁ sabbarūpaṁ duppaṭivijjhaṁ nāma natthi. Yathā ca rūpāyatane vuttaṁ, tathā samādhissa dibbasotañāṇānuparivattitāya saddāyatane ca netabbaṁ. Tenevāha ‘‘iti vivaṭena cetasā’’tiādi. Tattha apariyonaddhenāti abhiññāñāṇassa pāribandhakakilesehi anajjhotthaṭena, apariyonaddhattā eva sappabhāsaṁ cittaṁ. Eteneva samādhissa iddhividhañāṇānuparivattitāpi vuttā evāti daṭṭhabbaṁ. Pañcindriyānīti iddhipādasampayuttāni sekkhassa pañcindriyāni adhippetānīti āha ‘‘kusalānī’’ti. Cittasahabhūnītiādi tesaṁ viññāṇanirodhena nirodhadassanatthaṁ āraddhaṁ. Tathā ‘‘nāmarūpañcā’’tiādi. Tenetaṁ dasseti ‘‘na kevalaṁ pañcindriyāni eva, atha kho nāmarūpañca viññāṇahetukaṁ viññāṇassa nirodhā nirujjhatī’’ti.",
  "atk-s0519a4:126": "Tassāti viññāṇassa. Hetūti taṇhāavijjādiko. Anāhāranti padassa atthavivaraṇaṁ. Anabhinanditanti abhinandanabhūtāya taṇhāya pahīnattā eva apatthitaṁ. Tato eva appaṭisandhikaṁ viññāṇaṁ taṁ nirujjhati. Yathā ca viññāṇaṁ, evaṁ nāmarūpampi viññāṇasaṅkhātassa hetuno paccayassa ca abhāvā tappaccayānaṁ saṅkhārādīnaṁ abhāvā ahetu appaccayaṁ. Sesaṁ pākaṭameva. Pucchāvissajjanavicayopi vuttanayānusārena veditabbo.",
  "atk-s0519a4:127": "Evaṁ anusandhipucchampi dassetvā heṭṭhā sattādhiṭṭhānā dhammādhiṭṭhānā ca pucchā visuṁ visuṁ dassitāti idāni tā saha dassetuṁ ‘‘ye ca saṅkhātadhammāse’’tiādi āraddhaṁ. Tatthāyaṁ padattho – saṅkhātadhammāti aniccādivasena parivīmaṁsitadhammā, arahataṁ etaṁ adhivacanaṁ. Sekkhāti sīlādīni sikkhamānā avasesā ariyapuggalā. Puthūti bahū sattajanā. Tesaṁ me nipako iriyaṁ, puṭṭho pabrūhīti tesaṁ sekhāsekhānaṁ nipako paṇḍito tvaṁ bhagavā paṭipattiṁ puṭṭho me brūhīti. Sesaṁ pāḷivaseneva viññāyati.",
  "atk-s0519a4:128": "15.Kissāti kissa hetu, kena kāraṇenāti attho. Sekhāsekhavipassanā pubbaṅgamappahānayogenāti sekhe asekhe vipassanāpubbaṅgamappahāne ca pucchanayogena, pucchāvidhināti attho.",
  "atk-s0519a4:129": "Vissajjanagāthāyaṁ kāmesu nābhigijjheyyāti vatthukāmesu kilesakāmena na abhigijjheyya. Manasānāvilo siyāti byāpādavitakkādayo kāyaduccaritādayo ca manaso āvilabhāvakare dhamme pajahanto cittena anāvilo bhaveyya. Yasmā pana asekkho aniccatādivasena sabbadhammānaṁ paritulitattā kusalo sabbadhammesu kāyānupassanāsatiādīhi ca sato sabbakilesānaṁ bhinnattā uttamabhikkhubhāvaṁ patto ca hutvā sabbairiyāpathesu pavattati, tasmā ‘‘kusalo…pe… paribbaje’’ti āhāti ayaṁ saṅkhepattho.",
  "atk-s0519a4:130": "Tattha yaṁ pucchāgāthāyaṁ ‘‘nipako’’ti padaṁ vuttaṁ, taṁ bhagavantaṁ sandhāya vuttaṁ, bhagavato ca nepakkaṁ ukkaṁsapāramippattaṁ anāvaraṇañāṇadassanena dīpetabbanti anāvaraṇañāṇaṁ tāva kammadvārabhedehi vibhajitvā sekhāsekhapaṭipadaṁ dassetuṁ ‘‘bhagavato sabbaṁ kāyakamma’’ntiādi vuttaṁ. Tena sabbattha appaṭihatañāṇadassanena tathāgatassa sekhāsekhapaṭipattidesanākosallameva vibhāveti. Tattha ko cāti kva ca, kasmiṁ visayeti attho. Taṁ visayaṁ dasseti ‘‘yaṁ anicce dukkhe anattani cā’’ti. Idaṁ vuttaṁ hoti – ñāṇadassanaṁ nāma uppajjamānaṁ ‘‘sabbaṁ saṅkhataṁ aniccaṁ dukkhaṁ sabbe dhammā anattā’’ti uppajjati, tassa pana tasmiṁ visaye yena appavatti, so paṭighātoti, etena lakkhaṇattayappaṭivedhassa durabhisambhavataṁ anaññasādhāraṇatañca dasseti. Lakkhaṇattayavibhāvanena hi bhagavato catusaccappaṭivedhaṁ sammāsambodhiñca paṇḍitā paṭijānanti.",
  "atk-s0519a4:131": "Aññāṇaṁ adassananti taṁ paṭighātaṁ sarūpato dasseti. Chaḷārammaṇasabhāvappaṭicchādako hi sammoho ñāṇadassanassa paṭighātoti. Yasmiṁ visaye ñāṇadassanaṁ uppattirahaṁ, tattheva tassa paṭighātena bhavitabbanti āha – ‘‘yaṁ anicce dukkhe anattani cā’’ti. Yathā idha purisotiādi upamādassanaṁ. Tatridaṁ opammasaṁsandanaṁ – puriso viya sabbo loko, tārakarūpāni viya cha ārammaṇāni, tassa purisassa tārakarūpānaṁ dassanaṁ viya lokassa cakkhuviññāṇādīhi yathārahaṁ chaḷārammaṇajānanaṁ, tassa purisassa tārakarūpāni passantassāpi ‘‘ettakāni satāni, ettakāni sahassānī’’tiādinā gaṇanasaṅketena ajānanaṁ viya lokassa rūpādiārammaṇaṁ kathañci jānantassāpi aniccādilakkhaṇattayānavabodhoti. Sesaṁ pākaṭameva.",
  "atk-s0519a4:132": "Idāni yehi padehi bhagavatā āyasmato ajitassa sekhāsekhapaṭipadā vuttā, tesaṁ padānaṁ atthaṁ vibhajituṁ ‘‘tattha sekhenā’’tiādimāha. Tattha tatthāti nipātamattaṁ, tasmiṁ vā vissajjane. Sekhenāti sikkhā etassa sīlanti sekho, tena sekhena. Dvīsu dhammesūti duvidhesu dhammesūti adhippāyo. Pariyuṭṭhānīyesūti dosena pariyuṭṭhitena yattha parivattitabbaṁ, tesu āghātavatthūsūti attho. ‘‘Paṭighaṭṭhānīyesū’’tipi pāṭho, soyevattho.",
  "atk-s0519a4:133": "Ettha ca gedhapaṭisedhacodanāyaṁ gedhanimitto doso gedhe sati hotīti tatopi cittassa rakkhitabbatā niddhāretvā vuttā. Yasmā pana bhagavatā ‘‘kāmesu nābhigijjheyyā’’ti (su. ni. 1045; cūḷani. ajitamāṇavapucchā 64, ajitamāṇavapucchāniddesa 8; netti. 15-17) vuttaṁ, tasmā ‘‘tattha yā icchā’’tiādinā gedhavasena niddeso kato. Atha vā dosato cittassa rakkhitabbatā gāthāya dutiyapādena vuttāyevāti daṭṭhabbā. Dutiyapādena hi sesakilesavodānadhammā dassitā. Tathā hi uppannānuppannabhedato sammāvāyāmassa visayabhāvena sabbe saṁkilesavodānadhamme catudhā vibhajitvā sammappadhānamukhena sekhapaṭipadaṁ matthakaṁ pāpetvā dassetuṁ ‘‘sekho abhigijjhanto’’tiādi vuttaṁ. Tattha anāvilasaṅkappoti āvilānaṁ kāmasaṅkappādīnaṁ abhāvena anāvilasaṅkappo. Tato eva ca anabhigijjhanto vāyamati, vīriyaṁ pavatteti. Kathaṁ vāyamatīti āha – ‘‘so anuppannāna’’ntiādi.",
  "atk-s0519a4:134": "Tattha soti uttarivisesatthāya paṭipajjamāno sekkho. Anuppannānanti anibbattānaṁ. Pāpakānanti lāmakānaṁ. Akusalānaṁ dhammānanti akosallasambhūtānaṁ dhammānaṁ. Anuppādāyāti na uppādanatthāya. Chandaṁ janetīti kattukamyatāsaṅkhātaṁ kusalacchandaṁ uppādeti. Vāyamatīti payogaparakkamaṁ karoti. Vīriyaṁ ārabhatīti kāyikacetasikavīriyaṁ karoti. Cittaṁ paggaṇhātīti teneva sahajātavīriyena cittaṁ ukkhipati. Padahatīti padhānavīriyaṁ karoti. Vāyamatītiādīni pana cattāri padāni āsevanābhāvanābahulīkammasātaccakiriyāhi yojetabbāni. Uppannānaṁ pāpakānanti anuppannāti avattabbataṁ āpannānaṁ pāpadhammānaṁ. Pahānāyāti pajahanatthāya. Anuppannānaṁ kusalānanti anibbattānaṁ kosallasambhūtānaṁ dhammānaṁ. Uppādāyāti uppādanatthāya. Uppannānanti nibbattānaṁ. Ṭhitiyāti ṭhitatthaṁ. Asammosāyāti anassanatthaṁ . Bhiyyobhāvāyāti punappunaṁ bhāvāya. Vepullāyāti vipulabhāvāya. Bhāvanāyāti vaḍḍhiyā. Pāripūriyāti paripūraṇatthāyāti ayaṁ tāva padattho.",
  "atk-s0519a4:135": "16.‘‘Katame anuppannā’’tiādi akusaladhammā kusaladhammā ca yādisā anuppannā yādisā ca uppannā, te dassetuṁ āraddhaṁ. Tattha ime anuppannāti ime kāmavitakkādayo asamudācāravasena vā ananubhūtārammaṇavasena vā anuppannā nāma. Aññathā hi anamatagge saṁsāre anuppannā nāma akusalā dhammā natthi. Vitakkattayaggahaṇañcettha nidassanamattaṁ daṭṭhabbaṁ. Akusalamūlānīti anusayā eva sabbesaṁ akusalānaṁ mūlabhāvato evaṁ vuttā, na lobhādayo eva. Ime uppannā anusayā bhūmiladdhuppannā asamugghāṭituppannātiādiuppannapariyāyasabbhāvato nāmavasena uppannā nāma, na vattamānabhāvenāti attho. Ime anuppannā kusalā dhammāti ime sotāpannassa saddhādayo sotāpattiphalasacchikiriyāya paṭipannassa anuppannā kusalā dhammā nāma, ko pana vādo puthujjanānanti dasseti. Kusalasaddo cettha bāhitikasutte (ma. ni. 2.358 ādayo) viya anavajjapariyāyo daṭṭhabbo. Ime uppannā kusalā dhammāti ime paṭhamamagge saddhādayo sotāpattiphalasacchikiriyāya paṭipannassa uppannā kusalā dhammā nāma.",
  "atk-s0519a4:136": "Satipaṭṭhānabhāvanāya suniggahito kāmavitakkoti āha – ‘‘yena kāmavitakkaṁ vāreti, idaṁ satindriya’’nti. Anavajjasukhapadaṭṭhānena avikkhepena cetodukkhasannissayo vikkhepapaccayo byāpādavitakko suniggahitoti vuttaṁ – ‘‘yena byāpādavitakkaṁ vāreti, idaṁ samādhindriya’’nti. Kusalesu dhammesu āraddhavīriyo parāparādhaṁ sukhena sahatīti vīriyena vihiṁsāvitakko suniggahitoti āha – ‘‘yena vihiṁsāvitakkaṁ vāreti, idaṁ vīriyindriya’’nti. Samādhiādīnampi yathāsakaṁpaṭipakkhappahānaṁ paññavantasseva ijjhatīti imamatthaṁ dassento āha – ‘‘yena uppannuppanne’’tiādi.",
  "atk-s0519a4:137": "Etesaṁ yathāniddhāritānaṁ pañcannaṁ indriyānaṁ savisaye jeṭṭhakabhāvaṁ dassetuṁ ‘‘saddhindriyaṁ kattha daṭṭhabba’’ntiādi vuttaṁ. Taṁ suviññeyyameva. Imesañca saddhādīnaṁ sekhānaṁ indriyānaṁ nibbattiyā sabbepi sekhā dhammā matthakappattā hontīti dassento ‘‘evaṁ sekho’’tiādinā sekhapaṭipadaṁ nigameti.",
  "atk-s0519a4:138": "17. Evaṁ sekhapaṭipadaṁ vibhajitvā idāni asekhapaṭipadaṁ vibhajituṁ ‘‘kusalo sabbadhammāna’’ntiādimāha . Tattha sabbadhammānanti iminā padena vuttadhamme tāva vibhajitvā tattha asekkhassa kosallaṁ dassetuṁ ‘‘loko nāmā’’tiādi vuttaṁ. Taṁ vuttatthameva. Kilesalokena bhavaloko samudāgacchatīti kāmāvacaradhammaṁ nissāya rūpārūpāvacaradhamme samudāgametīti attho. Soti so mahaggatadhammesu, parittamahaggatadhammesu vā ṭhito. Indriyāni nibbattetīti sīlasamādhayo nibbedhabhāgiye katvā vimuttiparipācanīyāni saddhādīni indriyāni uppādeti. Indriyesu bhāviyamānesūti yathāvuttaindriyesu vaḍḍhiyamānesu rūpārūpapariggahādivasena neyyassa pariññā bhavati.",
  "atk-s0519a4:139": "Dassanapariññāti ñātapariññā. Bhāvanāpariññāti tīraṇapariññā pahānapariññā ca. ‘‘Sā duvidhenā’’tiādinā saṅkhepato vuttamatthaṁ ‘‘yadā hi sekho’’tiādinā vivarati. Tattha ‘‘nibbidāsahagatehi saññāmanasikārehī’’ti iminā balavavipassanaṁ dasseti. Yadā hi sekhoti cettha sikkhanasīlatāya kalyāṇaputhujjanopi sekhapadena saṅgahitoti katvā ‘‘dve dhammā kosallaṁ gacchanti dassanakosallañcā’’tiādi vuttaṁ. Ayamettha adhippāyo – yadā kalyāṇaputhujjano pubbabhāgasikkhaṁ sikkhanto nibbidāsahagatehi saññāmanasikārehi ñeyyaṁ parijānāti, tadā tassa te vipassanādhammā dassanakosallaṁ paṭhamamaggañāṇaṁ gacchanti sampāpuṇanti tena saddhiṁ ghaṭenti. Yadā pana sotāpannādisekho vuttanayena neyyaṁ parijānāti, tadā tassa te vipassanādhammā bhāvanākosallaṁ gacchantīti.",
  "atk-s0519a4:140": "Taṁ ñāṇanti yā pubbe neyyassa pariññā vuttā, taṁ neyyaparijānanañāṇaṁ. Pañcavidhena veditabbanti visayabhedena tassa bhedaṁ dasseti. Dhammānaṁ salakkhaṇe ñāṇanti rūpārūpadhammānaṁ kakkhaḷaphusanādisalakkhaṇe ñāṇaṁ. Taṁ pana yasmā sabbaṁ neyyaṁ hetuhetuphalabhedato duvidhameva hoti, tasmā ‘‘dhammapaṭisambhidā ca atthapaṭisambhidā cā’’ti niddiṭṭhaṁ.",
  "atk-s0519a4:141": "Pariññāti tīraṇapariññā adhippetā. Yasmā panassa rūpārūpadhamme salakkhaṇato paccayato ca abhijānitvā kusalādivibhāgehi te pariggahetvā aniccādivasena jānanā hoti, tasmā ‘‘evaṁ abhijānitvā yā parijānanā, idaṁ kusala’’ntiādi vuttaṁ. Tattha evaṁgahitāti evaṁ aniccādito kalāpasammasanādivasena gahitā sammasitā. Idaṁ phalaṁ nibbattentīti idaṁ udayabbayañāṇādikaṁ phalaṁ paṭipāṭiyā uppādenti , nimittassa kattubhāvena upacaraṇato yathā ariyabhāvakarāni saccāni ariyasaccānīti. Tesanti udayabbayañāṇādīnaṁ . Evaṁgahitānanti evaṁpavattitānaṁ. Ayaṁ atthoti ayaṁ saccānaṁ anubodhapaṭivedho attho. Yathā hi pariññāpaññā sammasitabbadhamme sammasanadhamme tattha sammasanākāraṁ parijānāti, evaṁ sammasanaphalampi parijānātīti katvā ayaṁ nayo dassito.",
  "atk-s0519a4:142": "Ye akusalāti samudayasaccamāha. Sabbe hi akusalā samudayapakkhiyāti. Ye kusalāti maggadhammā sammādiṭṭhiādayo. Yadipi phaladhammāpi sacchikātabbā, catusaccappaṭivedhassa pana adhippetattā ‘‘katame dhammā sacchikātabbā, yaṁ asaṅkhata’’nti vuttaṁ. Atthakusaloti paccayuppannesu atthesu kusalo. Dhammakusaloti paccayadhammesu kusalo. Pāḷiatthapāḷidhammā vā atthadhammā. Kalyāṇatākusaloti yuttatākusalo, catunayakovidoti attho, desanāyuttikusalo vā. Phalatākusaloti khīṇāsavaphalakusalo. ‘‘Āyakusalo’’tiādīsu āyoti vaḍḍhi. Sā anatthahānito aṭṭhuppattito ca duvidhā. Apāyāti avaḍḍhi. Sāpi atthahānito anaṭṭhuppattito ca duvidhā. Upāyoti sattānaṁ accāyike kicce vā bhaye vā uppanne tassa tikicchanasamatthaṁ ṭhānuppattikāraṇaṁ, tattha kusaloti attho. Khīṇāsavo hi sabbaso avijjāya pahīnattā paññāvepullappatto etesu āyādīsu kusaloti. Evaṁ asekhassa kosallaṁ ekadesena vibhāvetvā puna anavasesato dassento ‘‘mahatā kosallena samannāgato’’ti āha.",
  "atk-s0519a4:143": "Pariniṭṭhitasikkhassa asekhassa satokāritāya aññaṁ payojanaṁ natthīti vuttaṁ ‘‘diṭṭhadhammasukhavihārattha’’nti. Idāni yathāniddiṭṭhaṁ sekhāsekhapaṭipadaṁ nigamento ‘‘imā dve cariyā’’tiādimāha. Tattha bojjhanti bujjhitabbaṁ. Taṁ catubbidhanti taṁ bojjhaṁ catubbidhaṁ, catusaccabhāvato. Evaṁ jānātīti evaṁ pariññābhisamayādivasena yo jānāti. Ayaṁ vuccatīti ayaṁ asekho sativepullappatto nippariyāyena ‘‘sato abhikkamatī’’tiādinā vuccatīti. Sesaṁ uttānatthameva. Idhāpi pucchāvissajjanavicayā pubbe vuttanayānusārena veditabbā.",
  "atk-s0519a4:144": "Ettāvatā ca mahāthero vicayahāraṁ vibhajanto ajitasuttavasena (su. ni. 103 ādayo; cūḷani. ajitamāṇavapucchā 57 ādayo, ajitamāṇavapucchāniddesa 1 ādayo) pucchāvicayaṁ vissajjanavicayañca dassetvā idāni suttantaresupi pucchāvissajjanavicayānaṁ nayaṁ dassento ‘‘evaṁ pucchitabbaṁ, evaṁ vissajjitabba’’nti āha. Tattha evanti iminā nayena. Pucchitabbanti pucchā kātabbā, ācikkhitabbā vā, vivecetabbāti attho. Evaṁ vissajjitanti etthāpi eseva nayo. Suttassa cātiādi anugītivicayanidassanaṁ. Anugīti atthato ca byañjanato ca samānetabbāti suttantaradesanāsaṅkhātā anugīti atthato byañjanato ca saṁvaṇṇiyamānena suttena samānā sadisī kātabbā, tasmiṁ vā sutte sammā ānetabbā. Atthāpagatanti atthato apetaṁ, asambandhatthaṁ vā dasadāḷimādivacanaṁ viya. Tenevāha ‘‘samphappalāpaṁ bhavatī’’ti. Etena atthassa samānetabbatāya kāraṇamāha. Dunnikkhittassāti asammāvuttassa. Dunnayoti dukkhena netabbo, netuṁ vā asakkuṇeyyo. Byañjanupetanti sabhāvaniruttisamupetaṁ.",
  "atk-s0519a4:145": "Evaṁ anugītivicayaṁ dassetvā niddesavāre ‘‘suttassa yo pavicayo’’ti saṁkhittena vuttamatthaṁ vibhajituṁ ‘‘suttañca pavicinitabba’’nti vatvā tassa vicinanākāraṁ dassento ‘‘kiṁ idaṁ suttaṁ āhaccavacana’’ntiādimāha. Tattha āhaccavacananti bhagavato ṭhānakaraṇāni āhacca abhihantvā pavattavacanaṁ, sammāsambuddhena sāmaṁ desitasuttanti attho. Anusandhivacananti sāvakabhāsitaṁ. Tañhi bhagavato vacanaṁ anusandhetvā pavattanato ‘‘anusandhivacana’’nti vuttanti. Nītatthanti yathārutavasena ñātabbatthaṁ. Neyyatthanti niddhāretvā gahetabbatthaṁ. Saṁkilesabhāgiyantiādīnaṁ padānaṁ attho paṭṭhānavāravaṇṇanāyaṁ āvi bhavissati. Yasmā pana bhagavato desanā soḷasavidhe sāsanapaṭṭhāne ekaṁ bhāgaṁ abhajantī nāma natthi, tasmā sopi nayo vicetabbabhāvena idha nikkhitto.",
  "atk-s0519a4:146": "Kuhiṁ imassa suttassāti imassa suttassa kasmiṁ padese ādimajjhapariyosānesu. Sabbāni saccāni passitabbānīti dukkhasaccaṁ suttassa ‘‘kuhiṁ kasmiṁ padese kasmiṁ vā pade passitabbaṁ niddhāretvā vicetuṁ, samudayasaccaṁ nirodhasaccaṁ maggasaccaṁ kuhiṁ passitabbaṁ daṭṭhabbaṁ niddhāretvā vicetu’’nti evaṁ sabbāni saccāni uddharitvā vicetabbānīti adhippāyo. Ādimajjhapariyosāneti evaṁ suttaṁ pavicetabbanti ādito majjhato pariyosānato ca evaṁ iminā pucchāvicayādinayena suttaṁ pavicitabbanti attho. Ettha ca pucchāvissajjanapubbāparānugītivicayā pāḷiyaṁ sarūpeneva dassitā. Assādādivicayo pana saccaniddhāraṇamukhena nayato dassito, so niddesavāre vuttanayeneva veditabbo. Tabbicayeneva ca padavicayo siddhoti.",
  "atk-s0519a4:147": "Vicayahāravibhaṅgavaṇṇanā niṭṭhitā.",
  "atk-s0519a4:148": "3. Yuttihāravibhaṅgavaṇṇanā",
  "atk-s0519a4:149": "18.Tatthakatamo yuttihārotiādi yuttihāravibhaṅgo. Tattha kiṁ yojayatīti yuttihārassa visayaṁ pucchati. Ko panetassa visayo? Atathākārena gayhamānā suttatthā visayo, te hi tena sātisayaṁ yāthāvato yuttiniddhāraṇena yojetabbā. Itaresupi ayaṁ hāro icchito eva. Taṁ pana bhūtakathanamattaṁ hoti. Yasmā panāyaṁ yuttigavesanā nāma na mahāpadesena vinā, tasmā yuttihāraṁ vibhajanto tassa lakkhaṇaṁ tāva upadisituṁ ‘‘cattāro mahāpadesā’’tiādimāha.",
  "atk-s0519a4:150": "Tattha mahāpadesāti mahāapadesā, buddhādayo mahante apadisitvā vuttāni mahākāraṇānīti attho. Atha vā mahāpadesāti mahāokāsā, mahantāni dhammassa patiṭṭhānānīti vuttaṁ hoti. Tatrāyaṁ vacanattho – apadissatīti apadeso, buddho apadeso etassāti buddhāpadeso. Esa nayo sesesupi. ‘‘Sammukhā metaṁ bhagavato suta’’ntiādinā kenaci ābhatassa ganthassa dhammoti vā adhammoti vā vinicchayane kāraṇaṁ. Kiṁ pana tanti? Tassa tathā ābhatassa suttotaraṇādi eva. Yadi evaṁ kathaṁ cattāroti? Apadisitappabhedato. Dhammassa hi dve sampadāyo bhagavā sāvakā ca. Tesu sāvakā saṅghagaṇapuggalavasena tividhā. ‘‘Evamamumhā mayāyaṁ dhammo paṭiggahito’’ti apadisitabbānaṁ bhedena cattāro. Tenāha – ‘‘buddhāpadeso…pe… ekattherāpadeso’’ti. Tāni padabyañjanānīti kenaci ābhatasuttassa padāni byañjanāni ca, atthapadāni ceva byañjanapadāni cāti attho. Saṁvaṇṇakena vā saṁvaṇṇanāvasena āhariyamānāni padabyañjanāni. Sutte otārayitabbānīti sutte anuppavesitabbāni. Sandassayitabbānīti saṁsandetabbāni. Upanikkhipitabbānīti pakkhipitabbāni.",
  "atk-s0519a4:151": "Suttādīni dassetuṁ ‘‘katamasmi’’ntiādi vuttaṁ. Tattha yasmā bhagavato vacanaṁ ekagāthāmattampi saccavinimuttaṁ natthi, tasmā sutteti padassa atthaṁ dassetuṁ ‘‘catūsu ariyasaccesū’’ti vuttaṁ. Aṭṭhakathāyaṁ pana tīṇi piṭakāni suttanti vuttaṁ, taṁ iminā nettivacanena aññadatthu saṁsandati ceva sameti cāti daṭṭhabbaṁ. Yāvadeva anupādāparinibbānatthā bhagavato desanā, sā ekantena rāgādikilesavūpasamaṁ vadatīti vinayetipadassa atthaṁ dassento ‘‘rāgavinaye’’tiādimāha. Vinayoti hi kāraṇaṁ rāgādivūpasamanimittaṁ idhādhippetaṁ. Yathāha –",
  "atk-s0519a4:152": "‘‘Ye kho tvaṁ, gotami, dhamme jāneyyāsi, ime dhammā sarāgāya saṁvattanti no virāgāya, saññogāya saṁvattanti no visaññogāya, ācayāya saṁvattanti no apacayāya, mahicchatāya saṁvattanti no appicchatāya, asantuṭṭhiyā saṁvattanti no santuṭṭhiyā, saṅgaṇikāya saṁvattanti no pavivekāya, kosajjāya saṁvattanti no vīriyārambhāya, dubbharatāya saṁvattanti no subharatāya, ekaṁsena gotami dhāreyyāsi ‘neso dhammo, neso vinayo, netaṁ satthusāsana’nti. Ye ca kho tvaṁ, gotami, dhamme jāneyyāsi ime dhammā virāgāya saṁvattanti no sarāgāya, visaññogāya saṁvattanti no saññogāya, apacayāya saṁvattanti no ācayāya, appicchatāya saṁvattanti no mahicchatāya, santuṭṭhiyā saṁvattanti no asantuṭṭhiyā pavivekāya saṁvattanti no saṅgaṇikāya, vīriyārambhāya saṁvattanti no kosajjāya, subharatāya saṁvattanti no dubbharatāya, ekaṁsena gotami dhāreyyāsi ‘eso dhammo, eso vinayo, etaṁ satthusāsana’’’nti (cūḷava. 406).",
  "atk-s0519a4:153": "Dhammatāyantipadassa atthaṁ dassetuṁ ‘‘paṭiccasamuppāde’’ti vuttaṁ. Paṭiccasamuppādo hi ṭhitāva sā dhātu dhammaṭṭhitatā dhammaniyāmatāti (a. ni. 3.137) vutto. ‘‘Dhammatāyaṁ upanikkhipitabbānī’’ti idaṁ pāḷiyaṁ natthi, atthadassanavasena pana idha vuttanti daṭṭhabbaṁ. Ettha ca pavattiṁ nivattiṁ tadupāyañca bādhakādibhāve niyataṁ paridīpento sutte otarati nāma. Ekantena rāgādikilesavinayaṁ vadanto vinaye sandissati nāma. Tathā sassataṁ ucchedañca vajjetvā ekattanayādiparidīpanena sabhāvadhammānaṁ paccayapaccayuppannabhāvaṁ vibhāvento dhammataṁ na vilometi nāma.",
  "atk-s0519a4:154": "Evaṁvidho ca kāmāsavādikaṁ āsavaṁ na uppādetīti imamatthaṁ dassento ‘‘yadi catūsu ariyasaccesū’’tiādimāha. Nanu ca anulomato paṭiccasamuppādo pavatti, paṭilomato nivattīti so cattāri ariyasaccāni anupaviṭṭho kasmā idha visuṁ gahitoti? Saccametaṁ. Idha pana visuṁ gahaṇaṁ dhammānaṁ paccayāyattavuttidassanena aniccapaccayalakkhaṇaṁ asamatthapaccayalakkhaṇaṁ nirīhapaccayalakkhaṇañca vibhāvetvā tesaṁ udayavantatā tato eva vayavantatā tadubhayena aniccatā udayabbayapaṭipīḷanena dukkhatā anattatāti tilakkhaṇasamāyogaparidīpanī sabbadiṭṭhigatakumatividdhaṁsanī anaññasādhāraṇā sāsanasampatti pakāsitā hotīti dassanatthaṁ.",
  "atk-s0519a4:155": "Ettha ca suttaṁ suttānulomaṁ ācariyavādo attanomatīti idaṁ catukkaṁ veditabbaṁ – tattha suttaṁ nāma tisso saṅgītiyo āruḷhāni tīṇi piṭakāni. Suttānulomaṁ nāma mahāpadesā, yaṁ ‘‘anulomakappiya’’nti vuccati. Ācariyavādo nāma aṭṭhakathā. Attanomati nāma nayaggāhena anubuddhiyā attano paṭibhānaṁ. Tattha suttaṁ appaṭibāhiyaṁ, taṁ paṭibāhantena satthāva paṭibāhito hoti. Anulomakappiyaṁ pana suttena samentameva gahetabbaṁ, na itaraṁ. Ācariyavādopi suttena samento eva gahetabbo, na itaro. Tathā attanomati, sā pana sabbadubbalāti.",
  "atk-s0519a4:156": "Idāni yadatthaṁ idha cattāro mahāpadesā ābhatā, taṁ dassetuṁ ‘‘catūhi mahāpadesehī’’tiādi vuttaṁ. Tattha yaṁ yanti yaṁ yaṁ atthajātañca dhammajātañca. Yujjatīti yathāvuttehi catūhi mahāpadesehi yujjati. Yena yenāti yena yena kāraṇena. Yathā yathāti yena yena pakārena. Taṁ taṁ gahetabbanti saṁvaṇṇiyamāne sutte ābhatena kāraṇena pasaṅgena pakārena ca suttato uddharitvā saṁvaṇṇanāvasena gahetabbanti attho. Tena catumahāpadesāviruddhāya yuttiyā suttato atthe niddhāretvā yuttihārayojanā kātabbāti dasseti.",
  "atk-s0519a4:157": "19. Idāni taṁ yuttiniddhāraṇaṁ dassetuṁ ‘‘pañhaṁ pucchitenā’’tiādi āraddhaṁ. Tattha kati padānīti kittakāni padāni. Pariyogāhitabbanti padassa atthaṁ dassetuṁ ‘‘vicetabba’’nti vuttaṁ. Yattakāni padāni yathādhippetaṁ atthaṁ abhivadanti, tattakāni padāni tadatthassekassa ñātuṁ icchitattā ‘‘eko pañho’’ti vuccati, tāni pana ekagāthāyaṁ yadi vā sabbāni padāni yāva yadi vā ekaṁ padaṁ ekaṁ atthaṁ abhivadati, ekoyeva so pañhoti imamatthaṁ dasseti ‘‘yadi sabbānī’’tiādinā. Tanti taṁ pañhaṁ. Aññātabbanti ājānitabbaṁ. Kiṁ ime dhammātiādi ājānanākāradassanaṁ. Tattha dhammāti pariyattidhammā. Nānatthāti nānā atthā.",
  "atk-s0519a4:158": "Pucchāgāthāyaṁ ayaṁ padattho – kenassubbhāhato lokoti ayaṁ sattaloko coro viya coraghātakena kena abhihato vadhīyatīti attho. Kenassu parivāritoti māluvalatāya viya nissitarukkho kena loko ajjhotthaṭo. Kena sallena otiṇṇoti kena visapītakhurappena viya sarīrabbhantaranimuggena sallena anupaviṭṭho. Kissa dhūpāyitoti kissa kena kāraṇena dhūpāyito santāpito loko. Sadāti padaṁ sabbattha yojetabbaṁ. Teti cattāri padāni. Pañhasaddāpekkhāya pulliṅganiddeso. ‘‘Vissajjetī’’ti etena vissajjanato tayo pañhāti ñāyatīti dasseti.",
  "atk-s0519a4:159": "20.Tatthāti vissajjanagāthāyaṁ dutiyapāde vuttā jarā ca paṭhamapāde vuttaṁ maraṇañcāti imāni dve saṅkhatassa pañcakkhandhassa ‘‘saṅkhato’’ti lakkhīyati etehīti saṅkhatalakkhaṇāni. Vuttañhetaṁ bhagavatā – ‘‘tīṇimāni, bhikkhave, saṅkhatassa saṅkhatalakkhaṇāni. Katamāni tīṇi? Uppādo paññāyati, vayo paññāyati, ṭhitassa aññathattaṁ paññāyatī’’ti (a. ni. 3.47; kathā. 214). Tena vuttaṁ – ‘‘jarāyaṁ ṭhitassa aññathattaṁ, maraṇaṁ vayo’’ti. Ettha ca ‘‘ṭhitassa aññathatta’’nti etena khandhappabandhassa pubbāparaviseso idha jarā, na khaṇaṭṭhitīti dasseti. ‘‘Maraṇaṁ vayo’’ti iminā ca ‘‘tisso mato, phusso mato’’ti evaṁ loke vuttaṁ sammutimaraṇaṁ dasseti, na khaṇikamaraṇaṁ, samucchedamaraṇaṁ vā.",
  "atk-s0519a4:160": "Idāni ‘‘te tayo pañhā’’ti vuttamatthaṁ yuttivasena dassetuṁ ‘‘jarāya cā’’tiādi vuttaṁ. Tattha yebhuyyena jiṇṇassa maraṇadassanato jarāmaraṇānaṁ nānattaṁ asampaṭicchamānaṁ pati tesaṁ nānattadassanatthaṁ ‘‘gabbhagatāpi hi mīyantī’’ti vuttaṁ. Idaṁ vuttaṁ hoti – yathādhippetajarāvirahitassa maraṇassa dassanato aññā jarā aññaṁ maraṇanti. Tenevāha – ‘‘na ca te jiṇṇā bhavantī’’ti. Kiñca bhiyyo? Kevalassa maraṇassa diṭṭhattā aññāva jarā aññaṁ maraṇaṁ, yathā taṁ devānanti imamatthaṁ dasseti ‘‘atthi ca devāna’’ntiādinā. Anuttarimanussadhammena ca tikicchanena sakkā jarāya paṭikāraṁ kātuṁ, na tathā maraṇassāti evampi jarāmaraṇānaṁ atthato nānattaṁ sampaṭicchitabbanti dassetuṁ ‘‘sakkatevā’’tiādi vuttaṁ. Tattha sakkateti sakyate, sakkāti attho. Paṭikammanti paṭikaraṇaṁ. Nanu ca maraṇassāpi paṭikāraṁ kātuṁ sakkā iddhipādabhāvanāya vasibhāve satīti codanaṁ manasi katvā āha – ‘‘aññatreva iddhimantānaṁ iddhivisayā’’ti. Vuttañhetaṁ bhagavatā –",
  "atk-s0519a4:161": "‘‘Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṁ vā tiṭṭheyya kappāvasesaṁ vā’’ti (dī. ni. 2.166, 182; saṁ. ni. 5.822; kathā. 623; udā. 51).",
  "atk-s0519a4:162": "Ko panettha kappo, ko vā kappāvasesoti? Kappoti āyukappo, yasmiṁ tasmiñhi kāle yaṁ manussānaṁ āyuppamāṇaṁ, taṁ paripuṇṇaṁ karonto kappaṁ tiṭṭhati nāma. ‘‘Appaṁ vā bhiyyo’’ti (dī. ni. 2.7; a. ni. 7.74) vuttaṁ pana vassasatādito atirekaṁ tiṭṭhanto kappāvasesaṁ tiṭṭhati nāma. Yadi evaṁ kasmā iddhimanto cetovasippattā khīṇāsavā lokahitatthaṁ tathā na tiṭṭhantīti? Khandhasaṅkhātassa dukkhabhārassa pariññātattā anussukkatāya ca. Paṭippassaddhasabbussukkā hi te uttamapurisāti. Vuttañhetaṁ dhammasenāpatinā –",
  "atk-s0519a4:163": "‘‘Nābhinandāmi maraṇaṁ, nābhikaṅkhāmi jīvitaṁ;",
  "atk-s0519a4:164": "Kālañca paṭikaṅkhāmi, vetanaṁ bhatako yathā’’ti. (theragā. 654; mi. pa. 2.2.4);",
  "atk-s0519a4:165": "Yathā jarāmaraṇānaṁ aññamaññaṁ atthato nānattaṁ, evaṁ tehi taṇhāya ca nānatte dassite ‘‘tayo pañhā’’ti idaṁ sijjhatīti taṁ dassetuṁ ‘‘yaṁ panā’’tiādimāha.",
  "atk-s0519a4:166": "Tattha yasmā taṇhāya abhāvepi sati jarāmaraṇaṁ labbhati khīṇāsavasantāne, tasmā aññaṁ jarāmaraṇaṁ aññā taṇhāti imamatthamāha ‘‘dissanti vītarāgā jīrantāpi mīyantāpī’’ti. Nanu ca taṇhāpi jīraṇabhijjanasabhāvāti? Saccaṁ, na idaṁ jarāmaraṇaṁ idhādhippetanti vuttovāyamattho. ‘‘Yadi cā’’tiādinā jarāmaraṇato taṇhāya anaññatte dosaṁ dasseti. Yobbanaṭṭhāpi vigatataṇhā siyuṁ, na idaṁ yuttanti adhippāyo. Jarāmaraṇampi siyā dukkhassa samudayo taṇhāya anaññatte satīti adhippāyo. Na ca siyā taṇhā dukkhassa samudayo jarāmaraṇato anaññatte satīti bhāvo. Na hi jarāmaraṇaṁ dukkhassa samudayo, taṇhā dukkhassa samudayo, tasmā veditabbaṁ etesamatthato nānattanti adhippāyo. Yathā ca taṇhā maggavajjhā, evaṁ jarāmaraṇampi siyā maggavajjhaṁ taṇhāya anaññatte sati. Yathā ca jarāmaraṇaṁ na maggavajjhaṁ, tathā taṇhāpi siyāti ayampi nayo vutto evāti daṭṭhabbaṁ. Imāya yuttiyāti imāya yathāvuttāya upapattiyā. Aññamaññehīti aññāhi aññāhi kāraṇūpapattīhi atthato ce aññattaṁ, tadaññampi byañjanato gavesitabbanti attho.",
  "atk-s0519a4:167": "Imesaṁ dhammānaṁ atthato ekattanti imamevatthaṁ ‘‘na hi yujjatī’’tiādinā vivarati. Taṇhāya adhippāye aparipūramāneti icchitālābhamāha. Tena icchātaṇhānaṁ atthato ekattaṁ vuttaṁ hotīti. Etena na hi yujjati icchāya ca taṇhāya ca atthato aññattanti. Yathā idaṁ vacanaṁ samatthanaṁ hoti, evaṁ icchāvipariyāye āghātavatthūsu kodho ca upanāho ca uppajjatīti idampi samatthanaṁ hoti, na tathā jarāmaraṇavipariyāyeti jarāmaraṇataṇhānaṁ atthato aññattampi samatthitaṁ hotīti etamatthaṁ dasseti ‘‘imāya yuttiyā’’tiādinā.",
  "atk-s0519a4:168": "Yadi icchātaṇhānaṁ atthato anaññattaṁ, atha kasmā bhagavatā imissā gāthāya dvidhā vuttāti? Tattha parihāramāha ‘‘yaṁ panida’’ntiādinā. Tattha yanti kiriyāparāmasanaṁ. Abhilapitanti vuttaṁ yaṁ idaṁ abhilapanaṁ , idaṁ bāhirānaṁ rūpādīnaṁ vatthūnaṁ ārammaṇavasena, ārammaṇakaraṇavasena vā yojetabbaṁ. Dvīhi dhammehīti dvīhi pakatīhi. Kā pana tā pakatiyoti? Appattassa visayassa esanavasena icchā, pattassa appattassa vā pātukāmatāvasena taṇhā, ayametāsaṁ viseso. Yadipi evaṁ, tathāpi sabbā taṇhā rūpādivisayaṁ gilitvā pariniṭṭhapetvā gahaṇena ekasabhāvā evāti dassento ‘‘sabbā hi taṇhā ajjhosānalakkhaṇena ekalakkhaṇā’’ti āha. Idāni tamatthaṁ upamāya pakāsento ‘‘sabbo aggī’’tiādimāha, taṁ suviññeyyameva.",
  "atk-s0519a4:169": "Ayaṁ pana na kevalaṁ taṇhā ārammaṇe pavattivisesena dvīhi eva nāmehi vuttā, atha kho anekehipi pariyāyehīti dassanatthaṁ ‘‘icchāitipī’’tiādi vuttaṁ.",
  "atk-s0519a4:170": "Tattha icchanti tāya ārammaṇānīti icchā. Taṇhāyanaṭṭhena taṇhā. Pīḷājananato duruddhāraṇato ca visapītaṁ sallaṁ viyāti sallaṁ. Santāpanaṭṭhena dhūpāyanā. Ākaḍḍhanaṭṭhena sīghasotā saritā viyāti saritā, allaṭṭhena vā saritā, ‘‘saritāni sinehitāni ca, somanassāni bhavanti jantuno’’ti (dha. pa. 341) hi vuttaṁ. Allāni ceva siniddhāni cāti ayamettha attho. Visattikāti visatāti visattikā. Visaṭāti visattikā. Visamāti visattikā. Visālāti visattikā. Visakkatīti visattikā. Visaṁvādikāti visattikā . Visaṁharatīti visattikā. Visamūlāti visattikā. Visaphalāti visattikā. Visaparibhogāti visattikā. Visatā vā pana sā taṇhā rūpe sadde gandhe rase phoṭṭhabbe dhamme kule gaṇe visatā vitthatāti visattikā.",
  "atk-s0519a4:171": "Sinehanavasena sineho. Nānāgatīsu kilamathuppādanena kilamatho. Paliveṭhanaṭṭhena latā viyāti latā. ‘‘Latā uppajja tiṭṭhatī’’ti (dha. pa. 340) hi vuttaṁ. Mamanti maññanavasena maññanā. Dūragatampi ākaḍḍhitvā bandhanaṭṭhena bandho. Āsīsanaṭṭhena āsā. Ārammaṇarasaṁ pātukāmatāvasena pipāsā. Abhinandanaṭṭhena abhinandanā. Itīti evaṁ ārammaṇe pavattivisesena anekehi nāmehi gayhamānāpi sabbā taṇhā ajjhosānalakkhaṇena ekalakkhaṇāti yathāvuttamatthaṁ nigameti.",
  "atk-s0519a4:172": "Puna taṇhāya anekehi nāmehi gahitabhāvameva ‘‘yathā cā’’tiādinā upacayena dasseti. Tattha vevacaneti vevacanahāravibhaṅge. ‘‘Āsā ca pihā’’ti gāthāya (netti. 37; peṭako. 11) atthaṁ tattheva vaṇṇayissāma. Avigatarāgassātiādīsu rañjanaṭṭhena rāgo, chandanaṭṭhena chando, piyāyanaṭṭhena pemaṁ, paridahanaṭṭhena paridāhoti taṇhāva vuttā. Tenevāha – ‘‘taṇhāyetaṁ vevacana’’nti. Evaṁ yujjatīti evaṁ icchātaṇhānaṁ atthato anaññattā ‘‘tayo pañhā’’ti yaṁ vuttaṁ, taṁ yujjati yuttiyā saṅgacchatīti attho.",
  "atk-s0519a4:173": "21. Evaṁ ‘‘kenassubbhāhato loko’’ti (saṁ. ni. 1.66) gāthāya ‘‘tayo pañhā’’ti pañhattayabhāve yuttiṁ dassetvā idāni aññehi pakārehi yuttigavesanaṁ dassento ‘‘sabbo dukkhūpacāro’’tiādimāha. Tattha dukkhūpacāroti dukkhappavatti. Kāmataṇhāsaṅkhāramūlakoti kāmataṇhāpaccayasaṅkhārahetukoti yujjatīti adhippāyo. Nibbidūpacāroti nibbidāpavatti kāmānaṁ vipariṇāmaññathābhāvā uppajjamānā anabhirati ñāṇanibbidā ca. Kāmataṇhāparikkhāramūlakoti kāmataṇhāya parikkhārabhūtavatthukāmahetuko. Tattha anabhiratisaṅkhātā nibbidā kāmataṇhāparikkhāramūlikā, na ñāṇanibbidāti sabbo nibbidūpacāro kāmataṇhāparikkhāramūlakoti na pana yujjatīti vuttaṁ. Imāya yuttiyāti nayaṁ dasseti. Idaṁ vuttaṁ hoti – yathā pañhattayabhāve yutti vuttā, yathā ca dukkhūpacāranibbidūpacāresu, evaṁ imāya yuttiyā iminā yogena nayena aññamaññehi kāraṇehi taṁtaṁpāḷippadese anurūpehi aññathā aññehi hetūhi yutti gavesitabbāti.",
  "atk-s0519a4:174": "Idāni taṁ nayadassanaṁ saṁkhittanti vitthārato vibhajitvā dassetuṁ ‘‘yathā hi bhagavā’’tiādi āraddhaṁ. Tatthāyaṁ saṅkhepattho – rāgadosamohacaritānaṁ yathākkamaṁ asubhamettāpaccayākārakathā rāgādivinayanato sappāyāti ayaṁ sāsanayutti. Evamavaṭṭhite yadi rāgacaritassa mettācetovimuttiṁ deseyya, sā desanā na yujjati asappāyabhāvato. Tathā sukhāpaṭipadādayoti. Nanu ca sukhāpaṭipadādayo paṭipattiyā sambhavanti, na desanāyāti? Saccametaṁ, idha pana rāgacaritoti tibbakileso rāgacaritoti adhippeto. Tassa dukkhāya paṭipadāya bhāvanā samijjhati. Yassa ca dukkhāya paṭipadāya bhāvanā samijjhati, tassa garutarā asubhadesanā sappāyā, yassa garutarā asubhadesanā sappāyā, na tassa mandakilesassa viya lahukatarāti imamatthaṁ dassento āha – ‘‘sukhaṁ vā paṭipadaṁ…pe… deseyya na yujjati desanā’’ti. Iminā nayena sesapadesupi yathāsambhavaṁ attho vattabbo. Ettha ca ayuttaparihārena yuttisamadhigamoti yuttivicāraṇāya ayuttipi gavesitabbāti vuttaṁ – ‘‘yadi hi…pe… na yujjati desanā’’ti. Sesesupi eseva nayo. Evaṁ yaṁ kiñcītiādi yuttihārayojanāya nayadassanameva.",
  "atk-s0519a4:175": "Tattha evanti iminā nayena. Yaṁ kiñcīti aññampi yaṁ kiñci. Anulomappahānanti pahānassa anurūpaṁ, pahānasamatthanti attho. Sutte anavasesānaṁ padatthānaṁ anupadavicāraṇā vicayo hāro, vicayahārasaṁvaṇṇanāya niddhāritesu atthesu yuttigavesanaṁ sukaranti āha – ‘‘sabbaṁ taṁ vicayena hārena vicinitvā yuttihārena yojetabba’’nti. Yāvatikā ñāṇassa bhūmīti saṁvaṇṇentassa ācariyassa yaṁ ñāṇaṁ yaṁ paṭibhānaṁ, tassa yattako visayo, tattako yuttihāravicāroti attho. Taṁ kissa hetu? Anantanayo samantabhaddako vimaddakkhamo vicittadesano ca saddhammoti.",
  "atk-s0519a4:176": "Evaṁ nayadassanavaseneva yuttihārayojanā dassitāti taṁ brahmavihāraphalasamāpattinavānupubbasamāpattivasibhāvehi vibhajitvā dassetuṁ ‘‘mettāvihārissa sato’’tiādi āraddhaṁ. Tattha mettāvihārissāti mettāvihāralābhino. Satoti samānassa, tathābhūtassāti attho. Byāpādoti padoso. Cittaṁ pariyādāya ṭhassatīti cittaṁ abhibhavissati. Yasmā pana kusalākusalānaṁ dhammānaṁ apubbaṁ acarimaṁ pavatti nāma natthi, tasmā samāpattito vuṭṭhānassa aparabhāgeti dassanatthaṁ ‘‘ṭhassatī’’ti vuttaṁ. Na yujjati desanāti byāpādapaṭipakkhattā mettāya tādisī kathā na yuttāti attho. Byāpādo pahānaṁ abbhatthaṁ gacchatīti yujjati desanāti yathāvuttakāraṇato eva ayaṁ kathā yuttāti. Sesavāresupi imināva nayena attho veditabbo. Anuttānaṁ eva vaṇṇayissāma.",
  "atk-s0519a4:177": "Animittavihārissāti aniccānupassanāmukhena paṭiladdhaphalasamāpattivihārassa. Nimittānusārīti saṅkhāranimittānusārī. Tena tenevāti niccādīsu yaṁ yaṁ pahīnaṁ, tena teneva nimittena. Asmīti vigatanti pañcasu upādānakkhandhesu diṭṭhimānavasena yaṁ asmīti maññitaṁ, taṁ vigataṁ. Tamevatthaṁ vivarati ‘‘ayamahamasmīti na samanupassāmī’’ti. Vicikicchākathaṁkathāsallanti vinayakukkuccassāpi kathaṁ kathanti pavattisabbhāvato vicikicchāpadena visesitaṁ. Na yujjati desanāti vicikicchāya pahānekaṭṭhabhāvato na yuttāyaṁ kathā.",
  "atk-s0519a4:178": "Paṭhamaṁ jhānaṁ samāpannassāti paṭhamajjhānasamaṅgino. Kāmarāgabyāpādā visesāya saṁvattantīti na yujjatīti yasmā nīvaraṇesu appahīnesu paṭhamajjhānassa upacārampi na sampajjati, pageva jhānaṁ, tasmā kāmarāgabyāpādā visesāya dutiyajjhānāya saṁvattantīti na yuttāyaṁ kathā. Yathāladdhassa pana paṭhamajjhānassa kāmarāgabyāpādā pariyuṭṭhānappattā hānāya saṁvattantīti yujjati desanā yuttā kathāti, evaṁ sabbattha yojetabbaṁ. Avitakkasahagatā saññāmanasikārā nāma saha upacārena dutiyajjhānadhammā, ārammaṇakaraṇattho hettha sahagata-saddo. Hānāyāti paṭhamajjhānato parihānāya. Visesāyāti dutiyajjhānāya. Iminā nayena tattha tattha hānanti, visesoti ca vuttadhammā veditabbā. Vitakkavicārasahagatāti paṭhamajjhānadhammā, kāmāvacaradhammā eva vā. Upekkhāsukhasahagatāti upacārena saddhiṁ dutiyajjhānadhammā, tatramajjhattupekkhā hi idha upekkhāti adhippetā. Pītisukhasahagatāti saha upacārena tatiyajjhānadhammā. Upekkhāsatipārisuddhisahagatāti catutthajjhānadhammā.",
  "atk-s0519a4:179": "Saññūpacārāti paṭusaññākiccaṁ karontā eva ye keci cittuppādā, ‘‘ākiñcaññāyatanadhammā’’tipi vadanti. Saññāvedayitanirodhasahagatāti ‘‘saññāvedayitanirodhaṁ upasampajja viharissāmī’’ti tassa parikammavasena pavattadhammā. Te pana yasmā nevasaññānāsaññāyatanasamāpattiyaṁ ṭhiteneva sakkā saññāvedayitanirodhaṁ upasampajja viharituṁ, na tato parihīnena, tasmā nevasaññānāsaññāyatanasamāpattiyā hānāya saṁvattantīti na yuttā kathā. Visesāya saṁvattantīti pana yuttā kathāti āha – ‘‘hānāya…pe… desanā’’ti. Kallatāparicitanti samatthabhāvena paricitaṁ, yathāvuttasamāpattīsu vasibhāvena paricitanti attho. Tenevāha – ‘‘abhinīhāraṁ khamatī’’ti. Sesaṁ sabbaṁ uttānameva.",
  "atk-s0519a4:180": "Api cettha appaṭikkūlasaññāmukhena kāmacchando vañcetīti yujjati. Paṭikkūlasaññāpatirūpatāya byāpādo vañcetīti yujjati. Samādhimukhena thinamiddhaṁ vañcetīti yujjati. Vīriyārambhamukhena uddhaccaṁ vañcetīti yujjati. Sikkhākāmatāmukhena kukkuccaṁ vañcetīti yujjati. Ubhayapakkhasantīraṇamukhena vicikicchā vañcetīti yujjati. Iṭṭhāniṭṭhasamupekkhanamukhena sammoho vañcetīti yujjati. Attaññutāmukhena attani aparibhavane māno vañcetīti yujjati. Vīmaṁsāmukhena hetupatirūpakapariggahena micchādiṭṭhi vañcetīti yujjati. Virattatāpatirūpakena sattesu adayāpannatā vañcetīti yujjati. Anuññātapaṭisevanapatirūpatāya kāmasukhallikānuyogo vañcetīti yujjati. Ājīvapārisuddhipatirūpatāya asaṁvibhāgasīlatā vañcetīti yujjati. Saṁvibhāgasīlatāpatirūpatāya micchājīvo vañcetīti yujjati. Asaṁsaggavihāritāpatirūpatāya asaṅgahasīlatā vañcetīti yujjati. Saṅgahasīlatāpatirūpatāya ananulomikasaṁsaggo vañcetīti yujjati. Saccavāditāpatirūpatāya pisuṇavācā vañcetīti yujjati. Apisuṇavāditāpatirūpatāya anatthakāmatā vañcetīti yujjati. Piyavāditāpatirūpatāya cāṭukamyatā vañcetīti yujjati. Mitabhāṇitāpatirūpatāya asammodanasīlatā vañcetīti yujjati. Sammodanasīlatāpatirūpatāya māyā sāṭheyyañca vañcetīti yujjati. Niggayhavāditāpatirūpatāya pharusavācatā vañcetīti yujjati. Pāpagarahitāpatirūpatāya paravajjānupassitā vañcetīti yujjati. Kulānuddhayatāpatirūpatāya kulamacchariyaṁ vañcetīti yujjati. Āvāsaciraṭṭhitikāmatāmukhena āvāsamacchariyaṁ vañcetīti yujjati. Dhammaparibandhapariharaṇamukhena dhammamacchariyaṁ vañcetīti yujjati. Dhammadesanābhiratimukhena bhassārāmatā vañcetīti yujjati. Apharusavācatāgaṇānuggahakaraṇamukhena saṅgaṇikārāmatā vañcetīti yujjati. Puññakāmatāpatirūpatāya kammārāmatā vañcetīti yujjati. Saṁvegapatirūpena cittasantāpo vañcetīti yujjati. Saddhālutāpatirūpatāya aparikkhatā vañcetīti yujjati. Vīmaṁsanāpatirūpena assaddhiyaṁ vañcetīti yujjati. Attādhipateyyapatirūpena garūnaṁ anusāsaniyā appadakkhiṇaggāhitā vañcetīti yujjati. Dhammādhipateyyapatirūpena sabrahmacārīsu agāravaṁ vañcetīti yujjati. Lokādhipateyyapatirūpena attani dhamme ca paribhavo vañcetīti yujjati. Mettāyanāmukhena rāgo vañcetīti yujjati. Karuṇāyanāpatirūpena soko vañcetīti yujjati. Muditāvihārapatirūpena pahāso vañcetīti yujjati. Upekkhāvihārapatirūpena kusalesu dhammesu nikkhittachandatā vañcetīti yujjati. Evaṁ āgamapatirūpakaadhigamapatirūpakādīnampi tathā tathā vañcanasabhāvo yuttito veditabbo. Evaṁ āgamānusārena yuttigavesanā kātabbāti.",
  "atk-s0519a4:181": "Yuttihāravibhaṅgavaṇṇanā niṭṭhitā.",
  "atk-s0519a4:182": "4. Padaṭṭhānahāravibhaṅgavaṇṇanā",
  "atk-s0519a4:183": "22.Tattha katamo padaṭṭhāno hārotiādi padaṭṭhānahāravibhaṅgo. Tattha yasmā ‘‘idaṁ imassa padaṭṭhānaṁ, idaṁ imassa padaṭṭhāna’’nti tesaṁ tesaṁ dhammānaṁ padaṭṭhānabhūtadhammavibhāvanalakkhaṇo padaṭṭhāno hāro, tasmā pavattiyā mūlabhūtaṁ avijjaṁ ādiṁ katvā sabhāvadhammānaṁ padaṭṭhānaṁ āsannakāraṇaṁ niddhārento avijjāya sabhāvaṁ niddisati ‘‘sabbadhammayāthāvaasampaṭivedhalakkhaṇā avijjā’’ti. Tassattho – sabbesaṁ dhammānaṁ aviparītasabhāvo na sampaṭivijjhīyati etenāti sabbadhammayāthāvaasampaṭivedho. So lakkhaṇaṁ etissāti sā tathā vuttā. Etena dhammasabhāvappaṭicchādanalakkhaṇā avijjāti vuttaṁ hoti. Atha vā sammā paṭivedho sampaṭivedho. Tassa paṭipakkho asampaṭivedho. Kattha pana so sampaṭivedhassa paṭipakkhoti āha – ‘‘sabba…pe… lakkhaṇā’’ti. Yasmā pana asubhe subhantiādivipallāse sati tattha sammoho uparūpari jāyatiyeva na hāyati, tasmā ‘‘tassā vipallāsā padaṭṭhāna’’nti vuttaṁ.",
  "atk-s0519a4:184": "Piyarūpaṁ sātarūpanti piyāyitabbajātiyaṁ iṭṭhajātiyañca padaṭṭhānaṁ. ‘‘Yaṁ loke piyarūpaṁ sātarūpaṁ etthesā taṇhā uppajjamānā uppajjatī’’ti (dī. ni. 2.400; ma. ni. 1.133; vibha. 203) hi vuttaṁ. Adinnādānanti adinnādānacetanā. Sā hi ekavāraṁ uppannāpi anādīnavadassitāya lobhassa uppattikāraṇaṁ hotīti tassa padaṭṭhānaṁ vuttaṁ. Dosassa pāṇātipāto padaṭṭhānaṁ, mohassa micchāpaṭipadā padaṭṭhānanti etthāpi imināva nayena attho veditabbo. Vaṇṇasaṇṭhānabyañjanaggahaṇalakkhaṇāti nimittānubyañjanaggahaṇalakkhaṇā. Sukhasaññāya phassassa upagamanalakkhaṇatā phassapaccayatāva vuttā. ‘‘Phuṭṭho sañjānātī’’ti (saṁ. ni. 4.93) hi vuttaṁ . Assādoti taṇhā. Saṅkhatalakkhaṇāni uppādavayaññathattāni. Yebhuyyena niccaggahaṇaṁ viññāṇādhīnanti niccasaññāya viññāṇapadaṭṭhānatā vuttā. Tathā hi so bhikkhu taṁyeva viññāṇaṁ sandhāvati saṁsaratīti viññāṇavisayameva attano niccaggāhaṁ pavedesi. Pañcannaṁ khandhānaṁ yadi aniccatā dukkhatā ca sudiṭṭhā, attasaññā sukhasaññā anavakāsāti āha – ‘‘aniccasaññādukkhasaññāasamanupassanalakkhaṇā attasaññā’’ti. ‘‘Yadaniccaṁ taṁ dukkhaṁ, yaṁ dukkhaṁ tadanattā’’ti (saṁ. ni. 3.15) hi vuttaṁ.",
  "atk-s0519a4:185": "Yebhuyyena attābhiniveso arūpadhammesūti āha – ‘‘tassā nāmakāyo padaṭṭhāna’’nti. Sabbaṁ neyyanti cattāri saccāni catusaccavinimuttassa ñeyyassa abhāvato. Cittavikkhepapaṭisaṁharaṇaṁ uddhaccavikkhambhanaṁ. Asubhāti asubhānupassanā, paṭibhāganimittabhūtā asubhā eva vā, taṇhāpaṭipakkhattā samathassa asubhā padaṭṭhānanti vuttaṁ. Abhijjhāya tanukaraṇato adinnādānāveramaṇī alobhassa padaṭṭhānanti vuttā. Tathā byāpādassa tanukaraṇato pāṇātipātāveramaṇī adosassa padaṭṭhānanti vuttā. Vatthuavippaṭipatti visayasabhāvapaṭivedho, sammāpaṭipatti sīlasamādhisampadānaṁ nibbidāñāṇena anabhiratiñāṇameva vā tathā pavattaṁ. Sabbāpi vedanā dukkhadukkhatādibhāvato dukkhanti katvā vuttaṁ – ‘‘dukkhasaññāya vedanā padaṭṭhāna’’nti. Dhammasaññāti dhammamattanti saññā.",
  "atk-s0519a4:186": "Sattānaṁ kāye avītarāgatā pañcannaṁ ajjhattikāyatanānaṁ vasena hotīti āha – ‘‘pañcindriyāni rūpīni rūparāgassa padaṭṭhāna’’nti. Kāyo hi idha rūpanti adhippeto. Visesato jhānanissayabhūte manāyatane ca nikanti hotīti āha – ‘‘chaṭṭhāyatanaṁ bhavarāgassa padaṭṭhāna’’nti. Edisaṁ mā rūpaṁ nibbattatu, mā edisī vedanāti evaṁ pavattā rūpādiabhinandanā nibbattabhavānupassitā. Ñāṇadassanassāti kammassakataññāṇadassanassa. Yonisomanasikāravato hi pubbenivāsānussati kammassakataññāṇassa kāraṇaṁ hoti, na ayoniso ummujjantassa. Imassa ca atthassa vibhāvanatthaṁ mahānāradakassapajātakaṁ (jā. 2.22.1153 ādayo), brahmajāle (dī. ni. 1.38 ādayo) ekaccasassatavādo ca udāharitabbo. ‘‘Okappanalakkhaṇā’’tiādinā saddhāpasādānaṁ visesaṁ dasseti. So pana saddhāyayeva avatthāviseso daṭṭhabbo. Tattha okappanaṁ saddahanavasena ārammaṇassa ogāhaṇaṁ nicchayo. Anāvilatā assaddhiyāpagamena cittassa akālussiyatā. Abhipatthiyanā saddahanameva. Aveccapasādo paññāsahito āyatanagato abhippasādo. Apilāpanaṁ asammoso nimujjitvā viya ārammaṇassa ogāhaṇaṁ vā, ettha ca saddhādīnaṁ pasādasaddhāsammappadhānasatipaṭṭhānajhānaṅgāni yathākkamaṁ padaṭṭhānanti vadantena avatthāvisesavasena padaṭṭhānabhāvo vuttoti daṭṭhabbaṁ. Satisamādhīnaṁ vā kāyādayo satipaṭṭhānāti. Vitakkādayo ca jhānānīti padaṭṭhānabhāvena vuttā.",
  "atk-s0519a4:187": "Assādamanasikāro saṁyojanīyesu dhammesu assādānupassitā. Punabbhavavirohaṇāti punabbhavāya virohaṇā, punabbhavanibbattanārahatā vipākadhammatāti attho. Opapaccayikanibbattilakkhaṇanti upapattibhavabhāvena nibbattanasabhāvaṁ. Nāmakāyarūpakāyasaṅghātalakkhaṇanti arūparūpakāyānaṁ samūhiyabhāvaṁ. Indriyavavatthānanti cakkhādīnaṁ channaṁ indriyānaṁ vavatthitabhāvo. Opapaccayikanti upapattikkhandhanibbattakaṁ. Upadhīti attabhāvo. Attano piyassa maraṇaṁ cintentassa bālassa yebhuyyena soko uppajjatīti maraṇaṁ sokassa padaṭṭhānanti vuttaṁ. Ussukkaṁ cetaso santāpo. Odahananti avadahanaṁ. Attano nissayassa santapanameva bhavassāti vuttaṁ bhavaṁ dassetuṁ ‘‘imānī’’tiādi vuttaṁ. Tattha bhavassa aṅgāni bhavasaṅkhātāni ca aṅgāni bhavaṅgāni. Tesu kilesā bhavassa aṅgāni. Kammavipākavaṭṭaṁ bhavasaṅkhātāni aṅgāni. Samaggānīti sabbāni. Khandhāyatanādīnaṁ aparāparuppattisaṁsaraṇaṁ saṁsāro. Tassa purimapurimajātinipphannaṁ kilesādivaṭṭaṁ kāraṇanti āha – ‘‘bhavo saṁsārassa padaṭṭhāna’’nti. Sampāpakahetubhāvaṁ sandhāya ‘‘maggo nirodhassa padaṭṭhāna’’nti vuttaṁ.",
  "atk-s0519a4:188": "Kammaṭṭhānogāhakassa otaraṇaṭṭhānatāya bahussuto titthaṁ nāma, tassa sammāpayirupāsanā titthaññutā. Dhammūpasañhitaṁ pāmojjaṁ pītaṁ nāma, sappāyadhammassavanena taṁ uppādetvā kammaṭṭhānassa brūhanā pītaññutā, bhāvanāya thokampi layāpattiyā uddhaṁpattiyā ca jānanā pattaññutā. Attano pañcahi padhāniyaṅgehi samannāgatassa jānanā attaññutā, tesu purimānaṁ purimānaṁ pacchimassa pacchimassa padaṭṭhānabhāvo suviññeyyo eva. Katapuññasseva patirūpadesavāso sambhavati , na itarassāti ‘‘pubbekatapuññatā patirūpadesavāsassa padaṭṭhāna’’nti vuttaṁ. Yathābhūtañāṇadassanaṁ saha adhiṭṭhānena taruṇavipassanā. Nibbidāti balavavipassanā. Virāgoti maggo. Vimuttīti phalaṁ. Evanti yadidaṁ ‘‘tassā vipallāsā padaṭṭhāna’’ntiādinā avijjādīnaṁ padaṭṭhānaṁ dassitaṁ, iminā nayena athāpi yo koci upanissayo balavapaccayoti yo koci avasesapaccayo, sabbo so padaṭṭhānaṁ kāraṇanti veditabbaṁ. ‘‘Evaṁ yā kāci upanisā yogato ca paccayato cā’’tipi paṭhanti. Tattha upanisāti kāraṇaṁ, yogatoti yuttito, paccayatoti paccayabhāvamattatoti attho veditabbo. Yaṁ panettha atthato na vibhattaṁ, taṁ suviññeyyameva.",
  "atk-s0519a4:189": "Padaṭṭhānahāravibhaṅgavaṇṇanā niṭṭhitā.",
  "atk-s0519a4:190": "5. Lakkhaṇahāravibhaṅgavaṇṇanā",
  "atk-s0519a4:191": "23.Tatthakatamo lakkhaṇo hārotiādi lakkhaṇahāravibhaṅgo. Tattha kiṁ lakkhayatīti lakkhaṇahārassa visayaṁ pucchati. ‘‘Ye dhammā’’tiādinā lakkhaṇahāraṁ saṅkhepato dassetvā taṁ udāharaṇehi vibhajituṁ ‘‘cakkhu’’ntiādi āraddhaṁ. Tattha ‘‘vadhakaṭṭhena ekalakkhaṇānī’’ti iminā anavaṭṭhitabhāvādināpi ekalakkhaṇatā vuttā evāti daṭṭhabbaṁ.",
  "atk-s0519a4:192": "Evaṁ āyatanavasena ekalakkhaṇataṁ dassetvā idāni khandhādivasena dassetuṁ ‘‘atīte, rādha, rūpe anapekkho hotī’’tiādi suttaṁ ābhataṁ. Yamakovādasutte (saṁ. ni. 3.85) vadhakaṭṭhena ekalakkhaṇā vuttāti tasmiṁ sutte ‘‘vadhakaṁ rūpaṁ vadhakaṁ rūpanti yathābhūtaṁ nappajānātī’’tiādinā āgatattā vuttaṁ. Itīti evaṁ, imissaṁ gāthāyaṁ kāyagatāya satiyā vuttāya sati vedanāgatā sati cittagatā sati dhammagatā ca sati vuttā bhavati satipaṭṭhānabhāvena ekalakkhaṇattāti adhippāyo. Diṭṭhantiādīnaṁ atthaṁ parato vaṇṇayissāma.",
  "atk-s0519a4:193": "Kāyekāyānupassī viharāhīti ettha kāyeti rūpakāye. Rūpakāyo hi idha aṅgapaccaṅgānaṁ kesādīnañca samūhaṭṭhena kāyoti adhippeto. Yathā ca samūhaṭṭhena, evaṁ kucchitānaṁ āyaṭṭhena. Kucchitānañhi paramajegucchānaṁ so āyotipi kāyo, āyoti uppattideso. Tatrāyaṁ vacanattho – āyanti tatoti āyo. Ke āyanti? Kucchitā kesādayo, iti kucchitānaṁ āyoti kāyo.",
  "atk-s0519a4:194": "Kāyānupassīti kāyaṁ anupassanasīlo, kāyaṁ vā anupassamāno. ‘‘Kāye’’ti ca vatvā puna ‘‘kāyānupassī’’ti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ. Tena na kāye vedanānupassī cittadhammānupassī vā, atha kho kāyānupassī evāti kāyasaṅkhāte vatthusmiṁ kāyānupassanākārasseva dassanena asammissato vavatthānaṁ dassitaṁ hoti. Tathā na kāye aṅgapaccaṅgavinimuttaekadhammānupassī, nāpi kesalomādivinimuttaitthipurisānupassī.",
  "atk-s0519a4:195": "Yopi cettha kesalomādiko bhūtupādāyasamūhasaṅkhāto kāyo, tatthapi na bhūtupādāyavinimuttaekadhammānupassī , atha kho rathasambhārānupassako viya aṅgapaccaṅgasamūhānupassī, nagarāvayavānupassako viya kesalomādisamūhānupassī, kadalikkhandhapattavaṭṭivinibbhujjako viya rittamuṭṭhiviniveṭhako viya ca bhūtupādāyasamūhānupassī evāti nānappakārato samūhavaseneva kāyasaṅkhātassa vatthuno dassanena ghanavinibbhogo dassito hoti. Na hettha yathāvuttasamūhavinimutto kāyo vā añño vā koci dhammo dissati, yathāvuttadhammasamūhamatte eva pana tathā tathā sattā micchābhinivesaṁ karonti. Tenāhu porāṇā –",
  "atk-s0519a4:196": "‘‘Yaṁ passati na taṁ diṭṭhaṁ, yaṁ diṭṭhaṁ taṁ na passati;",
  "atk-s0519a4:197": "Apassaṁ bajjhate mūḷho, bajjhamāno na muccatī’’ti. (dī. ni. aṭṭha. 2.373; ma. ni. aṭṭha. 1.106; paṭi. ma. aṭṭha. 1.1.36; mahāni. aṭṭha. 3);",
  "atk-s0519a4:198": "Ghanavinibbhogādidassanatthanti ādisaddena ayamattho veditabbo. Ayañhi etasmiṁ kāye kāyānupassīyeva, na aññadhammānupassī.",
  "atk-s0519a4:199": "Idaṁ vuttaṁ hoti – yathā anudakabhūtāyapi marīciyā udakānupassino honti, na evaṁ aniccadukkhānattaasubhabhūte eva imasmiṁ kāye niccasukhaattasubhabhāvānupassī , atha kho kāyānupassī aniccadukkhaanattaasubhākārasamūhānupassīti attho. Atha vā yvāyaṁ mahāsatipaṭṭhāne (dī. ni. 2.374 ādayo) assāsapassāsādicuṇṇikajātaaṭṭhikapariyosāno kāyo vutto, yo ca ‘‘idhekacco pathavīkāyaṁ aniccato anupassati, āpokāyaṁ tejokāyaṁ vāyokāyaṁ kesakāyaṁ…pe… aṭṭhimiñjakāya’’nti paṭisambhidāyaṁ (paṭi. ma. 3.34 ādayo) kāyo vutto, tassa sabbassa imasmiṁyeva kāye anupassanato kāye kāyānupassīti evampettha attho daṭṭhabbo.",
  "atk-s0519a4:200": "Atha vā kāye ahanti vā mamanti vā gahetabbassa kassaci ananupassanato, tassa pana kesalomādikassa nānādhammasamūhassa anupassanato kāye kesādidhammasamūhasaṅkhāte kāyānupassīti attho daṭṭhabbo. Api ca ‘‘imasmiṁ kāye aniccato anupassati no niccato’’tiādinā anukkamena paṭisambhidāyaṁ (paṭi. ma. 3.34 ādayo) āgatanayassa sabbasseva aniccalakkhaṇādikassa ākārasamūhasaṅkhātassa kāyassa anupassanato kāye kāyānupassīti attho.",
  "atk-s0519a4:201": "Viharāhīti vattāhi. Ātāpīti tīsu bhavesu kilese ātāpetīti ātāpo, so assa atthīti ātāpī. Sampajānoti sampajaññasaṅkhātena ñāṇena samannāgato. Satimāti kāyapariggāhikāya satiyā samannāgato. Ayaṁ pana yasmā satiyā ārammaṇaṁ pariggahetvā paññāya anupassati, na hi sativirahitā anupassanā atthi, tenevāha – ‘‘satiñca khvāhaṁ, bhikkhave, sabbatthikaṁ vadāmī’’ti (saṁ. ni. 5.234). Anātāpino ca anto saṅkoco antarāyakaro hoti, kammaṭṭhānaṁ na sampajjati. Tasmā yesaṁ dhammānaṁ ānubhāvena taṁ sampajjati, taṁ dassanatthaṁ ‘‘ātāpī’’tiādi vuttaṁ.",
  "atk-s0519a4:202": "Tattha vineyyāti tadaṅgavinayena vā vikkhambhanavinayena vā vinayitvā. Loketi tasmiṁyeva kāye. Kāyo hi idha lujjanapalujjanaṭṭhena lokoti adhippeto. Abhijjhāggahaṇena cettha kāmacchando, domanassaggahaṇena byāpādo gahitoti nīvaraṇesu balavadhammadvayappahānadassanena nīvaraṇappahānaṁ vuttanti kāyānupassanāsatipaṭṭhānassa pahānaṅgaṁ dassitaṁ. ‘‘Ātāpī’’tiādinā pana sampayogaṅgaṁ dassitanti imamatthaṁ dassetuṁ ‘‘ātāpī’’tiādi vuttaṁ. Tattha abhijjhādomanassānaṁ samatho ujupaṭipakkhoti abhijjhādomanassavinayo vuccamāno samādhindriyaṁ dīpetīti āha – ‘‘vineyya loke abhijjhādomanassanti samādhindriya’’nti (saṁ. ni. aṭṭha. 3.5.367). Ekalakkhaṇattā catunnaṁ indriyānanti yathā vīriyapaññāsamādhindriyehi kāyānupassanāsatipaṭṭhānaṁ ijjhati, evaṁ vedanācittadhammānupassanāsatipaṭṭhānānipi tehi ijjhantīti catusatipaṭṭhānasādhane imesaṁ indriyānaṁ sabhāvabhedābhāvato samānalakkhaṇattā itarāni satipaṭṭhānānipi vuttāni eva hontīti attho.",
  "atk-s0519a4:203": "24. Idāni satipaṭṭhānesu gahitesu sabbesaṁ bodhipakkhiyadhammānaṁ gahitabhāvaṁ dassetuṁ ‘‘catūsu satipaṭṭhānesū’’tiādi vuttaṁ. Tattha bodhaṅgamāti bodhaṁ ariyamaggañāṇaṁ gacchantīti bodhaṅgamā. Yathāvuttassa bodhassa pakkhe bhavāti bodhipakkhiyā. Neyyānikalakkhaṇenāti ettha nimittato pavattato ca vuṭṭhānaṁ niyyānaṁ, niyyāne niyuttāti neyyānikā, yathā dovārikoti. Niyyānasaṅkhātaṁ vā phalaṁ arahantīti neyyānikā. Niyyānaṁ payojanaṁ etesanti vā neyyānikā. ‘‘Niyyānikā’’tipi pāṭho, tattha niyyānaṁ etesaṁ atthīti niyyānikāti attho. ‘‘Niyyāniyā’’tipi pāṭho, tassa niyyantīti niyyāniyāti attho daṭṭhabbo. Niyyānikalakkhaṇenāti niyyānikasabhāvena.",
  "atk-s0519a4:204": "Evaṁ akusalāpi dhammāti yathā kusalā dhammā ekalakkhaṇabhāvena niddhāritā, evaṁ akusalāpi dhammā ekalakkhaṇaṭṭhena niddhāretabbā. Kathaṁ? Pahānekaṭṭhatāvasenāti dassento ‘‘pahānaṁ abbhatthaṁ gacchantī’’ti āha. Idāni taṁ pahānaṁ dassetuṁ ‘‘catūsu satipaṭṭhānesū’’tiādi vuttaṁ. Tattha kāyānupassanādīsu catūsu satipaṭṭhānesu bhāviyamānesu asubhe subhantiādayo cattāro vipallāsā pahīyanti, kabaḷīkārāhārādayo cattāro āhārā cassa pariññaṁ gacchanti, tesaṁ parijānanassa paribandhino kāmarāgādayo byantīkatā hontīti attho, kasmā? Tehi pahātabbabhāvena ekalakkhaṇattāti. Evaṁ sabbattha attho yojetabbo. Tenevāha – ‘‘evaṁ akusalāpi dhammā ekalakkhaṇattā pahānaṁ abbhatthaṁ gacchantī’’ti.",
  "atk-s0519a4:205": "Idāni aññenapi pariyāyena lakkhaṇahārassa udāharaṇāni dassetuṁ ‘‘yattha vā panā’’tiādi vuttaṁ. Tattha yatthāti yassaṁ desanāyaṁ. Vā-saddo vikappattho. Panāti padapūraṇo. Rūpindriyanti ruppanasabhāvaṁ aṭṭhavidhaṁ indriyaṁ. Tatthāti tassaṁ desanāyaṁ. Rūpadhātūti ruppanasabhāvā dasa dhātuyo. Rūpāyatananti ruppanasabhāvaṁ dasāyatanaṁ, rūpīni dasāyatanānīti attho. Ruppanalakkhaṇena ekalakkhaṇattā imāni desitānīti adhippāyo. Desitaṁ tattha sukhindriyaṁ somanassindriyaṁ sukhavedanābhāvena ekalakkhaṇattāti adhippāyo.",
  "atk-s0519a4:206": "Dukkhasamudayo ca ariyasaccanti idaṁ akusalassa somanassassa vasena vuttaṁ, sāsavakusalassāpi vasena yujjati eva. Sabbo ca paṭiccasamuppādo desitoti sambandho. Avijjānusayitattā adukkhamasukhāya vedanāya. Vuttañhetaṁ – ‘‘adukkhamasukhāya vedanāya avijjānusayo anusetī’’ti (ma. ni. 1.465). Tathā ca vuttaṁ ‘‘adukkhamasukhāya hi vedanāya avijjā anusetī’’ti. Etena adukkhamasukhāvedanāggahaṇena avijjā gahitāti dasseti. Sati ca avijjāggahaṇe sabbo paṭiccasamuppādo desitoti dassetuṁ ‘‘avijjāpaccayā saṅkhārā’’tiādi vuttaṁ. So cāti ettha ca-saddo byatirekattho, tena so paṭiccasamuppādo anulomapaṭilomavasena duvidhoti imaṁ vakkhamānavisesaṁ joteti. Tesu anulomato paṭiccasamuppādo yathādassito sarāgasadosasamohasaṁkilesapakkhena hātabboti vutto, paṭilomato pana paṭiccasamuppādo yo ‘‘avijjāyatveva asesavirāganirodhā’’tiādinā pāḷiyaṁ (ma. ni. 3.126; mahāva. 1) vutto, taṁ sandhāya ‘‘vītarāgavītadosavītamohaariyadhammehi hātabbo’’ti vuttaṁ.",
  "atk-s0519a4:207": "Idāni ekalakkhaṇatāvibhāvanena lakkhaṇahārayojanāya nayaṁ dassetuṁ ‘‘evaṁ ye dhammā’’tiādi vuttaṁ. Tattha kiccatoti pathavīādīnaṁ phassādīnañca rūpārūpadhammānaṁ sandhāraṇasaṅghaṭṭanādikiccato, tesaṁ tesaṁ vā paccayadhammānaṁ taṁtaṁpaccayuppannadhammassa paccayabhāvasaṅkhātakiccato. Lakkhaṇatoti kakkhaḷaphusanādisabhāvato. Sāmaññatoti ruppananamanādito aniccatādito khandhāyatanādito ca. Cutūpapātatoti saṅkhatadhammānaṁ bhaṅgato uppādato ca, samānanirodhato samānuppādato cāti attho. Ettha ca sahacaraṇaṁ samānahetutā samānaphalatā samānabhūmitā samānavisayatā samānārammaṇatāti evamādayopi ca-saddena saṅgahitāti daṭṭhabbaṁ. Sesaṁ uttānatthameva.",
  "atk-s0519a4:208": "Lakkhaṇahāravibhaṅgavaṇṇanā niṭṭhitā.",
  "atk-s0519a4:209": "6. Catubyūhahāravibhaṅgavaṇṇanā",
  "atk-s0519a4:210": "25.Tattha katamo catubyūho hāroti catubyūhahāravibhaṅgo. Tattha byañjanena suttassa neruttañca adhippāyo ca nidānañca pubbāparasandhi ca gavesitabboti saṅkhepena tāva catubyūhaṁ dasseti. ‘‘Byañjanenā’’ti iminā hārānaṁ suttassa byañjanavicayabhāvato byañjanamukheneva ete catubyūhahārapadatthā niddhāretabbāti dasseti. Neruttanti niruttaṁ nibbacananti attho. Niruttameva neruttaṁ. Tenevāha – ‘‘yā niruttipadasaṁhitā’’ti. Tassattho – yā nirutti, idaṁ neruttaṁ. Kā pana sā nirutti? Padasaṁhitāti padesu saṁhitā yuttā, liṅgavacanakālasādhanapurisādivisesayogena yo yo attho yathā yathā vattabbo, tathā tathā pavattasabhāvaniruttīti attho. Tathā hi vuttaṁ ‘‘yaṁ dhammānaṁ nāmaso ñāṇa’’nti.",
  "atk-s0519a4:211": "Tattha yanti hetuatthe nipāto, yāya kāraṇabhūtāyāti attho. Dhammānanti ñeyyadhammānaṁ. Nāmasoti pathavī phasso khandhā dhātu tisso phussoti evamādināmavisesena ñāṇaṁ pavattati, ayaṁ sabhāvanirutti nāma. Pathavīti hi evamādikaṁ saddaṁ gahetvā tato paraṁ saṅketadvārena tadatthapaṭipatti taṁtaṁaniyatanāmapaññattiggahaṇavaseneva hotīti. Atha vā padasaṁhitāti padena saṁhitā . Padato hi padatthāvabodho. So panassa atthe pavattinimittabhūtāya paññattiyā gahitāya eva hotīti sā pana paññatti niruttisaṅkhātapadena saṁhitā padatthaṁ bodhetīti padasaṁhitāti vuttā. ‘‘Yadā hi bhikkhū’’tiādinā ‘‘dhammānaṁ nāmaso ñāṇa’’nti padassa atthaṁ vivarati.",
  "atk-s0519a4:212": "Tattha atthassāti saddābhidheyyassa atthassa. Nāmaṁ jānātīti nāmapaññattivasena ayaṁ nāmāti nāmaṁ jānāti. Dhammassāti sabhāvadhammassa. Tathātathā naṁ abhiniropetīti yo yo attho dhammo ca yathā yathā ca voharitabbo, tathā tathā naṁ nāmaṁ vohāraṁ abhiniropeti desetīti attho. Ettāvatā ca ayaṁ bhikkhu atthakusalo yāva anekādhivacanakusaloti vuccatīti sambandhitabbaṁ.",
  "atk-s0519a4:213": "Tattha atthakusaloti pāḷiatthe kusalo. Dhammakusaloti pāḷiyaṁ kusalo. Byañjanakusaloti akkharesu ca vākyesu ca kusalo. Niruttikusaloti nibbacane kusalo. Pubbāparakusaloti desanāya pubbāparakusalo. Desanākusaloti dhammassa desanāya kusalo. Atītādhivacanakusaloti atītapaññattikusalo. Esa nayo sesesupi. Evaṁ sabbāni kātabbāni, janapadaniruttānīti yattakāni sattavohārapadāni, tāni sabbāni yathāsambhavaṁ sutte nibbacanavasena kātabbāni vattabbānīti attho. Sabbā ca janapadaniruttiyoti sabbā ca lokasamaññāyo yathārahaṁ kātabbā. ‘‘Samaññaṁ nātidhāveyyā’’ti hi vuttaṁ. Tathā hi sammutisaccamukheneva paramatthasaccādhigamo hotīti.",
  "atk-s0519a4:214": "26.",
  "atk-s0519a4:215": " Adhippāyakaṇḍe anuttānaṁ nāma natthi.",
  "atk-s0519a4:216": "27. Nidānakaṇḍe iminā vatthunāti iminā puttagavādikittanasaṅkhātena kāraṇena. Kāraṇañhettha vatthu nidānanti ca vuttaṁ. Iminā nayena sabbattha nidānaniddhāraṇaṁ veditabbaṁ.",
  "atk-s0519a4:217": "Kāmandhāti kilesakāmena andhā. Jālasañchannāti taṇhājālapaliguṇṭhitā. Taṇhāchadanachāditāti taṇhāsaṅkhātena andhakārena pihitā. Bandhanābaddhāti kāmaguṇasaṅkhātena bandhanena baddhā. ‘‘Pamattabandhanā’’tipi pāṭho, pamādenāti attho. Pubbāparenāti pubbena vā aparena vā desanantarenāti adhippāyo. Yujjatīti yogaṁ upeti, sametīti attho. Imehi padehipariyuṭṭhānehīti imehi yathāvuttehi gāthāpadehi taṇhāpariyuṭṭhānadīpakehi. Sāyeva taṇhāti yā purimagāthāya vuttā, sāyeva taṇhā. ‘‘Yañcāhā’’tiādinā dvinnampi gāthānaṁ atthasaṁsandanena pubbāparaṁ vibhāveti. Payogenāti samudācārena. Tasmāti yattha sayaṁ uppannā, taṁ santānaṁ nissarituṁ adentī nānārammaṇehi palobhayamānā kilesehi cittaṁ pariyādāya tiṭṭhati. Tasmā kilesavasena ca pariyuṭṭhānavasena ca taṇhābandhanaṁ vuttā.",
  "atk-s0519a4:218": "Papañcenti saṁsāre ciraṁ ṭhapentīti papañcā. Tiṭṭhanti etāhīti ṭhitī. Bandhanaṭṭhena sandānaṁ viyāti sandānaṁ. Nibbānanagarappavesassa paṭisedhanato palighaṁ viyāti palighaṁ. Anavasesataṇhāpahānena nittaṇho. Attahitaparahitānaṁ idhalokaparalokānañca munanato munīti evaṁ gāthāya padattho veditabbo. Papañcādiatthā pana pāḷiyaṁ vibhattā evāti. Tattha yassete papañcādayo abbhatthaṁ gatā, tassa taṇhāya lesopi na bhavati. Tena vuttaṁ – ‘‘yo etaṁ sabbaṁ samatikkanto, ayaṁ vuccati nittaṇho’’ti.",
  "atk-s0519a4:219": "28.Pariyuṭṭhānanti ‘‘taṇhāya pariyuṭṭhāna’’nti vuttāni taṇhāvicaritāni. Saṅkhārāti ‘‘tadabhisaṅkhatā saṅkhārā’’ti vuttā taṇhādiṭṭhimānahetukā saṅkhārā. Te pana yasmā sattasu javanacetanāsu paṭhamacetanā sati paccayasamavāye imasmiṁyeva attabhāve phalaṁ deti. Pacchimacetanā anantare attabhāve. Ubhinnaṁ vemajjhacetanā yattha katthaci phalaṁ deti, tasmā vipaccanokāsavasena vibhajitvā dassetuṁ ‘‘diṭṭhadhammavedanīyā vā’’tiādi vuttaṁ. Yasmā pana taṁtaṁcetanāsampayuttā taṇhāpi cetanā viya diṭṭhadhammavedanīyādivasena tidhā hoti, tasmā vuttaṁ – ‘‘evaṁ taṇhā tividhaṁ phalaṁ detī’’ti. Pubbāparena yujjatīti yaṁ pubbaṁ purimaṁ saṅkhārānaṁ diṭṭhadhammavedanīyatādivacanaṁ vuttaṁ, taṁ iminā aparena kammassa diṭṭhadhammavedanīyatādivacanena yujjati gaṅgodakaṁ viya yamunodakena saṁsandati sametīti attho.",
  "atk-s0519a4:220": "Saṅkhārā dassanabalenāti catūsu diṭṭhigatasampayuttesu vicikicchāsampayutte cāti pañcasu cittuppādesu saṅkhārā paṭhamamaggapaññābalena. Chattiṁsa taṇhāvicaritāni bhāvanābalenāti paṭhamamaggena pahīnāvasesavasena vuttaṁ, na sabbesaṁ vasena.",
  "atk-s0519a4:221": "Anubandhoti taṇhādīnaṁ anuppabandhena pavatti. Yo cāpi papañcotiādinā ‘‘papañcetī’’tiādinā vuttaṁ rādhasuttañcasaṁsandati. Tenevāha – ‘‘idaṁ ekattha’’nti. Yadipi atthato ekaṁ, desanāya pana viseso vijjatīti dassetuṁ ‘‘api cā’’tiādi vuttaṁ. Evanti iminā vuttappakārena. Suttenāti saṁvaṇṇiyamānena suttena. Suttanti suttantaraṁ. Saṁsandayitvāti vimissitvā atthato abhinnaṁ katvā. Pubbāparena saddhiṁ yojayitvāti pubbena vā aparena vā suttena saddhiṁ atthato sambandhaṁ yojetvā. Vuttamevatthaṁ pākaṭaṁ karoti tena suttassa attho niddiṭṭho hoti vitthārito suttantaradassanena.",
  "atk-s0519a4:222": "Na kevalaṁ suttantarasaṁsandanameva pubbāparasandhi, atha kho aññopi atthīti dassetuṁ ‘‘so cāya’’ntiādi vuttaṁ. Tattha atthasandhīti kiriyākārakādivasena atthassa sambandho. So pana yasmā saṅkāsanādīnaṁ channaṁ atthapadānaṁyeva hoti, sabbassāpi padatthassa tadavarodhato.",
  "atk-s0519a4:223": "Sambandho ca nāma na koci attho. Tasmā ‘‘atthasandhi chappadānī’’tiādi vuttaṁ. Byañjanasandhīti padassa padantarena sambandho. Yasmā pana sabbampi nāmādipadaṁ chahi byañjanapadehi asaṅgahitaṁ nāma natthi, tasmā ‘‘byañjanasandhi chappadānī’’tiādi vuttaṁ.",
  "atk-s0519a4:224": "Desanāsandhīti yathāvuttadesanantarena desanāya saṁsandanaṁ. Na ca pathaviṁ nissāyāti pathaviṁ visayasaṅkhātaṁ nissayaṁ katvā, pathaviṁ ālambitvāti attho. Jhāyīti phalasamāpattijhānena jhāyī. So hi sabbasaṅkhāranissaṭaṁ nibbānaṁ ālambitvā samāpajjanavasena jhāyati, na pathaviṁ nissāya jhāyatīti vutto. Sesapadesupi eseva nayo. Ettha ca catūhi mahābhūtehi rūpappaṭibaddhavuttitāya sabbo kāmabhavo rūpabhavo ca gahitā. Arūpabhavo pana sarūpeneva gahitoti sabbaṁ lokaṁ pariyādiyitvā puna aññenapi pariyāyena taṁ dassetuṁ ‘‘na ca imaṁ loka’’ntiādimāha. Sabbo hi loko idhaloko paraloko cāti dveva koṭṭhāsā honti. Yasmā pana ‘‘idhaloko’’ti visesato diṭṭhadhammabhūto sattasantāno vuccati. ‘‘Paraloko’’ti bhavantarasaṅkhepagato sattasantāno tadubhayavinimutto anindriyabaddho rūpasantāno. Tasmā taṁ sandhāya ‘‘yamidaṁ ubhayamantarenā’’tiādi vuttaṁ.",
  "atk-s0519a4:225": "Ye pana ‘‘ubhayamantarenā’’ti vacanaṁ gahetvā antarābhavaṁ icchanti, tesaṁ taṁ micchā. Antarābhavo hi abhidhamme paṭikkhittoti. Diṭṭhanti rūpāyatanaṁ . Sutanti saddāyatanaṁ. Mutanti patvā gahetabbato gandhāyatanaṁ rasāyatanaṁ phoṭṭhabbāyatanañca. Viññātanti avasiṭṭhaṁ dhammārammaṇapariyāpannarūpaṁ. Pattanti pariyesitvā vā apariyesitvā vā pattaṁ. Pariyesitanti pattaṁ vā appattaṁ vā pariyesitaṁ. Vitakkitaṁ vicāritanti vitakkanavasena anumajjanavasena ca ālambitaṁ. Manasānucintitanti cittena anu anu cintitaṁ. Ayaṁ sadevake…pe… anissitena cittena na ñāyati jhāyantoti ayaṁ khīṇāsavo phalasamāpattijhānena jhāyanto pubbeva taṇhādiṭṭhinissayānaṁ suṭṭhu pahīnattā sadevake loke…pe… manussāya yattha katthacipi anissitena cittena jhāyati nāma. Tato eva loke kenacipi na ñāyati ‘‘ayaṁ idaṁ nāma nissāya jhāyatī’’ti. Vuttañhetaṁ –",
  "atk-s0519a4:226": "‘‘Namo te purisājañña, namo te purisuttama;",
  "atk-s0519a4:227": "Yassa te nābhijānāma, kiṁ tvaṁ nissāya jhāyasī’’ti. (netti. 104);",
  "atk-s0519a4:228": "Idāni khīṇāsavacittassa katthacipi anissitabhāvaṁ godhikasuttena (saṁ. ni. 1.159) vakkalisuttena (saṁ. ni. 3.87) ca vibhāvetuṁ ‘‘yathā māro’’tiādi vuttaṁ. Viññāṇaṁ samanvesantoti parinibbānato uddhaṁ viññāṇaṁ pariyesanto. ‘‘Papañcātīto’’tiādinā adassanassa kāraṇamāha. Anissitacittā na ñāyanti jhāyamānāti na kevalaṁ anupādisesāya nibbānadhātuyā khīṇāsavassa cittagatiṁ mārādayo na jānanti, api ca kho saupādisesāyapi nibbānadhātuyā tassa taṁ na jānantīti attho. Ayaṁ desanāsandhīti godhikasuttavakkalisuttānaṁ viya suttantānaṁ aññamaññaatthasaṁsandanā desanāsandhi nāma.",
  "atk-s0519a4:229": "Niddesasandhīti niddesassa sandhi niddesasandhi, niddesena vā sandhi niddesasandhi. Purimena suttassa niddesena tasseva pacchimassa niddesassa, pacchimena vā purimassa sambandhananti attho. Taṁ dassetuṁ yasmā bhagavā yebhuyyena paṭhamaṁ vaṭṭaṁ dassetvā pacchā vivaṭṭaṁ dasseti, tasmā ‘‘nissitacittā’’tiādi vuttaṁ. Tattha nissitaṁ cittaṁ etesanti nissitacittā, puggalā, niddisitabbā puggalādhiṭṭhānāya desanāyāti adhippāyo. Dhammādhiṭṭhānāya pana nissitaṁ cittaṁ etthāti nissitacittā, nissitacittavanto taṇhādiṭṭhinissayavasena pavattā suttapadesā. Sesamettha sabbaṁ pākaṭameva.",
  "atk-s0519a4:230": "Catubyūhahāravibhaṅgavaṇṇanā niṭṭhitā.",
  "atk-s0519a4:231": "7. Āvaṭṭahāravibhaṅgavaṇṇanā",
  "atk-s0519a4:232": "29.Tatthakatamo āvaṭṭo hāroti āvaṭṭahāravibhaṅgo. Tattha ārambhathāti ārambhadhātusaṅkhātaṁ vīriyaṁ karotha. Nikkamathāti kosajjapakkhato nikkhantattā nikkamadhātusaṅkhātaṁ taduttarivīriyaṁ karotha. Yuñjatha buddhasāsaneti yasmā sīlasaṁvaro indriyesu guttadvāratā bhojane mattaññutā satisampajaññanti imesu dhammesu patiṭṭhitānaṁ jāgariyānuyogavasena ārambhanikkamadhātuyo sampajjanti, tasmā tathābhūtasamathavipassanāsaṅkhāte bhagavato sāsane yuttappayuttā hotha. Dhunātha maccuno senaṁ, naḷāgāraṁva kuñjaroti evaṁ paṭipajjantā ca tedhātuissarassa maccurājassa vasaṁ satte netīti tassa senāsaṅkhātaṁ abalaṁ dubbalaṁ yathā nāma balūpapanno kuñjaro naḷehi kataṁ agāraṁ khaṇeneva viddhaṁseti, evameva kilesagaṇaṁ dhunātha vidhamatha viddhaṁsethāti attho (saṁ. ni. aṭṭha. 1.1.185).",
  "atk-s0519a4:233": "Idāni yadatthaṁ ayaṁ gāthā nikkhittā, taṁ yojetvā dassetuṁ ‘‘ārambhatha nikkamathāti vīriyassa padaṭṭhāna’’ntiādi vuttaṁ. Tattha ārambhatha nikkamathāti idaṁ vacanaṁ vīriyassa padaṭṭhānaṁ vīriyapayogassa kāraṇaṁ vīriyārambhe niyojanato, ‘‘yogā ve jāyatī bhūrī’’ti (dha. pa. 282) vacanato yogo bhāvanā. Tattha vipassanābhāvanāya vakkhamānattā samādhibhāvanā idhādhippetāti vuttaṁ – ‘‘yuñjatha buddhasāsaneti samādhissa padaṭṭhāna’’nti. ‘‘Maccuno sena’’nti vuttāya kilesasenāya sammā dhunanaṁ ñāṇeneva hotīti āha – ‘‘dhunātha…pe… padaṭṭhāna’’nti. Puna yathāvuttavīriyasamādhipaññāsampayuttesu ādhipaccakiccatāya papañcappahānasamatthā vaṭṭamūlaṁ chinditvā vivaṭṭaṁ pāpenti cāti dassanatthaṁ ‘‘ārambhatha nikkamathāti vīriyindriyassa padaṭṭhāna’’ntiādi vuttaṁ. Imāni padaṭṭhānāni desanāti ‘‘yānimāni vīriyassa padaṭṭhāna’’ntiādinā vīriyādīnaṁ padaṭṭhānāni vuttāni, sā ārambhatha nikkamathāti ādidesanā, na vīriyārambhavatthuādīnīti attho. Tathā ceva saṁvaṇṇitaṁ.",
  "atk-s0519a4:234": "Evaṁ yathānikkhittāya desanāya padaṭṭhānavasena atthaṁ niddhāretvā idāni taṁ sabhāgavisabhāgadhammavasena āvaṭṭetukāmo tassa bhūmiṁ dassetuṁ ‘‘ayuñjantānaṁ vā sattānaṁ yoge yuñjantānaṁ vā ārambho’’tiādimāha. Tassattho – yoge bhāvanāyaṁ taṁ ayuñjantānaṁ vā sattānaṁ aparipakkañāṇānaṁ vāsanābhāgena āyatiṁ vijānanatthaṁ ayaṁ desanārambho yuñjantānaṁ vā paripakkañāṇānanti.",
  "atk-s0519a4:235": "So pamādo duvidhoti yena pamādena bhāvanaṁ nānuyuñjanti, so pamādo attano kāraṇabhedena duvidho. Aññāṇenāti pañcannaṁ khandhānaṁ salakkhaṇasāmaññalakkhaṇapaṭicchādakena sammohena. Nivutoti chādito. Ñeyyaṭṭhānanti ñeyyañca taṁ ‘‘iti rūpaṁ, iti rūpassa samudayo’’tiādinā ñāṇassa pavattanaṭṭhānañcāti ñeyyaṭṭhānaṁ. Anekabhedattā pāpadhammānaṁ tabbasena anekabhedopi pamādo mūlabhūtāya avijjāya vasena eko evāti āha – ‘‘ekavidho avijjāyā’’ti. Lābhavinicchayapariggahamacchariyāni pariyesanāārakkhāparibhogesu antogadhāni. Chandarāgajjhosānā taṇhā evāti taṇhāmūlakepi dhamme ettheva pakkhipitvā ‘‘tividho taṇhāyā’’ti vuttaṁ.",
  "atk-s0519a4:236": "Rūpīsu bhavesūti rūpadhammesu. Ajjhosānanti taṇhābhiniveso. Etena ‘‘taṇhāya rūpakāyo padaṭṭhāna’’nti padassa atthaṁ vivarati. Anādimati hi saṁsāre itthipurisā aññamaññarūpābhirāmā, ayañcattho cittapariyādānasuttena (a. ni. 1.1-10) dīpetabbo. Arūpīsu sammohoti phassādīnaṁ atisukhumasabhāvattā santatisamūhakiccārammaṇaghanavinibbhogassa dukkarattā ca arūpadhammesu sammoho, sattānaṁ patiṭṭhitoti vacanaseso. Evaṁ niddhārite rūpakāyanāmakāyasaṅkhāte upādānakkhandhapañcake ārammaṇakaraṇavasena pavattaṁ taṇhañca avijjañca avisesena vuttaṁ catupādānānaṁ vasena vibhajitvā tesaṁ khandhānaṁ upādānānañca dukkhasamudayabhāvena sahapariññeyyapahātabbabhāvaṁ dasseti ‘‘tattha rūpakāyo’’tiādinā.",
  "atk-s0519a4:237": "30. Evaṁ pamādamukhena purimasaccadvayaṁ niddhāretvā pamādamukheneva aparampi saccadvayaṁ niddhāretuṁ ‘‘tattha yo’’tiādi vuttaṁ. Tattha tassāti tassa pamādassa. Sampaṭivedhenāti sammā parijānanena assādādīnaṁ jānanena. Rakkhaṇā paṭisaṁharaṇāti attano cittassa rakkhaṇasaṅkhātā pamādassa paṭisaṁharaṇā, tappaṭipakkhena saṅkocanā appamādānuyogena yā khepanā. Ayaṁ samathoti kiccena samādhiṁ dasseti. Ayaṁ vodānapakkhavisabhāgadhammavasena āvaṭṭanā. ‘‘Yadā jānāti kāmānaṁ…pe… ānisaṁsa’’nti iminā samathādhigamassa upāyaṁ dasseti.",
  "atk-s0519a4:238": "Tattha kāmānanti vatthukāmānañca kilesakāmānañca. Assādañca assādatoti kāme paṭicca uppajjamānaṁ sukhasomanassasaṅkhātaṁ assādaṁ assādatāya assādamattato. Ādīnavanti ‘‘appassādā kāmā bahudukkhā’’tiādinā (ma. ni. 1.236) vuttaṁ ādīnavaṁ dosaṁ. Nissaraṇanti paṭhamajjhānaṁ. Vuttañhetaṁ – ‘‘kāmānametaṁ nissaraṇaṁ yadidaṁ nekkhamma’’nti (itivu. 72). Okāranti lāmakabhāvaṁ. Saṁkilesanti saṁkilissanaṁ. Kāmahetu hi sattā saṁkilissanti. Vodānanti visujjhanaṁ. Nekkhamme ca ānisaṁsanti nīvaraṇappahānādiguṇavisesayogaṁ. Tatthāti tasmiṁ yathāvutte samathe sati. Yā vīmaṁsāti yā paññā. ‘‘Samāhito, bhikkhave, bhikkhu yathābhūtaṁ pajānātī’’ti (saṁ. ni. 5.1071) hi vuttaṁ. Yathā taṇhāsahitāva avijjā saṅkhārānaṁ paccayo, evaṁ avijjāsahitāva taṇhā upādānānaṁ paccayo. Tāsu niruddhāsu upādānādīnaṁ abhāvo evāti taṇhāavijjāpahānena sakalavaṭṭadukkhanirodhaṁ dassento ‘‘imesu dvīsu dhammesu pahīnesū’’tiādimāha. Imāni cattāri saccāni visabhāgasabhāgadhammāvaṭṭanavasena niddhāritānīti adhippāyo.",
  "atk-s0519a4:239": "Evaṁ vodānapakkhaṁ nikkhipitvā tassa visabhāgadhammavasena sabhāgadhammavasena ca āvaṭṭanaṁ dassetvā idāni saṁkilesapakkhaṁ nikkhipitvā tassa visabhāgadhammavasena sabhāgadhammavasena ca āvaṭṭanaṁ dassetuṁ ‘‘yathāpi mūle’’ti gāthamāha. Tassattho – yathā nāma patiṭṭhāhetubhāvena mūlanti laddhavohāre bhūmigate rukkhassa avayave pharasuchedādiantarāyābhāvena anupaddave tato eva daḷhe thire sati khandhe chinnepi assatthādirukkho ruhati, evameva taṇhānusayasaṅkhāte attabhāvarukkhassa mūle maggañāṇapharasunā anupacchinne tayidaṁ dukkhaṁ punappunaṁ aparāparabhāvena nibbattati na nirujjhatīti. Kāmataṇhādinivattanatthaṁ ‘‘bhavataṇhāyā’’ti vuttaṁ. Etassa dhammassa paccayoti etassa bhavataṇhāsaṅkhātassa dhammassa bhavesu ādīnavappaṭicchādanādivasena assādaggahaṇassa paccayo. Vuttañhetaṁ – ‘‘saṁyojanīyesu, bhikkhave, dhammesu assādānupassino taṇhā pavaḍḍhatī’’ti (saṁ. ni. 2.57). Tenevāha – ‘‘avijjāpaccayā hi bhavataṇhā’’ti. Idha samatho vipassanā ca maggasamādhi maggapaññā ca adhippetāti āha – ‘‘yena taṇhānusayaṁ samūhanatī’’tiādi. Imāni cattāri saccānīti visabhāgasabhāgadhammāvaṭṭanavasena niddhāritānīti. Sesaṁ vuttanayameva.",
  "atk-s0519a4:240": "Idāni na kevalaṁ niddhāriteheva visabhāgasabhāgadhammehi āvaṭṭanaṁ, atha kho pāḷiāgatehipi tehi āvaṭṭanaṁ āvaṭṭahāroti dassanatthaṁ ‘‘sabbapāpassa akaraṇa’’nti gāthamāha . Tattha sabbapāpassāti sabbākusalassa. Akaraṇanti anuppādanaṁ. Kusalassāti catubhūmakakusalassa. Upasampadāti paṭilābho. Sacittapariyodāpananti attano cittavodānaṁ, taṁ pana arahattena hoti. Iti sīlasaṁvarena sabbapāpaṁ pahāya samathavipassanāhi kusalaṁ sampādetvā arahattaphalena cittaṁ pariyodapetabbanti etaṁ buddhāna sāsanaṁ ovādo anusiṭṭhīti ayaṁ saṅkhepattho, vitthārato pana attho pāḷito eva viññāyati.",
  "atk-s0519a4:241": "Tattha ‘‘sabbapāpaṁ nāmā’’tiādīsu dosasamuṭṭhānanti doso samuṭṭhānameva etassāti dosasamuṭṭhānaṁ, na doso eva samuṭṭhānanti. Lobhasamuṭṭhānāyapi pisuṇavācāya sambhavato. Kāyaduccaritanti padaṁ apekkhitvā ‘‘dosasamuṭṭhāna’’nti napuṁsakaniddeso. Lobhasamuṭṭhānaṁ mohasamuṭṭhānanti etthāpi eseva nayo. Samphappalāpo uddhaccacittena pavattayatīti adhippāyena tassa mohasamuṭṭhānatā vuttā.",
  "atk-s0519a4:242": "Evaṁ duccaritaakusalakammapathakammavibhāgena ‘‘sabbapāpa’’nti ettha vuttapāpaṁ vibhajitvā idānissa akusalamūlavasena agatigamanavibhāgampi dassetuṁ ‘‘akusalamūla’’ntiādi vuttaṁ. Tattha akusalamūlaṁ payogaṁ gacchantanti lobhādiakusalāni kāyavacīpayogaṁ gacchantāni, kāyavacīpayogaṁ samuṭṭhāpentānīti attho. Chandāti chandahetu. Yaṁ chandā agatiṁ gacchati, idaṁ lobhasamuṭṭhānanti chandā agatiṁ gacchatīti yadetaṁ agatigamanaṁ, idaṁ lobhasamuṭṭhānanti. Evaṁ sesesupi attho daṭṭhabbo. Ettāvatā ‘‘sabbapāpassa akaraṇa’’nti ettha pāpaṁ dassetvā idāni tassa akaraṇaṁ dassento ‘‘lobho…pe… paññāyā’’ti tīhi kusalamūlehi tiṇṇaṁ akusalamūlānaṁ pahānavasena sabbapāpassa akaraṇaṁ anuppādanamāha. Tathā lobho upekkhāyātiādinā brahmavihārehi. Tattha aratiṁ vūpasamentī muditā tassā mūlabhūtaṁ mohaṁ pajahatīti katvā vuttaṁ – ‘‘moho muditāya pahānaṁ abbhatthaṁ gacchatī’’ti.",
  "atk-s0519a4:243": "31. Idāni aññenapi pariyāyena pāpaṁ tassa akaraṇañca dassetvā sesapadānañca atthavibhāvanamukhena sabhāgavisabhāgadhammāvaṭṭanaṁ dassetuṁ ‘‘sabbapāpaṁ nāma aṭṭha micchattānī’’tiādi vuttaṁ. Akiriyā akaraṇaṁ anajjhācāroti tīhipi padehi micchattānaṁ anuppādanameva vadati. Tathā kiriyā karaṇaṁ ajjhācāroti tīhipi padehi uppādanameva vadati. Ajjhācāroti adhiṭṭhahitvā ācaraṇaṁ. Atītassāti cirakālappavattivasena purāṇassa. Maggassāti ariyamaggassa. Vuttañhetaṁ – ‘‘purāṇamaggaṁ purāṇaṁ añjasanti kho ariyassetaṁ aṭṭhaṅgikassa maggassa adhivacana’’nti (saṁ. ni. 2.65 atthato samānaṁ). Atītena vā vipassinā bhagavatā yathādhigataṁ desitabhāvaṁ sandhāya ‘‘atītassa maggassā’’ti vuttaṁ. Vipassino hi ayaṁ bhagavato sammāsambuddhassa pātimokkhuddesagāthāti.",
  "atk-s0519a4:244": "Yaṁ paṭivedhenāti yassa pariññābhisamayena. Yaṁ pariyodāpitaṁ, ayaṁ nirodhoti yadipi asaṅkhatā dhātu kenaci saṁkilesena na saṁkilissati, adhigacchantassa pana puggalassa vasena evaṁ vuttaṁ. Tassa hi yāva saṁkilesā na vigacchanti, tāva asaṅkhatā dhātu apariyodapitāti vuccati. Yathā nibbānādhigamena ye khandhā vūpasametabbā, tesaṁ sesabhāvena asesabhāvena ca ‘‘saupādisesā’’ti ca, ‘‘anupādisesā’’ti ca vuccati, evaṁsampadamidaṁ daṭṭhabbaṁ.",
  "atk-s0519a4:245": "Imāni pāḷiāgatadhammānaṁ sabhāgavisabhāgadhammāvaṭṭanavasena niddhāritāni cattāri saccāni punapi pāḷiāgatadhammānaṁ sabhāgavisabhāgadhammāvaṭṭanena āvaṭṭahāraṁ dassetuṁ ‘‘dhammo have rakkhatī’’ti gāthamāha. Tassā padattho pubbe vutto eva. Dhammoti puññadhammo idhādhippeto. Taṁ vibhajitvā dassento ‘‘dhammo nāma duvidho indriyasaṁvaro maggo cā’’ti āha. Indriyasaṁvarasīsena cettha sabbampi sīlaṁ gahitanti daṭṭhabbaṁ . Sabbā upapattiyo duggati dukkhadukkhatādiyogena dukkhā gatiyoti katvā. Yathāvutte duvidhe dhamme paṭhamo dhammo yathā suciṇṇo hoti, yato ca so rakkhati, yattha ca patiṭṭhāpeti, taṁ sabbaṁ dassetuṁ ‘‘tattha yā saṁvarasīle akhaṇḍakāritā’’tiādi vuttaṁ. Idāni tassa dhammassa apāyato rakkhaṇe ekantikabhāvaṁ vibhāvetuṁ gāmaṇisaṁyutte (saṁ. ni. 4.358) asibandhakaputtasuttaṁ ābhataṁ.",
  "atk-s0519a4:246": "Tattha evanti pakārena. Ca-saddo sampiṇḍane, imināpi pakārena ayamattho veditabboti adhippāyo. Asibandhakaputtoti asibandhakassa nāma putto. Gāme jeṭṭhakatāya gāmaṇī. Pacchābhūmakāti pacchābhūmivāsino. Kāmaṇḍalukāti sakamaṇḍaluno. Sevālamālikāti pātova udakato sevālañceva uppalādīni ca gahetvā udakasuddhibhāvajānanatthaṁ mālaṁ katvā piḷandhanakā. Udakorohakāti sāyaṁ pātaṁ udakaṁ orohaṇakā. Uyyāpentīti upariyāpenti. Saññāpentīti sammā yāpenti. Saggaṁ nāma okkāmentīti parivāretvā ṭhitāva ‘‘gaccha, bho, brahmalokaṁ, gaccha, bho, brahmaloka’’nti vadantā saggaṁ pavesenti.",
  "atk-s0519a4:247": "Anuparisakkeyyāti anuparigaccheyya. Ummujjāti uṭṭhaha. Uplavāti jalassa upariplava. Thalamuplavāti thalaṁ abhiruha. Tatra yāssāti tatra yaṁ assa, yaṁ bhaveyya. Sakkharakaṭhalanti sakkharā vā kaṭhalā vā. Sā adhogāmī assāti sā adho gaccheyya, heṭṭhāgāmī bhaveyya. Adho gaccheyyāti heṭṭhā gaccheyya. Maggassāti ariyamaggassa. Tikkhatāti tikhiṇatā. Sā ca kho na satthakassa viya nisitakaraṇatā, atha kho indriyānaṁ paṭubhāvoti dassetuṁ ‘‘adhimattatā’’ti āha. Nanu ca ariyamaggo attanā pahātabbakilese anavasesaṁ samucchindatīti atikhiṇo nāma natthīti? Saccametaṁ, tathāpi no ca kho ‘‘yathā diṭṭhippattassā’’ti vacanato saddhāvimuttadiṭṭhippattānaṁ kilesappahānaṁ pati atthi kāci visesamattāti sakkā vattuṁ. Ayaṁ pana viseso na idhādhippeto, sabbupapattisamatikkamanassa adhippetattā. Yasmā pana ariyamaggena odhiso kilesā pahīyanti, tañca nesaṁ tathāpahānaṁ maggadhammesu indriyānaṁ apāṭavapāṭavatarapāṭavatamabhāvena hotīti yo vajirūpamadhammesu matthakappattānaṁ aggamaggadhammānaṁ paṭutamabhāvo. Ayaṁ idha maggassa tikkhatāti adhippetā. Tenevāha – ‘‘ayaṁ dhammo suciṇṇo sabbāhi upapattīhi rakkhatī’’ti. ‘‘Tasmā rakkhitacittassā’’tiādinā suttantarena (udā. 32) sugatisaññitānampi upapattīnaṁ duggatibhāvaṁ sādheti.",
  "atk-s0519a4:248": "32. Idāni yathāvuttassa dhammassa visabhāgadhammānaṁ taṇhāvijjādīnaṁ sabhāgadhammānañca samathavipassanādīnaṁ niddhāraṇavasena āvaṭṭahāraṁ yojetvā dassetuṁ ‘‘tattha duggatīnaṁ hetu taṇhā ca avijjā cā’’tiādimāha. Taṁ pubbe vuttanayattā suviññeyyameva. Idaṁ vuccati brahmacariyanti idaṁ ariyaṁ samathavipassanāsaṅkhātaṁ maggabrahmacariyanti vuccati. Yaṁ rakkhatīti sabbāhi duggatīhi rakkhantassa ariyamaggassa ārammaṇabhūto nirodho rakkhanto viya vutto, nimittassa kattubhāvena upacaritattā. Imāni cattāri saccāni visabhāgasabhāgadhammāvaṭṭanavasena niddhāritānīti adhippāyo.",
  "atk-s0519a4:249": "Āvaṭṭahāravibhaṅgavaṇṇanā niṭṭhitā.",
  "atk-s0519a4:250": "8. Vibhattihāravibhaṅgavaṇṇanā",
  "atk-s0519a4:251": "33.Tatthakatamo vibhattihāroti vibhattihāravibhaṅgo. Tattha dhammavibhattibhūmivibhattipadaṭṭhānavibhattīti tividhā vibhatti. Tāsu yasmā dhammesu vibhāgato niddiṭṭhesu tattha labbhamāno bhūmivibhāgo padaṭṭhānavibhāgo ca niddisiyamāno suviññeyyo hoti, tasmā dhammavibhattiṁ tāva niddisanto soḷasavidhe paṭṭhāne yesaṁ suttānaṁ vasena visesato vibhajitabbā, tāni suttāni dassetuṁ ‘‘dve suttāni vāsanābhāgiyañca nibbedhabhāgiyañcā’’ti vuttaṁ. Tattha vāsanā puññabhāvanā, tassā bhāgo koṭṭhāso vāsanābhāgo, tassa hitanti vāsanābhāgiyaṁ, suttaṁ. Nibbijjhanaṁ lobhakkhandhādīnaṁ padālanaṁ nibbedho, tassa bhāgoti sesaṁ purimasadisameva. Yasmiṁ sutte tīṇi puññakiriyavatthūni desitāni, taṁ suttaṁ vāsanābhāgiyaṁ. Yasmiṁ pana sekkhāsekkhā desitā, taṁ nibbedhabhāgiyaṁ. Ayañca attho pāḷiyaṁyeva āgamissati.",
  "atk-s0519a4:252": "Puññabhāgiyāti puññabhāge bhavā. Tathā phalabhāgiyā veditabbā. Phalanti pana sāmaññaphalaṁ. Saṁvarasīlanti pātimokkhasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti pañca saṁvarā saṁvarasīlaṁ. Pahānasīlanti tadaṅgappahānaṁ, vikkhambhanappahānaṁ, samucchedappahānaṁ, paṭippassaddhippahānaṁ, nissaraṇappahānanti pañcappahānāni. Tesu nissaraṇappahānavajjānaṁ pahānānaṁ vasena pahānasīlaṁ veditabbaṁ. Soti yo vāsanābhāgiyasuttasampaṭiggāhako, so. Tena brahmacariyenāti tena saṁvarasīlasaṅkhātena seṭṭhacariyena kāraṇabhūtena brahmacārī bhavati. Ettha ca aṭṭhasamāpattibrahmacariyassa na paṭikkhepo, keci pana ‘‘teneva brahmacariyenā’’ti paṭhanti, tesaṁ matena siyā tassa paṭikkhepo.",
  "atk-s0519a4:253": "Pahānasīle ṭhitoti samucchedapaṭippassaddhippahānānaṁ vasena pahānasīle ṭhito. Tena brahmacariyenāti tena pahānasīlena visesabhūtena maggabrahmacariyena. Ye pana ‘‘teneva brahmacariyenā’’ti paṭhanti, tesaṁ ayaṁ pāṭho ‘‘vāsanābhāgiyaṁ nāma suttaṁ dānakathā, sīlakathā, saggakathā, puññavipākakathā’’ti. Ye pana ‘‘tena brahmacariyenā’’ti paṭhanti, tesaṁ ayaṁ pāṭho – ‘‘vāsanābhāgiyaṁ nāma suttaṁ dānakathā, sīlakathā, saggakathā kāmānaṁ ādīnavo nekkhamme ānisaṁso’’ti. Tattha katamo pāṭho yuttataroti? Pacchimo pāṭhoti niṭṭhaṁ gantabbaṁ. Yasmā ‘‘nibbedhabhāgiyaṁ nāma suttaṁ yā catusaccappakāsanā’’ti vakkhati, na hi mahāthero sāvasesaṁ katvā dhammaṁ desesīti.",
  "atk-s0519a4:254": "‘‘Natthi pajānanā’’tiādinā ubhinnaṁ suttānaṁ sātisayaṁ asaṅkarakāraṇaṁ dasseti. Tattha pajānanāti ariyamaggassa padaṭṭhānabhūtā vuṭṭhānagāminī vipassanāpaññā. Imāni cattāri suttānīti imesaṁ suttānaṁ vāsanābhāgiyanibbedhabhāgiyānaṁ vakkhamānānañca saṁkilesabhāgiyaasekkhabhāgiyānaṁ vasena cattāri suttāni. Desanāyāti desanānayena. Sabbato vicayena hārena vicinitvāti sabbatobhāgena ekādasasu ṭhānesu pakkhipitvā vicayena hārena vicinitvā. ‘‘Yuttihārena yojetabbānī’’ti etena vicayahārayuttihārā vibhattihārassa parikammaṭṭhānanti dasseti. ‘‘Yāvatikā ñāṇassa bhūmī’’ti iminā vibhattihārassa mahāvisayataṁ dasseti.",
  "atk-s0519a4:255": "34. Evaṁ vāsanābhāgiyanibbedhabhāgiyabhāvehi dhamme ekadesena vibhajitvā idāni tesaṁ kilesabhāgiyaasekkhabhāgiyabhāvehi sādhāraṇāsādhāraṇabhāvehi vibhajituṁ ‘‘tattha katame dhammā sādhāraṇā’’tiādi āraddhaṁ. Tattha katame dhammāti katame sabhāvadhammā. Sādhāraṇāti avisiṭṭhā, samānāti attho. Dve dhammāti duve pakatiyo. Pakatiattho hi ayaṁ dhamma-saddo ‘‘jātidhammānaṁ sattāna’’ntiādīsu (paṭi. ma. 1.33) viya. Nāmasādhāraṇāti nāmena sādhāraṇā, kusalākusalāti samānanāmāti attho. Vatthusādhāraṇāti vatthunā nissayena sādhāraṇā, ekasantatipatitatāya samānavatthukāti attho. Visesato saṁkilesapakkhe pahānekaṭṭhā nāmasādhāraṇā, sahajekaṭṭhā vatthusādhāraṇā. Aññampi evaṁ jātiyanti kiccapaccayapaṭipakkhādīhi samānaṁ saṅgaṇhāti. Micchattaniyatānaṁ aniyatānanti idaṁ puthujjanānaṁ upalakkhaṇaṁ. Tasmā sassatavādā ucchedavādāti ādiko sabbo puthujjanabhedo āharitvā vattabbo. Dasanappahātabbā kilesā sādhāraṇā micchattaniyatānaṁ aniyatānaṁ eva ca sambhavato sammattaniyatānaṁ asambhavato ca. Iminā nayena sesapadesupi attho veditabbo.",
  "atk-s0519a4:256": "Ariyasāvakoti sekkhaṁ sandhāya vadati. Sabbā sā avītarāgehi sādhāraṇāti lokiyasamāpatti rūpāvacarā arūpāvacarā dibbavihāro brahmavihāro paṭhamajjhānasamāpattīti evamādīhi pariyāyehi sādhāraṇā. Kusalasamāpatti pana iminā pariyāyena siyā asādhāraṇā , imaṁ pana dosaṁ passantā keci ‘‘yaṁ kiñci…pe… sabbā sā avītarāgehi sādhāraṇā’’ti paṭhanti. Kathaṁ te odhiso gahitā, atha odhiso gahetabbā, kathaṁ sādhāraṇāti? Anuyogaṁ manasikatvā taṁ visodhento āha – ‘‘sādhāraṇā hi dhammā evaṁ aññamañña’’ntiādi. Tassattho – yathā micchattaniyatānaṁ aniyatānañca sādhāraṇāti vuttaṁ, evaṁ sādhāraṇā dhammā na sabbasattānaṁ sādhāraṇatāya sādhāraṇā, kasmā? Yasmā aññamaññaṁ paraṁ paraṁ sakaṁ sakaṁ visayaṁ nātivattanti. Paṭiniyatañhi tesaṁ pavattiṭṭhānaṁ, itarathā tathā vohāro eva na siyāti adhippāyo. Yasmā ca ete eva dhammā evaṁ niyatā visayā, tasmā ‘‘yopi imehi dhammehi samannāgato na so taṁ dhammaṁ upātivattatī’’ti āha. Na hi micchattaniyatānaṁ aniyatānañca dassanena pahātabbā kilesā na santi, aññesaṁ vā santīti evaṁ sesepi vattabbaṁ.",
  "atk-s0519a4:257": "Asādhāraṇo nāma dhammo tassa tassa puggalassa paccattaniyato ariyesu sekkhāsekkhadhammavasena anariyesu sabbābhabbapahātabbavasena gavesitabbo, itarassa tathā niddisitabbabhāvābhāvato. So ca kho sādhāraṇāvidhuratāya taṁ taṁ upādāya tathāvuttadesanānusārenāti imamatthaṁ dasseti ‘‘katame dhammā asādhāraṇā yāva desanaṁ upādāya gavesitabbā sekkhāsekkhā bhabbābhabbā’’ti iminā. Aṭṭhamakassāti sotāpattiphalasacchikiriyāya paṭipannassa. Dhammatāti dhammasabhāvo paṭhamassa maggaṭṭhatā dutiyassa phalaṭṭhatā. Paṭhamassa vā pahīyamānakilesatā. Dutiyassa pahīnakilesatā. Puna aṭṭhamakassāti anāgāmimaggaṭṭhassa. Nāmanti sekkhāti nāmaṁ. Dhammatāti taṁtaṁmaggaṭṭhatā heṭṭhimaphalaṭṭhatā ca. Paṭipannakānanti maggasamaṅgīnaṁ. Nāmanti paṭipannakāti nāmaṁ. Evaṁ ‘‘aṭṭhamakassā’’tiādinā ariyapuggalesu asādhāraṇadhammaṁ dassetvā itaresu nayadassanatthaṁ ‘‘evaṁ visesānupassinā’’tiādi vuttaṁ. Lokiyadhammesu eva hi hīnādibhāvo. Tattha visesānupassināti asādhāraṇadhammānupassinā. Micchattaniyatānaṁ aniyatā dhammā sādhāraṇā micchattaniyatā dhammā asādhāraṇā. Micchattaniyatesupi niyatamicchādiṭṭhikānaṁ aniyatā dhammā sādhāraṇā. Niyatamicchādiṭṭhi asādhāraṇāti iminā nayena visesānupassinā veditabbā.",
  "atk-s0519a4:258": "Evaṁ nānānayehi dhammavibhattiṁ dassetvā idāni bhūmivibhattiṁ padaṭṭhānavibhattiñca vibhajitvā dassetuṁ ‘‘dassanabhūmī’’tiādimāha. Tattha dassanabhūmīti paṭhamamaggo. Yasmā pana paṭhamamaggakkhaṇe ariyasāvako sammattaniyāmaṁ okkamanto nāma hoti, tato paraṁ okkanto , tasmā ‘‘dassanabhūmi niyāmāvakkantiyā padaṭṭhāna’’nti vuttaṁ. Kiñcāpi heṭṭhimo heṭṭhimo maggo upariuparimaggādhigamassa kāraṇaṁ hoti, sakkāyadiṭṭhiādīni appahāya kāmarāgabyāpādādippahānassa asakkuṇeyyattā. Tathāpi ariyamaggo attano phalassa visesakāraṇaṁ āsannakāraṇañcāti dassetuṁ ‘‘bhāvanābhūmiuttarikānaṁ phalānaṁ pattiyā padaṭṭhāna’’nti vuttaṁ. Sukhā paṭipadā khippābhiññā ñāṇuttarassa tathāvidhapaccayasamāyoge ca hotīti sā vipassanāya padaṭṭhānanti vuttā. Itarā pana tissopi paṭipadā samathaṁ āvahanti eva. Tāsu sabbamudutāya dassitāya sesāpi dassitā evāti āha – ‘‘dukkhā paṭipadā dandhābhiññā samathassa padaṭṭhāna’’nti.",
  "atk-s0519a4:259": "Dānamayaṁ puññakiriyavatthūti dānameva dānamayaṁ, pujjaphalanibbattanaṭṭhena puññaṁ, tadeva kattabbato kiriyā, payogasampattiyādīnaṁ adhiṭṭhānabhāvato vatthu cāti dānamayapuññakiriyavatthu. Paratoghosassāti dhammassavanassa. Sādhāraṇanti na bījaṁ viya aṅkurassa, dassanabhūmiādayo viya vā niyāmāvakkantiādīnaṁ āveṇikaṁ, atha kho sādhāraṇaṁ, tadaññakāraṇehipi paratoghosassa pavattanatoti adhippāyo. Tattha keci dāyakassa dānānumodanaṁ āciṇṇanti dānaṁ paratoghosassa kāraṇanti vadanti. Dāyako pana dakkhiṇāvisuddhiṁ ākaṅkhanto dānasīlādiguṇavisesānaṁ savane yuttappayutto hotīti dānaṁ dhammassavanassa kāraṇaṁ vuttaṁ.",
  "atk-s0519a4:260": "Sīlasampanno vippaṭisārābhāvena samāhito dhammacintāsamattho hotīti sīlaṁ cintāmayañāṇassa kāraṇanti āha ‘‘sīlamaya’’ntiādi. Bhāvanāmayanti samathasaṅkhātaṁ bhāvanāmayaṁ. Bhāvanāmayiyāti uparijhānasaṅkhātāya vipassanāsaṅkhātāya ca bhāvanāmayiyā. Purimaṁ purimañhi pacchimassa pacchimassa padaṭṭhānaṁ. Idāni yasmā dānaṁ sīlaṁ lokiyabhāvanā ca na kevalaṁ yathāvuttaparatoghosādīnaṁyeva, atha kho yathākkamaṁ pariyattibāhusaccakammaṭṭhānānuyogamaggasammādiṭṭhīnampi paccayā honti, tasmā tampi nayaṁ dassetuṁ puna ‘‘dānamaya’’ntiādinā desanaṁ vaḍḍhesi. Tathā patirūpadesavāsādayo kāyavivekacittavivekādīnaṁ kāraṇaṁ hotīti imaṁ nayaṁ dassetuṁ ‘‘patirūpadesavāso’’tiādimāha. Tattha kusalavīmaṁsāyāti paṭisaṅkhānupassanāya. Akusalapariccāgoti iminā pahānapariññā vuttāti. Samādhindriyassāti maggasamādhindriyassa. Sesaṁ suviññeyyameva.",
  "atk-s0519a4:261": "Vibhattihāravibhaṅgavaṇṇanā niṭṭhitā.",
  "atk-s0519a4:262": "9. Parivattanahāravibhaṅgavaṇṇanā",
  "atk-s0519a4:263": "35.Tatthakatamo parivattano hāroti parivattanahāravibhaṅgo. Tattha yasmā saṁvaṇṇiyamāne sutte yathāniddiṭṭhānaṁ kusalākusaladhammānaṁ paṭipakkhabhūte akusalakusaladhamme pahātabbabhāvādivasena niddhāraṇaṁ paṭipakkhato parivattanaṁ, tasmā ‘‘sammādiṭṭhissa purisapuggalassa micchādiṭṭhi nijjiṇṇā bhavatī’’tiādi āraddhaṁ. Tattha sammā pasatthā, sundarā diṭṭhi etassāti sammādiṭṭhi, tassa. Sā panassa sammādiṭṭhitā pubbabhāgasammādiṭṭhiyā vā lokuttarasammādiṭṭhiyā vā veditabbā. Micchādiṭṭhi nijjiṇṇā bhavatīti purimanaye vipassanāsammādiṭṭhiyā pahīnā hoti, vikkhambhitāti attho. Pacchimanaye paṭhamamaggasammādiṭṭhiyā pahīnā samucchinnāti attho.",
  "atk-s0519a4:264": "Ye cassa micchādiṭṭhipaccayāti micchābhinivesahetu ye ariyānaṁ adassanakāmatādayo lobhādayo pāṇātipātādayo ca aneke lāmakaṭṭhena pāpakā akosallasambhūtaṭṭhena akusalā dhammā uppajjeyyuṁ. Imassa āraddhavipassakassa ariyassa ca. Dhammāti samathavipassanādhammā, sattattiṁsabodhipakkhiyadhammā vā anuppannā vā sambhavanti uppannā, bhāvanāpāripūriṁ gacchanti. Sammāsaṅkappassātiādīnampi imināva nayena attho veditabbo. Ayaṁ pana viseso – sammāvimuttiādīnaṁ micchāvimutti avimuttāva samānā ‘‘vimuttā maya’’nti evaṁsaññino avimuttiyaṁ vā vimuttisaññino. Tatrāyaṁ vacanattho – micchā pāpikā vimutti vimokkho etassāti micchāvimutti. Aṭṭhaṅgā ca micchāvimutti yathāvuttenākārena micchābhinivesavasena ca pavattā antadvayalakkhaṇā. Sammāvimutti pana phaladhammā, micchādiṭṭhike samāsevato micchāvimokkho vā micchāvimutti. Micchāvimuttiñāṇadassanaṁ pana micchāvimokkhe micchādiṭṭhiyā ca sāranti gahaṇavasena pavatto akusalacittuppādo antamaso pāpaṁ katvā ‘‘sukataṁ mayā’’ti paccavekkhato uppannamoho ca. Sammāvimuttiñāṇadassanassāti ettha sekkhānaṁ paccavekkhaṇañāṇaṁ sammāvimuttiñāṇadassananti adhippetaṁ. Tañhi uttaribhāvanāpāripūriyā saṁvattati.",
  "atk-s0519a4:265": "36. Evaṁ sammādiṭṭhiādimukhena micchādiṭṭhiādiṁ dassetvā puna pāṇātipātaadinnādānakāmesumicchācārādito veramaṇiyādīhi pāṇātipātādīnaṁ parivattanaṁ dassetuṁ ‘‘yassā’’tiādi āraddhaṁ. Tattha kālavādissāti lakkhaṇavacanaṁ. Kālena sāpadesaṁ pariyantavatiṁ atthasañhitanti so samphappalāpassa pahānāya paṭipanno hotīti vuttaṁ.",
  "atk-s0519a4:266": "Puna ‘‘ye ca kho kecī’’tiādinā sammādiṭṭhiādimukheneva micchādiṭṭhiādīhi eva parivattanaṁ pakārantarena dasseti. Tattha sandiṭṭhikāti paccakkhā. Sahadhammikāti sakāraṇā. Gārayhāti garahitabbayuttā. Vādānuvādāti vādā ceva anuvādā ca. ‘‘Vādānupātā’’tipi pāṭho, vādānupavattiyoti attho. Pujjāti pūjanīyā. Pāsaṁsāti pasaṁsitabbā.",
  "atk-s0519a4:267": "Puna ‘‘ye ca kho kecī’’tiādinā majjhimāya paṭipattiyā antadvayaparivattanaṁ dasseti. Tattha bhuñjitabbātiādīni cattāri padāni vatthukāmavasena yojetabbāni. Bhāvayitabbā bahulīkātabbāti padadvayaṁ kilesakāmavasena. Tesaṁ adhammoti bhāvetabbo nāma dhammo siyā, kāmā ca tesaṁ bhāvetabbā icchitā, kāmehi ca veramaṇī kāmānaṁ paṭipakkho, iti sā tesaṁ adhammo āpajjatīti adhippāyo.",
  "atk-s0519a4:268": "Niyyāniko dhammoti saha vipassanāya ariyamaggo. Dukkhoti pāpaṁ nijjarāpessāmāti pavattitaṁ sarīratāpanaṁ vadati. Sukhoti anavajjapaccayaparibhogasukhaṁ. Etesupi vāresu vuttanayeneva adhammabhāvāpatti vattabbā. Idāni asubhasaññādimukhena subhasaññādiparivattanaṁ dassetuṁ ‘‘yathā vā panā’’tiādi vuttaṁ. Āraddhavipassakassa kilesāsucipaggharaṇavasena tebhūmakasaṅkhārā asubhato upaṭṭhahantīti katvā vuttaṁ ‘‘sabbasaṅkhāresu asubhānupassino viharato’’ti. ‘‘Yaṁ yaṁ vā panā’’tiādinā paṭipakkhassa lakkhaṇaṁ vibhāveti. Tattha ajjhāpannoti adhiāpanno, abhiupagato pariññātoti attho.",
  "atk-s0519a4:269": "Parivattanahāravibhaṅgavaṇṇanā niṭṭhitā.",
  "atk-s0519a4:270": "10. Vevacanahāravibhaṅgavaṇṇanā",
  "atk-s0519a4:271": "37.Tatthakatamo vevacano hāroti vevacanahāravibhaṅgo. Tattha yathā vevacananiddeso hoti, taṁ dassetuṁ ‘‘ekaṁ bhagavā dhammaṁ aññamaññehi vevacanehi niddisatī’’ti vuttaṁ. Vevacanehīti pariyāyasaddehīti attho. Padattho pubbe vutto eva. Kasmā pana bhagavā ekaṁ dhammaṁ anekapariyāyehi niddisatīti? Vuccate – desanākāle āyatiñca kassaci kathañci tadatthapaṭibodho siyāti pariyāyavacanaṁ, tasmiṁ khaṇe vikkhittacittānaṁ aññavihitānaṁ aññena pariyāyena tadatthāvabodhanatthaṁ pariyāyavacanaṁ. Teneva padena puna vacane tadaññesaṁ tattha adhigatatā siyāti mandabuddhīnaṁ punappunaṁ tadatthasallakkhaṇe asammosanatthaṁ pariyāyavacanaṁ. Anekepi atthā samānabyañjanā hontīti yā atthantaraparikappanā siyā, tassā parivajjanatthampi pariyāyavacanaṁ anaññassa vacane anekāhi tāhi tāhi saññāhi tesaṁ tesaṁ atthānaṁ ñāpanatthampi pariyāyavacanaṁ seyyathāpi nighaṇṭusatthe. Dhammakathikānaṁ tantiatthupanibandhanaparāvabodhanānaṁ sukhasiddhiyāpi pariyāyavacanaṁ. Attano dhammaniruttipaṭisambhidāppattiyā vibhāvanatthaṁ, veneyyānaṁ tattha bījāvāpanatthaṁ vā pariyāyavacanaṁ bhagavā niddisati.",
  "atk-s0519a4:272": "Kiṁ bahunā yassā dhammadhātuyā suppaṭividdhattā sammāsambuddhā yathā sabbasmiṁ atthe appaṭihatañāṇācārā, tathā sabbasmiṁ saddavohāreti ekampi atthaṁ anekehi pariyāyehi bodheti, na tattha dandhāyitattaṁ vitthāyitattaṁ atthassa. Nāpi dhammadesanāhāni, āveṇikovāyaṁ buddhadhammoti pariyāyadesanaṁ dassento ‘‘āsā’’tiādimāha. Tattha atthaṁ dassento ‘‘āsā nāma vuccati yā bhavissassa atthassā’’tiādimāha. Tattha bhavissassa atthassāti anāgatassa icchitabbassa atthassa. ‘‘Avassaṁ āgamissatī’’tiādinā tassā pavattiyākāraṁ dasseti. Anāgatatthavisayā taṇhā āsā. Anāgatapaccuppannatthavisayā taṇhā pihāti ayametāsaṁ viseso.",
  "atk-s0519a4:273": "Atthanipphattipaṭipālanāti yāya icchitassa atthassa nipphattiṁ paṭipāleti āgameti, yāya vā nipphannaṁ atthaṁ paṭipāleti rakkhati. Ayaṁ abhinandanā nāma, yathāladdhassa atthassa kelāyanā nāmāti attho. Taṁ atthanipphattiṁ sattasaṅkhāravasena vibhajitvā dassento ‘‘piyaṁ vā ñāti’’ntiādimāha . Tattha dhammanti rūpādiārammaṇadhammaṁ, atiiṭṭhārammaṇaṁ abhinandati, aniṭṭhārammaṇehipi taṁ dassetuṁ ‘‘appaṭikkūlato vā abhinandatī’’ti vuttaṁ. Paṭikkūlepi hi vipallāsavasena sattaṁ, saṅkhāraṁ vā appaṭikkūlato abhinandati.",
  "atk-s0519a4:274": "Yāsu anekadhātūsu pavattiyā taṇhā ‘‘anekadhātūsu sarā’’ti vuttā, tā dhātuyo vibhāgena dassetuṁ ‘‘cakkhudhātū’’tiādi vuttaṁ. Kiñcāpi dhātuvibhaṅgādīsu (vibha. 172 ādayo) kāmadhātuādayo aññāpi anekadhātuyo āgatā, tāsampi ettheva samavarodhoti dassanatthaṁ aṭṭhārasevettha dassitā. Keci rūpādhimuttātiādi tāsu dhātūsu taṇhāya pavattidassanaṁ. Tattha yasmā pañca ajjhattikā dhātuyo satta ca viññāṇadhātuyo dhammadhātu ca dhammārammaṇeneva saṅgahitā, tasmā aṭṭhārasa dhātuyo uddisitvā chaḷeva taṇhāya pavattiṭṭhānāni vibhattānīti daṭṭhabbaṁ. Taṇhāpakkhā nekkhammassitāpi domanassupavicārā tassa anuttaresu vimokkhesu pihaṁ upaṭṭhāpayato uppajjati ‘‘pihapaccayā domanassa’’nti vacanato, ko pana vādo gehassitesu domanassupavicāresūti imāni catuvīsati padāni ‘‘taṇhāpakkho’’ti vuttaṁ. Gehassitā pana upekkhā aññāṇupekkhatāya yathābhinivesassa paccayo hotīti ‘‘yā cha upekkhā gehassitā, ayaṁ diṭṭhipakkho’’ti vuttaṁ.",
  "atk-s0519a4:275": "38. Idāni tesaṁ upavicārānaṁ taṇhāpariyāyaṁ dassento ‘‘sāyeva patthanākārena dhammanandī’’tiādimāha. Puna cittaṁ paññā bhagavā dhammo saṅgho sīlaṁ cāgoti imesaṁ pariyāyavacananiddhāraṇena vevacanahāraṁ vibhajitvā dassetuṁ ‘‘cittaṁ mano viññāṇa’’ntiādi āraddhaṁ. Tattha ‘‘aññampi evaṁ jātiya’’nti iminā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amohoti (mahāni. 149) evamādīnampi paññāya pariyāyasaddānaṁ saṅgaho daṭṭhabbo.",
  "atk-s0519a4:276": "Pañcindriyānilokuttarānīti khaye ñāṇantiādīni pañcindriyāni lokuttarāni, lokuttarapaññāya vevacanānīti attho. Sabbā paññāti itarehi vevacanehi vuttā sabbā paññā lokiyalokuttaramissikāti attho. ‘‘Api cā’’tiādinā imināpi pariyāyena vevacanaṁ vattabbanti dasseti. Ādhipateyyaṭṭhenāti adhimokkhalakkhaṇe ādhipateyyaṭṭhena. Yathā ca buddhānussatiyaṁvuttanti yathā buddhānussatiniddese (visuddhi. 1.123) ‘‘itipi so bhagavā’’tiādinā pāḷiyā so bhagavā itipi arahaṁ…pe… itipi bhagavāti anekehi vevacanehi bhagavā anussaritabboti vuttaṁ. Imināva nayena balanipphattigato vesārajjappatto yāva dhammobhāsapajjotakaroti, etehi pariyāyehi buddhassa bhagavato vevacanaṁ buddhānussatiyaṁ vattabbanti padaṁ āharitvā sambandho veditabbo. Etānipi katipayāni eva bhagavato vevacanāni. Asaṅkhyeyyā hi buddhaguṇā guṇanemittakāni ca bhagavato nāmāni. Vuttañhetaṁ dhammasenāpatinā –",
  "atk-s0519a4:277": "‘‘Asaṅkhyeyyāni nāmāni, saguṇena mahesino;",
  "atk-s0519a4:278": "Guṇena nāmamuddheyyaṁ, api nāma sahassato’’ti. (udā. aṭṭha. 53);",
  "atk-s0519a4:279": "Dhammānussatiyaṁ ‘‘asaṅkhata’’ntiādīsu na kenaci paccayena saṅkhatanti asaṅkhataṁ. Natthi etassa anto vināsoti anantaṁ. Āsavānaṁ anārammaṇato anāsavaṁ. Aviparītasabhāvattā saccaṁ. Saṁsārassa paratīrabhāvato pāraṁ. Nipuṇañāṇavisayattā sukhumasabhāvattā ca nipuṇa. Anupacitañāṇasambhārehi daṭṭhuṁ na sakkāti sududdasaṁ. Uppādajarāhi anabbhāhatattā ajajjaraṁ. Thirabhāvena dhuvaṁ. Jarāmaraṇehi apalujjanato apalokitaṁ. Maṁsacakkhunā dibbacakkhunā ca apassitabbattā anidassanaṁ. Rāgādipapañcābhāvena nippapañcaṁ. Kilesābhisaṅkhārānaṁ vūpasamahetutāya santaṁ.",
  "atk-s0519a4:280": "Amatahetutāya bhaṅgābhāvato ca amataṁ. Uttamaṭṭhena atappakaṭṭhena ca paṇītaṁ. Asivānaṁ kammakilesavipākavaṭṭānaṁ abhāvena sivaṁ. Catūhi yogehi anupaddavabhāvena khemaṁ. Taṇhā khīyati etthāti taṇhakkhayo. Katapuññehipi kadācideva passitabbattā acchariyaṁ. Abhūtapubbattā abbhutaṁ. Anantarāyattā anītikaṁ. Anantarāyabhāvahetuto anītikadhammaṁ (saṁ. ni. aṭṭha. 3.5.377-409).",
  "atk-s0519a4:281": "Anibbattisabhāvattā ajātaṁ. Tato eva abhūtaṁ. Ubhayenāpi uppādarahitanti vuttaṁ hoti. Kenaci anupaddutattā anupaddavaṁ. Na kenaci paccayena katanti akataṁ. Natthi ettha sokoti asokaṁ. Sokahetuvigamena visokaṁ. Kenaci anupasajjitabbattā anupasaggaṁ. Anupasaggabhāvahetuto anupasaggadhammaṁ.",
  "atk-s0519a4:282": "Gambhīrañāṇagocarato gambhīraṁ. Sammāpaṭipattiṁ vinā passituṁ pattuṁ asakkuṇeyyattā duppassaṁ. Sabbalokaṁ uttaritvā ṭhitanti uttaraṁ. Natthi etassa uttaranti anuttaraṁ. Samassa sadisassa abhāvena asamaṁ. Paṭibhāgābhāvena appaṭisamaṁ. Uttamaṭṭhena jeṭṭhaṁ, pāsaṁsatamattā vā jeṭṭhaṁ. Saṁsāradukkhaṭṭitehi letabbato leṇaṁ. Tato rakkhaṇato tāṇaṁ. Raṇābhāvena araṇaṁ. Aṅgaṇābhāvena anaṅgaṇaṁ. Niddosatāya akācaṁ. Rāgādimalāpagamena vimalaṁ. Catūhi oghehi anajjhottharaṇīyato dīpo. Saṁsāravūpasamasukhatāya sukhaṁ. Pamāṇakaradhammābhāvato appamāṇaṁ, gaṇetuṁ etassa na sakkāti ca appamāṇaṁ. Saṁsārasamudde anosīdanaṭṭhānatāya patiṭṭhā. Rāgādikiñcanābhāvena pariggahābhāvena ca akiñcananti evamattho daṭṭhabbo.",
  "atk-s0519a4:283": "Saṅghānussatiyaṁ sattānaṁ sāroti sīlasārādisāraguṇayogato sattesu sārabhūto. Sattānaṁ maṇḍoti gorasesu sappimaṇḍo viya sattesu maṇḍabhūto. Sāraguṇavaseneva sattesu uddharitabbato sattānaṁ uddhāro. Niccalaguṇatāya sattānaṁ esikā. Guṇasobhāsurabhibhāvena sattānaṁ pasūnaṁ surabhi kusumanti attho.",
  "atk-s0519a4:284": "Guṇesu uttamaṅgaṁ paññā tassā upasobhāhetutāya sīlaṁ uttamaṅgopasobhanaṁ vuttaṁ. Sīlesu paripūrakārino anijjhantā nāma guṇā natthīti ‘‘nidhānañca sīlaṁ sabbadobhaggasamatikkamanaṭṭhenā’’ti vuttaṁ. Ayañca attho ākaṅkheyyasuttena (ma. ni. 1.64 ādayo) dīpetabbo. Aparampi vuttaṁ – ‘‘ijjhati, bhikkhave, sīlavato cetopaṇidhi visuddhattā’’ti (dī. ni. 3.337; saṁ. ni. 4.352; a. ni. 8.35). Sippanti dhanusippaṁ. Dhaññanti dhanāyitabbaṁ. Dhammavolokanatāyāti samathavipassanādidhammassa volokanabhāvena . Volokanaṭṭhenāti sattabhūmakādipāsāde viya sīle ṭhatvā abhiññācakkhunā lokassa voloketuṁ sakkāti vuttaṁ. Sabbabhūmānuparivatti ca sīlaṁ catubhūmakakusalassāpi tadanuvattanato. Sesaṁ uttānamevāti.",
  "atk-s0519a4:285": "Vevacanahāravibhaṅgavaṇṇanā niṭṭhitā.",
  "atk-s0519a4:286": "11. Paññattihāravibhaṅgavaṇṇanā",
  "atk-s0519a4:287": "39.Tatthakatamo paññattihāroti paññattihāravibhaṅgo. Tattha kā panāyaṁ paññattīti? Āha ‘‘yā pakatikathāya desanā’’ti. Idaṁ vuttaṁ hoti – yā desanāhārādayo viya assādādipadatthavisesaniddhāraṇaṁ akatvā bhagavato sābhāvikadhammakathāya desanā. Yā tassā paññāpanā, ayaṁ paññattihāro. Yasmā pana sā bhagavato tathā tathā veneyyasantāne yathādhippetamatthaṁ nikkhipatīti nikkhepo. Tassa cāyaṁ hāro dukkhādisaṅkhāte bhāge pakārehi ñāpeti, asaṅkarato vā ṭhapeti, tasmā ‘‘nikkhepapaññattī’’ti vutto. Iti pakatikathāya desanāti saṅkhepena vuttamatthaṁ vitthārena vibhajituṁ ‘‘kā ca pakatikathāya desanā’’ti pucchitvā ‘‘cattāri saccānī’’tiādimāha.",
  "atk-s0519a4:288": "Tattha idaṁ dukkhanti ayaṁ paññattīti kakkhaḷaphusanādisabhāve rūpārūpadhamme atītādivasena anekabhedabhinne abhinditvā pīḷanasaṅkhatasantāpavipariṇāmaṭṭhatāsāmaññena yā kucchitabhāvādimukhena ekajjhaṁ gahaṇassa kāraṇabhūtā paññatti, kā pana sāti? Nāmapaññattinibandhanā tajjāpaññatti. ‘‘Viññattivikārasahito saddo evā’’ti apare. Iminā nayena tattha tattha paññattiattho veditabbo. ‘‘Pañcannaṁ khandhāna’’ntiādinā tassā paññattiyā upādānaṁ dasseti. Dasannaṁ indriyānanti aṭṭha rūpindriyāni manindriyaṁ vedanindriyanti evaṁ dasannaṁ. Anubhavanasāmaññena hi vedanā ekamindriyaṁ katā, tathā saddhādayo ca maggapakkhiyāti.",
  "atk-s0519a4:289": "Kabaḷaṁ karīyatīti kabaḷīkāroti vatthuvasena ayaṁ niddeso. Yāya ojāya sattā yāpenti, tassāyetaṁ adhivacanaṁ. Sā hi ojaṭṭhamakassa rūpassa āharaṇato āhāro. Atthīti maggena asamucchinnatāya vijjati. Rāgoti rañjanaṭṭhena rāgo. Nandanaṭṭhena nandī. Taṇhāyanaṭṭhena taṇhā. Sabbānetāni lobhasseva nāmāni. Patiṭṭhitaṁ tattha viññāṇaṁ viruḷhanti kammaṁ javāpetvā paṭisandhiākaḍḍhanasamatthatāya patiṭṭhitañceva viññāṇaṁ viruḷhañca. Yatthāti tebhūmakavaṭṭe bhummaṁ, sabbattha vā purimapurimapade etaṁ bhummaṁ. Atthi tattha saṅkhārānaṁ vuddhīti ye imasmiṁ vipākavaṭṭe ṭhitassa āyatiṁ vaḍḍhanahetukā saṅkhārā, te sandhāya vuttaṁ – ‘‘yattha atthi āyatiṁ punabbhavābhinibbattī’’ti yasmiṁ ṭhāne āyatiṁ punabbhavābhinibbatti atthi. Atthi tattha āyatiṁjātijarāmaraṇanti yattha paṭisandhiggahaṇaṁ, tattha khandhānaṁ abhinibbattilakkhaṇā jāti, paripākalakkhaṇā jarā, bhedanalakkhaṇaṁ maraṇañca atthi. Ayaṁ pabhāvapaññatti dukkhassa ca samudayassa cāti ayaṁ yathāvuttā desanā dukkhasaccassa samudayasaccassa ca samuṭṭhānapaññatti, vipākavaṭṭassa saṅkhārānañca taṇhāpaccayaniddesatoti adhippāyo.",
  "atk-s0519a4:290": "Natthi rāgoti aggamaggabhāvanāya samucchinnattā natthi ce rāgo. Appatiṭṭhitaṁ tattha viññāṇaṁ aviruḷhanti kammaṁ javāpetvā paṭisandhiākaḍḍhanasamatthatāyābhāvena appatiṭṭhitañceva aviruḷhañcāti vuttapaṭipakkhanayena attho veditabbo.",
  "atk-s0519a4:291": "‘‘Ayaṁ pariññāpaññattī’’tiādinā ekābhisamayavaseneva maggasammādiṭṭhi catūsu ariyasaccesu pavattatīti dasseti. Ayaṁ bhāvanāpaññattīti ayaṁ dvārārammaṇehi chadvārappavattanadhammānaṁ aniccānupassanā maggassa bhāvanāpaññatti. Nirodhapaññatti nirodhassāti rodhasaṅkhātāya taṇhāya maggena anavasesanirodhapaññatti. Uppādapaññattīti uppannassa paññāpanā. Okāsapaññattīti ṭhānassa paññāpanā. Āhaṭanāpaññattīti nīharaṇapaññatti. Āsāṭikānanti gunnaṁ vaṇesu nīlamakkhikāhi ṭhapitaaṇḍakā āsāṭikā nāma. Ettha yassa uppannā, tassa sattassa anayabyasanahetutāya āsāṭikā viyāti āsāṭikā, kilesā, tesaṁ āsāṭikānaṁ. Abhinighātapaññattīti samugghātapaññatti.",
  "atk-s0519a4:292": "41. Evaṁ vaṭṭavivaṭṭamukhena sammasanaupādānakkhandhamukheneva saccesu paññattivibhāgaṁ dassetvā idāni teparivaṭṭavasena dassetuṁ ‘‘idaṁ ‘dukkha’nti me, bhikkhave’’tiādi āraddhaṁ. Tattha dassanaṭṭhena cakkhu. Yathāsabhāvato jānanaṭṭhena ñāṇaṁ. Paṭivijjhanaṭṭhena paññā. Viditakaraṇaṭṭhena vijjā. Obhāsanaṭṭhena āloko. Sabbaṁ paññāvevacanameva. Ayaṁ vevacanapaññatti. Sacchikiriyāpaññattīti paccakkhakaraṇapaññatti.",
  "atk-s0519a4:293": "Tulamatulañcāti gāthāya pacurajanānaṁ paccakkhabhāvato tulitaṁ paricchinnanti tulaṁ, kāmāvacaraṁ. Na tulanti atulaṁ, tulaṁ vā sadisamassa aññaṁ lokiyakammaṁ natthīti atulaṁ, mahaggatakammaṁ. Kāmāvacararūpāvacarakammaṁ vā tulaṁ, arūpāvacaraṁ atulaṁ, appavipākaṁ vā tulaṁ. Bahuvipākaṁ atulaṁ. Sambhavati etenāti sambhavaṁ, sambhavahetubhūtaṁ. Bhavasaṅkhāraṁ punabbhavasaṅkharaṇakaṁ. Avassajīti vissajjesi. Munīti buddhamuni. Ajjhattaratoti niyakajjhattarato . Samāhitoti upacārappanāsamādhivasena samāhito. Abhindi kavacamivāti kavacaṁ viya bhindi. Attasambhavanti attani sañjātaṁ kilesaṁ. Idaṁ vuttaṁ hoti – savipākaṭṭhena sambhavaṁ bhavābhisaṅkharaṇaṭṭhena bhavasaṅkhāranti ca laddhanāmaṁ tulātulasaṅkhātaṁ lokiyakammañca ossaji, saṅgāmasīse mahāyodho kavacaṁ viya attasambhavaṁ kilesañca ajjhattarato samāhito hutvā abhindīti.",
  "atk-s0519a4:294": "Atha vā tulanti tulayanto tīrento. Atulañca sambhavanti nibbānañceva sambhavañca. Bhavasaṅkhāranti bhavagāmikammaṁ. Avassaji munīti ‘‘pañcakkhandhā aniccā, tesaṁ nirodho nibbānaṁ nicca’’ntiādinā (paṭi. ma. 3.38 atthato samānaṁ) nayena tulayanto buddhamuni bhave ādīnavaṁ nibbāne ānisaṁsañca disvā taṁ khandhānaṁ mūlabhūtaṁ bhavasaṅkhāraṁ kammakkhayakarena ariyamaggena avassaji. Kathaṁ? Ajjhattarato. So hi vipassanāvasena ajjhattarato samathavasena samāhito kavacamiva attabhāvaṁ pariyonandhitvā ṭhitaṁ attani sambhavattā ‘‘attasambhava’’nti laddhanāmaṁ sabbaṁ kilesajātaṁ abhindi, kilesābhāve kammaṁ appaṭisandhikattā avassaṭṭhaṁ nāma hoti, kilesābhāvena kammaṁ jahīti attho (dī. ni. aṭṭha. 2.169; udā. aṭṭha. 51).",
  "atk-s0519a4:295": "Saṅkhatāsaṅkhatadhātuvinimuttassa abhiññeyyassa abhāvato vuttaṁ ‘‘tula…pe… dhammāna’’nti. Tena dhammapaṭisambhidā vuttā hotīti āha – ‘‘nikkhepapaññatti dhammapaṭisambhidāyā’’ti. Bhavasaṅkhāre samudayapakkhiyaṁ sandhāyāha ‘‘pariccāgapaññattī’’ti. Dukkhasaccapakkhiyavasena ‘‘pariññāpaññattī’’ti. Samādhānavisiṭṭhassa ajjhattaratabhāvassa vasena ‘‘bhāvanāpaññatti kāyagatāya satiyā’’ti vuttaṁ. Ajjhattaratatāvisiṭṭhassa pana samādhānassa vasena ‘‘ṭhitipaññatti cittekaggatāyā’’ti vuttanti daṭṭhabbaṁ. Abhinibbidāpaññatti cittassāti āyusaṅkhārossajjanavasena cittassa abhinīharaṇapaññatti. Upādānapaññattīti gahaṇapaññatti. Sabbaññutāyāti sammāsambuddhabhāvassa. Etena asammāsambuddhassa āyusaṅkhārossajjanaṁ natthīti dasseti. Kilesābhāvena bhagavā kammaṁ jahatīti dassento ‘‘padālanāpaññatti avijjaṇḍakosāna’’nti āha.",
  "atk-s0519a4:296": "Yo dukkhamaddakkhi yatonidānanti yo āraddhavipassako sabbaṁ tebhūmakaṁ dukkhaṁ adakkhi passi, tañca yatonidānaṁ yaṁ hetukaṁ, tampissa kāraṇabhāvena taṇhaṁ passi. Kāmesu so jantu kathaṁnameyyāti so evaṁ paṭipanno puriso savatthukāmesu kilesakāmesu yena pakārena nameyya abhinameyya, so pakāro natthi. Kasmā? Kāmā hi loke saṅgoti ñatvā. Yasmā imasmiṁ loke kāmasadisaṁ bandhanaṁ natthi. Vuttañcetaṁ bhagavatā ‘‘na taṁ daḷhaṁ bandhanamāhu dhīrā’’tiādi (dha. pa. 345; saṁ. ni. 1.121; netti. 106; peṭako 15), tasmā saṅkhāre āsajjanaṭṭhena saṅgoti viditvā. Tesaṁ satīmā vinayāya sikkheti kāyagatāsatiyogena satimā tesaṁ kāmānaṁ vūpasamāya tīsupi sikkhāsu appamatto sikkheyyāti attho.",
  "atk-s0519a4:297": "Vevacanapaññattīti khandhādīnaṁ vevacanapaññatti. Adakkhīti pana padena sambandhattā vuttaṁ – ‘‘dukkhassa pariññāpaññatti cā’’ti. Paccatthikato dassanapaññattīti anatthajananato paccatthikato dassanapaññatti. Pāvakakappāti jalitaaggikkhandhasadisā. Papātauragopamāti papātūpamāuragopamā ca.",
  "atk-s0519a4:298": "Mohasambandhano lokoti ayaṁ loko avijjāhetukehi saṁyojanehi bandho. Bhabbarūpova dissatīti vipannajjhāsayopi māyāya sāṭheyyena ca paṭicchāditasabhāvo bhabbajātikaṁ viya attānaṁ dasseti. Upadhibandhano bālo, tamasā parivāritoti tassa pana bālassa tathā dassane sammohatamasā parivāritattā kāmaguṇesu anādīnavadassitāya kilesābhisaṅkhārehi bandhattā. Tathā bhūto cāyaṁ bālo paṇḍitānaṁ assirī viya khāyati alakkhiko eva hutvā upaṭṭhāti. Tayidaṁ sabbaṁ bālassa sato rāgādikiñcanato. Paṇḍitassa pana paññācakkhunā passato natthi kiñcananti ayaṁ saṅkhepattho. Mohasīsena vipallāsā gahitāti āha – ‘‘desanāpaññatti vipallāsāna’’nti. Viparītapaññattīti viparītākārena upaṭṭhahamānassa paññāpanā.",
  "atk-s0519a4:299": "Atthi nibbānanti samaṇabrāhmaṇānaṁ vācāvatthumattameva. Natthi nibbānanti paramatthato alabbhamānasabhāvattāti vippaṭipannānaṁ micchāvādaṁ bhañjituṁ bhagavatā vuttaṁ – ‘‘atthi, bhikkhave, ajātaṁ abhūtaṁ akataṁ asaṅkhata’’nti. Tattha hetuṁ dassetuṁ ‘‘no cetaṁ, bhikkhave’’tiādi vuttaṁ. Tassattho – bhikkhave, yadi asaṅkhatā dhātu na abhavissa, na idha sabbassa saṅkhatassa nissaraṇaṁ siyā. Nibbānañhi ārammaṇaṁ katvā pavattamānā sammādiṭṭhiādayo maggadhammā anavasesakilese samucchindanti, tato tividhassapi vaṭṭassa appavattīti.",
  "atk-s0519a4:300": "Tatthāyamadhippāyo – yathā pariññeyyatāya sauttarānaṁ kāmānaṁ rūpānañca paṭipakkhabhūtaṁ tabbidhurasabhāvaṁ nissaraṇaṁ paññāyati, evaṁ taṁsabhāvānaṁ saṅkhabhadhammānaṁ paṭipakkhabhūtena tabbidhuratāsabhāvena nissaraṇena bhavitabbaṁ, yañca taṁ nissaraṇaṁ. Sā asaṅkhatā dhātu. Kiñca bhiyyo? Saṅkhatadhammārammaṇaṁ vipassanāñāṇaṁ. Api ca anulomañāṇaṁ kilese na samucchedavasena pajahituṁ sakkoti. Sammutisaccārammaṇampi paṭhamajjhānādīsu ñāṇaṁ vikkhambhanamattameva karoti, kilesānaṁ na samucchedaṁ, samucchedappahānakarañca ariyamaggañāṇaṁ, tassa saṅkhatadhammasammutisaccaviparītena ārammaṇena bhavitabbaṁ, sā asaṅkhatā dhātu. Tathā nibbāna-saddo katthaci visaye aviparītattho veditabbo, upacāravuttisabbhāvato, yathā taṁ ‘‘sīhasaddo’’ti.",
  "atk-s0519a4:301": "Atha vā ‘‘atthi, bhikkhave, ajātaṁ abhūtaṁ akataṁ asaṅkhata’’nti (udā. 73) vacanaṁ aviparītatthaṁ, bhagavatā bhāsitattā. Yañhi bhagavatā bhāsitaṁ, taṁ aviparītatthaṁ. Yathā taṁ ‘‘sabbe saṅkhārā aniccā, sabbe saṅkhārā dukkhā, sabbe dhammā anattā’’ti (ma. ni. 1.353, 356; kathā. 753; cūḷani. ajitamāṇavapucchāniddesa 4; paṭi. ma. 1.31; netti. 5; dha. pa. 277-279), evampi yuttivasena asaṅkhatāya dhātuyā paramatthato sabbhāvo veditabbo. Kiṁ vā etāya yutticintāya? Yasmā bhagavatā ‘‘atthi, bhikkhave, ajātaṁ abhūtaṁ akataṁ asaṅkhatanti (udā. 73), appaccayā dhammā asaṅkhatā dhammāti (dha. sa. dukamātikā 7-8) ca, asaṅkhatañca vo, bhikkhave, dhammaṁ desessāmi asaṅkhatagāminiñca paṭipada’’ntiādinā (saṁ. ni. 4.366-367, 377) ca anekehi suttapadehi nibbānadhātuyā paramatthato sabbhāvo desitoti. Tattha upanayanapaññattīti paṭipakkhato hetuupanayanassa paññāpanā. Jotanāpaññattīti paṭiññātassa atthassa siddhiyā pakāsanāpaññatti. Sesaṁ sabbaṁ suviññeyyameva.",
  "atk-s0519a4:302": "Paññattihāravibhaṅgavaṇṇanā niṭṭhitā.",
  "atk-s0519a4:303": "12. Otaraṇahāravibhaṅgavaṇṇanā",
  "atk-s0519a4:304": "42.Tattha katamo otaraṇo hāroti otaraṇahāravibhaṅgo. Tattha asekkhā vimuttīti ayaṁ tedhātuke vītarāgatā asekkhā phalavimutti. Tāniyevāti tāni asekkhāyaṁ vimuttiyaṁ saddhādīni . Ayaṁ indriyehi otaraṇāti asekkhāya vimuttiyā niddhāritehi saddhādīhi indriyehi saṁvaṇṇanāya otaraṇā.",
  "atk-s0519a4:305": "Pañcindriyāni vijjāti sammāsaṅkappo viya sammādiṭṭhiyā upakārakattā paññākkhandhe saddhādīni cattāri indriyāni vijjāya upakārakattā saṅgaṇhanavasena vuttāni. Saṅkhārapariyāpannānīti pañcasu khandhesu saṅkhārakkhandhe antogadhāni. Ye saṅkhārā anāsavāti taṁ saṅkhārakkhandhaṁ viseseti, aggaphalassa adhippetattā. Tato eva ca no bhavaṅgā. Dhammadhātusaṅgahitāti aṭṭhārasadhātūsu dhammadhātusaṅgahitā. Yadipi pubbe vītarāgatā asekkhā vimutti dassitā, tassā pana paṭipattidassanatthaṁ ‘‘ayaṁ ahamasmīti anānupassī’’ti dassanamaggo idha vuttoti imamatthaṁ dassetuṁ ‘‘ayaṁ ahamasmīti anānupassī’’tiādi vuttaṁ. Sabbaṁ vuttanayameva.",
  "atk-s0519a4:306": "43.Nissitassa calitanti taṇhādiṭṭhivasena kammaṁ anavaṭṭhānaṁ. Cutūpapātoti aparāparaṁ cavanaṁ upapatanañca. Nissitapade labbhamānaṁ nissayanaṁ uddharanto āha – ‘‘nissayo nāmā’’ti. Taṇhānissayoti taṇhābhiniveso. So hi taṇhācaritassa patiṭṭhābhāvena tathā vutto. Evaṁ diṭṭhinissayopi daṭṭhabbo. Rattassa cetanāti cetanāpadhānattā saṅkhārakkhandhadhammānaṁ cetanāsīsena taṇhaṁ eva vadati. Tenevāha – ‘‘ayaṁ taṇhānissayo’’ti. Yasmā pana viparītābhiniveso mohassa balavabhāve eva hoti, tasmā ‘‘yā mūḷhassa cetanā, ayaṁ diṭṭhinissayo’’ti vuttaṁ.",
  "atk-s0519a4:307": "Evaṁ cetanāsīsena taṇhādiṭṭhiyo vatvā idāni tattha nippariyāyena cetanaṁyeva gaṇhanto ‘‘cetanā pana saṅkhārā’’ti āha. Yā rattassa vedanā, ayaṁ sukhā vedanāti sukhāya vedanāya rāgo anusetīti katvā vuttaṁ. Tathā adukkhamasukhāya vedanāya avijjā anusetīti āha – ‘‘yā sammūḷhassa vedanā, ayaṁ adukkhamasukhā vedanā’’ti. Idha vedanāsīsena cetanā vuttā. Taṇhāyāti taṇhaṁ. Diṭṭhiyāti diṭṭhiṁ. Yathā vā sesadhammānaṁ taṇhāya nissayabhāve puggalo taṇhāya nissitoti vuccati. Evaṁ taṇhāya sesadhammānaṁ paccayabhāve puggalo taṇhāya nissitoti vuccatīti āha – ‘‘taṇhāya anissito’’ti.",
  "atk-s0519a4:308": "Passaddhīti darathapaṭippassambhanā. Kāyikāti karajakāyasannissitā. Cetasikāti cittasannissitā. Yasmā pana sā darathapaṭippassaddhi kāyacittānaṁ sukhe sati pākaṭā hoti, tasmā ‘‘yaṁ kāyikaṁ sukha’’ntiādinā phalūpacārena vuttāya passaddhiyā natiabhāvassa kāraṇabhāvaṁ dassetuṁ ‘‘passaddhakāyo’’tiādi vuttaṁ. Soti evaṁ vimuttacitto khīṇāsavo. Rūpasaṅkhaye vimuttoti rūpānaṁ saṅkhayasaṅkhāte nibbāne vimutto. Atthītipi na upetīti sassato attā ca loko cātipi taṇhādiṭṭhiupayena na upeti na gaṇhāti. Natthīti asassatoti. Atthi natthīti ekaccaṁ sassataṁ ekaccaṁ asassatanti. Nevatthi no natthīti amarāvikkhepavasena. Gambhīroti uttānabhāvahetūnaṁ kilesānaṁ abhāvena gambhīro. Nibbutoti atthītiādinā upagamanakilesānaṁ vūpasamena parinibbuto sītibhūto.",
  "atk-s0519a4:309": "Idhāgatīti paralokato idha āgati. Gatīti idhalokato paralokagamanaṁ. Taṁ pana punabbhavoti āha ‘‘peccabhavo’’ti. Idha huranti dvārārammaṇadhammā dassitāti ‘‘ubhayamantarenā’’ti padena dvārappavattadhamme dassento ‘‘phassasamuditesu dhammesū’’ti āha. Tassattho – phassena saddhiṁ phassena kāraṇabhūtena ca samuditesu sambhūtesu viññāṇavedanāsaññācetanāvitakkavicārādidhammesu. Attānaṁ na passatīti tesaṁ dhammānaṁ anattabhāveneva tattha attānaṁ na passati. Virajjati virāgā vimuccatīti padehi lokuttaradhammānaṁ paṭiccasamuppādabhāvaṁ dassento tadatthatāya sīlādīnampi pariyāyena tabbhāvamāha ‘‘lokuttaro’’tiādinā.",
  "atk-s0519a4:310": "44.Nāmasampayuttoti nāmena missito. Saupādisesā nibbānadhātūti arahattaphalaṁ adhippetaṁ. Tañca paññāpadhānanti āha – ‘‘saupādisesā nibbānadhātu vijjāti. Sesaṁ sabbaṁ uttānameva.",
  "atk-s0519a4:311": "Otaraṇahāravibhaṅgavaṇṇanā niṭṭhitā.",
  "atk-s0519a4:312": "13. Sodhanahāravibhaṅgavaṇṇanā",
  "atk-s0519a4:313": "45.Tattha katamo sodhano hāroti sodhanahāravibhaṅgo. Tattha bhagavā padaṁ sodhetīti ‘‘avijjāya nivuto loko’’ti (su. ni. 1039; cūḷani. ajitamāṇavapucchā 58, ajitamāṇavapucchāniddesa 2) vadanto bhagavā – ‘‘kenassu nivuto loko’’ti (su. ni. 1038; cūḷani. ajitamāṇavapucchā 57, ajitamāṇavapucchāniddesa 1) āyasmatā ajitena pucchāvasena vuttaṁ padaṁ sodheti nāma, tadatthassa vissajjanato. No ca ārambhanti na tāva ārambhaṁ sodheti, ñātuṁ icchitassa atthassa apariyositattā. Suddho ārambhoti ñātuṁ icchitassa atthassa pabodhitattā sodhito ārambhoti attho. Aññāṇapakkhandānaṁ dveḷhakajātānaṁ vā pucchanakāle pucchitānaṁ pucchāvisayo avijaṭaṁ mahāgahanaṁ viya mahāduggaṁ viya ca andhakāraṁ avibhūtaṁ hoti. Yadā ca bhagavatā paṇḍitehi vā bhagavato sāvakehi apade padaṁ dassentehi nijjaṭaṁ nigumbaṁ katvā pañhe vissajjite mahatā gandhahatthinā abhibhavitvā obhaggapadālito gahanappadeso viya vigatandhakāro vibhūto upaṭṭhahamāno visodhito nāma hoti.",
  "atk-s0519a4:314": "Sodhanahāravibhaṅgavaṇṇanā niṭṭhitā.",
  "atk-s0519a4:315": "14. Adhiṭṭhānahāravibhaṅgavaṇṇanā",
  "atk-s0519a4:316": "46.Tatthakatamo adhiṭṭhāno hāroti adhiṭṭhānahāravibhaṅgo. Tattha tathā dhārayitabbāti ekattavemattatāsaṅkhātasāmaññavisesamattato dhārayitabbā, na pana tattha kiñci vikappetabbāti adhippāyo. Avikappetabbatāya kāraṇaṁ niddesavāravaṇṇanāyaṁ vuttameva. Taṁ taṁ phalaṁ maggati gavesatīti maggo, tadatthikehi maggīyati gavesīyatīti vā maggo. Niratiyaṭṭhena nirassādaṭṭhena ca nirayo. Uddhaṁ anugantvā tiriyaṁ añcitāti tiracchānā. Tiracchānāva tiracchānayoni. Petatāya petti, ito pecca gatabhāvoti attho. Petti eva pettivisayo. Na suranti na bhāsanti na dibbantīti asurā. Asurā eva asurayoni. Dibbehi rūpādīhi suṭṭhu aggāti saggā. Manassa ussannatāya manussā. Vānaṁ vuccati taṇhā, taṁ tattha natthīti nibbānaṁ. Nirayaṁ gacchatīti nirayagāmī. Sesapadesupi eseva nayo. Asurayoniyoti asurayoniyā hito, asurajātinibbattanakoti attho. Saggaṁ gametīti saggagāmiyo. Manussagāmīti manussalokagāmī. Paṭisaṅkhānirodhoti paṭisaṅkhāya paṭipakkhabhāvanāya nirodho, paṭipakkhe vā tathā appavatte uppajjanārahassa paṭipakkhavuttiyā anuppādo. Appaṭisaṅkhānirodhoti saṅkhatadhammānaṁ sarasanirodho, khaṇikanirodhoti attho.",
  "atk-s0519a4:317": "47. Rūpanti ekattatā. Bhūtānaṁ upādāyāti vemattatā. Upādārūpanti ekattatā. Cakkhāyatanaṁ…pe… kabaḷīkāro āhāroti vemattatā. Tathā bhūtarūpanti ekattatā. Pathavīdhātu …pe… vāyodhātūti vemattatā. Pathavīdhātūti ekattatā. Vīsati ākārā vemattatā. Āpodhātūti ekattatā. Dvādasa ākārā vemattatā. Tejodhātūti ekattatā. Cattāro ākārā vemattatā. Vāyodhātūti ekattatā. Cha ākārā vemattatāti imamatthaṁ dassento ‘‘dvīhi ākārehi dhātuyo pariggaṇhātī’’tiādimāha.",
  "atk-s0519a4:318": "Tattha kesāti kesā nāma upādinnakasarīraṭṭhakā kakkhaḷalakkhaṇā imasmiṁ sarīre pāṭiyekko pathavīdhātukoṭṭhāso. Lomā nāma…pe… matthaluṅgaṁ nāma sarīraṭṭhakaṁ kakkhaḷalakkhaṇaṁ imasmiṁ sarīre pāṭiyekko koṭṭhāsoti ayaṁ vemattatā. Āpodhātūtiādikoṭṭhāsesu pittādīsu eseva nayo. Ayaṁ pana viseso – yena cāti yena tejodhātunā kupitena. Santappatīti ayaṁ kāyo santappati ekāhikajarādibhāvena usumajāto hoti. Yena ca jīrīyatīti yena ayaṁ kāyo jarīyati. Indriyavekallataṁ balakkhayaṁ valittacapalitādiñca pāpuṇāti. Yena ca pariḍayhatīti yena kupitena ayaṁ kāyo ḍayhati, so ca puggalo ‘‘ḍayhāmi ḍayhāmī’’ti kandanto satadhotasappigosītacandanādilepanaṁ tālavaṇṭavātañca paccāsīsati. Yena ca asitapītakhāyitasāyitaṁ sammā pariṇāmaṁ gacchatīti asitaṁ vā odanādi, pītaṁ vā pānakādi, khāyitaṁ vā piṭṭhakhajjakādi, sāyitaṁ vā ambapakkamadhuphāṇitādi sammā paripākaṁ gacchati, rasādibhāvena vivekaṁ gacchatīti attho. Ettha ca purimā tayo tejodhātū catusamuṭṭhānā. Pacchimo kammasamuṭṭhānova.",
  "atk-s0519a4:319": "Uddhaṅgamā vātāti uggārahikkārādipavattakā uddhaṁ ārohanavātā. Adhogamā vātāti uccārapassāvādinīharaṇakā adho orohanavātā. Kucchisayā vātāti antānaṁ bahivātā. Koṭṭhāsayā vātāti antānaṁ antovātā. Aṅgamaṅgānusārino vātāti dhamanijālānusārena sakalasarīre aṅgamaṅgāni anusaṭā samiñjanapasāraṇādinibbattakā vātā. Assāsoti antopavisananāsikavāto. Passāsoti bahinikkhamananāsikavāto. Ettha ca purimā sabbe catusamuṭṭhānā. Assāsapassāsā cittasamuṭṭhānā eva. Evaṁ vemattatādassanavasena vibhāgena udāhaṭā catasso dhātuyo paṭikkūlamanasikāravasena upasaṁharanto ‘‘imehi dvācattālīsāya ākārehī’’tiādimāha. Tattha na gayhūpaganti na gahaṇayoggaṁ. Sabhāvabhāvatoti sabhāvalakkhaṇato.",
  "atk-s0519a4:320": "Evaṁ paṭikkūlamanasikāraṁ dassetvā puna tattha sammasanacāraṁ pāḷivaseneva dassetuṁ ‘‘tenāha bhagavā yā ceva kho panā’’tiādimāha. Taṁ sabbaṁ suviññeyyaṁ.",
  "atk-s0519a4:321": "48. Evaṁ saccamaggarūpadhammavasena adhiṭṭhānahāraṁ dassetvā idāni avijjāvijjādīnampi vasena taṁ dassetuṁ ‘‘avijjāti ekattatā’’tiādi vuttaṁ. Tattha ‘‘dukkhe aññāṇa’’ntiādīsu yasmā avijjā dukkhasaccassa yāthāvasarasalakkhaṇaṁ jānituṁ paṭivijjhituṁ na deti chādetvā pariyonandhitvā tiṭṭhati, tasmā ‘‘dukkhe aññāṇa’’nti vuccati. Tathā yasmā dukkhasamudayassa dukkhanirodhassa dukkhanirodhagāminiyā paṭipadāya yāthāvasarasalakkhaṇaṁ jānituṁ paṭivijjhituṁ na deti chādetvā pariyonandhitvā tiṭṭhati, tasmā ‘‘dukkhanirodhagāminiyā paṭipadāya aññāṇa’’nti vuccati. Pubbanto atītaddhabhūtā khandhāyatanadhātuyo. Aparanto anāgataddhabhūtā. Pubbantāparanto tadubhayaṁ. Idappaccayatā saṅkhārādīnaṁ kāraṇāni avijjādīni. Paṭiccasamuppannā dhammā avijjādīhi nibbattā saṅkhārādidhammā.",
  "atk-s0519a4:322": "Tatthāyaṁ avijjā yasmā atītānaṁ khandhādīnaṁ yāva paṭiccasamuppannānaṁ dhammānaṁ yāthāvasarasalakkhaṇaṁ jānituṁ paṭivijjhituṁ na deti chādetvā pariyonandhitvā tiṭṭhati, tasmā ‘‘pubbante aññāṇaṁ yāva paṭiccasamuppannesu dhammesu aññāṇa’’nti vuccati, evāyaṁ avijjā kiccato jātitopi kathitā. Ayañhi imāni aṭṭha ṭhānāni jānituṁ paṭivijjhituṁ na detīti kiccato kathitā. Uppajjamānāpi imesu aṭṭhasu ṭhānesu uppajjatīti jātito kathitā. Evaṁ kiccato jātito ca kathitāpi lakkhaṇato kathite eva sukathitā hotīti lakkhaṇato dassetuṁ ‘‘aññāṇa’’ntiādi vuttaṁ.",
  "atk-s0519a4:323": "Tattha ñāṇaṁ atthānatthaṁ kāraṇākāraṇaṁ catusaccadhammaṁ viditaṁ pākaṭaṁ karoti. Ayaṁ pana avijjā uppajjitvā taṁ viditaṁ pākaṭaṁ kātuṁ na detīti ñāṇapaccanīkato aññāṇaṁ. Dassanantipi paññā, sā hi taṁ ākāraṁ passati. Avijjā pana uppajjitvā passituṁ na detīti adassanaṁ. Abhisamayotipi paññā, sā taṁ ākāraṁ abhisameti. Avijjā pana uppajjitvā taṁ abhisametuṁ na detīti anabhisamayo. Anubodho sambodho paṭivedhotipi paññā, sā taṁ ākāraṁ anubujjhati sambujjhati paṭivijjhati. Avijjā pana uppajjitvā taṁ anubujjhituṁ sambujjhituṁ paṭivijjhituṁ na detīti ananubodho asambodho appaṭivedho. Tathā sallakkhaṇaṁ upalakkhaṇaṁ paccupalakkhaṇaṁ samapekkhaṇantipi paññā, sā taṁ ākāraṁ sallakkhati upalakkhati paccupalakkhati samaṁ sammā ca apekkhati. Avijjā pana uppajjitvā tassa tathā kātuṁ na detīti asallakkhaṇaṁ anupalakkhaṇaṁ apaccupalakkhaṇaṁ asamapekkhaṇanti ca vuccati.",
  "atk-s0519a4:324": "Nāssa kiñci paccakkhakammaṁ atthi, sayañca appaccavekkhitvā katakammanti appaccakkhakammaṁ. Dummedhānaṁ bhāvo dummejjhaṁ. Bālānaṁ bhāvo bālyaṁ. Sampajaññanti paññā, sā atthānatthaṁ kāraṇākāraṇaṁ catusaccadhammaṁ sampajānāti. Avijjā pana uppajjitvā taṁ kāraṇaṁ pajānituṁ na detīti asampajaññaṁ. Mohanavasena moho. Pamohanavasena pamoho. Sammohanavasena sammoho. Avindiyaṁ vindati, vindiyaṁ na vindatīti avijjā. Vaṭṭasmiṁ ohanati otaratīti avijjogho. Vaṭṭasmiṁ yojetīti avijjāyogo. Appahīnaṭṭhena ceva punappunaṁ uppajjanato ca avijjānusayo. Magge pariyuṭṭhitacorā viya addhike kusalacittaṁ pariyuṭṭhāti viluppatīti avijjāpariyuṭṭhānaṁ. Yathā nagaradvāre palighasaṅkhātāya laṅgiyā patitāya manussānaṁ nagarappaveso pacchijjati, evameva yassa sakkāyanagare ayaṁ patitā, tassa nibbānasampāpakaṁ ñāṇagamanaṁ pacchijjatīti avijjālaṅgī nāma hoti. Akusalañca taṁ mūlañca, akusalānaṁ vā mūlanti akusalamūlaṁ. Taṁ pana na aññaṁ, idhādhippeto mohoti moho akusalamūlanti ayaṁ ekapadiko avijjāya atthuddhāro. Ayaṁ vemattatāti ayaṁ avijjāya vemattatā.",
  "atk-s0519a4:325": "Vijjāti vindiyaṁ vindatīti vijjā, vijjhanaṭṭhena vijjā, viditakaraṇaṭṭhena vijjā. ‘‘Dukkhe ñāṇa’’ntiādīsu dukkhasaccassa yāthāvasarasalakkhaṇaṁ jānāti passati paṭivijjhatīti dukkhe ariyasacce visayabhūte ñāṇaṁ ‘‘dukkhe ñāṇa’’nti vuttaṁ. Esa nayo sesesupi. Paññāti tassa tassa atthassa pākaṭakaraṇasaṅkhātena paññāpanaṭṭhena paññā, tena tena vā aniccādinā pakārena dhamme jānātīti paññā. Pajānanākāro pajānanā. Aniccādīni vicinatīti vicayo. Pakārehi vicinatīti pavicayo. Catusaccadhamme vicinatīti dhammavicayo. Aniccādīnaṁ sallakkhaṇavasena sallakkhaṇā. Tesaṁyeva pati pati upalakkhaṇavasena paccupalakkhaṇā. Paṇḍitabhāvo paṇḍiccaṁ. Kusalabhāvo kosallaṁ. Nipuṇabhāvo nepuññaṁ. Aniccādīnaṁ vibhāvanavasena vebhabyā. Tesaṁyeva cintanavasena cintā. Aniccādīni upaparikkhatīti upaparikkhā. Bhūrīti pathaviyā nāmaṁ, ayampi saṇhaṭṭhena vitthataṭṭhena ca bhūrī viyāti bhūrī. Tena vuttaṁ – ‘‘bhūrī vuccati pathavī, tāya pathavisamāya vitthatāya paññāya samannāgatoti bhūripañño’’ti (mahāni. 27). Api ca bhūrīti paññāyevetaṁ adhivacanaṁ. Bhūte atthe ramatīti bhūrī.",
  "atk-s0519a4:326": "Kilese medhati hiṁsatīti medhā, khippaṁ gahaṇadhāraṇaṭṭhena vā medhā. Yassuppajjati, taṁ sattaṁ hitapaṭipattiyaṁ sampayuttaṁ vā yāthāvalakkhaṇapaṭivedhe pariṇetīti pariṇāyikā. Aniccādivasena dhamme vipassatīti vipassanā. Sammā pakārehi aniccādīni jānātīti sampajaññaṁ. Uppathapaṭipanne sindhave vīthiāropanatthaṁ patodo viya uppathe dhāvanakūṭacittaṁ vīthiāropanatthaṁ vijjhatīti patodo viyāti patodo. Dassanalakkhaṇe indaṭṭhaṁ kāretīti indriyaṁ, paññāsaṅkhātaṁ indriyaṁ paññindriyaṁ. Avijjāya na kampatīti paññābalaṁ. Kilesacchedanaṭṭhena paññāva satthaṁ paññāsatthaṁ. Accuggataṭṭhena paññāva pāsādo paññāpāsādo. Ālokanaṭṭhena paññāva āloko paññāāloko.",
  "atk-s0519a4:327": "Obhāsanaṭṭhena paññāva obhāso paññāobhāso. Pajjotanaṭṭhena paññāva pajjoto paññāpajjoto. Ratikaraṇaṭṭhena ratidāyakaṭṭhena ratijanakaṭṭhena cittīkataṭṭhena dullabhapātubhāvaṭṭhena atulaṭṭhena anomasattaparibhogaṭṭhena ca paññāva ratanaṁ paññāratanaṁ. Na tena sattā muyhanti, sayaṁ vā ārammaṇe na muyhatīti amoho. Dhammavicayapadaṁ vuttatthameva. Kasmā panetaṁ puna vuttanti? Amohassa mohapaṭipakkhabhāvadīpanatthaṁ. Tenetaṁ dīpeti – yvāyaṁ amoho, so na kevalaṁ mohato añño dhammo, mohassa paṭipakkho dhammavicayasaṅkhāto amohova idhādhippetoti. Sammādiṭṭhīti yāthāvaniyyānikakusaladiṭṭhi. Dhammavicayasaṅkhāto pasattho sundaro vā bojjhaṅgoti dhammavicayasambojjhaṅgo. Maggaṅganti ariyamaggassa aṅgaṁ kāraṇanti maggaṅgaṁ. Ariyamaggassa antogadhattā maggapariyāpannanti.",
  "atk-s0519a4:328": "Asaññāsamāpattīti saññāvirāgabhāvanāvasena pavattitā asaññabhavūpapattinibbattanasamāpatti. Anuppanne hi buddhe ekacce titthāyatane pabbajitvā vāyokasiṇe parikammaṁ katvā catutthajjhānaṁ nibbattetvā jhānā vuṭṭhāya saññāya dosaṁ passanti, saññāya sati hatthacchedādidukkhañceva sabbabhayāni ca honti, ‘‘alaṁ imāya saññāya, saññābhāvo santo’’ti evaṁ saññāya dosaṁ passitvā saññāvirāgavasena catutthajjhānaṁ nibbattetvā aparihīnajjhānā kālaṁ katvā asaññīsu nibbattanti. Cittaṁ nesaṁ cuticittanirodheneva idha nivattati, rūpakkhandhamattameva tattha nibbattati.",
  "atk-s0519a4:329": "Te yathā nāma jiyāvegukkhitto saro yattako jiyāvego, tattakameva ākāse gacchati, evamevaṁ jhānavegukkhittā upapajjitvā yattako jhānavego, tattakameva kālaṁ tiṭṭhanti. Jhānavege pana parikkhīṇe tattha rūpakkhandho antaradhāyati, idha paṭisandhisaññā uppajjati, taṁ sandhāya vuttaṁ – ‘‘asaññabhavūpapattinibbattanasamāpattī’’ti. Vibhūtasaññāsamāpattīti viññāṇañcāyatanasamāpatti. Sā hi paṭhamāruppaviññāṇassa paṭhamāruppasaññāyapi vibhāvanato ‘‘vibhūtasaññā’’ti vuccati. Keci ‘‘vibhūtarūpasaññā’’ti paṭhanti, tesaṁ matena vibhūtarūpasamāpatti nāma sesāruppasamāpattiyo. Sesā samāpattiyo suviññeyyāva.",
  "atk-s0519a4:330": "Nevasekkhanāsekkho jhāyīti jhānalābhī puthujjano. Ājāniyo jhāyīti arahā, sabbepi vā ariyapuggalā. Assakhaluṅko jhāyīti khaluṅkassasadiso jhāyī. Tathā hi khaluṅko asso damathaṁ na upeti ito cito ca yathāruci dhāvati, evamevaṁ yo puthujjano abhiññālābhī, so abhiññā assādetvā ‘‘alamettāvatā, katamettāvatā’’ti uttaridamathāya aparisakkanto abhiññācittavasena ito cito ca dhāvati pavattati, so ‘‘assakhaluṅko jhāyī’’ti vutto. Diṭṭhuttaro jhāyīti jhānalābhī diṭṭhigatiko. Paññuttaro jhāyīti lakkhaṇūpanijjhānena jhāyī, sabbo eva vā paññādhiko jhāyī.",
  "atk-s0519a4:331": "Saraṇo samādhīti akusalacittekaggatā, sabbopi vā sāsavo samādhi. Araṇo samādhīti sabbo kusalābyākato samādhi, lokuttaro eva vā. Savero samādhīti paṭighacittesu ekaggatā. Avero samādhīti mettācetovimutti. Anantaradukepi eseva nayo. Sāmiso samādhīti lokiyasamādhi. So hi anatikkantavaṭṭāmisalokāmisatāya sāmiso. Nirāmiso samādhīti lokuttaro samādhi. Sasaṅkhāro samādhīti dukkhāpaṭipado dandhābhiñño sukhāpaṭipado ca dandhābhiñño. So hi sasaṅkhārena sappayogena cittena paccanīkadhamme kicchena kasirena niggahetvā adhigantabbo. Itaro asaṅkhāro samādhi. Ekaṁsabhāvito samādhīti sukkhavipassakassa samādhi. Ubhayaṁsabhāvito samādhīti samathayānikassa samādhi. Ubhayato bhāvitabhāvano samādhīti kāyasakkhino ubhatobhāgavimuttassa ca samādhi. So hi ubhayato bhāgehi ubhayato bhāvitabhāvano.",
  "atk-s0519a4:332": "Āgāḷhapaṭipadāti kāmānaṁ orohanapaṭipatti, kāmasukhānuyogoti attho. Nijjhāmapaṭipadāti kāmassa nijjhāpanavasena khedanavasena pavattā paṭipatti, attakilamathānuyogoti attho. Akkhamā paṭipadātiādīsu padhānakaraṇakāle sītādīni asahantassa paṭipadā, tāni nakkhamatīti akkhamā. Sahantassa pana tāni khamatīti khamā. ‘‘Uppannaṁ kāmavitakkaṁ nādhivāsetī’’tiādinā (ma. ni. 1.26; a. ni. 4.14; 6.58) nayena micchāvitakke sametīti samā. Manacchaṭṭhāni indriyāni dametīti damā paṭipadā.",
  "atk-s0519a4:333": "Evanti iminā vuttanayena. Yo dhammoti yo koci jātiādidhammo. Yassa dhammassāti tato aññassa jarādidhammassa. Samānabhāvoti dukkhādibhāvena samānabhāvo. Ekattatāyāti samānatāya dukkhādibhāvānaṁ ekībhāvena. Ekī bhavatīti anekopi ‘‘dukkha’’ntiādinā ekasaddābhidheyyatāya ekī bhavati. Etena ekattatāya lakkhaṇamāha. Yena yena vā pana vilakkhaṇoti yo dhammo yassa dhammassa yena yena bhāvena visadiso. Tena tena vemattaṁ gacchatīti tena tena bhāvena so dhammo tassa dhammassa vemattataṁ visadisattaṁ gacchati, dukkhabhāvena samānopi jātiādiko abhinibbattiādibhāvena jarādikassa visiṭṭhataṁ gacchatīti attho. Iminā vemattatāya lakkhaṇamāha.",
  "atk-s0519a4:334": "Idāni tāva ekattavemattatāvisaye niyojetvā dassetuṁ ‘‘sutte vā veyyākaraṇe vā’’tiādi vuttaṁ. Tattha pucchitanti pucchāvasena desitasuttavasena vuttaṁ, na pana adhiṭṭhānahārassa pucchāvisayatāya. Sesaṁ uttānameva.",
  "atk-s0519a4:335": "Adhiṭṭhānahāravibhaṅgavaṇṇanā niṭṭhitā.",
  "atk-s0519a4:336": "15. Parikkhārahāravibhaṅgavaṇṇanā",
  "atk-s0519a4:337": "49.Tatthakatamo parikkhāro hāroti parikkhārahāravibhaṅgo. Tattha yo dhammo yaṁ dhammaṁ janayati, tassa so parikkhāroti saṅkhepato parikkhāralakkhaṇaṁ vatvā taṁ vibhāgena dassetuṁ ‘‘kiṁlakkhaṇo’’tiādi vuttaṁ. Tattha hinoti attano phalaṁ paṭikāraṇabhāvaṁ gacchatīti hetu. Paṭicca etasmā phalaṁ etīti paccayo. Kiñcāpi hetupaccayasaddehi kāraṇameva vuccati, tathāpi tattha visesaṁ vibhāgena dassetuṁ ‘‘asādhāraṇalakkhaṇo’’tiādi vuttaṁ. Sabhāvo hetūti samānabhāvo bījaṁ hetu. Nanu ca bījaṁ aṅkurādisadisaṁ na hotīti? No na hoti, aññato hi tādisassa anuppajjanato.",
  "atk-s0519a4:338": "‘‘Yathā vā panā’’tiādināpi udāharaṇantaradassanena hetupaccayānaṁ visesameva vibhāveti. Tattha duddhanti khīraṁ. Dadhi bhavatīti ekattanayena abhedopacārena vā vuttaṁ, na aññathā. Na hi khīraṁ dadhi hoti. Tenevāha – ‘‘na catthi ekakālasamavadhānaṁ duddhassa ca dadhissa cā’’ti. Atha vā ghaṭe duddhaṁ pakkhittaṁ dadhi bhavati, dadhi tattha kālantare jāyati paccayantarasamāyogena, tasmā na catthi ekakālasamavadhānaṁ duddhassa ca dadhissa ca rasakhīravipākādīhi bhinnasabhāvattā. Evamevanti yathā hetubhūtassa khīrassa phalabhūtena dadhinā na ekakālasamavadhānaṁ, evamaññassāpi hetussa phalena na ekakālasamavadhānaṁ, na tathā paccayassa, na hi paccayo ekantena phalena bhinnakālo evāti. Evampi hetupaccayānaṁ viseso veditabboti adhippāyo.",
  "atk-s0519a4:339": "Evaṁ bāhiraṁ hetupaccayavibhāgaṁ dassetvā idāni ajjhattikaṁ dassetuṁ ‘‘ayañhi saṁsāro’’tiādi vuttaṁ. Tattha ‘‘avijjā avijjāya hetū’’ti vutte kiṁ ekasmiṁ cittuppāde anekā avijjā vijjantīti? Āha ‘‘purimikā avijjā pacchimikāya avijjāya hetū’’ti. Tena ekasmiṁ kāle hetuphalānaṁ samavadhānaṁ natthīti etamevatthaṁ samattheti. Tattha ‘‘purimikā avijjā’’tiādinā hetuphalabhūtānaṁ avijjānaṁ vibhāgaṁ dasseti. ‘‘Bījaṅkuro viyā’’tiādinā imamatthaṁ dasseti – yathā bījaṁ aṅkurassa hetu hontaṁ samanantarahetutāya hetu hoti. Yaṁ pana bījato phalaṁ nibbattati, tassa bījaṁ paramparahetutāya hetu hoti. Evaṁ avijjāyapi hetubhāve daṭṭhabbanti.",
  "atk-s0519a4:340": "Puna ‘‘yathā vā panā’’tiādināpi hetupaccayavibhāgameva dasseti. Tattha thālakanti dīpakapallikā. Anaggikanti aggiṁ vinā. Dīpetunti jāletuṁ. Iti sabhāvo hetūti evaṁ padīpujjālanādīsu aggiādipadīpasadisaṁ kāraṇaṁ sabhāvo hetu. Parabhāvo paccayoti tattheva kapallikāvaṭṭitelādisadiso aggito añño sabhāvo paccayo. Ajjhattikoti niyakajjhattiko niyakajjhatte bhavo. Bāhiroti tato bahibhūto. Janakoti nibbattako. Pariggāhakoti upatthambhako. Asādhāraṇoti āveṇiko. Sādhāraṇoti aññesampi paccayuppannānaṁ samāno.",
  "atk-s0519a4:341": "Idāni yasmā kāraṇaṁ ‘‘parikkhāro’’ti vuttaṁ, kāraṇabhāvo ca phalāpekkhāya, tasmā kāraṇassa yo kāraṇabhāvo yathā ca so hoti, yañca phalaṁ yo ca tassa viseso, yo ca kāraṇaphalānaṁ sambandho, taṁ sabbaṁ vibhāvetuṁ ‘‘avupacchedattho’’tiādi vuttaṁ. Tattha kāraṇaphalabhāvena sambandhatā santati. Ko ca tattha sambandho, ko kāraṇaphalabhāvo ca? So eva avupacchedattho. Yo phalabhūto aññassa akāraṇaṁ hutvā nirujjhati, so vupacchinno nāma hoti, yathā taṁ arahato cuticittaṁ. Yo pana attano anurūpassa phalassa hetu hutvā nirujjhati, so anupacchinno eva nāma hoti, hetuphalasambandhassa vijjamānattāti āha – ‘‘avupacchedattho santatiattho’’ti.",
  "atk-s0519a4:342": "Yasmā ca kāraṇato nibbattaṁ phalaṁ nāma, na anibbattaṁ, tasmā ‘‘nibbattiattho phalattho’’ti vuttaṁ. Yasmā pana purimabhavena anantarabhavapaṭisandhānavasena pavattā upapattikkhandhā punabbhavo, tasmā vuttaṁ – ‘‘paṭisandhiattho punabbhavattho’’ti. Tathā yassa puggalassa kilesā uppajjanti, taṁ palibundhenti sammā paṭipajjituṁ na denti. Yāva ca maggena asamugghātitā, tāva anusenti nāma, tena vuttaṁ – ‘‘palibodhattho pariyuṭṭhānattho, asamugghātattho anusayattho’’ti. Pariññābhisamayavasena pariññāte na kadāci taṁ nāmarūpaṅkurassa kāraṇaṁ hessatīti āha – ‘‘apariññātattho viññāṇassa bījattho’’ti. Yattha avupacchedo tattha santatīti yattha rūpārūpappavattiyaṁ yathāvutto avupacchedo, tattha santativohāro . Yattha santati tattha nibbattītiādi paccayaparamparadassanaṁ hetuphalasambandhavibhāvanameva.",
  "atk-s0519a4:343": "‘‘Yathā vā pana cakkhuñca paṭiccā’’tiādinā ‘‘sabhāvo hetū’’ti vuttamevatthaṁ vibhāgena dasseti. Tattha sannissayatāyāti upanissayapaccayatāya. Manasikāroti kiriyāmanodhātu. Sā hi cakkhuviññāṇassa viññāṇabhāvena samānajātitāya sabhāvo hetu. Saṅkhārā viññāṇassa paccayo sabhāvo hetūti puññādiabhisaṅkhārā paṭisandhiviññāṇassa paccayo, tattha yo sabhāvo, so hetūti. Saṅkhārāti cettha sabbo lokiyo kusalākusalacittuppādo adhippeto. Iminā nayena sesapadesupi attho veditabbo. Evaṁ yo koci upanissayo sabbo so parikkhāroti yathāvuttappabhedo yo koci paccayo, so sabbo attano phalassa parikkharaṇato abhisaṅkharaṇato parikkhāro. Tassa niddhāretvā kathanaṁ parikkhāro hāroti.",
  "atk-s0519a4:344": "Parikkhārahāravibhaṅgavaṇṇanā niṭṭhitā.",
  "atk-s0519a4:345": "16. Samāropanahāravibhaṅgavaṇṇanā",
  "atk-s0519a4:346": "50.Tatthakatamo samāropano hāroti samāropanahāravibhaṅgo. Tattha ekasmiṁ padaṭṭhāneti yasmiṁ kismiñci ekasmiṁ kāraṇabhūte dhamme suttena gahite. Yattakāni padaṭṭhānāni otarantīti yattakāni aññesaṁ kāraṇabhūtāni tasmiṁ dhamme samosaranti. Sabbāni tāni samāropayitabbānīti sabbāni tāni padaṭṭhānāni padaṭṭhānabhūtā dhammā sammā niddhāraṇavasena ānetvā desanāya āropetabbā, desanāruḷhe viya katvā kathetabbāti attho. Yathā āvaṭṭe hāre ‘‘ekamhi padaṭṭhāne, pariyesati sesakaṁ padaṭṭhāna’’nti (netti. 4 niddesavāra) vacanato anekesaṁ padaṭṭhānānaṁ pariyesanā vuttā, evamidhāpi bahūnaṁ padaṭṭhānānaṁ samāropanā kātabbāti dassento ‘‘yathā āvaṭṭe hāre’’ti āha. Na kevalaṁ padaṭṭhānavaseneva samāropanā, atha kho vevacanabhāvanāpahānavasenapi samāropanā kātabbāti dassento ‘‘tattha samāropanā catubbidhā’’tiādimāha.",
  "atk-s0519a4:347": "Kasmā panettha padaṭṭhānavevacanāni gahitāni, nanu padaṭṭhānavevacanahāre eva ayamattho vibhāvitoti? Saccametaṁ, idha pana padaṭṭhānavevacanaggahaṇaṁ bhāvanāpahānānaṁ adhiṭṭhānavisayadassanatthañceva tesaṁ adhivacanavibhāgadassanatthañca. Evañhi bhāvanāpahānāni suviññeyyāni honti sukarāni ca paññāpetuṁ. Idaṁ padaṭṭhānanti idaṁ tividhaṁ sucaritaṁ buddhānaṁ sāsanassa ovādassa visayādhiṭṭhānabhāvato padaṭṭhānaṁ. Tattha ‘‘kāyika’’ntiādinā tīhi sucaritehi sīlādayo tayo khandhe samathavipassanā tatiyacatutthaphalāni ca niddhāretvā dasseti, taṁ suviññeyyameva. Vanīyatīti vanaṁ, vanati, vanute iti vā vanaṁ. Tattha yasmā pañca kāmaguṇā kāmataṇhāya, nimittaggāho anubyañjanaggāhassa, ajjhattikabāhirāni āyatanāni tappaṭibandhachandarāgādīnaṁ, anusayā ca pariyuṭṭhānānaṁ kāraṇāni honti, tasmā tamatthaṁ dassetuṁ ‘‘pañca kāmaguṇā’’tiādi vuttaṁ.",
  "atk-s0519a4:348": "51.Ayaṁ vevacanena samāropanāti yo ‘‘rāgavirāgā cetovimutti sekkhaphalaṁ, anāgāmiphalaṁ, kāmadhātusamatikkamana’’nti etehi pariyāyavacanehi tatiyaphalassa niddeso, tathā yo ‘‘avijjāvirāgā paññāvimutti asekkhaphalaṁ, aggaphalaṁ arahattaṁ, tedhātukasamatikkamana’’nti etehi pariyāyavacanehi catutthaphalassa niddeso, yo ca ‘‘paññindriya’’ntiādīhi pariyāyavacanehi paññāya niddeso, ayaṁ vevacanehi ca samāropanā.",
  "atk-s0519a4:349": "Tasmātiha tvaṁ, bhikkhu, kāye kāyānupassī viharāhītiādi lakkhaṇahāravibhaṅgavaṇṇanāyaṁ vuttanayena veditabbaṁ. Kevalaṁ tattha ekalakkhaṇattā avuttānampi vuttabhāvadassanavaseneva āgataṁ, idha bhāvanāsamāropanavasenāti ayameva viseso. Kāyānupassanā visesato asubhānupassanā eva kāmarāgatadekaṭṭhakilesānaṁ ekantapaṭipakkhāti asubhasaññā kabaḷīkārāhārapariññāya paribandhakilesā kāmupādānaṁ kāmayogo abhijjhākāyagantho kāmāsavo kāmogho rāgasallaṁ rūpadhammapariññāya paṭipakkhakilesā rūpadhammesu rāgo chandāgatigamananti etesaṁ pāpadhammānaṁ pahānāya saṁvattatīti imamatthaṁ dasseti ‘‘kāye kāyānupassī viharanto’’tiādinā.",
  "atk-s0519a4:350": "Tathā vedanānupassanā visesato dukkhānupassanāti, sā –",
  "atk-s0519a4:351": "‘‘Yo sukhaṁ dukkhato adda, dukkhamaddakkhi sallato;",
  "atk-s0519a4:352": "Adukkhamasukhaṁ santaṁ, adakkhi naṁ aniccato’’ti. (saṁ. ni. 4.253; itivu. 53) –",
  "atk-s0519a4:353": "Ādivacanato sabbaṁ vedanaṁ ‘‘dukkha’’nti passantī sukhasaññāya vedanāhetupariññāya paribandhakilesānaṁ gosīlādīhi bhavasuddhi hotīti vedanāssādena pavattassa bhavupādānasaṅkhātassa sīlabbatupādānassa vedanāvasena ‘‘anatthaṁ me acarī’’tiādinayappavattassa (dī. ni. 3.340; a. ni. 9.29; 10.79; dha. sa. 1237; vibha. 909, 960) byāpādakāyaganthassa dosasallassa vedanāssādavaseneva pavattassa bhavayogabhavābhavabhavoghasaṅkhātassa bhavarāgassa bhavapariññāya paribandhakakilesānaṁ vedanāvisayassa rāgassa dosāgatigamanassa ca pahānāya saṁvattatīti etamatthaṁ dasseti ‘‘vedanāsu vedanānupassī’’tiādinā.",
  "atk-s0519a4:354": "Tathā cittānupassanā visesato aniccānupassanāti, sā cittaṁ ‘‘anicca’’nti passantī tattha yebhuyyena sattā niccasaññinoti niccasaññāya viññāṇāhārapariññāya paribandhakilesānaṁ niccābhinivesapaṭipakkhato eva diṭṭhupādānaṁ diṭṭhiyogasīlabbataparāmāsakāyaganthadiṭṭhāsavadiṭṭhoghasaṅkhātāya diṭṭhiyā niccasaññānimittassa ‘‘seyyohamasmī’’tiādinayappavattassa (dha. sa. 1239; vibha. 832, 866, 962) mānasallassa saññāpariññāya paṭipakkhakilesānaṁ saññāya rāgassa diṭṭhābhinivesassa appahīnattā uppajjanakassa bhayāgatigamanassa ca pahānāya saṁvattatīti imamatthaṁ dasseti ‘‘citte cittānupassī’’tiādinā.",
  "atk-s0519a4:355": "Tathā dhammānupassanā visesato anattasaññāti, sā saṅkhāresu attasaññāya manosañcetanāhārapariññāya paṭipakkhakilesānaṁ sakkāyadiṭṭhiyā ‘‘idameva sacca’’nti (ma. ni. 2.187, 202-203; 3.27) pavattassa micchābhinivesassa micchābhinivesahetukāya avijjāyogaavijjāsavaavijjoghamohasallasaṅkhātāya avijjāya saṅkhārapariññāya paribandhakilesānaṁ saṅkhāresu rāgassa mohāgatigamanassa ca pahānāya saṁvattatīti imamatthaṁ dasseti ‘‘dhammesu dhammānupassī viharanto’’tiādinā. Sesaṁ uttānameva.",
  "atk-s0519a4:356": "Samāropanahāravibhaṅgavaṇṇanā niṭṭhitā.",
  "atk-s0519a4:357": "Niṭṭhitā ca hāravibhaṅgavaṇṇanā.",
  "atk-s0519a4:358": "1. Desanāhārasampātavaṇṇanā",
  "atk-s0519a4:359": "Evaṁ suparikammakatāya bhūmiyā nānāvaṇṇāni muttapupphāni pakiranto viya susikkhitasippācariyavicāritesu surattasuvaṇṇālaṅkāresu nānāvidharaṁsijālasamujjalāni vividhāni maṇiratanāni bandhanto viya mahāpathaviṁ parivattetvā pappaṭakojaṁ khādāpento viya yojanikamadhugaṇḍaṁ pīḷetvā sumadhurasaṁ pāyento viya ca āyasmā mahākaccāno nānāsuttapadese udāharanto soḷasa hāre vibhajitvā idāni te ekasmiṁyeva sutte yojetvā dassento hārasampātavāraṁ ārabhi. Ārabhanto ca yāyaṁ niddesavāre –",
  "atk-s0519a4:360": "52.",
  "atk-s0519a4:361": " ‘‘Soḷasa hārā paṭhamaṁ, disalocanato disā viloketvā.",
  "atk-s0519a4:362": "Saṅkhipiya aṅkusena hi, nayehi tīhi niddise sutta’’nti. –",
  "atk-s0519a4:363": "Gāthā vuttā. Yasmā taṁ hāravibhaṅgavāro nappayojeti, vippakiṇṇavisayattā, nayavicārassa ca antaritattā . Anekehi suttapadesehi hārānaṁ vibhāgadassanameva hi hāravibhaṅgavāro. Hārasampātavāro pana taṁ payojeti, ekasmiṁyeva suttapadese soḷasa hāre yojetvāva tadanantaraṁ nayasamuṭṭhānassa kathitattā. Tasmā ‘‘soḷasa hārā paṭhama’’nti gāthaṁ paccāmasitvā ‘‘tassā niddeso kuhiṁ daṭṭhabbo, hārasampāte’’ti āha. Tassattho – ‘‘tassā gāthāya niddeso kattha daṭṭhabbo’’ti. Etena suttesu hārānaṁ yojanānayadassanaṁ hārasampātavāroti dasseti. Hārasampātapadassa attho vutto eva.",
  "atk-s0519a4:364": "Arakkhitenacittenāti cakkhudvārādīsu satiārakkhābhāvena aguttena cittena. Micchādiṭṭhihatenāti sassatādimicchābhinivesadūsitena. Thinamiddhābhibhūtenāti cittassa kāyassa ca akalyatālakkhaṇehi thinamiddhehi ajjhotthaṭena. Vasaṁ mārassa gacchatīti kilesamārādīnaṁ yathākāmaṁ karaṇīyo hotīti ayaṁ tāva gāthāya padattho.",
  "atk-s0519a4:365": "Pamādanti ‘‘arakkhitena cittenā’’ti idaṁ padaṁ chasu dvāresu sativosaggalakkhaṇaṁ pamādaṁ katheti. Taṁ maccuno padanti taṁ pamajjanaṁ guṇamāraṇato maccusaṅkhātassa mārassa vasavattanaṭṭhānaṁ, tena ‘‘arakkhitena cittena, vasaṁ mārassa gacchatī’’ti paṭhamapādaṁ catutthapādena sambandhitvā dasseti. So vipallāsoti yaṁ aniccassa khandhapañcakassa ‘‘nicca’’nti dassanaṁ, so vipallāso vipariyesaggāho. Tenevāha – ‘‘viparītaggāhalakkhaṇo vipallāso’’ti. Sabbaṁ vipallāsasāmaññena gahetvā tassa adhiṭṭhānaṁ pucchati ‘‘kiṁ vipallāsayatī’’ti. Sāmaññassa ca viseso adhiṭṭhānabhāvena voharīyatīti āha – ‘‘saññaṁ cittaṁ diṭṭhimitī’’ti. Taṁ ‘‘vipallāsayatī’’ti padena sambandhitabbaṁ. Tesu saññāvipallāso sabbamuduko, aniccādikassa visayassa micchāvasena upaṭṭhitākāraggahaṇamattaṁ migapotakānaṁ tiṇapurisakesu purisoti uppannasaññā viya. Cittavipallāso tato balavataro, amaṇiādike visaye maṇiādiākārena upaṭṭhahante tathā sanniṭṭhānaṁ viya niccādito sanniṭṭhānamattaṁ. Diṭṭhivipallāso pana sabbabalavataro yaṁ yaṁ ārammaṇaṁ yathā yathā upaṭṭhāti, tathā tathā naṁ sassatādivasena ‘‘idameva saccaṁ moghamañña’’nti abhinivisanto pavattati. Tattha saññāvipallāso cittavipallāsassa kāraṇaṁ, cittavipallāso diṭṭhivipallāsassa kāraṇaṁ hoti.",
  "atk-s0519a4:366": "Idāni vipallāsānaṁ pavattiṭṭhānaṁ visayaṁ dassetuṁ ‘‘so kuhiṁ vipallāsayati, catūsu attabhāvavatthūsū’’ti āha. Tattha attabhāvavatthūsūti pañcasu upādānakkhandhesu. Te hi āhito ahaṁ māno etthāti attā, ‘‘attā’’ti bhavati ettha buddhi vohāro cāti attabhāvo, so eva subhādīnaṁ vipallāsassa ca adhiṭṭhānabhāvato vatthu cāti ‘‘attabhāvavatthū’’ti vuccati. ‘‘Rūpaṁ attato samanupassatī’’tiādinā tesaṁ sabbavipallāsamūlabhūtāya sakkāyadiṭṭhiyā pavattiṭṭhānabhāvena attabhāvavatthutaṁ dassetvā puna vipallāsānaṁ pavattiākārena saddhiṁ visayaṁ vibhajitvā dassetuṁ ‘‘rūpaṁ paṭhamaṁ vipallāsavatthu asubhe subha’’nti vuttaṁ. Taṁ sabbaṁ suviññeyyaṁ. Puna mūlakāraṇavasena vipallāse vibhajitvā dassetuṁ ‘‘dve dhammā cittassa saṁkilesā’’tiādimāha. Tattha kiñcāpi avijjārahitā taṇhā natthi, avijjā ca subhasukhasaññānampi paccayo eva, tathāpi taṇhā etāsaṁ sātisayaṁ paccayoti dassetuṁ ‘‘taṇhānivutaṁ…pe… dukkhe sukha’’nti vuttaṁ. Diṭṭhinivutanti diṭṭhisīsena avijjā vuttāti avijjānivutanti attho. Kāmañcettha taṇhārahitā diṭṭhi natthi, taṇhāpi diṭṭhiyā paccayo eva. Taṇhāpi ‘‘niccaṁ attā’’ti ayoniso ummujjantānaṁ tathāpavattamicchābhinivesassa moho visesapaccayoti dassetuṁ ‘‘diṭṭhinivutaṁ…pe… attā’’ti vuttaṁ.",
  "atk-s0519a4:367": "Yo diṭṭhivipallāsoti ‘‘anicce niccaṁ, anattani attā’’ti pavattampi vipallāsadvayaṁ sandhāyāha – ‘‘so atītaṁ rūpaṁ…pe… atītaṁ viññāṇaṁ attato samanupassatī’’ti. Etena aṭṭhārasavidhopi pubbantānukappikavādo pacchimānaṁ dvinnaṁ vipallāsānaṁ vasena hotīti dasseti. Taṇhāvipallāsoti taṇhāmūlako vipallāso. ‘‘Asubhe subhaṁ, dukkhe sukha’’nti etaṁ vipallāsadvayaṁ sandhāya vadati. Anāgataṁ rūpaṁ abhinandatīti anāgataṁ rūpaṁ diṭṭhābhinandanavasena abhinandati. Anāgataṁ vedanaṁ, saññaṁ, saṅkhāre, viññāṇaṁ abhinandatīti etthāpi eseva nayo. Etena catucattālīsavidhopi aparantānukappikavādo yebhuyyena purimānaṁ dvinnaṁ vipallāsānaṁ vasena hotīti dasseti. Dve dhammā cittassa upakkilesāti evaṁ paramasāvajjassa vipallāsassa mūlakāraṇanti visesato dve dhammā cittassa upakkilesā taṇhā ca avijjā cāti te sarūpato dasseti. Tāhi visujjhantaṁ cittaṁ visujjhatīti paṭipakkhavasenapi tāsaṁ upakkilesabhāvaṁyeva vibhāveti, na hi taṇhāavijjāsu pahīnāsu koci saṁkilesadhammo na pahīyatīti. Yathā ca vipallāsānaṁ mūlakāraṇaṁ taṇhāvijjā, evaṁ sakalassāpi vaṭṭassa mūlakāraṇanti yathānusandhināva gāthaṁ niṭṭhapetuṁ ‘‘tesa’’ntiādi vuttaṁ. Tattha tesanti yesaṁ arakkhitaṁ cittaṁ micchādiṭṭhihatañca, tesaṁ. ‘‘Avijjānīvaraṇāna’’ntiādinā mārassa vasagamanena anādimatisaṁsāre saṁsaraṇanti dasseti.",
  "atk-s0519a4:368": "Thinamiddhābhibhūtenāti ettha ‘‘thinaṁ nāmā’’tiādinā thinamiddhānaṁ sarūpaṁ dasseti. Tehi cittassa abhibhūtatā suviññeyyāvāti taṁ anāmasitvā kilesamāraggahaṇeneva taṁnimittā abhisaṅkhāramārakhandhamāramaccumārā gahitā evāti ‘‘kilesamārassa ca sattamārassa cā’’ti ca-saddena vā tesampi gahaṇaṁ katanti daṭṭhabbaṁ. So hi nivuto saṁsārābhimukhoti so māravasaṁ gato, tato eva nivuto kilesehi yāva na mārabandhanaṁ chijjati, tāva saṁsārābhimukhova hoti, na visaṅkhārābhimukhoti adhippāyo. Imāni bhagavatā dve saccāni desitāni. Kathaṁ desitāni?",
  "atk-s0519a4:369": "Tattha duvidhā kathā abhidhammanissitā ca suttantanissitā ca. Tāsu abhidhammanissitā nāma arakkhitena cittenāti rattampi cittaṁ arakkhitaṁ, duṭṭhampi cittaṁ arakkhitaṁ, mūḷhampi cittaṁ arakkhitaṁ. Tattha rattaṁ cittaṁ aṭṭhannaṁ lobhasahagatacittuppādānaṁ vasena veditabbaṁ, duṭṭhaṁ cittaṁ dvinnaṁ paṭighacittuppādānaṁ vasena veditabbaṁ, mūḷhaṁ cittaṁ dvinnaṁ momūhacittuppādānaṁ vasena veditabbaṁ. Yāva imesaṁ cittuppādānaṁ vasena indriyānaṁ agutti agopāyanā apālanā anārakkhā sativosaggo pamādo cittassa asaṁvaro, evaṁ arakkhitaṁ cittaṁ hoti. Micchādiṭṭhihataṁ nāma cittaṁ catunnaṁ diṭṭhisampayuttacittuppādānaṁ vasena veditabbaṁ, thinamiddhābhibhūtaṁ nāma cittaṁ pañcannaṁ sasaṅkhārikākusalacittuppādānaṁ vasena veditabbaṁ. Evaṁ sabbepi aggahitaggahaṇena dvādasa akusalacittuppādā honti. Te ‘‘katame dhammā akusalā? Yasmiṁ samaye akusalaṁ cittaṁ uppannaṁ hotī’’tiādinā cittuppādakaṇḍe (dha. sa. 365) akusalacittuppādadesanāvasena vitthārato vattabbā. Mārassāti ettha pañca mārā. Tesu kilesamārassa catunnaṁ āsavānaṁ catunnaṁ oghānaṁ catunnaṁ yogānaṁ catunnaṁ ganthānaṁ catunnaṁ upādānānaṁ aṭṭhannaṁ nīvaraṇānaṁ dasannaṁ kilesavatthūnaṁ vasena āsavagocchakādīsu (dha. sa. dukamātikā 14-19, 1102) vuttanayena, tathā ‘‘jātimado gottamado ārogyamado’’tiādinā khuddakavatthuvibhaṅge (vibha. 832) āgatānaṁ sattannaṁ kilesānañca vasena vibhāgo vattabbo. Ayaṁ tāvettha abhidhammanissitā kathā.",
  "atk-s0519a4:370": "Suttantanissitā (ma. ni. 1.347; a. ni. 11.17) pana arakkhitena cittenāti cakkhunā rūpaṁ disvā nimittaggāhī hoti anubyañjanaggāhī, yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. Sotena …pe… ghānena… jivhāya… kāyena… manasā…pe… manindriyena saṁvaraṁ āpajjati (ma. ni. 1.347, 411, 421; 2.419; 3.15, 75). Evaṁ arakkhitaṁ cittaṁ hoti. Micchādiṭṭhihatena cāti micchādiṭṭhihataṁ nāma cittaṁ pubbantakappanavasena vā aparantakappanavasena vā pubbantāparantakappanavasena vā micchābhinivisantassa ayoniso ummujjantassa ‘‘sassato lokoti vā…pe… neva hoti na na hoti tathāgato paraṁ maraṇā’’ti (vibha. 937; paṭi. ma. 1.140) vā yā diṭṭhi, tāya hataṁ upahataṁ. Yā ca kho ‘‘imā cattāro sassatavādā…pe… pañca paramadiṭṭhadhammanibbānavādā’’ti brahmajāle (dī. ni. 1.30 ādayo) pañcattaye (ma. ni. 3.21 ādayo) ca āgatā dvāsaṭṭhi diṭṭhiyo, tāsaṁ vasena cittassa micchādiṭṭhihatabhāvo kathetabbo.",
  "atk-s0519a4:371": "Thinamiddhābhibhūtenāti thinaṁ nāma cittassa akammaññatā. Middhaṁ nāma vedanādikkhandhattayassa akammaññatā. Tathā thinaṁ anussāhasaṁhananaṁ. Middhaṁ asattivighāto. Iti thinena middhena ca cittaṁ abhibhūtaṁ ajjhotthaṭaṁ upaddutaṁ saṅkocanappattaṁ layāpannaṁ. Vasaṁ mārassa gacchatīti vaso nāma icchā lobho adhippāyo ruci ākaṅkhā āṇā āṇatti. Māroti pañca mārā – khandhamāro abhisaṅkhāramāro maccumāro devaputtamāro kilesamāroti. Gacchatīti tesaṁ vasaṁ icchaṁ…pe… āṇattiṁ gacchati upagacchati upeti vattati anuvattati nātikkamatīti. Tena vuccati – ‘‘vasaṁ mārassa gacchatī’’ti.",
  "atk-s0519a4:372": "Tattha yathāvuttā akusalā dhammā, taṇhāvijjā eva vā samudayasaccaṁ. Yo so ‘‘vasaṁ mārassa gacchatī’’ti vutto, so ye pañcupādānakkhandhe upādāya paññatto, te pañcakkhandhā dukkhasaccaṁ. Evaṁ bhagavatā idha dve saccāni desitāni. Tenevāha – ‘‘dukkhaṁ samudayo cā’’ti. Tesaṁ bhagavā pariññāya ca pahānāya ca dhammaṁ desetīti vuttamevatthaṁ pākaṭataraṁ kātuṁ ‘‘dukkhassa pariññāya samudayassa pahānāyā’’ti vuttaṁ. Kathaṁ desetīti ce –",
  "atk-s0519a4:373": "‘‘Tasmā rakkhitacittassa, sammāsaṅkappagocaro;",
  "atk-s0519a4:374": "Sammādiṭṭhiṁ purakkhatvā, ñatvāna udayabbayaṁ;",
  "atk-s0519a4:375": "Thinamiddhābhibhū bhikkhu, sabbā duggatiyo jahe’’ti. (udā. 32) –",
  "atk-s0519a4:376": "Gāthāya . Tassattho – yasmā arakkhitena cittena vasaṁ mārassa gacchati, tasmā satisaṁvarena manacchaṭṭhānaṁ indriyānaṁ rakkhaṇena rakkhitacitto assa. Sammāsaṅkappagocaroti yasmā kāmasaṅkappādimicchāsaṅkappagocaro tathā tathā ayoniso vikappetvā nānāvidhāni micchādassanāni gaṇhāti. Tato eva ca micchādiṭṭhihatena cittena vasaṁ mārassa gacchati, tasmā yonisomanasikārena kammaṁ karonto nekkhammasaṅkappādisammāsaṅkappagocaro assa. Sammādiṭṭhiṁ purakkhatvāti sammāsaṅkappagocaratāya vidhutamicchādassano kammassakatālakkhaṇaṁ yathābhūtañāṇalakkhaṇañca sammādiṭṭhiṁ pubbaṅgamaṁ katvā sīlasamādhīsu yuttappayutto. Tato eva ca ñatvāna udayabbayaṁ pañcasu upādānakkhandhesu samapaññāsāya ākārehi uppādaṁ nirodhañca ñatvā vipassanaṁ ussukkāpetvā anukkamena ariyamagge gaṇhanto aggamaggena thinamiddhābhibhū bhikkhu sabbā duggatiyo jaheti evaṁ sabbaso bhinnakilesattā bhikkhu khīṇāsavo yathāsambhavaṁ tividhadukkhatāyogena duggatisaṅkhātā sabbāpi gatiyo jaheyya, tāsaṁ parabhāge nibbāne tiṭṭheyyāti attho.",
  "atk-s0519a4:377": "Yaṁ taṇhāya avijjāya ca pahānaṁ, ayaṁ nirodhoti pahānassa nirodhassa paccayabhāvato asaṅkhatadhātu pahānaṁ nirodhoti ca vuttā. Imāni cattāri saccānīti purimagāthāya purimāni dve, pacchimagāthāya pacchimāni dveti dvīhi gāthāhi bhāsitāni imāni cattāri ariyasaccāni. Tesu samudayena assādo, dukkhena ādīnavo, magganirodhehi nissaraṇaṁ, sabbagatijahanaṁ phalaṁ, rakkhitacittatādiko upāyo, arakkhitacittatādinisedhanamukhena rakkhitacittatādīsu niyojanaṁ bhagavato āṇattīti. Evaṁ desanāhārapadatthā assādādayo niddhāretabbā. Tenevāha – ‘‘niyutto desanāhārasampāto’’ti.",
  "atk-s0519a4:378": "Desanāhārasampātavaṇṇanā niṭṭhitā.",
  "atk-s0519a4:379": "2. Vicayahārasampātavaṇṇanā",
  "atk-s0519a4:380": "53. Evaṁ desanāhārasampātaṁ dassetvā idāni vicayahārasampātaṁ dassento yasmā desanāhārapadatthavicayo vicayahāro, tasmā desanāhāre vipallāsahetubhāvena niddhāritāya taṇhāya kusalādivibhāgapavicayamukhena vicayahārasampātaṁ dassetuṁ ‘‘tattha taṇhā duvidhā’’tiādi āraddhaṁ. Tattha kusalāti kusaladhammārammaṇā. Kusala-saddo cettha bāhitikasutte (ma. ni. 2.358 ādayo) viya anavajjatthe daṭṭhabbo. Kasmā panettha taṇhā kusalapariyāyena uddhaṭā? Heṭṭhā desanāhāre vipallāsahetubhāvena taṇhaṁ uddharitvā tassā vasena saṁkilesapakkho dassito. Vicittapaṭibhānatāya pana idhāpi taṇhāmukheneva vodānapakkhaṁ dassetuṁ kusalapariyāyena taṇhā uddhaṭā. Tattha saṁsāraṁ gametīti saṁsāragāminī, saṁsāranāyikāti attho. Apacayaṁ nibbānaṁ gametīti apacayagāminī. Kathaṁ pana taṇhā apacayagāminīti? Āha ‘‘pahānataṇhā’’ti. Tadaṅgādippahānassa hetubhūtā taṇhā. Kathaṁ pana ekantasāvajjāya taṇhāya kusalabhāvoti? Sevitabbabhāvato. Yathā taṇhā, evaṁ mānopi duvidho kusalopi akusalopi, na taṇhā evāti taṇhāya nidassanabhāvena māno vutto.",
  "atk-s0519a4:381": "Tattha mānassa yathādhippetaṁ kusalādibhāvaṁ dassetuṁ ‘‘yaṁ mānaṁ nissāyā’’tiādimāha. Vuttañhetaṁ bhagavatā – ‘‘mānamahaṁ, devānaminda, duvidhena vadāmi sevitabbampi asevitabbampī’’tiādi. Yaṁ nekkhammassitaṁ domanassantiādi ‘‘kusalā’’ti vuttataṇhāya sarūpadassanatthaṁ vuttaṁ. Tattha nekkhammassitaṁ domanassaṁ nāma –",
  "atk-s0519a4:382": "‘‘Tattha katamāni cha nekkhammassitāni domanassāni? Rūpānaṁtveva aniccataṁ viditvā vipariṇāmavirāganirodhaṁ ‘pubbe ceva rūpā etarahi ca, sabbete rūpā aniccā dukkhā vipariṇāmadhammā’ti evametaṁ yathābhūtaṁ sammappaññāya disvā anuttaresu vimokkhesu pihaṁ upaṭṭhāpeti ‘kudāssu nāmāhaṁ tadāyatanaṁ upasampajja viharissāmi, yadariyā etarahi āyatanaṁ upasampajja viharantī’ti. Iti anuttaresu vimokkhesu pihaṁ upaṭṭhāpayato uppajjati pihā, pihāpaccayā domanassaṁ. Yaṁ evarūpaṁ domanassaṁ, idaṁ vuccati nekkhammassitaṁ domanassa’’nti (ma. ni. 3.307) –",
  "atk-s0519a4:383": "Evaṁ chasu dvāresu iṭṭhārammaṇe āpāthagate anuttaravimokkhasaṅkhātaariyaphaladhammesu pihaṁ upaṭṭhāpetvā tadadhigamāya aniccādivasena vipassanaṁ upaṭṭhāpetvā ussukkāpetuṁ asakkontassa ‘‘imampi pakkhaṁ imampi māsaṁ, imampi saṁvaccharaṁ, vipassanaṁ ussukkāpetvā ariyabhūmiṁ sampāpuṇituṁ nāsakkhi’’nti anusocato uppannaṁ domanassaṁ nekkhammavasena vipassanāvasena anussativasena paṭhamajjhānādivasena paṭipattiyā hetubhāvena uppajjanato nekkhammassitaṁ domanassaṁ nāma. Ayaṁ taṇhā kusalāti ayaṁ ‘‘pihā’’ti vuttā taṇhā kusalā. Kathaṁ? Rāgavirāgā cetovimutti, tadārammaṇā kusalāti. Idaṁ vuttaṁ hoti – rāgavirāgā cetovimutti, na sabhāvena kusalā, anavajjaṭṭhena kusalā. Taṁ uddissa pavattiyā tadārammaṇā pana taṇhā kusalārammaṇatāya kusalāti. Avijjāvirāgā paññāvimutti anavajjaṭṭhena kusalā. Tassāti paññāvimuttiyā . Yāya vasena ‘‘tasmā rakkhitacittassā’’ti gāthāyaṁ ‘‘sabbā duggatiyo jahe’’ti vuttaṁ.",
  "atk-s0519a4:384": "Iti cirataraṁ vipassanāparivāsaṁ parivasitvā dukkhāpaṭipadādandhābhiññāya adhigatāya paññāvimuttiyā vasena vicayahārasampātaṁ dassetuṁ ‘‘tassā ko pavicayo’’tiādi āraddhaṁ. Tattha yasmā paññāvimutti ariyamaggamūlikā, tasmā catutthajjhānapādake ariyamaggadhamme uddisitvā tesaṁ āgamanapaṭipadaṁ dassetuṁ ‘‘kattha daṭṭhabbo, catutthe jhāne’’tiādi vuttaṁ. Tattha pāramitāyāti ukkaṁsagatāya catutthajjhānabhāvanāya. Yehi aṭṭhahi aṅgehi samannāgataṁ catutthajjhānacittaṁ vuttaṁ, tāni aṅgāni dassetuṁ ‘‘parisuddha’’ntiādi vuttaṁ.",
  "atk-s0519a4:385": "Tattha upekkhāsatipārisuddhibhāvena parisuddhaṁ. Parisuddhattā eva pariyodātaṁ, pabhassaranti vuttaṁ hoti. Sukhādīnaṁ paccayaghātena vītarāgādiaṅgaṇattā anaṅgaṇaṁ. Anaṅgaṇattā eva vigatūpakkilesaṁ, aṅgaṇena hi cittaṁ upakkilissati, subhāvitattā mudubhūtaṁ vasibhāvappattanti attho. Vase vattamānañhi cittaṁ ‘‘mudū’’ti vuccati. Muduttā eva ca kammaniyaṁ, kammakkhamaṁ kammayogganti attho. Muduñhi cittaṁ kammaniyaṁ hoti , evaṁ bhāvitaṁ muduñca hoti kammaniyañca, yathayidaṁ, bhikkhave, citta’’nti (a. ni. 1.22). Etesu parisuddhabhāvādīsu ṭhitattā ṭhitaṁ. Ṭhitattāyeva āneñjappattaṁ, acalaṁ niriñjananti attho. Mudukammaññabhāvena vā attano vase ṭhitattā ṭhitaṁ. Saddhādīhi pariggahitattā āneñjappattaṁ. Saddhāpariggahitañhi cittaṁ assaddhiyena na iñjati, vīriyapariggahitaṁ kosajjena na iñjati, satipariggahitaṁ pamādena na iñjati, samādhipariggahitaṁ uddhaccena na iñjati, paññāpariggahitaṁ avijjāya na iñjati, obhāsagataṁ kilesandhakārena na iñjati. Imehi chahi dhammehi pariggahitaṁ āneñjappattaṁ hoti. Evaṁ aṭṭhaṅgasamannāgataṁ cittaṁ abhinīhārakkhamaṁ hoti. Abhiññāsacchikaraṇīyānaṁ dhammānaṁ abhiññāsacchikiriyāya.",
  "atk-s0519a4:386": "Aparo nayo – catutthajjhānasamādhinā samāhitaṁ cittaṁ nīvaraṇadūrībhāvena parisuddhaṁ. Vitakkādisamatikkamena pariyodātaṁ. Jhānapaṭilābhapaccanīkānaṁ pāpakānaṁ icchāvacarānaṁ abhāvena anaṅgaṇaṁ. Icchāvacarānanti icchāya avacarānaṁ icchāvasena otiṇṇānaṁ pavattānaṁ nānappakārānaṁ kopaapaccayānanti attho. Abhijjhādīnaṁ cittupakkilesānaṁ vigamena vigatūpakkilesaṁ. Ubhayampi cetaṁ anaṅgaṇasuttavatthasuttānaṁ (ma. ni. 1.57 ādayo; 70 ādayo) vasena veditabbaṁ. Vasippattiyā mudubhūtaṁ. Iddhipādabhāvūpagamena kammaniyaṁ. Bhāvanāpāripūriyā paṇītabhāvūpagamena ṭhitaṁ āneñjappattaṁ. Yathā āneñjabhāvappattaṁ āneñjappattaṁ hoti, evaṁ ṭhitanti attho. Evampi aṭṭhaṅgasamannāgataṁ cittaṁ abhinīhārakkhamaṁ hoti. Abhiññāsacchikaraṇīyānaṁ dhammānaṁ abhiññāsacchikiriyāya pādakaṁ padaṭṭhānabhūtaṁ. Tenevāha – ‘‘so tattha aṭṭhavidhaṁ adhigacchati cha abhiññā dve ca visese’’ti.",
  "atk-s0519a4:387": "Tattha soti adhigatacatutthajjhāno yogī. Tatthāti tasmiṁ catutthajjhāne adhiṭṭhānabhūte. Aṭṭhavidhaṁ adhigacchatīti aṭṭhavidhaṁ guṇaṁ adhigacchati. Ko pana so aṭṭhavidho guṇoti? Āha ‘‘cha abhiññā dve ca visese’’ti. Manomayiddhi vipassanāñāṇañca. Taṁ cittanti catutthajjhānacittaṁ. ‘‘Yato parisuddhaṁ, tato pariyodāta’’ntiādinā purimaṁ purimaṁ pacchimassa pacchimassa kāraṇavacananti dasseti. Tadubhayanti yesaṁ rāgādiaṅgaṇānaṁ abhijjhādiupakkilesānañca abhāvena ‘‘anaṅgaṇaṁ vigatūpakkilesa’’nti ca vuttaṁ. Tāni aṅgaṇāni upakkilesā cāti taṁ ubhayaṁ. Tadubhayaṁ taṇhāsabhāvattā taṇhāya anulomanato ca taṇhāpakkho. Yā ca iñjanāti yā ca cittassa asamādānena phandanā. Aṭṭhitīti anavaṭṭhānaṁ. Ayaṁ diṭṭhipakkhoti yā iñjanā aṭṭhiti ca, ayaṁ micchābhinivesahetutāya diṭṭhipakkho.",
  "atk-s0519a4:388": "‘‘Cattāri indriyānī’’tiādinā vedanātopi catutthajjhānaṁ vibhāveti. Evaṁ aṭṭhaṅgasamannāgataṁ catutthajjhānacittaṁ upari abhiññādhigamāya abhinīhārakkhamaṁ hoti. Sā ca abhinīhārakkhamatā cuddasahi ākārehi ciṇṇavasibhāvasseva hoti. So ca vasibhāvo aṭṭhasamāpattilābhino, na rūpāvacarajjhānamattalābhinoti āruppasamāpattiyā manasikāravidhiṁ dassento ‘‘so uparimaṁ samāpattiṁ santato manasikarotī’’tiādimāha. Tattha uparimaṁ samāpattinti ākāsānañcāyatanasamāpattiṁ. Santato manasikarotīti aṅgasantatāyapi ārammaṇasantatāyapi ‘‘santā’’ti manasikaroti. Yato yato hi āruppasamāpattiṁ santato manasikaroti, tato tato rūpāvacarajjhānaṁ avūpasantaṁ hutvā upaṭṭhāti. Tenevāha – ‘‘tassa uparimaṁ…pe… saṇṭhahatī’’ti. Ukkaṇṭhā ca paṭighasaññāti paṭighasaññāsaṅkhātāsu pañcaviññāṇasaññāsu anabhirati saṇṭhahati. ‘‘So sabbaso’’tiādinā ekadesena āruppasamāpattiṁ dasseti. Abhiññābhinīhāro rūpasaññāti rūpāvacarasaññā nāmetā yāvadeva abhiññatthābhinīhāramattaṁ, na pana arūpāvacarasamāpattiyo viya santāti adhippāyo. Vokāro nānattasaññāti nānattasaññā nāmetā nānārammaṇesu vokāro, tattha cittassa ākulappavattīti attho. Samatikkamatīti evaṁ tattha ādīnavadassī hutvā tā samatikkamati. Paṭighasaññā cassa abbhatthaṁ gacchatīti assa ākāsānañcāyatanasamāpattiṁ adhigacchantassa yogino dasapi paṭighasaññā vigacchanti. Iminā paṭhamāruppasamāpattimāha.",
  "atk-s0519a4:389": "Evaṁ samāhitassāti evaṁ iminā vuttanayena rūpāvacarajjhāne cittekaggatāyapi samatikkamena samāhitassa. Samāhitassāti āruppasamādhinā santavuttinā samāhitassa. Obhāsoti yo pure rūpāvacarajjhānobhāso. Antaradhāyatīti so rūpāvacarajjhānobhāso arūpāvacarajjhānasamāpajjanakāle vigacchati. Dassanañcāti rūpāvacarajjhānacakkhunā dassanañca antaradhāyati. So samādhīti so yathāvutto rūpārūpasamādhi. Chaḷaṅgasamannāgatoti upakārakaparikkhārasabhāvabhūtehi chahi aṅgehi samannāgato. Paccavekkhitabboti pati avekkhitabbo, punappunaṁ cintetabboti attho. Paccavekkhaṇākāraṁ saha visayena dassetuṁ ‘‘anabhijjhāsahagata’’ntiādi vuttaṁ. Tattha sabbaloketi sabbasmiṁ piyarūpe sātarūpe sattaloke saṅkhāraloke ca. Tena kāmacchandassa pahānamāha. Tathā ‘‘abyāpanna’’ntiādinā byāpādakosajjasārambhasāṭheyyavikkhepasammosānaṁ pahānaṁ. Puna tāni cha aṅgāni samathavipassanāvasena vibhajitvā dassetuṁ ‘‘yañca anabhijjhāsahagata’’ntiādi vuttaṁ. Taṁ sabbaṁ suviññeyyaṁ.",
  "atk-s0519a4:390": "54. Ettāvatā ‘‘paññāvimuttī’’ti vuttassa arahattaphalassa samādhimukhena pubbabhāgapaṭipadaṁ dassetvā idāni arahattaphalasamādhiṁ dassetuṁ ‘‘so samādhī’’tiādi vuttaṁ. Tattha so samādhīti yo so sammāsamādhi. Pubbe vuttassa ariyamaggasamādhissa phalabhūto samādhi pañcavidhena veditabbo idāni vuccamānehi pañcahi paccavekkhaṇañāṇehi attano paccavekkhitabbākārasaṅkhātena pañcavidhena veditabbo. ‘‘Ayaṁ samādhi paccuppannasukho’’tiādīsu arahattaphalasamādhi appitappitakkhaṇe sukhattā paccuppannasukho. Purimo purimo pacchimassa pacchimassa samādhisukhassa paccayattā āyatiṁ sukhavipāko. Kilesehi ārakattā ariyo. Kāmāmisavaṭṭāmisalokāmisānaṁ abhāvā nirāmiso. Buddhādīhi mahāpurisehi sevitattā akāpurisasevito. Aṅgasantatāya sabbakilesadarathasantatāya ca santo. Atittikaraṭṭhena paṇīto. Kilesapaṭippassaddhiyā laddhattā, kilesapaṭippassaddhibhāvena vā laddhattā paṭippassaddhiladdho. Passaddhaṁ passaddhīti hi idaṁ atthato ekaṁ. Paṭippassaddhikilesena vā arahatā laddhattāpi paṭippassaddhiladdho. Ekodibhāvena adhigatattā, ekodibhāvameva vā adhigatattā ekodibhāvādhigato. Appaguṇasāsavasamādhi viya sasaṅkhārena sappayogena paccanīkadhamme niggayha kilese vāretvā anadhigatattā nasasaṅkhāraniggayhavāritagatoti.",
  "atk-s0519a4:391": "Yato yato bhāgato tañca samādhiṁ samāpajjanto, tato vā vuṭṭhahanto sativepullappatto satova samāpajjati satova vuṭṭhahati, yathāparicchinnakālavasena vā sato samāpajjati sato vuṭṭhahati. Tasmā yadettha ‘‘ayaṁ samādhi paccuppannasukho ceva āyatiñca sukhavipāko’’ti evaṁ paccavekkhantassa paccattameva aparappaccayañāṇaṁ uppajjati, ayameko ākāro. Esa nayo sesesupi. Evametesaṁ pañcannaṁ paccavekkhitabbākārānaṁ vasena samādhi pañcavidhena veditabbo.",
  "atk-s0519a4:392": "Puna ‘‘yo ca samādhī’’tiādinā arahattaphale samathavipassanāvibhāgaṁ dasseti. Tattha samādhisukhassa ‘‘sukha’’nti adhippetattā ‘‘yo ca samādhi paccuppannasukho, yo ca samādhi āyatiṁ sukhavipāko, ayaṁ samatho’’ti vuttaṁ. Ariyanirāmisādibhāvo pana paññānubhāvena nipphajjatīti āha – ‘‘yo ca samādhi ariyo…pe… ayaṁ vipassanā’’ti.",
  "atk-s0519a4:393": "Evaṁ arahattaphalasamādhiṁ vibhāgena dassetvā idāni tassa pubbabhāgapaṭipadaṁ samādhivibhāgena dassetuṁ ‘‘so samādhī’’ti vuttaṁ. Tattha so samādhīti yo so arahattaphalasamādhissa pubbabhāgapaṭipadāyaṁ vutto rūpāvacaracatutthajjhānasamādhi, so samādhi. Pañcavidhenāti vakkhamānena pañcappakārena veditabbo. ‘‘Pītipharaṇatā’’tiādīsu pītiṁ pharamānā uppajjatīti dvīsu jhānesu paññā pītipharaṇatā nāma. Sukhaṁ pharamānā uppajjatīti tīsu jhānesu paññā sukhapharaṇatā nāma. Paresaṁ ceto pharamānā uppajjatīti cetopariyapaññā cetopharaṇatā nāma. Ālokapharaṇe uppajjatīti dibbacakkhupaññā ālokapharaṇatā nāma. Paccavekkhaṇañāṇaṁ paccavekkhaṇānimittaṁ nāma. Vuttampi cetaṁ ‘‘dvīsu jhānesu paññā pītipharaṇatā, tīsu jhānesu paññā sukhapharaṇatā, paracitte ñāṇaṁ cetopharaṇatā, dibbacakkhu ālokapharaṇatā, tamhā tamhā samādhimhā vuṭṭhitassa paccavekkhaṇañāṇaṁ paccavekkhaṇanimitta’’nti (vibha. 804).",
  "atk-s0519a4:394": "Idha samathavipassanāvibhāgaṁ dassetuṁ ‘‘yo ca pītipharaṇo’’tiādi vuttaṁ. Ettha ca paññāsīsena desanā katāti paññāvasena saṁvaṇṇanā katā. Paññā pītipharaṇatātiādīsu samādhisahagatā evāti tattha samādhivasena samatho uddhaṭo. Tasmā pītisukhacetopharaṇatā visesato samādhivipphāravasena ijjhantīti tā ‘‘samatho’’ti vuttā. Itarāni ñāṇavipphāravasenāti tāni ‘‘vipassanā’’ti vuttāni.",
  "atk-s0519a4:395": "55. Idāni taṁ samādhiṁ ārammaṇavasena vibhajitvā dassetuṁ ‘‘dasa kasiṇāyatanānī’’tiādi vuttaṁ. Tattha kasiṇajjhānasaṅkhātāni kasiṇāni ca tāni yogino sukhavisesānaṁ adhiṭṭhānabhāvato, manāyatanadhammāyatanabhāvato ca āyatanāni cāti kasiṇāyatanāni. Pathavīkasiṇanti kataparikammaṁ pathavīmaṇḍalampi, tattha pavattaṁ uggahapaṭibhāganimittampi, tasmiṁ nimitte uppannajjhānampi vuccati. Tesu jhānaṁ idhādhippetaṁ. Ākāsakasiṇanti kasiṇugghāṭimākāse pavattapaṭhamāruppajjhānaṁ. Viññāṇakasiṇanti paṭhamāruppaviññāṇārammaṇaṁ dutiyāruppajjhānaṁ. Pathavīkasiṇādike suddhasamathabhāvanāvasena pavattite sandhāya ‘‘imāni aṭṭha kasiṇāni samatho’’ti vuttaṁ. Sesakasiṇadvayaṁ vipassanādhiṭṭhānabhāvena pavattaṁ ‘‘vipassanā’’ti vuttaṁ.",
  "atk-s0519a4:396": "Evanti iminā nayena. Sabbo ariyamaggoti sammādiṭṭhiādibhāvena abhinnopi ariyamaggo satipaṭṭhānādipubbabhāgapaṭipadābhedena anekabhedabhinno niravaseso ariyamaggo. Yena yena ākārenāti anabhijjhādīsu, paccuppannasukhatādīsu ca ākāresu yena yena ākārena vutto. Tena tenāti tesu tesu ākāresu ye ye samathavasena, ye ca ye ca vipassanāvasena yojetuṁ sambhavanti, tena tena ākārena samathavipassanāhi ariyamaggo vicinitvā yojetabbo. Teti samathādhiṭṭhānavipassanādhammā. Tīhi dhammehi saṅgahitāti tīhi anupassanādhammehi saṅgahitā, gaṇanaṁ gatāti attho. Katamehi tīhīti? Āha ‘‘aniccatāya dukkhatāya anattatāyā’’ti. Aniccatāya sahacaraṇato vipassanā ‘‘aniccatā’’ti vuttā. Esa nayo sesesupi.",
  "atk-s0519a4:397": "So samathavipassanaṁ bhāvayamāno tīṇi vimokkhamukhāni bhāvayatīti so ariyamaggādhigamāya yuttappayutto yogī kālena samathaṁ samāpajjanavasena kālena vipassanaṁ sammasanavasena vaḍḍhayamāno animittavimokkhamukhādisaṅkhātā tisso anupassanā brūheti. Tayo khandhe bhāvayatīti tisso anupassanā uparūparivisesaṁ pāpento sīlakkhandho samādhikkhandho paññākkhandhoti ete tayo khandhe vaḍḍheti. Yasmā pana tīhi khandhehi ariyo aṭṭhaṅgiko maggo saṅgahito, tasmā ‘‘tayo khandhe bhāvayanto ariyaṁ aṭṭhaṅgikaṁ maggaṁ bhāvayatī’’ti vuttaṁ.",
  "atk-s0519a4:398": "Idāni yesaṁ puggalānaṁ yattha sikkhantānaṁ visesato niyyānamukhāni yesañca kilesānaṁ paṭipakkhabhūtāni tīṇi vimokkhamukhāni, tehi saddhiṁ tāni dassetuṁ ‘‘rāgacarito’’tiādi vuttaṁ. Tattha animittena vimokkhamukhenāti aniccānupassanāya. Sā hi niccanimittādisamugghāṭanena animitto, rāgādīnaṁ samucchedavimuttiyā vimokkhoti laddhanāmassa ariyamaggassa mukhabhāvato dvārabhāvato ‘‘animittavimokkhamukha’’nti vuccati. Adhicittasikkhāyāti samādhismiṁ. Sukhavedanīyaṁ phassaṁ anupagacchantoti sukhavedanāya hitaṁ sukhavedanākāraṇato phassaṁ taṇhāya anupagacchanto. Sukhaṁ vedanaṁ parijānantoti ‘‘ayaṁ sukhā vedanā vipariṇāmādinā dukkhā’’ti parijānanto, savisayaṁ rāgaṁ samatikkanto. ‘‘Rāgamalaṁ pavāhento’’tiādinā tehi pariyāyehi rāgasseva pahānamāha. ‘‘Dosacarito puggalo’’tiādīsupi vuttanayānusārena attho veditabbo.",
  "atk-s0519a4:399": "Paññādhikassa santatisamūhakiccārammaṇādighanavinibbhogena saṅkhāresu attasuññatā pākaṭā hotīti visesato anattānupassanā paññāpadhānāti āha – ‘‘suññatavimokkhamukhaṁ paññākkhandho’’ti. Tathā saṅkhārānaṁ sarasapabhaṅgutāya ittarakhaṇattā uppannānaṁ tattha tattheva bhijjanaṁ sammā samāhitasseva pākaṭaṁ hotīti visesato aniccānupassanā samādhippadhānāti āha – ‘‘animittavimokkhamukhaṁ samādhikkhandho’’ti. Tathā sīlesu paripūrakārino khantibahulassa uppannaṁ dukkhaṁ aratiñca abhibhuyya viharato saṅkhārānaṁ dukkhatā vibhūtā hotīti dukkhānupassanā sīlappadhānāti āha – ‘‘appaṇihitavimokkhamukhaṁ sīlakkhandho’’ti. Iti tīhi vimokkhamukhehi tiṇṇaṁ khandhānaṁ saṅgahitattā vuttaṁ – ‘‘so tīṇi vimokkhamukhāni bhāvayanto tayo khandhe bhāvayatī’’ti. Yasmā ca tīhi ca khandhehi ariyassa aṭṭhaṅgikassa maggassa saṅgahitattā tayo khandhe bhāvayanto ‘‘ariyaṁ aṭṭhaṅgikaṁ maggaṁ bhāvayatī’’ti vuttaṁ. Tasmā tehi tassa saṅgahaṁ dassento ‘‘yā ca sammāvācā’’tiādimāha.",
  "atk-s0519a4:400": "Puna tiṇṇaṁ khandhānaṁ samathavipassanābhāvaṁ dassetuṁ ‘‘sīlakkhandho’’tiādi vuttaṁ. Tattha sīlakkhandhassa khantipadhānattā, samādhissa bahūpakārattā ca samathapakkhabhajanaṁ daṭṭhabbaṁ. Bhavaṅgānīti upapattibhavassa aṅgāni. Dve padānīti dve pādā. Yebhuyyena hi pañcadasa caraṇadhammā sīlasamādhisaṅgahitāti. Bhāvitakāyoti ābhisamācārikasīlassa pāripūriyā bhāvitakāyo. Ādibrahmacariyakasīlassa pāripūriyā bhāvitasīlo. Atha vā bhāvitakāyoti indriyasaṁvarena bhāvitapañcadvārakāyo. Bhāvitasīloti avasiṭṭhasīlavasena bhāvitasīlo. Sammā kāyabhāvanāya sati accantaṁ kāyaduccaritappahānaṁ anavajjañca uṭṭhānaṁ sampajjati. Tathā anuttare sīle sijjhamāne anavasesato micchāvācāya micchājīvassa ca pahānaṁ sampajjati. Cittapaññāsu ca bhāvitāsu sammāsatisammāsamādhisammādiṭṭhisammāsaṅkappā bhāvanāpāripūriṁ gatā eva honti taṁsabhāvattā tadubhayakāraṇattā cāti imamatthaṁ dasseti ‘‘kāye bhāviyamāne’’tiādinā.",
  "atk-s0519a4:401": "Pañcavidhaṁ adhigamaṁ gacchatīti ariyamaggādhigamameva avatthāvisesavasena pañcadhā vibhajitvā dasseti. Ariyamaggo hi khippaṁ sakiṁ ekacittakkhaṇeneva catūsu saccesu attanā adhigantabbaṁ adhigacchatīti na tassa lokiyasamāpattiyā viya vasibhāvanākiccaṁ atthīti khippādhigamo ca hoti. Pajahitabbānaṁ accantavimuttivasena pajahanato vimuttādhigamo ca. Lokiyehi mahantānaṁ sīlakkhandhādīnaṁ adhigamanabhāvato mahādhigamo ca. Tesaṁyeva vipulaphalānaṁ adhigamanato vipulādhigamo ca. Attanā kattabbassa kassaci anavasesato anavasesādhigamo ca hotīti. Ke panete adhigamā? Keci samathānubhāvena, keci vipassanānubhāvenāti imaṁ vibhāgaṁ dassetuṁ ‘‘tattha samathenā’’tiādi vuttaṁ.",
  "atk-s0519a4:402": "56. Iti mahāthero ‘‘tasmā rakkhitacittassā’’ti gāthāya vasena arahattaphalavimuttimukhena vicayahārasampātaṁ niddisanto desanākusalatāya anekehi suttappadesehi tassā pubbabhāgapaṭipadāya bhāvanāvisesānaṁ bhāvanānisaṁsānañca vibhajanavasena nānappakārato vicayahāraṁ dassetvā idāni dasannaṁ tathāgatabalānampi vasena taṁ dassetuṁ ‘‘tattha yo desayatī’’tiādimāha. Ovādena sāvake na visaṁvādayatīti attano anusiṭṭhiyā dhammassa savanato ‘‘sāvakā’’ti laddhanāme veneyye na vippalambheti na vañceti, visaṁvādanahetūnaṁ pāpadhammānaṁ ariyamaggena bodhimūle eva suppahīnattā. Tividhanti tippakāraṁ, tīhi ākārehīti attho. Idaṁ karothāti imaṁ saraṇagamanaṁ sīlādiñca upasampajja viharatha. Iminā upāyena karothāti anenapi vidhinā saraṇāni sodhentā sīlādīni paripūrentā sampādetha. Idaṁ vo kurumānānanti idaṁ saraṇagamanaṁ sīlādiñca tumhākaṁ anutiṭṭhantānaṁ diṭṭhadhammasamparāyanibbānānaṁ vasena hitāya sukhāya ca bhavissati, tāni sampādethāti attho.",
  "atk-s0519a4:403": "Evaṁ ovadanākāraṁ dassetvā yaṁ vuttaṁ – ‘‘ovādena sāvake na visaṁvādayatī’’ti, taṁ tathāgatabalehi vibhajitvā dassetuṁ ‘‘so tathā ovadito’’tiādimāha. Tattha tathāti tena pakārena ‘‘idaṁ karotha, iminā upāyena karothā’’tiādinā vuttappakārena. Ovaditoti dhammadesanāya sāsito. Anusiṭṭhoti tasseva vevacanaṁ. Tathā karontoti yathānusiṭṭhaṁ tathā karonto. Taṁ bhūminti yassā bhūmiyā adhigamatthāya ovadito, taṁ dassanabhūmiñca bhāvanābhūmiñca. Netaṁ ṭhānaṁ vijjatīti etaṁ kāraṇaṁ na vijjati. Kāraṇañhi tiṭṭhati ettha phalaṁ tadāyattavuttitāyāti ‘‘ṭhāna’’nti vuccati. Dutiyavāre bhūminti sīlakkhandhena pattabbaṁ sampattibhavasaṅkhātaṁ bhūmiṁ.",
  "atk-s0519a4:404": "Idāni yasmā bhagavato catuvesārajjānipi aviparītasabhāvatāya paṭhamaphalañāṇassa visayaviseso hoti, tasmā tānipi tassa visayabhāvena dassetuṁ ‘‘sammāsambuddhassa te sato’’tiādi vuttaṁ. Tattha sammāsambuddhassa te satoti ahaṁ sammāsambuddho, mayā sabbe dhammā abhisambuddhāti paṭijānanena sammāsambuddhassa te sato. Ime dhammā anabhisambuddhāti netaṁ ṭhānaṁ vijjatīti ‘‘ime nāma tayā dhammā anabhisambuddhā’’ti koci sahadhammena sahetunā sakāraṇena vacanena, sunakkhatto (dī. ni. 3.1 ādayo; ma. ni. 1.146 ādayo) viya vippalapantā pana appamāṇaṁ. Tasmā sahadhammena paṭicodessatīti etaṁ kāraṇaṁ na vijjati. Esa nayo sesapadesupi. Yassa te atthāya dhammo desitoti rāgādīsu yassa yassa pahānatthāya asubhabhāvanādidhammo kathito. Takkarassāti tathā paṭipannassa. Visesādhigamanti abhiññāpaṭisambhidādivisesādhigamaṁ.",
  "atk-s0519a4:405": "Antarāyikāti antarāyakaraṇaṁ antarāyo, so sīlaṁ etesanti antarāyikā. Antarāye niyuttā, antarāyaṁ vā phalaṁ arahanti, antarāyappayojanāti vā antarāyikā. Te pana kammakilesādibhedena pañcavidhā. Aniyyānikāti ariyamaggavajjā sabbe dhammā.",
  "atk-s0519a4:406": "Diṭṭhisampannoti maggadiṭṭhiyā sampanno sotāpanno ariyasāvako. Suhatanti ativadhitaṁ. Idampi ekadesakathanameva. Matakapetādidānampi so na karoti eva. Puthujjanoti puthūnaṁ kilesābhisaṅkhārādīnaṁ jananādīhi kāraṇehi puthujjano. Vuttañhetaṁ –",
  "atk-s0519a4:407": "‘‘Puthūnaṁ jananādīhi, kāraṇehi puthujjano;",
  "atk-s0519a4:408": "Puthujjanantogadhattā, puthuvāyaṁ jano itī’’ti. (dī. ni. aṭṭha. 1.7; ma. ni. aṭṭha. 1.2; a. ni. aṭṭha. 1.1.51; dha. sa. aṭṭha. 1007; paṭi. ma. aṭṭha. 2.1.130);",
  "atk-s0519a4:409": "‘‘Mātara’’ntiādīsu janikā mātā. Janako ca pitā. Manussabhūto khīṇāsavo arahāti adhippeto. Kiṁ pana ariyasāvako aññe jīvitā voropeyyāti? Etampi aṭṭhānaṁ. Sacepi bhavantaragataṁ ariyasāvakaṁ attano ariyasāvakabhāvaṁ ajānantampi koci evaṁ vadeyya ‘‘idaṁ kunthakipillikaṁ jīvitā voropetvā sakalacakkavāḷagabbhe cakkavattirajjaṁ paṭipajjāhī’’ti, neva so naṁ jīvitā voropeyya. Athāpi evaṁ vadeyyuṁ – ‘‘sace imaṁ na ghātessasi, sīsaṁ te chindissāmā’’ti, sīsamevassa chindeyyuṁ, neva so taṁ ghāteyya. Puthujjanabhāvassa pana mahāsāvajjabhāvadassanatthaṁ ariyabhāvassa ca baladīpanatthaṁ evaṁ vuttaṁ. Ayañhettha adhippāyo – sāvajjo vata puthujjanabhāvo. Yatra hi nāma mātughākādīnipi ānantariyāni karissati, mahābalova ca ariyabhāvo, yo etāni kammāni na karotīti.",
  "atk-s0519a4:410": "Saṅghaṁ bhindeyyāti samānasaṁvāsakaṁ samānasīmāyaṁ ṭhitaṁ pañcahi kāraṇehi saṅghaṁ bhindeyya. Vuttañhetaṁ – ‘‘pañcahupāli, ākārehi saṅgho bhijjati kammena uddesena voharanto anussāvanena salākaggāhenā’’ti (pari. 458).",
  "atk-s0519a4:411": "Tattha kammenāti apalokanādīsu catūsu kammesu aññatarakammena. Uddesenāti pañcasu pātimokkhuddesesu aññatarena uddesena. Voharantoti kathayanto, tāhi tāhi upapattīhi ‘‘adhammaṁ dhammo’’tiādīni aṭṭhārasabhedakaravatthūni dīpayanto. Anussāvanenāti ‘‘nanu tumhe jānātha mayhaṁ uccakulā pabbajitabhāvaṁ bahussutabhāvañca, mādiso nāma uddhammaṁ ubbinayaṁ satthusāsanaṁ gāheyyāti kiṁ tumhākaṁ cittampi uppādetuṁ yuttaṁ, kimahaṁ apāyato na bhāyāmī’’tiādinā nayena kaṇṇamūle vacībhedaṁ katvā anussāvanena. Salākaggāhenāti evaṁ anussāvetvā tesaṁ cittaṁ upatthambhetvā anivattidhammaṁ katvā ‘‘gaṇhatha imaṁ salāka’’nti salākaggāhena.",
  "atk-s0519a4:412": "Ettha ca kammameva uddeso vā pamāṇaṁ, vohārānussāvanasalākaggāhāpanaṁ pana pubbabhāgo . Aṭṭhārasavatthudīpanavasena hi voharantena tattha rucijananatthaṁ anussāvetvā salākāya gāhitāyapi abhinno eva hoti saṅgho. Yadā pana evaṁ cattāro vā atirekā vā salākaṁ gāhetvā āveṇikaṁ kammaṁ vā uddesaṁ vā karonti, tadā saṅgho bhinno nāma hoti. Evaṁ diṭṭhisampanno puggalo saṅghaṁ bhindeyya saṅgharājiṁ vā janeyyāti netaṁ ṭhānaṁ vijjatīti.",
  "atk-s0519a4:413": "Duṭṭhacittoti vadhakacittena paduṭṭhacitto. Lohitaṁ uppādeyyāti jīvamānakasarīre khuddakamakkhikāya pivanamattampi lohitaṁ uppādeyya. Ettāvatā hi mātughātādīni pañcānantariyakammāni dassitāni honti. Yāni puthujjano karoti, na ariyasāvako. Duṭṭhacittoti vināsacittena paduṭṭhacitto. Thūpanti cetiyaṁ. Bhindeyyāti nāseyya.",
  "atk-s0519a4:414": "Aññaṁ satthāranti ‘‘ayaṁ me satthā satthu kiccaṁ kātuṁ samattho’’ti bhavantarepi aññaṁ titthakaraṁ. Apadiseyyāti ‘‘ayaṁ me satthā’’ti evaṁ gaṇheyyāti netaṁ ṭhānaṁ vijjati. Ito bahiddhā aññaṁ dakkhiṇeyyaṁ pariyeseyyāti sāsanato bahiddhā aññaṁ bāhirakaṁ samaṇaṁ vā brāhmaṇaṁ vā ‘‘ayaṁ dakkhiṇāraho, imasmiṁ katā kārā mahapphalā bhavissantī’’ti adhippāyena tasmiṁ paṭipajjeyyāti attho. Kutūhalamaṅgalena suddhiṁ pacceyyāti ‘‘iminā idaṁ bhavissatī’’ti evaṁ pavattattā kutūhalasaṅkhātena diṭṭhasutamutamaṅgalena attano suddhiṁ vodānaṁ saddaheyya.",
  "atk-s0519a4:415": "57.Itthī rājā cakkavattī siyāti netaṁ ṭhānaṁ vijjatīti yasmā itthiyā kosohitavatthaguyhādīnaṁ abhāvena lakkhaṇāni na paripūranti, itthiratanābhāvena ca sattaratanasamaṅgitā na sampajjati. Sabbamanussānampi ca na adhiko attabhāvo hoti, tasmā ‘‘itthī…pe… vijjatī’’ti vuttaṁ. Yasmā sakkattādīni tīṇi ṭhānāni uttamāni, itthiliṅgañca hīnaṁ, tasmā tassā sakkattādīnipi paṭisiddhānīti. Nanu ca yathā itthiliṅgaṁ, evaṁ purisaliṅgampi brahmaloke natthi, tasmā puriso mahābrahmā siyāti na vattabbanti? No na vattabbaṁ. Kasmā? Idha purisassa tattha nibbattanato. Itthiyo hi idha jhānaṁ bhāvetvā kālaṁ katvā brahmapārisajjānaṁ sahabyataṁ upapajjanti, na mahābrahmānaṁ. Puriso pana katthaci na uppajjatīti na vattabbo. Samānepi tattha ubhayaliṅgābhāve purisasaṇṭhānāva tattha brahmāno, na itthisaṇṭhānā, tasmā suvuttametaṁ. Itthī tathāgatoti ettha tiṭṭhatu tāva sabbaññuguṇe nibbattetvā lokānaṁ tāraṇasamattho buddhabhāvo, paṇidhānamattampi itthiyā na sampajjati.",
  "atk-s0519a4:416": "‘‘Manussattaṁ liṅgasampatti, hetu satthāradassanaṁ;",
  "atk-s0519a4:417": "Pabbajjā guṇasampatti, adhikāro ca chandatā;",
  "atk-s0519a4:418": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59) –",
  "atk-s0519a4:419": "Imāni hi paṇidhānasampattikāraṇāni. Iti paṇidhānamattampi sampādetuṁ asamatthāya itthiyā kuto buddhabhāvoti ‘‘itthī tathāgato arahaṁ sammāsambuddho siyāti netaṁ ṭhānaṁ vijjatī’’ti vuttaṁ. Sabbākāraparipūro puññussayo sabbākāraparipūrameva attabhāvaṁ nibbattetīti purisova arahaṁ hoti sammāsambuddho.",
  "atk-s0519a4:420": "Ekissā lokadhātuyāti dasasahassilokadhātuyā, yā jātikhettanti vuccati. Sā hi tathāgatassa gabbhokkantikālādīsu kampati. Āṇākhettaṁ pana koṭisatasahassacakkavāḷaṁ. Yā ekato saṁvaṭṭati ca vivaṭṭati ca, yattha ca āṭānāṭiyaparittādīnaṁ (dī. ni. 3.277 ādayo) āṇā pavattati. Visayakhettassa parimāṇaṁ natthi. Buddhānañhi ‘‘yāvatakaṁ ñāṇaṁ tāvatakaṁ neyyaṁ, yāvatakaṁ neyyaṁ tāvatakaṁ ñāṇaṁ, neyyapariyantikaṁ ñāṇaṁ, ñāṇapariyantikaṁ neyya’’nti (mahāni. 69; cūḷani. mogharājamāṇavapucchāniddesa 85; paṭi. ma. 3.5) vacanato avisayo nāma natthi. Iti imesu tīsu khettesu tisso saṅgītiyo āruḷhe tepiṭake buddhavacane ‘‘ṭhapetvā imaṁ cakkavāḷaṁ aññasmiṁ cakkavāḷe buddhā uppajjantī’’ti suttaṁ natthi, na uppajjantīti pana atthi.",
  "atk-s0519a4:421": "Apubbaṁacarimanti apure apacchā ekato na uppajjanti, pure vā pacchā vā uppajjantīti vuttaṁ hoti. Tattha gabbhokkantito pubbe pureti veditabbaṁ. Tato paṭṭhāya hi dasasahassicakkavāḷakampanena khettapariggaho kato nāma hoti, aññassa buddhassa uppatti natthi. Dhātuparinibbānato paraṁ pana pacchā, tato heṭṭhāpi aññassa buddhassa uppatti natthi, uddhaṁ na vāritā.",
  "atk-s0519a4:422": "Kasmā pana apubbaṁ acarimaṁ na uppajjantīti? Anacchariyattā. Acchariyamanussā hi buddhā bhagavanto. Yathāha – ‘‘ekapuggalo, bhikkhave, loke uppajjamāno uppajjati acchariyamanusso’’tiādi (a. ni. 1.171). Yadi ca aneke buddhā ekato uppajjeyyuṁ, anacchariyā bhaveyyuṁ. Desanāya ca visesābhāvato. Yañhi satipaṭṭhānādibhedaṁ dhammaṁ eko deseti, aññenapi so eva desetabbo siyā, vivādabhāvato ca. Bahūsu hi buddhesu ekato uppannesu bahūnaṁ ācariyānaṁ antevāsikā viya ‘‘amhākaṁ buddho pāsādiko’’tiādinā tesaṁ sāvakā vivadeyyuṁ. Kiṁ vā etena kāraṇagavesanena, dhammatāvesā yaṁ ekissā lokadhātuyā dve tathāgatā ekato na uppajjantīti (mi. pa. 5.1.1).",
  "atk-s0519a4:423": "Yathā nimbabījakosātakibījādīni madhuraṁ phalaṁ na nibbattenti, asātaṁ amadhurameva phalaṁ nibbattenti, evaṁ kāyaduccaritādīni madhuravipākaṁ na nibbattenti amadhurameva nibbattenti. Yathā ca ucchubījasālibījādīni madhuraṁ sādurasameva phalaṁ nibbattenti na asātaṁ kaṭukaṁ. Evaṁ kāyasucaritādīni madhurameva vipākaṁ nibbattenti na amadhuraṁ. Vuttampi cetaṁ –",
  "atk-s0519a4:424": "‘‘Yādisaṁ vapate bījaṁ, tādisaṁ harate phalaṁ;",
  "atk-s0519a4:425": "Kalyāṇakārī kalyāṇaṁ, pāpakārī ca pāpaka’’nti. (saṁ. ni. 1.256; netti. 122);",
  "atk-s0519a4:426": "Tasmā ‘‘tiṇṇaṁ duccaritāna’’ntiādi vuttaṁ.",
  "atk-s0519a4:427": "Aññataro samaṇo vā brāhmaṇo vāti yo koci pabbajjāmattena samaṇo vā jātimattena brāhmaṇo vā. Pāpiccho sambhāvanādhippāyena vimhāpanato kuhako. Paccayasannissitāya payuttavācāya vasena lapako. Paccayanibbattakanimittāvacarato nemittako. Kuhanalapananemittakattaṁ pubbaṅgamaṁ katvāti kuhanādibhāvameva purakkhatvā santindriyo santamānaso viya caranto. Pañca nīvaraṇeti kāmacchandādike pañca nīvaraṇe. Appahāya asamucchinditvā, cetaso upakkileseti nīvaraṇe. Nīvaraṇā hi cittaṁ upakkilesenti kiliṭṭhaṁ karonti vibādhenti upatāpenti ca. Tasmā ‘‘cetaso upakkilesā’’ti vuccanti. Paññāya dubbalīkaraṇeti nīvaraṇe. Nīvaraṇā hi uppajjamānā anuppannāya paññāya uppajjituṁ na denti. Tasmā ‘‘paññāya dubbalīkaraṇā’’ti vuccanti. Anupaṭṭhitassatīti catūsu satipaṭṭhānesu na upaṭṭhitassati. Abhāvayitvāti avaḍḍhayitvā. Anuttaraṁ sammāsambodhinti arahattapadaṭṭhānaṁ sabbaññutaññāṇaṁ.",
  "atk-s0519a4:428": "Pacchimavāre aññataro samaṇo vā brāhmaṇo vāti sabbaññubodhisattaṁ sandhāya vadati. Tattha sabbadosāpagatoti sabbehi pāramitāpaṭipakkhabhūtehi dosehi apagato. Etena paripūritapāramibhāvaṁ dasseti. Satipaṭṭhānāni vipassanā, bojjhaṅgo maggo, anuttarā sammāsambodhi arahattaṁ. Satipaṭṭhānāni vā vipassanā, bojjhaṅgā missakā, sammāsambodhi arahattameva. Sesaṁ anantaravāre vuttapaṭipakkhato veditabbaṁ. Yaṁ ettha ñāṇanti yaṁ etasmiṁ yathāvutte ṭhāne ca ṭhānaṁ, aṭṭhāne ca aṭṭhānanti pavattaṁ ñāṇaṁ. Hetusoti tassa ṭhānassa aṭṭhānassa ca hetuto. Ṭhānasoti taṅkhaṇe eva āvajjanasamanantaraṁ. Anodhisoti odhiabhāvena, kiñci anavasesetvāti attho.",
  "atk-s0519a4:429": "Iti ṭhānāṭṭhānagatātiādīsu evaṁ ṭhānāṭṭhānabhāvaṁ gatā. Sabbeti khayavayavirajjananirujjhanasabhāvā saṅkhatadhammā, te eva ca sattapaññattiyā upādānabhūtā keci saggūpagā ye dhammacārino, keci apāyūpagā ye adhammacārino, keci nibbānūpagā ye kammakkhayakaraṁ ariyamaggaṁ paṭipannā.",
  "atk-s0519a4:430": "58. Idāni yathāvuttamatthaṁ vivaranto ‘‘sabbe sattā marissantī’’ti gāthādvayamāha. Tassa atthaṁ ‘‘sabbe sattāti ariyā ca anariyā cā’’tiādinā sayameva niddisati. Tattha jīvitapariyanto maraṇapariyantoti jīvitassa pariyanto nāma maraṇasaṅkhāto anto. Yathākammaṁ gamissantīti ettha yadetaṁ sattānaṁ yathākammaṁ gamanaṁ, ayaṁ kammassakatāti attho . Kammānaṁ phaladassāvitā ca avippavāso cāti ‘‘puññapāpaphalūpagā’’ti iminā vacanena kammānaṁ phalassa paccakkhakāritā, katūpacitānaṁ kammānaṁ attano phalassa appadānābhāvo ca dassitoti attho.",
  "atk-s0519a4:431": "Kammameva kammantaṁ, pāpaṁ kammantaṁ etesanti pāpakammantā, tassa atthaṁ dassetuṁ ‘‘apuññasaṅkhārā’’ti vuttaṁ. Apuñño saṅkhāro etesanti apuññasaṅkhārā. Pāpakammantāti vā nissakkavacanaṁ, pāpakammantahetūti attho. Tathā puññasaṅkhārātiādīsupi. Puna ‘‘nirayaṁ pāpakammantā’’tiādinā antadvayena saddhiṁ majjhimapaṭipadaṁ dasseti. Tathā ‘‘ayaṁ saṁkileso’’tiādinā vaṭṭavivaṭṭavasena ādīnavassādanissaraṇavasena hetuphalavasena ca gāthāyaṁ tayo atthavikappā dassitā. Puna ‘‘nirayaṁ pāpakammantāti ayaṁ saṁkileso’’tiādinā vodānavasena gāthāya atthaṁ dasseti.",
  "atk-s0519a4:432": "59.Tenatenāti tena tena ajjhositavatthunā rūpabhavaarūpabhavādinā. Chattiṁsāti kāmataṇhā tāva rūpādivisayabhedena cha, tathā bhavataṇhā vibhavataṇhā cāti aṭṭhārasa. Tā eva ajjhattikesu rūpādīsu aṭṭhārasa, bāhiresu rūpādīsu aṭṭhārasāti evaṁ chattiṁsa. Yena yenāti ‘‘subhaṁ sukha’’ntiādinā.",
  "atk-s0519a4:433": "Vodānaṁ tividhaṁ khandhattayavasenāti taṁ dassetuṁ ‘‘taṇhāsaṁkileso’’tiādi vuttaṁ. Puna ‘‘sabbe sattā marissantī’’tiādi paṭipadāvibhāgena gāthānamatthaṁ dassetuṁ vuttaṁ. Tattha tattha gāminīti tattha tattheva nibbāne gāminī, nibbānassa gamanasīlāti attho.",
  "atk-s0519a4:434": "Puna tatthatatthagāminīsabbatthagāminīnaṁ paṭipadānaṁ vibhāgaṁ dassetuṁ ‘‘tayo rāsī’’tiādi vuttaṁ. Yanti yaṁ nirayādi. Taṁ taṁ ṭhānaṁ yathārahaṁ gametīti sabbatthagāminī. Paṭipadāsaṅkhāte apuññakamme puññakamme ca kammakkhayakaraṇakamme ca vibhāgaso bhagavato pavattanañāṇaṁ. Idaṁ sabbatthagāminī paṭipadāñāṇaṁ nāma tathāgatabalaṁ. Iminā hi ñāṇena bhagavā sabbampi paṭipadaṁ yathābhūtaṁ pajānāti.",
  "atk-s0519a4:435": "Kathaṁ? Sakalagāmavāsikesupi ekaṁ sūkaraṁ vā migaṁ vā mārentesu sabbesaṁ cetanā parassa jīvitindriyārammaṇāva hoti, taṁ pana kammaṁ tesaṁ āyūhanakkhaṇeyeva nānā hoti. Tesu hi eko ādarena karoti, eko ‘‘tvampi karohī’’ti parehi nippīḷito karoti , eko samānacchando viya hutvā appaṭibāhamāno vicarati. Tesu eko teneva kammena niraye nibbattati, eko tiracchānayoniyaṁ, eko pettivisaye, taṁ tathāgato āyūhanakkhaṇe eva ‘‘iminā nīhārena āyūhitattā esa niraye nibbattissati, esa tiracchānayoniyaṁ, esa pettivisaye’’ti jānāti. Niraye nibbattanakampi ‘‘esa aṭṭhasu mahānirayesu nibbattissati, esa soḷasasu ussadesū’’ti jānāti. Tiracchānayoniyaṁ nibbattanakampi ‘‘esa apādako bhavissati, esa dvipādako, esa catuppādako, esa bahuppādako’’ti jānāti. Pettivisaye nibbattanakampi ‘‘esa nijjhāmataṇhiko bhavissati, esa khuppipāsiko, esa paradattūpajīvī’’ti jānāti.",
  "atk-s0519a4:436": "‘‘Tesu ca kammesu idaṁ kammaṁ paṭisandhiṁ ākaḍḍhissati, idaṁ nākaḍḍhissati dubbalaṁ dinnāya paṭisandhiyā upadhivepakkamattaṁ bhavissatī’’ti jānāti. Tathā sakalagāmavāsikesu ekato dānaṁ dadamānesu sabbesampi cetanā deyyadhammārammaṇāva hoti, taṁ pana kammaṁ tesaṁ āyūhanakkhaṇe eva nānaṁ hoti. Tesu hi keci devaloke nibbattanti, keci manussaloke, taṁ tathāgato āyūhanakkhaṇe eva ‘‘iminā nīhārena āyūhitattā esa manussaloke nibbattissati, esa devaloke’’ti jānāti. Tatthapi ‘‘esa paranimmitavasavattīsu nibbattissati, esa bhummadevesu nibbattissati, esa jeṭṭhakadevarājā hutvā, esa tassa dutiyaṁ tatiyaṁ vā ṭhānantaraṁ karonto paricārako hutvā nibbattissatī’’ti jānāti.",
  "atk-s0519a4:437": "‘‘Tesu ca kammesu idaṁ paṭisandhiṁ ākaḍḍhituṁ sakkhissati, idaṁ na sakkhissati dubbalaṁ dinnāya paṭisandhiyā upadhivepakkamattaṁ bhavissatī’’ti jānāti. Tathā ‘‘vipassanaṁ paṭṭhapentesu ca esa iminā nīhārena vipassanāya āraddhattā arahā bhavissati, esa anāgāmī, esa sakadāgāmī, esa sotāpanno, ekabījī kolaṁkolo sattakkhattuparamo, esa maggaṁ pattuṁ na sakkhissati lakkhaṇārammaṇikavipassanāyameva ṭhassati, esa paccayapariggahe, esa nāmarūpapariggahe, arūpapariggahe ca ṭhassati, esa mahābhūtamattameva vavatthapessati, esa kiñci sallakkhetuṁ na sakkhissatī’’ti jānāti. ‘‘Kasiṇaparikammaṁ karontesupi esa parikammamatte eva ṭhassati, esa nimittaṁ uppādetuṁ sakkhissati, na appanaṁ. Esa appanampi uppādessati, esa jhānaṁ adhigamissati, na uparivisesaṁ. Esa uparivisesampi adhigamissatī’’ti jānāti.",
  "atk-s0519a4:438": "Anekadhātūti anekā cakkhādayo pathavādayo ca dhātuyo etassāti anekadhātu, bahudhātūti attho. Lokoti khandhāyatanādiloko. Cakkhudhātūtiādi yāhi dhātūhi ‘‘anekadhātū’’ti loko vutto, tāsaṁ sarūpato dassanaṁ. Tattha sabhāvaṭṭhena nissattaṭṭhena ca dhātu. Cakkhu eva dhātu cakkhudhātu. Sesapadesupi eseva nayo. Kāmadhātūti ettha dve kāmā kilesakāmo ca vatthukāmo ca. Kilesakāmapakkhe kāmapaṭisaṁyutto dhātu kāmadhātu, kāmavitakkassetaṁ nāmaṁ. Vatthukāmapakkhe pana kāmāvacaradhammā kāmo uttarapadalopena, kāmo ca so dhātu cāti kāmadhātu. Byāpādapaṭisaṁyutto dhātu byāpādadhātu, byāpādavitakkassetaṁ nāmaṁ. Byāpādova dhātu byāpādadhātu, dasaāghātavatthuvisayassa paṭighassetaṁ nāmaṁ. Vihiṁsāpaṭisaṁyutto dhātu vihiṁsādhātu, vihiṁsāvitakko. Vihiṁsā eva vā dhātu vihiṁsādhātu, parasattavihesanassetaṁ nāmaṁ. Nekkhammaabyāpādaavihiṁsādhātuyo nekkhammavitakkādayo sabbakusaladhammā mettākaruṇā cāti veditabbaṁ. Rūpadhātūti rūpabhavo, sabbe vā rūpadhammā. Arūpadhātūti arūpabhavo, arūpadhammā vā. Nirodhadhātūti nirodhataṇhā. Saṅkhāradhātūti sabbe saṅkhatadhammā. Sesaṁ suviññeyyaṁ.",
  "atk-s0519a4:439": "Aññamaññavilakkhaṇattā nānappakārā dhātuyo etasminti nānādhātu, loko. Tenevāha – ‘‘aññā cakkhudhātu yāva aññā nibbānadhātū’’ti, yathā ca idaṁ ñāṇaṁ cakkhudhātuādibhedena upādinnakasaṅkhāralokassa vasena anekadhātunānādhātulokaṁ pajānāti, evaṁ anupādinnakasaṅkhāralokassapi vasena taṁ pajānāti. Paccekabuddhā hi dve ca aggasāvakā upādinnakasaṅkhāralokasseva nānattaṁ jānanti, tampi ekadeseneva, na nippadesato. Anupādinnakasaṅkhāralokassa pana nānattaṁ na jānanti. Bhagavā pana ‘‘imāya nāma dhātuyā ussannāya imassa rukkhassa khandho seto hoti, imassa kāḷo, imassa maṭṭho, imassa pharuso, imassa bahalo, imassa tanuttaco. Imāya nāma dhātuyā ussannāya imassa rukkhassa pattaṁ vaṇṇasaṇṭhānādivasena evarūpaṁ nāma hoti, imāya nāma dhātuyā ussannattā imassa rukkhassa pupphaṁ nīlaṁ hoti pītakaṁ lohitakaṁ odātaṁ sugandhaṁ duggandhaṁ, imāya nāma dhātuyā ussannāya phalaṁ khuddakaṁ mahantaṁ dīghaṁ vaṭṭaṁ susaṇṭhānaṁ dussaṇṭhānaṁ maṭṭhaṁ pharusaṁ sugandhaṁ duggandhaṁ tittaṁ madhuraṁ kaṭukaṁ ambilaṁ kasāvaṁ hoti, imāya nāma dhātuyā ussannāya imassa rukkhassa kaṇṭako tikhiṇo hoti, atikhiṇo ujuko kuṭilo kaṇho nīlo odāto hotī’’ti evaṁ anupādinnasaṅkhāralokassāpi vasena anekadhātunānādhātubhāvaṁ jānāti. Sabbaññubuddhānaṁ eva hi etaṁ balaṁ, na aññesaṁ.",
  "atk-s0519a4:440": "60.Yaṁ yadeva dhātunti yaṁ kiñci hīnādisabhāvaṁ. Yasmā adhimutti nāma ajjhāsayadhātu, tasmā adhimuccanaṁ ajjhāsayassa hīnādisabhāvena pavattanaṁ. Taṁ pana tassa taṁ taṁ adhiṭṭhahanaṁ abhinivisanañca hotīti āha – ‘‘adhimuccanti, taṁ tadeva adhiṭṭhahanti abhinivisantī’’ti. Adhimuccanassa visayaṁ vibhāgena dassetuṁ ‘‘keci rūpādhimuttā’’tiādi vuttaṁ. Taṁ suviññeyyameva. Nānādhimuttikatāñāṇanti hīnādivasena nānādhimuttikatāya ñāṇaṁ.",
  "atk-s0519a4:441": "Te yathādhimuttā ca bhavantīti te hīnādhimuttikā paṇītādhimuttikā sattā yathā yathā adhimuttā honti. Taṁ taṁ kammasamādānaṁ samādiyantīti adhimuttianurūpaṁ taṁ taṁ attanā samādiyitabbaṁ kattabbaṁ kammaṁ karonti, tāni kammasamādānāni samuṭṭhānavasena vibhajanto ‘‘te chabbidhaṁ kamma’’ntiādimāha. Tattha keci lobhavasena kammaṁ samādiyantīti sambandhitabbaṁ. Esa nayo sesesupi. Taṁ vibhajjamānanti taṁ samuṭṭhānavasena chabbidhaṁ puna pavattinivattivasena vibhajjamānaṁ duvidhaṁ.",
  "atk-s0519a4:442": "Yaṁ lobhavasena dosavasena mohavasena ca kammaṁ karotīti dasaakusalakammapathakammaṁ sandhāya vadati. Tañhi saṁkiliṭṭhatāya kāḷakanti kaṇhaṁ. Apāyesu nibbattāpanato kāḷakavipākanti kaṇhavipākaṁ. Yaṁ saddhāvasena kammaṁ karotīti dasakusalakammapathakammaṁ. Tañhi asaṁkiliṭṭhattā paṇḍaranti sukkaṁ. Sagge nibbattāpanato paṇḍaravipākattā sukkavipākaṁ. Yaṁ lobhavasena dosavasena mohavasena saddhāvasena ca kammaṁ karoti, idaṁ kaṇhasukkanti vomissakakammaṁ. Kaṇhasukkavipākanti sukhadukkhavipākaṁ. Missakakammañhi katvā akusalavalena tiracchānayoniyaṁ maṅgalahatthibhāvaṁ upapanno kusalena pavatte sukhaṁ anubhavati, kusalena rājakule nibbattopi akusalena dukkhaṁ vedayati. Yaṁ vīriyavasena paññāvasena ca kammaṁ karoti, idaṁ kammaṁ akaṇhaṁ asukkaṁ akaṇhaasukkavipākanti kammakkhayakarā catumaggacetanā. Tañhi yadi kaṇhaṁ bhaveyya, kaṇhavipākaṁ dadeyya. Yadi sukkaṁ bhaveyya, sukkaupapattipariyāpannaṁ vipākaṁ dadeyya. Ubhayavipākassa pana appadānato akaṇhaasukkavipākanti ayamettha attho.",
  "atk-s0519a4:443": "Kammasamādāne paṭhamaṁ acelakapaṭipadā kāmesu pātabyatā, dutiyaṁ tibbakilesassa assumukhassāpi rudato parisuddhabrahmacariyacaraṇaṁ, tatiyaṁ kāmesu apātabyatā acelakapaṭipadā, catutthaṁ paccaye alabhamānassāpi jhānavipassanāsukhasamaṅgino sāsanabrahmacariyacaraṇaṁ. Yaṁ evaṁ jātiyaṁ kammasamādānanti yaṁ aññampi evaṁpakāraṁ kammaṁ. Iminā puggalenātiādi tasmiṁ kammavipāke bhagavato ñāṇassa pavattanākāradassanaṁ. Tattha upacitanti yathā kataṁ kammaṁ phaladānasamatthaṁ hoti, tathā kataṁ upacitaṁ. Avipakkanti na vipakkavipākaṁ. Vipākāya paccupaṭṭhitanti vipākadānāya katokāsaṁ. Na ca bhabbo abhinibbidhā gantunti kilesābhisaṅkhārānaṁ abhinibbijjhanato abhinibbidhāsaṅkhātaṁ ariyamaggaṁ adhigantuṁ na ca bhabbo. Taṁ bhagavā na ovadatīti taṁ vipākāvaraṇena nivutaṁ puggalaṁ bhagavā saccapaṭivedhaṁ purakkhatvā na ovadati, vāsanatthaṁ pana tādisānampi dhammaṁ deseti eva, ajātasattuādīnaṁ viya.",
  "atk-s0519a4:444": "Upacitanti kātuṁ āraddhaṁ. Tenevāha – ‘‘na ca tāva pāripūriṁ gata’’nti. Tena micchattaniyāmassa asamatthataṁ dasseti. Purā pāripūriṁ gacchatīti pāripūriṁ phalanipphādanasamatthataṁ gacchati purā adhigaccheyya. Micchattaniyatatāya sajjukaṁ phaladhammassa abhājanabhāvaṁ nibbattayati purā. Tenevāha – ‘‘purā veneyyattaṁ samatikkamatī’’ti. ‘‘Purā aniyataṁ samatikkamatī’’tipi pāṭho, so evattho. Asamatteti kamme asampuṇṇe, te asampuṇṇe vā.",
  "atk-s0519a4:445": "61. Evaṁ kilesantarāyamissakaṁ kammantarāyaṁ dassetvā idāni amissakaṁ kammantarāyaṁ dassetuṁ ‘‘imassa ca puggalassā’’tiādi vuttaṁ. Taṁ vuttanayameva.",
  "atk-s0519a4:446": "Sabbesanti imasmiṁ balaniddese vuttānaṁ sabbesaṁ kammānaṁ. Mudumajjhādhimattatāti mudumajjhatibbabhāvo. Kammānañhi muduādibhāvena taṁvipākānaṁ mudumajjhatikkhabhāvo viññāyatīti adhippāyo. Diṭṭhadhammavedanīyantiādīsu diṭṭhadhamme imasmiṁ attabhāve veditabbaṁ phalaṁ diṭṭhadhammavedanīyaṁ. Upapajje anantare attabhāve veditabbaṁ phalaṁ upapajjavedanīyaṁ. Aparasmiṁ attabhāve ito aññasmiṁ yasmiṁ kasmiñci attabhāve veditabbaṁ phalaṁ aparāpariyavedanīyaṁ. Ekajavanavārasmiñhi sattasu cetanāsu paṭhamacetanā diṭṭhadhammavedanīyaṁ nāma. Pariyosānacetanā upapajjavedanīyaṁ nāma. Majjhe pañca cetanā aparāpariyavedanīyaṁ nāma. Vipākavemattatāñāṇanti vipākavemattatāya vipākavisese ñāṇaṁ. Imassa pana kammavipākassa gatisampatti gativipatti, upadhisampatti upadhivipatti, kālasampatti kālavipatti, payogasampatti payogavipattiyo kāraṇaṁ. So ca nesaṁ kāraṇabhāvo ‘‘atthekaccāni pāpakāni kammasamādānāni gatisampattipaṭibāḷhāni na vipaccantī’’tiādipāḷivasena (vibha. 810) veditabbo.",
  "atk-s0519a4:447": "62. Anantarabalaniddese vuttakammasamādānapadeneva jhānādīni saṅgahetvā dassetuṁ ‘‘tathā samādinnānaṁ kammāna’’ntiādi vuttaṁ. Sekkhaputhujjanasantānesu pavattāni jhānādīni kammaṁ honti. Tattha tathā samādinnānanti ‘‘sukkaṁ sukkavipākaṁ paccuppannasukhaṁ, āyatiṁ sukhavipāka’’nti evamādippakārehi samādinnesu kammesu. Saṁkilesoti paṭipakkhadhammavasena kiliṭṭhabhāvo. Vodānaṁ paṭipakkhadhammehi visujjhanaṁ. Vuṭṭhānaṁ paguṇavodānaṁ bhavaṅgavuṭṭhānañca. Evaṁ saṁkilissatītiādīsu ayamevattho – iminā ākārena jhānādi saṁkilissati vodāyati vuṭṭhahatīti jānanañāṇaṁ bhagavato anāvaraṇañāṇaṁ, na tassa āvaraṇaṁ atthīti.",
  "atk-s0519a4:448": "Kati jhānānītiādi jhānādayo vibhāgena dassetuṁ āraddhaṁ. Cattāri jhānānīti catukkanayavasena rūpāvacarajjhānāni sandhāyāha. Ekādasāti ‘‘rūpī rūpāni passatī’’tiādinā (dī. ni. 2.129, 174; 3.339, 358; ma. ni. 2.248; 3.312) aṭṭhannaṁ tiṇṇañca suññatavimokkhādīnaṁ vasena vuttaṁ. Aṭṭhāti tesu ṭhapetvā lokuttare vimokkhe aṭṭha. Sattāti tesu eva nirodhasamāpattiṁ ṭhapetvā satta. Tayoti suttantapariyāyena suññatavimokkhādayo tayo. Dveti abhidhammapariyāyena animittavimokkhassāsambhavato avasesā dve. Ettha ca paṭipāṭiyā satta appitappitakkhaṇe vikkhambhanavasena paccanīkadhammehi vimuccanato , ārammaṇe adhimuccanato ca vimokkhā. Nirodhasamāpatti pana sabbaso saññāvedayitehi vimuttattā apagamavimokkho nāma. Lokuttarā ca taṁtaṁmaggavajjhakilesehi samucchedavasena vimuttattā vimokkhoti ayaṁ viseso veditabbo.",
  "atk-s0519a4:449": "Samādhīsu catukkanayapañcakanayesu paṭhamajjhānasamādhi savitakko savicāro samādhi nāma. Pañcakanaye dutiyajjhānasamādhi avitakko vicāramatto samādhi nāma. Catukkanaye pañcakanayepi sesajhānesu samādhi avitakko avicāro samādhi nāma.",
  "atk-s0519a4:450": "Samāpattīsu paṭipāṭiyā aṭṭhannaṁ samāpattīnaṁ ‘‘samādhī’’tipi nāmaṁ ‘‘samāpattī’’tipi. Kasmā? Cittekaggatāsabbhāvato. Nirodhasamāpattiyā tadabhāvato na ‘‘samādhī’’ti nāmaṁ. Saññāsamāpattiādi heṭṭhā vuttameva.",
  "atk-s0519a4:451": "Hānabhāgiyo samādhīti appaguṇehi paṭhamajjhānādīhi vuṭṭhitassa saññāmanasikārānaṁ kāmādianupakkhandanaṁ paṭhamajjhānādisamādhissa hānabhāgiyatā. ‘‘Paṭhamajjhānassa kāmarāgabyāpādā saṁkileso’’ti vuttattā dutiyajjhānādivasena yojetabbaṁ. Kukkuṭaṁ vuccati ajaññājigucchanamukhena tapparamatā. Kukkuṭajhāyīti puggalādhiṭṭhānena jhānāni vuttāni, dve paṭhamadutiyajjhānānīti vuttaṁ hoti. Yo paṭhamaṁ dutiyaṁ vā jhānaṁ nibbattetvā ‘‘alamettāvatā’’ti saṅkocaṁ āpajjati, uttari na vāyamati, tassa tāni jhānāni cattāripi ‘‘kukkuṭajhānānī’’ti vuccanti, taṁsamaṅgino ca kukkuṭajhāyī. Tesu purimāni dve āsannabalavapaccatthikattā visesabhāgiyatābhāvato ca saṁkilesabhāvena vuttāni. Itarāni pana visesabhāgiyatābhāvepi mandapaccatthikattā vodānabhāvena vuttānīti daṭṭhabbaṁ.",
  "atk-s0519a4:452": "Visesabhāgiyo samādhīti paguṇehi paṭhamajjhānādīhi vuṭṭhitassa saññāmanasikārānaṁ dutiyajjhānādipakkhandanaṁ, paguṇavodānaṁ bhavaṅgavuṭṭhānañca ‘‘vuṭṭhāna’’nti vuttaṁ. Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti. Tasmā vodānampi ‘‘vuṭṭhāna’’nti vuttaṁ. Bhavaṅgavasena sabbajhānehi vuṭṭhānaṁ hotīti bhavaṅgañca vodānaṁ vuṭṭhānaṁ. Yasmā pana vuṭṭhānavasibhāvena yathāparicchinnakālaṁ samāpattito vuṭṭhānaṁ hoti, tasmā samāpattivuṭṭhānakosallaṁ idha ‘‘vuṭṭhāna’’nti vuttaṁ.",
  "atk-s0519a4:453": "63.Tassevasamādhissāti tassa anantarabalaniddese jhānādipariyāyehi vuttasamādhissa. Parivārāti parikkhārā. Indriyānīti saddhāsatipaññindriyāni. Balānīti hirottappehi saddhiṁ tāniyeva. Vīriyassa visuṁ gahaṇaṁ balānaṁ bahūpakāradassanatthaṁ. Vīriyupatthambhena hi saddhādayo paṭipakkhena akampanīyā honti. Tenevāha – ‘‘vīriyavasena balāni bhavantī’’ti. Tesanti indriyānaṁ. Mudumajjhādhimattatāti avisadaṁ mudu. Nātivisadaṁ majjhaṁ. Ativisadaṁ adhimattaṁ balavaṁ ‘‘tikkha’’nti vuccati.",
  "atk-s0519a4:454": "Veneyyānaṁ indriyānurūpaṁ bhagavato desanāpavattīti dassetuṁ ‘‘tattha bhagavā’’tiādi vuttaṁ. Tattha saṁkhittavitthārenāti saṁkhittassa vitthārena. Atha vā saṁkhittenāti uddiṭṭhamattena. Saṁkhittavitthārenāti uddesena niddesena ca. Vitthārenāti uddesaniddesapaṭiniddesehi. Mudukanti lahukaṁ apāyabhayavaṭṭabhayādīhi santajjanavasena bhāriyaṁ akatvā. Mudutikkhanti nātitikkhaṁ. Saṁvegavatthūhi saṁvegajananādivasena bhāriyaṁ katvā. Samathaṁ upadisatīti samathaṁ adhikaṁ katvā upadisati, na tathā vipassananti adhippāyo. Na hi kevalena samathena saccappaṭivedho sambhavati. Samathavipassananti samadhuraṁ samathavipassanaṁ. Vipassananti sātisayaṁ vipassanaṁ upadisati. Yasmā cettha tikkhindriyādayo ugghaṭitaññuādayova, tasmā ‘‘tikkhindriyassa nissaraṇaṁ upadisatī’’tiādi vuttaṁ. Tattha adhipaññāsikkhāyāti adhipaññāsikkhaṁ.",
  "atk-s0519a4:455": "Yaṁ ettha ñāṇanti ettha indriyānaṁ mudumajjhādhimattatāya yaṁ ñāṇaṁ, idaṁ vuccati parasattānaṁ parapuggalānaṁ indriyaparopariyattavemattatāñāṇanti sambandhitabbaṁ. Tassa ñāṇassa pavattanākāraṁ dassetuṁ ‘‘ayaṁ imaṁ bhūmi’’ntiādi vuttaṁ. Tattha ayaṁ imaṁ bhūmiṁ bhāvanañca gatoti ayaṁ puggalo evamimaṁ saṁkilesavāsanaṁ vodānaṁ bhavaṅgañca gato gacchati gamissati ca, kālavacanicchāya abhāvato, yathā duddhanti. Imāya velāya imasmiṁ samaye imāya mudumajjhatikkhabhedāya anusāsaniyā. Evaṁdhātukoti hīnādivasena evaṁajjhāsayo evaṁadhimuttiko. Ayañcassa āsayoti imassa puggalassa ayaṁ sassatucchedappakāro, yathābhūtañāṇānulomakhantippakāro vā āsayo. Idañhi catubbidhaṁ āsayanti ettha sattā vasantīti āsayoti vuccati. Imaṁ pana bhagavā sattānaṁ āsayaṁ jānanto tesaṁ diṭṭhigatānaṁ vipassanāñāṇakammassakataññāṇānañca appavattikkhaṇepi jānāti eva. Vuttampi cetaṁ – ‘‘kāmaṁ sevantaññeva jānāti ‘ayaṁ puggalo kāmagaruko kāmāsayo kāmādhimutto’ti. Kāmaṁ sevantaññeva jānāti ‘ayaṁ puggalo nekkhammagaruko nekkhammāsayo nekkhammādhimutto’ti. Nekkhammaṁ sevantaññeva jānāti… byāpādaṁ… abyāpādaṁ… thinamiddhaṁ… ālokasaññaṁ sevantaññeva jānāti ‘ayaṁ puggalo thinamiddhagaruko thinamiddhāsayo thinamiddhādhimutto’’’ti (paṭi. ma. 1.113).",
  "atk-s0519a4:456": "Ayaṁ anusayoti ayaṁ imassa puggalassa kāmarāgādiko appahīnoyeva anusayitakileso. Appahīnoyeva hi thāmagato kileso anusayo. Parasattānanti padhānasattānaṁ. Parapuggalānanti tato paresaṁ sattānaṁ, hīnasattānanti attho. Ekatthameva vā etaṁ padadvayaṁ veneyyavasena dvidhā vuttaṁ. Indriyaparopariyattavemattatāñāṇanti parabhāvo ca aparabhāvo ca paropariyattaṁ a-kārassa okāraṁ katvā, tassa vemattatā paropariyattavemattatā. Saddhādīnaṁ indriyānaṁ paropariyattavemattatāya ñāṇaṁ indriyaparopariyattavemattatāñāṇanti padavibhāgo veditabbo.",
  "atk-s0519a4:457": "Tattha yanti yaṁ anekavihitassa pubbenivāsassa anussaraṇavasena bhagavato ñāṇaṁ, idaṁ aṭṭhamaṁ tathāgatabalanti sambandho. Anekavihitanti anekavidhaṁ, anekehi vā pakārehi pavattitaṁ. Pubbenivāsanti anussarituṁ icchitaṁ attano paresañca samanantarātītaṁ bhavaṁ ādiṁ katvā tattha tattha nivutthasantānaṁ. Anussaratīti ‘‘ekampi jātiṁ dvepi jātiyo’’ti evaṁ jātipaṭipāṭiyā anugantvā sarati, anudeva vā sarati, citte abhininnāmitamatte eva saratīti attho. Bhagavato hi parikammakiccaṁ natthi, āvajjanamatteneva sarati. Seyyathidanti āraddhappakāranidassanatthe nipāto. Ekampi jātinti ekampi paṭisandhimūlaṁ cutipariyosānaṁ ekabhavapariyāpannaṁ khandhasantānaṁ. Esa nayo dvepi jātiyotiādīsupi.",
  "atk-s0519a4:458": "Anekepi saṁvaṭṭakappetiādīsu pana parihāyamāno kappo saṁvaṭṭakappo, vaḍḍhamāno vivaṭṭakappoti veditabbo. Tattha saṁvaṭṭena saṁvaṭṭaṭṭhāyī gahito taṁmūlattā, vivaṭṭena ca vivaṭṭaṭṭhāyī. Evañhi sati yāni ‘‘cattārimāni, bhikkhave, kappassa asaṅkhyeyyāni. Katamāni cattāri? Saṁvaṭṭo saṁvaṭṭaṭṭhāyī vivaṭṭo vivaṭṭaṭṭhāyī’’ti (a. ni. 4.156) vuttāni , tāni sabbāni pariggahitāni honti. Amutrāsintiādi saraṇākāradassanaṁ. Tattha amutrāsinti amumhi saṁvaṭṭakappe, amumhi bhave vā yoniyaṁ vā gatiyaṁ vā viññāṇaṭṭhitiyaṁ vā sattāvāse vā sattanikāye vā. Evaṁnāmoti tisso vā phusso vā. Evaṁgottoti bhaggavo vā gotamo vā. Evaṁvaṇṇoti odāto vā sāmo vā. Evamāhāroti sālimaṁsodanāhāro vā pavattaphalabhojano vā. Evaṁsukhadukkhappaṭisaṁvedīti anekappakārena kāyikacetasikānaṁ sāmisanirāmisappabhedānaṁ vā sukhadukkhānaṁ paṭisaṁvedī. Evamāyupariyantoti evaṁ vassasataparamāyupariyanto vā caturāsītikappasahassaparamāyupariyanto vā. So tato cuto amutra udapādinti so tato bhavato, sattanikāyato vā cuto puna amukasmiṁ nāma sattanikāye udapādiṁ. Atha vā tatrāpi bhave vā sattanikāye vā ahosiṁ. Evaṁnāmotiādi vuttatthameva.",
  "atk-s0519a4:459": "64.Dibbenātiādīsu dibbasadisattā dibbaṁ. Devatānañhi sucaritakammanibbattampi pittasemharuhirādīhi apalibuddhaṁ upakkilesavimuttattā dūrepi ārammaṇaggahaṇasamatthaṁ dibbaṁ pasādacakkhu hoti. Idampi vīriyabhāvanābalanibbattaṁ ñāṇacakkhu tādisamevāti dibbasadisattā dibbaṁ, dibbavihāravasena vā paṭiladdhattā, attanā ca dibbavihārasannissitattāpi dibbaṁ, ālokapariggahena mahājutikattāpi dibbaṁ, tirokuṭṭādigatarūpadassanena mahāgatikattāpi dibbaṁ. Taṁ sabbaṁ saddasatthānusārena veditabbaṁ. Dassanaṭṭhena cakkhu. Cakkhukiccakaraṇena cakkhumivātipi cakkhu. Cutūpapātadassanena diṭṭhivisuddhihetuttā visuddhaṁ. Yo hi cutimattameva passati, na upapātaṁ, so ucchedadiṭṭhiṁ gaṇhāti. Yo upapātamattameva passati na cutiṁ, so navasattapātubhāvadiṭṭhiṁ gaṇhāti. Yo pana tadubhayaṁ passati, so yasmā duvidhampi taṁ diṭṭhigataṁ ativattati. Tasmāssa taṁ dassanaṁ diṭṭhivisuddhihetu hoti. Tadubhayañca bhagavā passati. Tena vuttaṁ – ‘‘cutūpapātadassanena diṭṭhivisuddhihetuttā visuddha’’nti.",
  "atk-s0519a4:460": "Ekādasaupakkilesavirahato vā visuddhaṁ. Yathāha –",
  "atk-s0519a4:461": "‘‘So kho ahaṁ anuruddhā ‘vicikicchā cittassa upakkileso’ti iti viditvā vicikicchaṁ cittassa upakkilesaṁ pajahiṁ. ‘Amanasikāro cittassa upakkileso… thinamiddhaṁ… chambhitattaṁ… uppilaṁ… duṭṭhullaṁ… accāraddhavīriyaṁ… atilīnavīriyaṁ… abhijappā… nānattasaññā… atinijjhāyitattaṁ rūpānaṁ cittassa upakkileso’ti iti viditvā atinijjhāyitattaṁ rūpānaṁ cittassa upakkilesaṁ pajahi’’nti (ma. ni. 3.242) evamādi.",
  "atk-s0519a4:462": "Tadevaṁ ekādasaupakkilesavirahato vā visuddhaṁ. Manussūpacāraṁ atikkamitvā rūpadassanena atikkantamānusakaṁ, maṁsacakkhuṁ atikkantattā vā atikkantamānusakaṁ. Tena dibbena cakkhunā visuddhena atikkantamānusakena.",
  "atk-s0519a4:463": "Satte passatīti manusso manussaṁ maṁsacakkhunā viya satte passati oloketi. Cavamāne upapajjamāneti ettha cutikkhaṇe upapattikkhaṇe vā dibbacakkhunāpi daṭṭhuṁ na sakkā. Ye pana āsannacutikā idāni cavissanti, ye ca gahitapaṭisandhikā sampati nibbattā, te ‘‘cavamānā upapajjamānā’’ti adhippetā. Te evarūpe cavamāne upapajjamāne. Hīneti mohanissandayuttattā hīnajātikulabhogādivasena hīḷite paribhūte. Paṇīteti amohanissandayuttattā tabbiparīte. Suvaṇṇeti adosanissandayuttattā iṭṭhakantamanāpavaṇṇayutte. Dubbaṇṇeti dosanissandayuttattā aniṭṭhākantāmanāpavaṇṇayutte abhirūpe virūpe vāti attho. Sugateti sugatigate, alobhanissandayuttattā vā aḍḍhe mahaddhane. Duggateti duggatigate, lobhanissandayuttattā vā dalidde appannapānabhojane. Yathākammūpageti yaṁ yaṁ kammaṁ upacitaṁ, tena tena upagate. Tattha purimehi ‘‘cavamāne’’tiādīhi dibbacakkhukiccaṁ vuttaṁ. Iminā pana padena yathākammūpagañāṇakiccaṁ. Yathākammūpagañāṇaanāgataṁsañāṇāni ca dibbacakkhupādakāneva dibbacakkhunā saheva ijjhanti.",
  "atk-s0519a4:464": "Kāyaduccaritenātiādīsu duṭṭhu caritaṁ, duṭṭhaṁ vā caritaṁ kilesapūtikattā duccaritaṁ. Kāyena duccaritaṁ, kāyato vā pavattaṁ duccaritaṁ kāyaduccaritaṁ. Evaṁ vacīmanoduccaritānipi daṭṭhabbāni. Samannāgatāti samaṅgībhūtā. Ariyānaṁupavādakāti buddhādīnaṁ ariyānaṁ, antamaso gihisotāpannānampi antimavatthunā vā guṇaparidhaṁsanena vā upavādakā akkosakā garahakā. Micchādiṭṭhikāti viparītadassanā. Micchādiṭṭhikammasamādānāti micchādiṭṭhihetubhūtasamādinnanānāvidhakammā. Ye ca micchādiṭṭhimūlakesu kāyakammādīsu aññepi samādapenti. Tattha vacīmanoduccaritaggahaṇena ariyūpavādamicchādiṭṭhīsu gahitāsupi tesaṁ puna vacanaṁ mahāsāvajjabhāvadassanatthaṁ. Mahāsāvajjo hi ariyūpavādo ānantariyasadiso. Yathāha –",
  "atk-s0519a4:465": "‘‘Seyyathāpi , sāriputta, bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya, evaṁsampadamidaṁ, sāriputta, vadāmi taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye’’ti (ma. ni. 1.149).",
  "atk-s0519a4:466": "Micchādiṭṭhito ca mahāsāvajjataraṁ nāma aññaṁ natthi. Yathāha –",
  "atk-s0519a4:467": "‘‘Nāhaṁ, bhikkhave, aññaṁ ekadhammampi samanupassāmi evaṁ mahāsāvajjataraṁ, yathayidaṁ, bhikkhave, micchādiṭṭhi. Micchādiṭṭhiparamāni, bhikkhave, vajjānī’’ti (a. ni. 1.310).",
  "atk-s0519a4:468": "Kāyassa bhedāti upādinnakkhandhapariccāgā. Paraṁ maraṇāti tadanantaraṁ abhinibbattakkhandhaggahaṇe. Atha vā kāyassa bhedāti jīvitindriyassa upacchedā. Paraṁ maraṇāti cutito uddhaṁ. Apāyantiādi sabbaṁ nirayavevacanaṁ. Nirayo hi saggamokkhahetubhūtā puññasammatā ayā apetattā, sukhānaṁ vā āyassa abhāvā apāyo. Dukkhassa gati paṭisaraṇanti duggati, dosabahulatāya vā duṭṭhena kammunā nibbattā gati duggati. Vivasā nipatanti tattha dukkaṭakārinoti vinipāto. Natthi ettha assādasaññito ayoti nirayo.",
  "atk-s0519a4:469": "Atha vā apāyaggahaṇena tiracchānayoniṁ dīpeti, tiracchānayoni hi apāyo, sugatito apetattā. Na duggati, mahesakkhānaṁ nāgarājādīnaṁ sambhavato. Duggatiggahaṇena pettivisayaṁ dīpeti, so hi apāyo ceva duggati ca sugatito apetattā, dukkhassa ca gatibhūtattā. Na tu vinipāto asurasadisaṁ avinipatitattā. Petamahiddhikānañhi vimānānipi nibbattanti. Vinipātaggahaṇena asurakāyaṁ dīpeti, so hi yathāvuttenatthena apāyo ceva duggati ca sukhasamussayehi vinipātattā vinipātoti vuccati. Nirayaggahaṇena avīciādianekappakāraṁ nirayameva dīpeti. Upapannāti upagatā, tattha abhinibbattāti adhippāyo. Vuttavipariyāyena sukkapakkho veditabbo.",
  "atk-s0519a4:470": "Ayaṁ pana viseso – ettha sugatiggahaṇena manussagatimpi saṅgaṇhāti. Saggaggahaṇena devagatiṁ eva. Tattha sundarā gatīti sugati. Rūpādīhi visayehi suṭṭhu aggoti saggo. So sabbopi lujjanapalujjanaṭṭhena lokoti ayaṁ vacanattho. Amukāya kappakoṭiyaṁ upacitaṁ tenāyaṁ etarahi, anāgate vā saggūpago apāyūpago cāti aṭṭhamanavamabalañāṇakiccaṁ ekajjhaṁ katvā dassitaṁ. Tathā kappasatasahassevātiādīsupi. Tenevāha – ‘‘imāni bhagavato dve ñāṇānī’’ti.",
  "atk-s0519a4:471": "Nihato māro bodhimūleti nihato samucchinno kilesamāro bodhirukkhamūle. Idaṁ bhagavato dasamaṁ balanti idaṁ kilesamārassa hananaṁ samucchindanaṁ bhagavato dasamaṁ balaṁ. Tenevāha – ‘‘sabbāsavaparikkhayaṁ ñāṇa’’nti. Yasmā pana yadā arahattamaggena savāsanā sabbe āsavā khepitā, tadā bhagavatā sabbaññutaññāṇaṁ adhigataṁ nāma, tasmā ‘‘yaṁ sabbaññutā pattā’’tiādi vuttaṁ.",
  "atk-s0519a4:472": "Ayaṁ tāvettha ācariyānaṁ samānatthakathā. Paravādī panāha – ‘‘dasabalañāṇaṁ nāma pāṭiekkaṁ natthi, yasmā ‘sabbaññutā pattā viditā sabbadhammā’ti vuttaṁ, tasmā sabbaññutaññāṇassevāyaṁ pabhedo’’ti, taṁ na tathā daṭṭhabbaṁ. Aññameva hi dasabalañāṇaṁ, aññaṁ sabbaññutaññāṇaṁ. Dasabalañāṇañhi sakasakakiccameva jānāti, sabbaññutaññāṇaṁ tampi tato avasesampi jānāti. Dasabalañāṇesu hi paṭhamaṁ kāraṇākāraṇameva jānāti. Dutiyaṁ kammaparicchedameva, tatiyaṁ dhātunānattakāraṇameva, catutthaṁ ajjhāsayādhimuttimeva, pañcamaṁ kammavipākantarameva, chaṭṭhaṁ jhānādīhi saddhiṁ tesaṁ saṁkilesādimeva, sattamaṁ indriyānaṁ tikkhamudubhāvameva, aṭṭhamaṁ pubbenivutthakkhandhasantatimeva, navamaṁ sattānaṁ cutūpapātameva, dasamaṁ saccaparicchedameva. Sabbaññutaññāṇaṁ pana etehi jānitabbañca tato uttariñca pajānāti. Etesaṁ pana kiccaṁ sabbaṁ na karoti . Tañhi jhānaṁ hutvā appetuṁ na sakkoti, iddhi hutvā vikubbituṁ na sakkoti, maggo hutvā kilese khepetuṁ na sakkoti.",
  "atk-s0519a4:473": "Apica paravādī evaṁ pucchitabbo ‘‘dasabalañāṇaṁ nāmetaṁ savitakkasavicāraṁ avitakkavicāramattaṁ avitakkaavicāraṁ kāmāvacaraṁ rūpāvacaraṁ arūpāvacaraṁ lokiyaṁ lokuttara’’nti. Jānanto ‘‘paṭipāṭiyā satta savitakkasavicārānī’’ti vakkhati, tato parāni dve avitakkaavicārānīti, āsavakkhayañāṇaṁ siyā savitakkasavicāraṁ, siyā avitakkavicāramattaṁ, siyā avitakkaavicāranti. Tathā paṭipāṭiyā satta kāmāvacarāni, tato dve rūpāvacarāni, avasāne ekaṁ lokuttaranti vakkhati. Sabbaññutaññāṇaṁ pana savitakkasavicārameva kāmāvacarameva lokiyamevāti niṭṭhamettha gantabbaṁ.",
  "atk-s0519a4:474": "Vicayahārasampātavaṇṇanā niṭṭhitā.",
  "atk-s0519a4:475": "3. Yuttihārasampātavaṇṇanā",
  "atk-s0519a4:476": "65. Evaṁ nānānayehi vicayahārasampātaṁ vitthāretvā idāni yuttihārasampātādīni dassetuṁ ‘‘tattha katamo yuttihārasampāto’’tiādi āraddhaṁ. Tattha ‘‘tasmā rakkhitacittassā’’ti gāthāya padattho vitthāritoyeva. Rakkhitacittassa sammāsaṅkappagocaro bhavissatīti yujjatīti manacchaṭṭhāni dvārāni satikavāṭena pidahitvā viharantassa kāmavitakkādīnaṁ micchāsaṅkappānaṁ avasaro eva natthīti nekkhammavitakkādiko sammāsaṅkappo eva tassa gocaro pavattiṭṭhānaṁ bhavissatīti ayamattho yujjati. Yuttiyā ghaṭeti saṁsandati sametīti attho. Sammāsaṅkappagocaro sammādiṭṭhi bhavissatīti vuttanayena sammāsaṅkappagocaro puggalo aviparītameva vitakkato sammādiṭṭhi bhavissati. Sammādiṭṭhisaṅkhātaṁ vipassanāñāṇaṁ purakkhatvā viharanto maggañāṇena pañcannaṁ khandhānaṁ udayabbayaṁ asammohato paṭivijjhissati. Tathā paṭivijjhanto ca dukkhasabhāvattā duggatisaṅkhātā sabbā bhavagatiyo jahissati, tato eva sabbaṁ vinipātabhayaṁ saṁsārabhayañca samatikkamissatīti sabbopi cāyamattho yutto evāti.",
  "atk-s0519a4:477": "Yuttihārasampātavaṇṇanā niṭṭhitā.",
  "atk-s0519a4:478": "4. Padaṭṭhānahārasampātavaṇṇanā",
  "atk-s0519a4:479": "66. Sakasampattiyā viya susaṁvihitasaṅkappo bhavati. Indriyesu guttadvāratā sucaritapāripūriyā āsannakāraṇanti āha – ‘‘rakkhitacittassāti tiṇṇaṁ sucaritānaṁ padaṭṭhāna’’nti. Tassattho – ‘‘rakkhitacittassā’’ti idaṁ tiṇṇaṁ sucaritānaṁ padaṭṭhānavacananti. Nekkhammasaṅkappādibahulassa kāmacchandādinīvaraṇappahānaṁ sukaranti nekkhammasaṅkappādayo samathassa āsannakāraṇanti āha – ‘‘sammāsaṅkappagocaroti samathassa padaṭṭhāna’’nti. Kammassakatāsammādiṭṭhiyaṁ sappaccayanāmarūpadassanasammādiṭṭhiyañca ṭhito attādhīnaṁ saṁsāradukkhaṁ passanto tadatikkamanupāyaṁ vipassanaṁ ārabhatīti sammādiṭṭhivipassanāya visesakāraṇanti āha – ‘‘sammādiṭṭhipurekkhāroti vipassanāya padaṭṭhāna’’nti. Udayabbayadassanaṁ ussukkāpento sammattaniyāmaṁ okkamatīti taṁ paṭhamamaggādhigamassa kāraṇanti āha – ‘‘ñatvāna udayabbayanti dassanabhūmiyā padaṭṭhāna’’nti. Ālokasaññāmanasikārādīhi thinamiddhassa abhibhavanaṁ vīriyassa āsannakāraṇanti āha – ‘‘thinamiddhābhibhū bhikkhūti vīriyassa padaṭṭhāna’’nti. Yadipi ariyamaggakkhaṇe pahānabhāvanā samānakālā ekābhisamayassa icchitattā, tathāpi pahātabbassa pahānābhāve bhāvanāpāripūrī natthīti pahānanimittā viya katvā bhāvanā vuttā ‘‘sabbā duggatiyo jaheti bhāvanāya padaṭṭhāna’’nti. Atha vā ‘‘sabbā duggatiyo jahe’’ti idaṁ bhagavato vacanaṁ yogīnaṁ ussāhajananatthaṁ ānisaṁsakittanaṁ hotīti bhāvanāya visesakāraṇanti vuttaṁ ‘‘sabbā…pe… padaṭṭhāna’’nti.",
  "atk-s0519a4:480": "Padaṭṭhānahārasampātavaṇṇanā niṭṭhitā.",
  "atk-s0519a4:481": "5. Lakkhaṇahārasampātavaṇṇanā",
  "atk-s0519a4:482": "67. Indriyesu guttadvāratā satisaṁvaro, satibalena ca nekkhammavitakkādibahulo hotīti vuttaṁ – ‘‘tasmā rakkhitacittassa sammāsaṅkappagocaroti idaṁ satindriya’’nti. Tassattho – ‘‘tasmā rakkhitacittassa sammāsaṅkappagocaro’’ti ettha rakkhitacittatāya ca sammāsaṅkappagocaratā kāraṇūpacārena idaṁ satindriyaṁ, gahitāni bhavanti pañcindriyāni indriyalakkhaṇena vimuttiparipācanabhāvena vā ekalakkhaṇattāti adhippāyo. Gahito bhavatīti ettha maggalakkhaṇena gahaṇaṁ suviññeyyanti taṁ ṭhapetvā kāraṇato gahaṇaṁ dassetuṁ ‘‘sammādiṭṭhito hi sammāsaṅkappo pabhavatī’’tiādi vuttaṁ. Tato eva gahito bhavati ariyo aṭṭhaṅgiko maggoti vatvā vimuttivimuttiñāṇadassanānipi vuttāni.",
  "atk-s0519a4:483": "Lakkhaṇahārasampātavaṇṇanā niṭṭhitā.",
  "atk-s0519a4:484": "6. Catubyūhahārasampātavaṇṇanā",
  "atk-s0519a4:485": "68. Rakkhīyatīti rakkhitaṁ. Idaṁ padavasena nibbacanaṁ. Yasmā pana atthavasena nibbacane vutte padavasena nibbacanaṁ vuttameva hoti, tasmā ‘‘rakkhitaṁ paripālīyatīti esā niruttī’’ti vuttaṁ. Tattha iti-saddo ādyattho, pakāre vā. Tena evamādikā evaṁpakārā vā esā niruttīti vuttaṁ hoti. Tasmā cintetīti cittaṁ. Attano santānaṁ cinotīti cittaṁ, paccayehi citanti cittaṁ, cittavicittaṭṭhena cittaṁ, cittakaraṇaṭṭhena cittaṁ. Sammā saṅkappetīti sammāsaṅkappotiādinā nirutti veditabbā.",
  "atk-s0519a4:486": "Ayaṁ ettha bhagavato adhippāyoti ‘‘rakkhitacitto assā’’tiādinā indriyasaṁvarādayo duggatipahānañca vadato bhagavato ettha gāthāyaṁ adhippāyo. Kokāliko hītiādi nidānaniddeso. Tattha hi-saddo kāraṇe. Idaṁ vuttaṁ hoti – yasmā kokāliko (saṁ. ni. 1.181; a. ni. 10.89; su. ni. kokālikasutta) arakkhitacittatāya aggasāvakesu cittaṁ padosetvā padumanirayaṁ upapanno, tasmā duggatiyo jahitukāmo rakkhitacitto assāti bhagavā satiārakkhena cetasā samannāgato sabbā duggatiyo jahatīti attho. Suttamhi vuttaṁ ‘‘satiyā cittaṁ rakkhitabba’’nti desanānusandhidassanaṁ.",
  "atk-s0519a4:487": "Catubyūhahārasampātavaṇṇanā niṭṭhitā.",
  "atk-s0519a4:488": "7. Āvaṭṭahārasampātavaṇṇanā",
  "atk-s0519a4:489": "69. Nekkhammasaṅkappabahulo kasiṇavasena mettādivasena vā laddhāya cittekaggatāsaṅkhātāya cittamañjūsāya cittaṁ ṭhapetvā samādhiṁyeva vā yathāladdhaṁ saṁkilesato rakkhitacitto nāma hotīti vuttaṁ – ‘‘tasmā rakkhitacittassa sammāsaṅkappagocaroti ayaṁ samatho’’ti. Paññāpadhānā vipassanāti āha – ‘‘sammādiṭṭhipurekkhāroti ayaṁ vipassanā’’ti. Ariyamaggena dukkhasacce pariññāte udayabbayadassanaṁ matthakappattaṁ nāma hotīti vuttaṁ – ‘‘ñatvāna udayabbayanti dukkhapariññā’’ti. ‘‘Yaṁ kiñci samudayadhammaṁ, sabbaṁ taṁ nirodhadhamma’’nti hi maggañāṇassa pavattidassanāti. Imāni cattāri saccānīti catusaccadhammavasena āvaṭṭanaṁ niṭṭhapeti. Tattha purimena saccadvayaṭṭhapanena visabhāgadhammavasena, pacchimena sabhāgadhammavasena āvaṭṭananti daṭṭhabbaṁ.",
  "atk-s0519a4:490": "Āvaṭṭahārasampātavaṇṇanā niṭṭhitā.",
  "atk-s0519a4:491": "8. Vibhattihārasampātavaṇṇanā",
  "atk-s0519a4:492": "70.Kusalapakkhokusalapakkhena niddisitabboti rakkhitacittassāti satisaṁvaro, so chabbidho dvāravasena cakkhudvārasaṁvaro yāva manodvārasaṁvaroti. Sammāsaṅkappo tividho – nekkhammasaṅkappo, abyāpādasaṅkappo, avihiṁsāsaṅkappoti. Sammādiṭṭhi aṭṭhavidhā dukkhe ñāṇaṁ…pe… idappaccayatāpaṭiccasamuppannesu dhammesu ñāṇanti. Udayabbayañāṇaṁ paññāsavidhaṁ avijjāsamudayā rūpasamudayo…pe… vipariṇāmalakkhaṇaṁ passantopi viññāṇakkhandhassa vayaṁ passati. Thinamiddhābhibhavanaṁ catubbidhaṁ catumaggavasena. Tattha satisaṁvaro lokiyalokuttaravasena duvidho. Tesu lokiyo kāmāvacarova, lokuttaro dassanabhāvanābhedato duvidho. Ekameko cettha catusatipaṭṭhānabhedato catubbidho. Esa nayo sammāsaṅkappādīsupi.",
  "atk-s0519a4:493": "Ayaṁ pana viseso – sammāsaṅkappo paṭhamajjhānavasena rūpāvacarotipi nīharitabbo. Padaṭṭhānavibhāgo padaṭṭhānahārasampāte vuttanayena vattabbo . Akusalapakkhe asaṁvaro cakkhuasaṁvaro…pe… kāyaasaṁvaro, copanakāyaasaṁvaro, vācāasaṁvaro, manoasaṁvaroti aṭṭhavidho. Micchāsaṅkappo kāmavitakkādivasena tividho. Aññāṇaṁ ‘‘dukkhe aññāṇa’’ntiādinā aṭṭhavidhā vibhattaṁ. Sammādiṭṭhipaṭipakkhato micchādiṭṭhi dvāsaṭṭhividhena veditabbā. Thinamiddhaṁ uppattibhūmito pañcavidhanti evaṁ akusalapakkhe vibhatti veditabbā.",
  "atk-s0519a4:494": "Vibhattihārasampātavaṇṇanā niṭṭhitā.",
  "atk-s0519a4:495": "9. Parivattanahārasampātavaṇṇanā",
  "atk-s0519a4:496": "71. Parivattanahāre āvaṭṭahāre vuttanayena samathavipassanāniddhāraṇaṁ akatvā ‘‘samathavipassanāya bhāvitāyā’’ti āha. Lokiyā cettha samathavipassanā daṭṭhabbā. Paṭipakkhenāti ‘‘arakkhitena cittenā’’ti gāthāya paṭipakkhenāti adhippāyo. Atha vā vibhattihāre niddiṭṭhassa akusalapakkhassa paṭipakkhenāti attho.",
  "atk-s0519a4:497": "Parivattanahārasampātavaṇṇanā niṭṭhitā.",
  "atk-s0519a4:498": "10. Vevacanahārasampātavaṇṇanā",
  "atk-s0519a4:499": "72. ‘‘Mānasaṁ hadayaṁ paṇḍaraṁ viññāṇaṁ viññāṇakkhandho manoviññāṇadhātū’’ti (dha. sa. 6) ca cittassa vevacanaṁ. ‘‘Takko vitakko saṅkappo appanā byappanā cetaso abhiniropanā’’ti ca sammāsaṅkappassa. ‘‘Paññā pajānanā vicayo pavicayo’’tiādinā (dha. sa. 16) sammādiṭṭhiyā. ‘‘Thinaṁ thiyanā thiyitattaṁ cittassa akallatā akammaññatā onāho parināho antosaṅkoco’’ti thinassa. ‘‘Akallatā akammaññatā kāyālasiyaṁ supyaṁ supyanā supitatta’’nti (dha. sa. 1163) middhassa. ‘‘Bhikkhako bhikkhū’’tiādinā (pārā. 45) bhikkhupadassa. ‘‘Duggati apāyo vinipāto vaṭṭadukkhaṁ saṁsāro’’tiādinā duggatiyā vevacanaṁ veditabbaṁ.",
  "atk-s0519a4:500": "Vevacanahārasampātavaṇṇanā niṭṭhitā.",
  "atk-s0519a4:501": "11. Paññattihārasampātavaṇṇanā",
  "atk-s0519a4:502": "73. Adhiṭṭhahitvā rakkhantiyā satiyā rakkhiyamānaṁ cittaṁ tassā adhiṭṭhānaṁ viya hotīti katvā vuttaṁ – ‘‘rakkhitacittassāti padaṭṭhānapaññatti satiyā’’ti. Sesaṁ imasmiṁ paññattihārasampāte ito paresu otaraṇasodhanahārasampātesupi apubbaṁ natthi. Heṭṭhā vuttanayameva.",
  "atk-s0519a4:503": "Paññattihārasampātavaṇṇanā niṭṭhitā.",
  "atk-s0519a4:504": "14. Adhiṭṭhānahārasampātavaṇṇanā",
  "atk-s0519a4:505": "76. Adhiṭṭhānahārasampāte sammādiṭṭhi nāma yaṁ dukkhe ñāṇantiādinā catusaccahetuhetusamuppannapaccayapaccayuppannasaṅkhātassa visayassa vasena vemattataṁ dassetvā puna yaṁ tattha tattha yathābhūtaṁ ñāṇadassananti pāḷipāḷiatthānaṁ avasiṭṭhavisayavaseneva vemattataṁ dīpeti. Tattha yaṁ saccāgamananti yaṁ saccato aviparītato visayassa āgamanaṁ, adhigamoti attho. ‘‘Yaṁ paccāgamana’’ntipi pāṭho, tassa yaṁ paṭipāṭivisayassa āgamanaṁ, taṁtaṁvisayādhigamoti attho . Sesamettha parikkhārasamāropanahārasampātesu yaṁ vattabbaṁ, taṁ pubbe vuttanayattā uttānameva.",
  "atk-s0519a4:506": "Adhiṭṭhānahārasampātavaṇṇanā niṭṭhitā.",
  "atk-s0519a4:507": "Missakahārasampātavaṇṇanā",
  "atk-s0519a4:508": "Api cettha hārasampātaniddeso imināpi nayena veditabbo –",
  "atk-s0519a4:509": "‘‘Manopubbaṅgamā dhammā, manoseṭṭhā manomayā;",
  "atk-s0519a4:510": "Manasā ce pasannena, bhāsati vā karoti vā;",
  "atk-s0519a4:511": "Tato naṁ sukhamanveti, chāyāva anapāyinī’’ti. (dha. pa. 2);",
  "atk-s0519a4:512": "Tattha katamo desanāhārasampāto? Manopubbaṅgamā dhammāti manoti khandhavavatthānena viññāṇakkhandhaṁ deseti. Āyatanavavatthānena manāyatanaṁ , dhātuvavatthānena viññāṇadhātuṁ, indriyavavatthānena manindriyaṁ. Katame dhammā pubbaṅgamā? Cha dhammā pubbaṅgamā, kusalānaṁ kusalamūlāni, akusalānaṁ akusalamūlāni, sādhipatikānaṁ adhipati, sabbacittuppādānaṁ indriyāni. Api ca imasmiṁ sutte mano adhippeto. Yathā balaggassa rājā pubbaṅgamo, evamevaṁ dhammānaṁ mano pubbaṅgamo. Tattha tividhena mano pubbaṅgamo nekkhammachandena abyāpādachandena avihiṁsāchandena. Tattha alobhassa nekkhammachandena manopubbaṅgamaṁ, adosassa abyāpādachandena manopubbaṅgamaṁ, amohassa avihiṁsāchandena manopubbaṅgamaṁ.",
  "atk-s0519a4:513": "Manoseṭṭhāti mano tesaṁ dhammānaṁ seṭṭhaṁ visiṭṭhaṁ uttamaṁ pavaraṁ mūlaṁ pamukhaṁ pāmokkhaṁ, tena vuccati ‘‘manoseṭṭhā’’ti. Manomayāti manena katā, manena nimmitā, manena nibbattā, mano tesaṁ paccayo, tena vuccati ‘‘manomayā’’ti. Te pana dhammā chandasamudānitā anāvilasaṅkappasamuṭṭhānā phassasamodhānā vedanākkhandho saññākkhandho saṅkhārakkhandho. Manasā ce pasannenāti yā saddhā saddahanā okappanā abhippasādo. Iti iminā pasādena upeto samupeto upagato samupagato sampanno samannāgato, tena vuccati ‘‘pasannenā’’ti idaṁ manokammaṁ . Bhāsati vāti vacīkammaṁ. Karoti vāti kāyakammaṁ. Iti dasakusalakammapathā dassitā.",
  "atk-s0519a4:514": "Tatoti dasavidhassa kusalakammassa katattā upacitattā. Nanti yo so katapuñño katakusalo katabhīruttāṇo, taṁ puggalaṁ. Sukhanti duvidhaṁ sukhaṁ kāyikaṁ cetasikañca. Anvetīti anugacchati.",
  "atk-s0519a4:515": "Idhassu puriso appahīnānusayo saṁyojaniyesu dhammesu assādaṁ anupassati, so saṁyojaniyesu dhammesu assādaṁ anupassanto yathādiṭṭhaṁ yathāsutaṁ sampattibhavaṁ pattheti. Iccassa avijjā ca bhavataṇhā ca anubaddhā honti, so yathādiṭṭhaṁ yathāsutaṁ sampattibhavaṁ patthento pasādanīyavatthusmiṁ cittaṁ pasādeti saddahati okappeti. So pasannacitto tividhaṁ puññakiriyavatthuṁ anutiṭṭhati dānamayaṁ sīlamayaṁ bhāvanāmayaṁ kāyena vācāya manasā. So tassa vipākaṁ paccanubhoti diṭṭheva dhamme upapajje vā aparāpare vā pariyāye. Iti kho panassa avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā sukhavedanīyo phasso, phassapaccayā vedanāti evaṁ santaṁ taṁ sukhamanveti. Tassevaṁ vedanāya aparāparaṁ parivattamānāya uppajjati taṇhā. Taṇhāpaccayā upādānaṁ…pe… samudayo hotīti.",
  "atk-s0519a4:516": "Tattha yaṁ mano, ye ca manopubbaṅgamā dhammā, yañca sukhaṁ, ime vuccanti pañcakkhandhā, te dukkhasaccaṁ. Tesaṁ purimakāraṇabhūtā avijjā bhavataṇhā ca samudayasaccaṁ. Tesaṁ pariññāya pahānāya bhagavā dhammaṁ deseti, dukkhassa pariññāya samudayassa pahānāya. Yena parijānāti, yena pajahati, ayaṁ maggo. Yattha ca maggo pavattati, ayaṁ nirodho. Imāni cattāri saccāni evaṁ āyatanadhātuindriyamukhenāpi niddhāretabbāni. Tattha samudayena assādo, dukkhena ādīnavo, magganirodhehi nissaraṇaṁ, sukhassa anvayo phalaṁ, manasā pasannena kāyavacīsamīhā upāyo, manopubbaṅgamattā dhammānaṁ attano sukhakāmena pasannena manasā vacīkammaṁ kāyakammañca pavattetabbanti ayaṁ bhagavato āṇatti. Ayaṁ desanāhārasampāto.",
  "atk-s0519a4:517": "Tattha katamo vicayahārasampāto? Mananato ārammaṇavijānanato mano. Mananalakkhaṇe sampayuttesu ādhipaccakaraṇato pubbaṅgamo īhābhāvato nissattanijjīvaṭṭhena dhammā. Gāmesu gāmaṇi viya padhānaṭṭhena mano seṭṭho etesanti manoseṭṭhā. Sahajātādipaccayabhūtena manasā nibbattāti manomayā. Akālussiyato, ārammaṇassa okappanato ca pasannena vacīviññattivipphārato tathā sādiyanato ca bhāsati. Copanakāyavipphārato tathā sādiyanato ca karoti. Tathā pasutattā anaññattā ca ‘‘tato’’ti vuttaṁ. Sukhanato sātabhāvato iṭṭhabhāvato ca ‘‘sukha’’nti vuttaṁ. Katūpacitattā avipakkavipākattā ca ‘‘anvetī’’ti vuttaṁ. Kāraṇāyattavuttito asaṅkantito ca ‘‘chāyāva anapāyinī’’ti vuttaṁ. Ayaṁ anupadavicayato vicayahārasampāto.",
  "atk-s0519a4:518": "Tattha katamo yuttihārasampāto? Manassa dhammānaṁ ādhipaccayogato pubbaṅgamatā yujjati. Tato eva tesaṁ manassa anuvattanato dhammānaṁ manoseṭṭhatā yujjati. Sahajātādipaccayavasena manasā nibbattattā dhammānaṁ manomayatā yujjati. Manasā pasannena samuṭṭhānānaṁ kāyavacīkammānaṁ kusalabhāvo yujjati. Yena kusalakammaṁ upacitaṁ, taṁ chāyā viya sukhaṁ anvetīti yujjati. Ayaṁ yuttihārasampāto.",
  "atk-s0519a4:519": "Tattha katamo padaṭṭhāno hārasampāto? Mano manopavicārānaṁ padaṭṭhānaṁ. Manopubbaṅgamā dhammā sabbassa kusalapakkhassa padaṭṭhānaṁ. ‘‘Bhāsatī’’ti sammāvācā, ‘‘karotī’’ti sammākammanto, te sammāājīvassa padaṭṭhānaṁ. Sammāājīvo sammāvāyāmassa padaṭṭhānaṁ. Sammāvāyāmo sammāsatiyā padaṭṭhānaṁ. Sammāsati sammāsamādhissa padaṭṭhānaṁ. ‘‘Manasā pasannenā’’ti ettha pasādo saddhindriyaṁ, taṁ sīlassa padaṭṭhānaṁ. Sīlaṁ samādhissa padaṭṭhānaṁ. Samādhi paññāyāti yāva vimuttiñāṇadassanā yojetabbaṁ. Ayaṁ padaṭṭhānahārasampāto.",
  "atk-s0519a4:520": "Tattha katamo lakkhaṇo hārasampāto? ‘‘Manopubbaṅgamā dhammā’’ti manopubbaṅgamatāvacanena dhammānaṁ chandapubbaṅgamatāpi vīriyapubbaṅgamatāpi vīmaṁsāpubbaṅgamatāpi vuttā hoti ādhipateyyalakkhaṇena chandādīnaṁ manasā ekalakkhaṇattā. Tathā nesaṁ saddhādipubbaṅgamatāpi vuttā hoti indriyalakkhaṇena saddhādīnaṁ manasā ekalakkhaṇattā. ‘‘Manasā ce pasannenā’’ti yathā manassa pasādasamannāgamo taṁsamuṭṭhānānaṁ kāyavacīkammānaṁ anavajjabhāvalakkhaṇaṁ. Evaṁ cittassa satiādisamannāgamopi nesaṁ anavajjabhāvalakkhaṇaṁ yonisomanasikārasamuṭṭhānabhāvena ekalakkhaṇattā. ‘‘Sukhamanvetī’’ti sukhānugamanavacanena sukhassa paccayabhūtānaṁ manāpiyarūpādīnaṁ anugamo vutto hoti tesampi kammapaccayatāya ekalakkhaṇattāti. Ayaṁ lakkhaṇahārasampāto.",
  "atk-s0519a4:521": "Tattha katamo catubyūho hārasampāto? ‘‘Manopubbaṅgamā’’tiādīsu ‘‘mano’’tiādīnaṁ padānaṁ nibbacanaṁ niruttaṁ, taṁ padatthaniddesavasena veditabbaṁ. Padattho ca vuttanayena suviññeyyova. Ye sukhena atthikā, tehi pasannena manasā kāyavacīmanokammāni pavattetabbānīti ayamettha bhagavato adhippāyo. Puññakiriyāya aññesampi pubbaṅgamā hutvā tattha tesaṁ sammā upanetāro imissā desanāya nidānaṁ. ‘‘Chadvārādhipatī rājā (dha. pa. aṭṭha. 2.181 erakapattanāgarājavatthu), cittānuparivattino dhammā (dha. sa. dukamātikā 62; 1205-1206), cittassa ekadhammassa, sabbeva vasamanvagū’’ti (saṁ. ni. 1.62) evamādisamānayanena imissā desanāya saṁsandanā desanānusandhi. Padānusandhiyo pana suviññeyyāvāti. Ayaṁ catubyūho hārasampāto.",
  "atk-s0519a4:522": "Tattha katamo āvaṭṭo hārasampāto? ‘‘Manopubbaṅgamā dhammā’’ti tattha yāni tīṇi kusalamūlāni, tāni aṭṭhannaṁ sammattānaṁ hetu. Ye sammattā, ayaṁ aṭṭhaṅgiko maggo. Yaṁ manosahajanāmarūpaṁ, idaṁ dukkhaṁ. Asamucchinnā purimanipphannā avijjā bhavataṇhā, ayaṁ samudayo. Yattha tesaṁ pahānaṁ, ayaṁ nirodhoti imāni cattāri saccāni. Ayaṁ āvaṭṭo hārasampāto.",
  "atk-s0519a4:523": "Tattha katamo vibhattihārasampāto? ‘‘Manopubbaṅgamā dhammā, manasā ce pasannena, tato naṁ sukhamanvetī’’ti nayidaṁ yathārutavasena gahetabbaṁ. Yo hi samaṇo vā brāhmaṇo vā pāṇātipātimhi micchādiṭṭhike micchāpaṭipanne sakaṁ cittaṁ pasādeti, pasannena ca cittena abhūtaguṇābhitthavanavasena bhāsati vā nipaccakāraṁ vāssa yaṁ karoti, na tato naṁ sukhamanveti. Dukkhameva pana taṁ tato cakkaṁva vahato padamanveti. Iti hi idaṁ vibhajjabyākaraṇīyaṁ. Yaṁ manasā ce pasannena bhāsati vā karoti vā, tañce vacīkammaṁ kāyakammañca sukhavedanīyanti. Taṁ kissa hetu? Sammattagatehi sukhavedanīyaṁ micchāgatehi dukkhavedanīyanti. Kathaṁ panāyaṁ pasādo daṭṭhabbo? Nāyaṁ pasādo, pasādapatirūpako pana micchādhimokkhoti vadāmi. Ayaṁ vibhattihārasampāto.",
  "atk-s0519a4:524": "Tattha katamo parivattano hārasampāto? Manopubbaṅgamātiādi. Yaṁ manasā paduṭṭhena bhāsati vā karoti vā dukkhassānugāmī. Idañhi suttaṁ etassa ujupaṭipakkho. Ayaṁ parivattano hārasampāto.",
  "atk-s0519a4:525": "Tattha katamo vevacano hārasampāto? ‘‘Manopubbaṅgamā’’ti mano cittaṁ manāyatanaṁ manindriyaṁ manoviññāṇaṁ manoviññāṇadhātūti pariyāyavacanaṁ. Pubbaṅgamā purecārino puregāminoti pariyāyavacanaṁ. Dhammā attā sabhāvāti pariyāyavacanaṁ. Seṭṭhaṁ padhānaṁ pavaranti pariyāyavacanaṁ. Manomayā manonibbattā manosambhūtāti pariyāyavacanaṁ. Pasannena saddahantena okappentenāti pariyāyavacanaṁ. Sukhaṁ sātaṁ vedayitanti pariyāyavacanaṁ. Anveti anugacchati anubandhatīti pariyāyavacanaṁ. Ayaṁ vevacano hārasampāto.",
  "atk-s0519a4:526": "Tattha katamo paññattihārasampāto? Manopubbaṅgamāti ayaṁ manaso kiccapaññatti. Dhammāti sabhāvapaññatti, kusalakammapathapaññatti. Manoseṭṭhāti padhānapaññatti. Manomayāti sahajātapaññatti. Pasannenāti saddhindriyena samannāgatapaññatti, assaddhiyassa paṭikkhepapaññatti. Bhāsati vā karoti vāti sammāvācāsammākammantānaṁ nikkhepapaññatti. Tato naṁ sukhamanvetīti kammassa phalānubandhapaññatti, kammassa avināsapaññattīti. Ayaṁ paññattihārasampāto.",
  "atk-s0519a4:527": "Tattha katamo otaraṇo hārasampāto? Manoti viññāṇakkhandho. Dhammāti vedanāsaññāsaṅkhārakkhandhā. Bhāsati vā karoti vāti kāyavacīviññattiyo. Tāsaṁ nissayā cattāro mahābhūtāti rūpakkhandhoti ayaṁ khandhehi otaraṇo. Manoti abhisaṅkhāraviññāṇanti manoggahaṇena avijjāpaccayā saṅkhārā gahitāti. Saṅkhārapaccayā viññāṇaṁ…pe… samudayo hotīti ayaṁ paṭiccasamuppādena otaraṇoti. Ayaṁ otaraṇo hārasampāto.",
  "atk-s0519a4:528": "Tattha katamo sodhano hārasampāto? Manoti ārambho neva padasuddhi, na ārambhasuddhi. Manopubbaṅgamāti padasuddhi, na ārambhasuddhi. Tathā dhammāti yāva sukhanti padasuddhi, na ārambhasuddhi. Sukhamanvetīti pana padasuddhi ceva ārambhasuddhi cāti. Ayaṁ sodhano hārasampāto.",
  "atk-s0519a4:529": "Tattha katamo adhiṭṭhāno hārasampāto? Manopubbaṅgamā dhammā, manoseṭṭhā manomayāti ekattatā. Manasā ce pasannenāti vemattatā, tathā manasā ce pasannenāti ekattatā. Bhāsati vā karoti vāti vemattatā, tathā manasā ce pasannenāti ekattatā. So pasādo duvidho ajjhattañca byāpādavikkhambhanato, bahiddhā ca okappanato. Tathā sampattibhavahetubhūtopi vaḍḍhihetubhūtovāti ayaṁ vemattatā. Tayidaṁ suttaṁ dvīhi ākārehi adhiṭṭhātabbaṁ hetunā ca yo pasannamānaso, vipākena ca yo sukhavedanīyoti. Ayaṁ adhiṭṭhāno hārasampāto.",
  "atk-s0519a4:530": "Tattha katamo parikkhāro hārasampāto? Manopubbaṅgamāti ettha manoti kusalaviññāṇaṁ. Tassa ca ñāṇasampayuttassa alobho adoso amohoti tayo sampayuttā hetū, ñāṇavippayuttassa alobho adosoti dve sampayuttā hetū. Sabbesaṁ avisesena yonisomanasikāro hetu, cattāri sampatticakkāni paccayo. Tathā saddhammassavanaṁ, tassa ca dānādivasena pavattamānassa deyyadhammādayo paccayo. Dhammāti cettha vedanādīnaṁ iṭṭhārammaṇādayo. Tathā tayo viññāṇassa, vedanādayo pasādassa, saddheyyavatthukusalābhisaṅkhāro vipākasukhassa paccayoti. Ayaṁ parikkhāro hārasampāto.",
  "atk-s0519a4:531": "Tattha katamo samāropano hārasampāto? Manopubbaṅgamā dhammāti manoti puññacittaṁ, taṁ tividhaṁ – dānamayaṁ, sīlamayaṁ, bhāvanāmayanti. Tattha dānamayassa alobho padaṭṭhānaṁ, sīlamayassa adoso padaṭṭhānaṁ, bhāvanāmayassa amoho padaṭṭhānaṁ. Sabbesaṁ abhippasādo padaṭṭhānaṁ, ‘‘saddhājāto upasaṅkamati, upasaṅkamanto payirupāsatī’’ti (ma. ni. 2.183) suttaṁ vitthāretabbaṁ. Kusalacittaṁ sukhassa iṭṭhavipākassa padaṭṭhānaṁ. Yonisomanasikāro kusalacittassa padaṭṭhānaṁ. Yoniso hi manasi karonto kusalacittaṁ adhiṭṭhāti kusalacittaṁ bhāveti, so anuppannānaṁ pāpakānaṁ akusalānaṁ dhammānaṁ anuppādāya chandaṁ janeti, uppannānaṁ kusalānaṁ dhammānaṁ…pe… padahati. Tassevaṁ catūsu sammappadhānesu bhāviyamānesu cattāro satipaṭṭhānā yāva ariyo aṭṭhaṅgiko maggo bhāvanāpāripūriṁ gacchatīti ayaṁ bhāvanāya samāropanā. Sati ca bhāvanāya pahānañca siddhamevāti. Ayaṁ samāropano hārasampāto.",
  "atk-s0519a4:532": "Tathā –",
  "atk-s0519a4:533": "‘‘Dadato puññaṁ pavaḍḍhati, saṁyamato veraṁ na cīyati;",
  "atk-s0519a4:534": "Kusalo ca jahāti pāpakaṁ, rāgadosamohakkhayā sa nibbuto’’ti. (dī. ni. 2.197; udā. 75; peṭako. 16);",
  "atk-s0519a4:535": "Tattha dadato puññaṁ pavaḍḍhatīti dānamayaṁ puññakiriyavatthu vuttaṁ. Saṁyamato veraṁ na cīyatīti sīlamayaṁ puññakiriyavatthu vuttaṁ. Kusalo ca jahāti pāpakanti lobhassa ca dosassa ca mohassa ca pahānamāha. Tena bhāvanāmayaṁ puññakiriyavatthu vuttaṁ. Rāgadosamohakkhayā sa nibbutoti anupādāparinibbānamāha.",
  "atk-s0519a4:536": "Dadato puññaṁ pavaḍḍhatīti alobho kusalamūlaṁ. Saṁyamato veraṁ na cīyatīti adoso kusalamūlaṁ. Kusalo ca jahāti pāpakanti amoho kusalamūlaṁ. Rāgadosamohakkhayā sa nibbutoti tesaṁ nissaraṇaṁ vuttaṁ.",
  "atk-s0519a4:537": "Dadato puññaṁ pavaḍḍhatīti sīlakkhandhassa padaṭṭhānaṁ. Saṁyamato veraṁ na cīyatīti samādhikkhandhassa padaṭṭhānaṁ. Kusalo ca jahāti pāpakanti paññākkhandhassa vimuttikkhandhassa padaṭṭhānaṁ. Dānena oḷārikānaṁ kilesānaṁ pahānaṁ, sīlena majjhimānaṁ, paññāya sukhumānaṁ. Rāgadosamohakkhayā sa nibbutoti katāvībhūmiṁ dasseti.",
  "atk-s0519a4:538": "Dadato puññaṁ…pe… jahāti pāpakanti sekkhabhūmi dassitā. Rāgadosamohakkhayā sa nibbutoti aggaphalaṁ vuttaṁ.",
  "atk-s0519a4:539": "Tathā dadato puññaṁ…pe… na cīyatīti lokiyakusalamūlaṁ vuttaṁ. Kusalo ca jahāti pāpakanti lokuttarakusalamūlaṁ vuttaṁ. Rāgadosamohakkhayā sa nibbutoti lokuttarassa kusalamūlassa phalaṁ vuttaṁ.",
  "atk-s0519a4:540": "Dadato…pe… na cīyatīti puthujjanabhūmi dassitā. Kusalo ca jahāti pāpakanti sekkhabhūmi dassitā. Rāgadosamohakkhayā sa nibbutoti asekkhabhūmi dassitā.",
  "atk-s0519a4:541": "Dadato …pe… na cīyatīti saggagāminī paṭipadā vuttā. Kusalo ca jahāti pāpakanti sekkhavimutti. Rāgadosamohakkhayā sa nibbutoti asekkhavimutti vuttā.",
  "atk-s0519a4:542": "Dadato…pe… na cīyatīti dānakathaṁ sīlakathaṁ saggakathaṁ lokiyānaṁ dhammānaṁ desanamāha. Kusalo ca jahāti pāpakanti loke ādīnavānupassanāya saddhiṁ sāmukkaṁsikaṁ dhammadesanamāha. Rāgadosamohakkhayā sa nibbutoti tassā desanāya phalamāha.",
  "atk-s0519a4:543": "Dadato puññaṁ pavaḍḍhatīti dhammadānaṁ āmisadānañca vadati. Saṁyamato veraṁ na cīyatīti pāṇātipātā veramaṇiyā sattānaṁ abhayadānaṁ vadati. Evaṁ sabbānipi sikkhāpadāni vitthāretabbāni. Tena ca sīlasaṁyamena sīle patiṭṭhito cittaṁ saṁyameti, tassa samatho pāripūriṁ gacchati. Evaṁ so samathe ṭhito vipassanākosallayogato kusalo ca jahāti pāpakaṁ rāgaṁ jahāti, dosaṁ jahāti, mohaṁ jahāti, ariyamaggena sabbepi pāpake akusale dhamme jahāti. Evaṁ paṭipanno ca rāgadosamohakkhayā sa nibbutoti rāgādīnaṁ parikkhayā dvepi vimuttiyo adhigacchatīti ayaṁ suttaniddeso.",
  "atk-s0519a4:544": "Tattha katamo desanāhārasampāto? Imasmiṁ sutte kiṁ desitaṁ? Dve sugatiyo devā ca manussā ca, dibbā ca pañca kāmaguṇā, mānusakā ca pañca kāmaguṇā, dibbā ca pañcupādānakkhandhā, mānusakā ca pañcupādānakkhandhā. Idaṁ vuccati dukkhaṁ ariyasaccaṁ. Tassa kāraṇabhāvena purimapurimanipphannā taṇhā samudayo ariyasaccaṁ. Tayidaṁ vuccati assādo ca ādīnavo ca. Sabbassa purimehi dvīhi padehi niddeso ‘‘dadato…pe… na cīyatī’’ti. Kusalo ca jahāti pāpakanti maggo vutto. Rāgadosamohakkhayā sa nibbutoti dve nibbānadhātuyo saupādisesā ca anupādisesā ca. Idaṁ nissaraṇaṁ. Phalādīni pana yathārahaṁ veditabbānīti. Ayaṁ desanāhārasampāto.",
  "atk-s0519a4:545": "Vicayoti ‘‘dadato puññaṁ pavaḍḍhatī’’ti iminā paṭhamena padena tividhampi dānamayaṁ sīlamayaṁ bhāvanāmayaṁ puññakiriyavatthu vuttaṁ. Dasavidhassapi deyyadhammassa pariccāgo vutto. Tathā chabbidhassapi rūpādiārammaṇassa. ‘‘Saṁyamato veraṁ na cīyatī’’ti dutiyena padena averā asapattā abyāpādā ca paṭipadā vuttā. ‘‘Kusalo ca jahāti pāpaka’’nti tatiyena padena ñāṇuppādo aññāṇanirodho sabbopi ariyo aṭṭhaṅgiko maggo sabbepi bodhipakkhiyā dhammā vuttā . ‘‘Rāgadosamohakkhayā sa nibbuto’’ti rāgakkhayena rāgavirāgā cetovimutti, mohakkhayena avijjāvirāgā paññāvimutti vuttāti. Ayaṁ vicayo hārasampāto.",
  "atk-s0519a4:546": "Yuttīti dāne ṭhito ubhayaṁ paripūreti macchariyappahānañca puññābhisandañcāti atthesā yutti. Sīlasaṁyame ṭhito ubhayaṁ paripūreti upacārasamādhiṁ appanāsamādhiñcāti atthesā yutti. Pāpake dhamme pajahanto dukkhaṁ parijānāti, nirodhaṁ sacchikaroti, maggaṁ bhāvetīti atthesā yutti. Rāgadosamohesu sabbaso parikkhīṇesu anupādisesāya nibbānadhātuyā parinibbāyatīti atthesā yuttīti. Ayaṁ yuttihārasampāto.",
  "atk-s0519a4:547": "Padaṭṭhānanti dadato puññaṁ pavaḍḍhatīti cāgādhiṭṭhānassa padaṭṭhānaṁ. Saṁyamato veraṁ na cīyatīti saccādhiṭṭhānassa padaṭṭhānaṁ. Kusalo ca jahāti pāpakanti paññādhiṭṭhānassa padaṭṭhānaṁ. Rāgadosamohakkhayā sa nibbutoti upasamādhiṭṭhānassa padaṭṭhānanti. Ayaṁ padaṭṭhāno hārasampāto.",
  "atk-s0519a4:548": "Lakkhaṇoti ‘‘dadato’’ti etena peyyavajjaṁ atthacariyaṁ samānattatā ca dassitāti veditabbā saṅgahavatthubhāvena ekalakkhaṇattā. ‘‘Saṁyamato’’ti etena khantimettāavihiṁsāanuddayādayo dassitāti veditabbā verānuppādanalakkhaṇena ekalakkhaṇattā. ‘‘Veraṁ na cīyatī’’ti etena hirīottappaappicchatāsantuṭṭhitādayo dassitā verāvaḍḍhanena ekalakkhaṇattā. Tathā ahirīkānottappādayo acetabbabhāvena ekalakkhaṇattā. ‘‘Kusalo’’ti etena kosalladīpanena sammāsaṅkappādayo dassitā maggaṅgādibhāvena ekalakkhaṇattā. ‘‘Jahāti pāpaka’’nti etena pariññābhisamayādayopi dassitā abhisamayalakkhaṇena ekalakkhaṇattā. ‘‘Rāgadosamohakkhayā’’ti etena avasiṭṭhakilesādīnampi khayā dassitā khepetabbabhāvena ekalakkhaṇattāti ayaṁ lakkhaṇo.",
  "atk-s0519a4:549": "Catubyūhoti dadatoti gāthāyaṁ bhagavato ko adhippāyo? Ye mahābhogataṁ patthayissanti, te dānaṁ dassanti dāliddiyappahānāya. Ye averataṁ icchanti, te pañca verāni pajahissanti. Ye kusaladhammehi chandakāmā, te aṭṭhaṅgikaṁ maggaṁ bhāvessanti. Ye nibbāyitukāmā, te rāgadosamohaṁ pajahissantīti ayamettha bhagavato adhippāyo. Evaṁ nibbacananidānasandhayo vattabbāti. Ayaṁ catubyūho.",
  "atk-s0519a4:550": "Āvaṭṭoti yañca adadato macchariyaṁ, yañca asaṁyamato veraṁ, yañca akusalassa pāpassa appahānaṁ, ayaṁ paṭipakkhaniddesena samudayo. Tassa alobhena ca adosena ca amohena ca dānādīhi pahānaṁ, imāni tīṇi kusalamūlāni. Tesaṁ paccayo aṭṭha sammattāni, ayaṁ maggo. Yo rāgadosamohānaṁ khayo, ayaṁ nirodhoti. Ayaṁ āvaṭṭo.",
  "atk-s0519a4:551": "Vibhattīti dadato puññaṁ pavaḍḍhatīti ekaṁsena yo bhayahetu deti, rāgahetu deti, āmisakiñcikkhahetu deti, na tassa puññaṁ vaḍḍhati. Yañca daṇḍadānaṁ satthadānaṁ paraviheṭhanatthaṁ apuññaṁ assa pavaḍḍhati. Yaṁ pana kusalena cittena anukampanto vā apacāyamāno vā annaṁ deti, pānaṁ vatthaṁ yānaṁ mālāgandhavilepanaṁ seyyāvasathaṁ padīpeyyaṁ deti, sabbasattānaṁ vā abhayadānaṁ deti, mettacitto hitajjhāsayo nissaraṇasaññī dhammaṁ deseti. Saṁyamato veraṁ na cīyatīti ekaṁsena abhayūparatassa cīyati, kiṁkāraṇaṁ? Yaṁ asamattho, bhayūparato diṭṭhadhammikassa bhāyati ‘‘mā maṁ rājāno gahetvā hatthaṁ vā chindeyyuṁ…pe… jīvantampi sūle uttāseyyu’’nti, tena saṁyamena averaṁ cīyati. Yo pana evaṁ samāno veraṁ na cīyati. Yo pana evaṁ samādiyati, pāṇātipātassa pāpako vipāko diṭṭhe ceva dhamme abhisamparāye ca, evaṁ sabbassa akusalassa, so tato āramati, iminā saṁyamena veraṁ na cīyati. Saṁyamo nāma sīlaṁ. Taṁ catubbidhaṁ cetanā sīlaṁ, cetasikaṁ sīlaṁ, saṁvaro sīlaṁ, avītikkamo sīlanti. Kusalo ca jahāti pāpakanti pāpapahāyakā sattattiṁsa bodhipakkhiyā dhammā vattabbāti. Ayaṁ vibhatti.",
  "atk-s0519a4:552": "Parivattanoti dadato puññaṁ pavaḍḍhati, adadatopi puññaṁ pavaḍḍhati, na dānamayikaṁ. Saṁyamato veraṁ na cīyati asaṁyamatopi veraṁ na cīyati, yaṁ dānena paṭisaṅkhānabalena bhāvanābalena. Kusalo ca jahāti pāpakaṁ, akusalo pana na jahāti. Rāgadosamohakkhayā sa nibbuto, tesaṁ aparikkhayā natthi nibbutīti. Ayaṁ parivattano.",
  "atk-s0519a4:553": "Vevacanoti dadato puññaṁ pavaḍḍhati. Pariccāgato kusalaṁ upacīyati. Anumodatopi puññaṁ pavaḍḍhati cittappasādatopi veyyāvaccakiriyāyapi. Saṁyamatoti sīlasaṁvarato soraccato. Veraṁ na cīyatīti pāpaṁ na vaḍḍhati, akusalaṁ na vaḍḍhati. Kusaloti paṇḍito nipuṇo medhāvī parikkhako. Jahātīti samucchindati samugghāṭeti. Ayaṁ vevacano.",
  "atk-s0519a4:554": "Paññattīti dadato puññaṁ pavaḍḍhatīti lobhassa paṭinissaggapaññatti, alobhassa nikkhepapaññatti. Saṁyamato veraṁ na cīyatīti dosassa vikkhambhanapaññatti, adosassa nikkhepapaññatti. Kusalo ca jahāti pāpakanti mohassa samugghātapaññatti, amohassa bhāvanāpaññatti. Rāgadosamohassa pahānapaññatti, alobhādosāmohassa bhāvanāpaññatti. Rāgadosamohakkhayā sa nibbutoti kilesānaṁ paṭippassaddhipaññatti, nibbānassa sacchikiriyapaññattīti. Ayaṁ paññatti.",
  "atk-s0519a4:555": "Otaraṇoti dadato puññaṁ pavaḍḍhatīti dānaṁ nāma saddhādīhi indriyehi hotīti ayaṁ indriyehi otaraṇo. Saṁyamato veraṁ na cīyatīti saṁyamo nāma sīlakkhandhoti ayaṁ khandhehi otaraṇo. Kusalo ca jahāti pāpakanti pāpappahānaṁ nāma tīhi vimokkhehi hoti. Tesaṁ upāyabhūtāni tīṇi vimokkhamukhānīti ayaṁ vimokkhamukhehi otaraṇo. Rāgadosamohakkhayā sa nibbutoti vimuttikkhandho. So ca dhammadhātu dhammāyatanañcāti ayaṁ dhātūhi ca āyatanehi ca otaraṇoti. Ayaṁ otaraṇo.",
  "atk-s0519a4:556": "Sodhanoti dadatotiādikā padasuddhi, no ārambhasuddhi. Rāgadosamohakkhayā sa nibbutoti ayaṁ padasuddhi ca ārambhasuddhi cāti. Ayaṁ sodhano.",
  "atk-s0519a4:557": "Adhiṭṭhānoti dadatoti ayaṁ ekattatā, cāgo pariccāgo dhammadānaṁ āmisadānaṁ abhayadānaṁ, aṭṭha dānāni vitthāretabbāni. Ayaṁ vemattatā. Saṁyamoti ayaṁ ekattatā. Pātimokkhasaṁvaro satisaṁvaroti ayaṁ vemattatā. Kusalo ca jahāti pāpakanti ayaṁ ekattatā. Sakkāyadiṭṭhiṁ pajahati vicikicchaṁ pajahatītiādikā ayaṁ vemattatā. Rāgadosamohakkhayā sa nibbutoti ayaṁ ekattatā. Saupādisesā nibbānadhātu anupādisesā nibbānadhātūti ayaṁ vemattatāti. Ayaṁ adhiṭṭhāno.",
  "atk-s0519a4:558": "Parikkhāroti dānassa pāmojjaṁ paccayo. Alobho hetu, saṁyamassa hirottappādayo paccayo. Yonisomanasikāro adoso ca hetu, pāpappahānassa samādhi yathābhūtañāṇadassanañca paccayo. Tisso anupassanā hetu, nibbutiyā maggasammādiṭṭhi hetu, sammāsaṅkappādayo paccayoti. Ayaṁ parikkhāro.",
  "atk-s0519a4:559": "Samāropanohārasampātoti dadato puññaṁ pavaḍḍhatīti dānamayaṁ puññakiriyavatthu, taṁ sīlassa padaṭṭhānaṁ. Saṁyamato veraṁ na cīyatīti sīlamayaṁ puññakiriyavatthu, taṁ samādhissa padaṭṭhānaṁ. Sīlena hi jhānenapi rāgādikilesā na cīyanti. Yepissa tappaccayā uppajjeyyuṁ āsavā vighātapariḷāhā, tepissa na honti. Kusalo ca jahāti pāpakanti pahānapariññā, taṁ bhāvanāmayaṁ puññakiriyavatthu. Rāgadosamohakkhayā sa nibbutoti rāgassapi khayā dosassapi khayā mohassapi khayā. Tattha rāgoti yo rāgo sārāgo cetaso sārajjanā lobho lubbhanā lubbhitattaṁ abhijjhā lobho akusalamūlaṁ. Dosoti yo doso dussanā dussitattaṁ byāpādo cetaso byāpajjanā doso akusalamūlaṁ. Mohoti yaṁ aññāṇaṁ adassanaṁ anabhisamayo asambodho appaṭivedho dummejjhaṁ bālyaṁ asampajaññaṁ moho akusalamūlaṁ. Iti imesaṁ rāgādīnaṁ khayo nirodho paṭinissaggo nibbuti nibbāyanā parinibbānaṁ saupādisesā nibbānadhātu anupādisesā nibbānadhātūti. Ayaṁ samāropano hārasampāto.",
  "atk-s0519a4:560": "Missakahārasampātavaṇṇanā niṭṭhitā."
}