{
  "atk-s0403a2:0": "3. Pañcaṅgikavaggo",
  "atk-s0403a2:1": "1. Paṭhamaagāravasuttavaṇṇanā",
  "atk-s0403a2:2": "21. Tatiyassa paṭhame asabhāgavuttikoti asabhāgāya visadisāya jīvitavuttiyā samannāgato . Ābhisamācārikaṁ dhammanti uttamasamācārabhūtaṁ vattavasena paññattasīlaṁ. Sekhaṁ dhammanti sekhapaṇṇattisīlaṁ. Sīlānīti cattāri mahāsīlāni. Sammādiṭṭhinti vipassanāsammādiṭṭhiṁ. Sammāsamādhinti maggasamādhiñceva phalasamādhiñca. Imasmiṁ sutte sīlādīni missakāni kathitāni.",
  "atk-s0403a2:3": "2. Dutiyaagāravasuttavaṇṇanā",
  "atk-s0403a2:4": "22. Dutiye sīlakkhandhanti sīlarāsiṁ. Sesadvayepi eseva nayo. Ime pana tayopi khandhā missakāva kathitāti.",
  "atk-s0403a2:5": "3. Upakkilesasuttavaṇṇanā",
  "atk-s0403a2:6": "23. Tatiye na ca pabhassaranti na ca pabhāvantaṁ. Pabhaṅgu cāti pabhijjanasabhāvaṁ. Ayoti kāḷalohaṁ. Lohanti ṭhapetvā idha vuttāni cattāri avasesaṁ lohaṁ. Sajjhanti rajataṁ. Cittassāti cātubhūmakakusalacittassa. Tebhūmakassa tāva upakkilesā hontu, lokuttarassa kathaṁ hontīti? Uppajjituṁ appadānena. Yadaggena hi uppajjituṁ na denti, tadaggeneva te lokiyassapi lokuttarassapi upakkilesā nāma honti. Pabhaṅgu cāti ārammaṇe cuṇṇavicuṇṇabhāvūpagamanena bhijjanasabhāvaṁ. Sammāsamādhiyati āsavānaṁ khayāyāti āsavānaṁ khayasaṅkhātassa arahattassa atthāya hetunā kāraṇena samādhiyati. Ettāvatā cittaṁ visodhetvā arahatte patiṭṭhitaṁ khīṇāsavaṁ dasseti. Idānissa abhiññāpaṭivedhaṁ dassento yassa yassa cātiādimāha. Taṁ uttānatthamevāti.",
  "atk-s0403a2:7": "4. Dussīlasuttavaṇṇanā",
  "atk-s0403a2:8": "24. Catutthe hatūpanisoti hataupanissayo hatakāraṇo. Yathābhūtañāṇadassananti nāmarūpaparicchedañāṇaṁ ādiṁ katvā taruṇavipassanā. Nibbidāvirāgoti nibbidā ca virāgo ca . Tattha nibbidā balavavipassanā, virāgo maggo. Vimuttiñāṇadassananti phalavimutti ca paccavekkhaṇañāṇañca.",
  "atk-s0403a2:9": "5. Anuggahitasuttavaṇṇanā",
  "atk-s0403a2:10": "25. Pañcame sammādiṭṭhīti vipassanāsammādiṭṭhi. Cetovimuttiphalātiādīsu cetovimuttīti maggaphalasamādhi. Paññāvimuttīti phalañāṇaṁ. Sīlānuggahitāti sīlena anuggahitā anurakkhitā. Sutānuggahitāti bāhusaccena anuggahitā. Sākacchānuggahitāti dhammasākacchāya anuggahitā. Samathānuggahitāti cittekaggatāya anuggahitā.",
  "atk-s0403a2:11": "Imassa panatthassa āvibhāvatthaṁ madhurambabījaṁ ropetvā samantā mariyādaṁ bandhitvā kālānukālaṁ udakaṁ āsiñcitvā kālānukālaṁ mūlāni sodhetvā kālānukālaṁ patitapāṇake hāretvā kālānukālaṁ makkaṭajālaṁ luñcitvā ambaṁ paṭijagganto puriso dassetabbo. Tassa hi purisassa madhurambabījaropanaṁ viya vipassanāsammādiṭṭhi daṭṭhabbā, mariyādabandhanaṁ viya sīlena anuggaṇhanaṁ, udakāsecanaṁ viya sutena anuggaṇhanaṁ, mūlaparisodhanaṁ viya sākacchāya anuggaṇhanaṁ, pāṇakaharaṇaṁ viya jhānavipassanāpāripanthikasodhanavasena samathānuggaṇhanaṁ, makkaṭajālaluñcanaṁ viya balavavipassanānuggaṇhanaṁ, evaṁ anuggahitassa rukkhassa khippameva vaḍḍhitvā phalappadānaṁ viya imehi sīlādīhi anuggahitāya mūlasammādiṭṭhiyā khippameva maggavasena vaḍḍhitvā cetovimuttipaññāvimuttiphalappadānaṁ veditabbaṁ.",
  "atk-s0403a2:12": "6. Vimuttāyatanasuttavaṇṇanā",
  "atk-s0403a2:13": "26. Chaṭṭhe vimuttāyatanānīti vimuccanakāraṇāni. Yatthāti yesu vimuttāyatanesu. Satthā dhammaṁ desetīti catusaccadhammaṁ deseti. Atthapaṭisaṁvedinoti pāḷiatthaṁ jānantassa. Dhammapaṭisaṁvedinoti pāḷiṁ jānantassa. Pāmojjanti taruṇapīti. Pītīti tuṭṭhākārabhūtā balavapīti. Kāyoti nāmakāyo. Passambhatīti paṭippassambhati. Sukhaṁ vedetīti sukhaṁ paṭilabhati. Cittaṁ samādhiyatīti arahattaphalasamādhinā samādhiyati. Ayañhi taṁ dhammaṁ suṇanto āgatāgataṭṭhāne jhānavipassanāmaggaphalāni jānāti, tassa evaṁ jānato pīti uppajjati. So tassā pītiyā antarā osakkituṁ na dento upacārakammaṭṭhāniko hutvā vipassanaṁ vaḍḍhetvā arahattaṁ pāpuṇāti. Taṁ sandhāya vuttaṁ – ‘‘cittaṁ samādhiyatī’’ti. Sesesupi eseva nayo. Ayaṁ pana viseso – samādhinimittanti aṭṭhatiṁsāya ārammaṇesu aññataro samādhiyeva samādhinimittaṁ. Suggahitaṁhotītiādisu ācariyassa santike kammaṭṭhānaṁ uggaṇhantena suṭṭhu gahitaṁ hoti suṭṭhu manasikataṁ suṭṭhu upadhāritaṁ. Suppaṭividdhaṁ paññāyāti paññāya suṭṭhu paccakkhaṁ kataṁ. Tasmiṁ dhammeti tasmiṁ kammaṭṭhānapāḷidhamme. Iti imasmiṁ sutte pañcapi vimuttāyatanāni arahattaṁ pāpetvā kathitānīti.",
  "atk-s0403a2:14": "7. Samādhisuttavaṇṇanā",
  "atk-s0403a2:15": "27. Sattame appamāṇanti pamāṇakaradhammarahitaṁ lokuttaraṁ. Nipakā patissatāti nepakkena ca satiyā ca samannāgatā hutvā. Pañca ñāṇānīti pañca paccavekkhaṇañāṇāni. Paccattaññeva uppajjantīti attaniyeva uppajjanti. Ayaṁ samādhi paccuppannasukho cevātiādīsu arahattaphalasamādhi adhippeto. Maggasamādhītipi vadantiyeva. So hi appitappitakkhaṇe sukhattā paccuppannasukho, purimo purimo pacchimassa pacchimassa samādhisukhassa paccayattā āyatiṁ sukhavipāko, kilesehi ārakattā ariyo, kāmāmisavaṭṭāmisalokāmisānaṁ abhāvā nirāmiso. Buddhādīhi mahāpurisehi sevitattā akāpurisasevito. Aṅgasantatāya ārammaṇasantatāya sabbakilesadarathasantatāya ca santo, atappaniyaṭṭhena paṇīto. Kilesappaṭippassaddhiyā laddhattā kilesappaṭippassaddhibhāvaṁ vā laddhattā paṭippassaddhaladdho. Paṭippassaddhaṁ paṭippassaddhīti hi idaṁ atthato ekaṁ. Paṭippassaddhakilesena vā arahatā laddhattāpi paṭippassaddhaladdho, ekodibhāvena adhigatattā ekodibhāvameva vā adhigatattā ekodibhāvādhigato. Appaguṇasāsavasamādhi viya sasaṅkhārena sappayogena cittena paccanīkadhamme niggayha kilese vāretvā anadhigatattā na sasaṅkhāraniggayhavāritagato. Taṁ samādhiṁ samāpajjanto tato vā vuṭṭhahanto sativepullappattattā satova samāpajjati, satova vuṭṭhahati. Yathāparicchinnakālavasena vā sato samāpajjati, sato vuṭṭhahati. Tasmā yadettha ‘‘ayaṁ samādhi paccuppannasukho ceva āyatiñca sukhavipāko cā’’ti evaṁ paccavekkhamānassa paccattaṁyeva aparappaccayañāṇaṁ uppajjati, taṁ ekaṁ ñāṇaṁ. Eseva nayo sesesu. Evaṁ imāni pañca ñāṇāni paccattaññeva uppajjantīti.",
  "atk-s0403a2:16": "8. Pañcaṅgikasuttavaṇṇanā",
  "atk-s0403a2:17": "28. Aṭṭhame ariyassāti vikkhambhanavasena pahīnakilesehi ārakā ṭhitassa. Bhāvanaṁ desessāmīti brūhanaṁ vaḍḍhanaṁ pakāsayissāmi. Imameva kāyanti imaṁ karajakāyaṁ. Abhisandetīti temeti sneheti, sabbattha pavattapītisukhaṁ karoti. Parisandetīti samantato sandeti. Paripūretīti vāyunā bhastaṁ viya pūreti. Parippharatīti samantato phusati. Sabbāvato kāyassāti assa bhikkhuno sabbakoṭṭhāsavato kāyassa kiñci upādinnakasantatipavattiṭṭhāne chavimaṁsalohitānugataṁ aṇumattampi ṭhānaṁ paṭhamajjhānasukhena aphuṭaṁ nāma na hoti.",
  "atk-s0403a2:18": "Dakkhoti cheko paṭibalo nhānīyacuṇṇāni kātuñceva yojetuñca sannetuñca. Kaṁsathāleti yena kenaci lohena katabhājane. Mattikābhājanaṁ pana thiraṁ na hoti, sannentassa bhijjati. Tasmā taṁ na dassesi. Paripphosakaṁparipphosakanti siñcitvā siñcitvā. Sanneyyāti vāmahatthena kaṁsathālaṁ gahetvā dakkhiṇahatthena pamāṇayuttaṁ udakaṁ siñcitvā siñcitvā parimaddanto piṇḍaṁ kareyya. Snehānugatāti udakasinehena anugatā. Snehaparetāti udakasinehena pariggahitā. Santarabāhirāti saddhiṁ antopadesena ceva bahipadesena ca, sabbatthakameva udakasinehena phuṭāti attho. Na ca pagghariṇīti na bindu bindu udakaṁ paggharati, sakkā hoti hatthenapi dvīhipi aṅgulīhi gahetuṁ ovaṭṭikāyapi kātunti attho.",
  "atk-s0403a2:19": "Dutiyajjhānasukhaupamāyaṁ ubbhidodakoti ubbhinnaudako, na heṭṭhā ubbhijjitvā uggacchanaudako, antoyeva pana uppajjanaudakoti attho. Āyamukhanti āgamanamaggo. Devoti megho. Kālena kālanti kāle kāle, anvaḍḍhamāsaṁ vā anudasāhaṁ vāti attho. Dhāranti vuṭṭhiṁ. Nānuppaveccheyyāti nappaveseyya, na vasseyyāti attho. Sītā vāridhārā ubbhijjitvāti sītā vāridhārā taṁ rahadaṁ pūrayamānā ubbhijjitvā. Heṭṭhā uggacchanaudakañhi uggantvā bhijjantaṁ udakaṁ khobheti, catūhi disāhi pavisanaudakaṁ purāṇapaṇṇatiṇakaṭṭhadaṇḍakādīhi udakaṁ khobheti. Vuṭṭhiudakaṁ dhārānipātabubbuḷakehi udakaṁ khobheti, sannisinnameva pana hutvā iddhinimmitamiva uppajjamānaṁ udakaṁ imaṁ padesaṁ pharati, imaṁ na pharatīti natthi. Tena aphuṭokāso nāma na hoti. Tattha rahado viya karajakāyo, udakaṁ viya dutiyajjhānasukhaṁ, sesaṁ purimanayeneva veditabbaṁ.",
  "atk-s0403a2:20": "Tatiyajjhānasukhaupamāyaṁ uppalāni ettha santīti uppalinī. Sesapadadvayepi eseva nayo. Ettha ca setarattanīlesu yaṁkiñci uppalameva, ūnakasatapattaṁ puṇḍarīkaṁ, satapattaṁ padumaṁ. Pattaniyamaṁ vā vināpi setaṁ padumaṁ, rattaṁ puṇḍarīkanti ayamettha vinicchayo. Udakānuggatānīti udakato na uggatāni. Antonimuggaposīnīti udakatalassa anto nimuggāniyeva hutvā posanti vaḍḍhantīti attho. Sesaṁ purimanayeneva veditabbaṁ.",
  "atk-s0403a2:21": "Catutthajjhānaupamāyaṁ parisuddhena cetasā pariyodātenāti ettha nirupakkilesaṭṭhena parisuddhaṁ, pabhassaraṭṭhena pariyodātaṁ veditabbaṁ. Odātena vatthenāti idaṁ utupharaṇatthaṁ vuttaṁ. Kiliṭṭhavatthena hi utupharaṇaṁ na hoti, taṅkhaṇadhotaparisuddhena utupharaṇaṁ balavaṁ hoti. Imissā hi upamāya vatthaṁ viya karajakāyo, utupharaṇaṁ viya catutthajjhānasukhaṁ. Tasmā yathā sunhātassa purisassa parisuddhaṁ vatthaṁ sasīsaṁ pārupitvā nisinnassa sarīrato utu sabbameva vatthaṁ pharati, na koci vatthassa aphuṭokāso hoti, evaṁ catutthajjhānasukhena bhikkhuno karajakāyassa na koci okāso aphuṭo hotīti evamettha attho daṭṭhabbo. Catutthajjhānacittameva vā vatthaṁ viya, taṁsamuṭṭhānarūpaṁ utupharaṇaṁ viya. Yathā hi katthaci katthaci odātavatthe kāyaṁ aphusantepi taṁsamuṭṭhānena utunā sabbatthakameva kāyo phuṭo hoti, evaṁ catutthajjhānasamuṭṭhāpitena sukhumarūpena sabbatthakameva bhikkhuno kāyo phuṭo hotīti evamettha attho daṭṭhabbo.",
  "atk-s0403a2:22": "Paccavekkhaṇanimittanti paccavekkhaṇañāṇameva. Suggahitaṁ hotīti yathā tena jhānavipassanāmaggā suṭṭhu gahitā honti, evaṁ paccavekkhaṇanimittaṁ aparāparena paccavekkhaṇanimittena suṭṭhu gahitaṁ hoti. Añño vā aññanti añño eko aññaṁ ekaṁ, attanoyeva hi attā na pākaṭo hoti. Ṭhito vā nisinnanti ṭhitakassāpi nisinno pākaṭo hoti, tenevaṁ vuttaṁ. Sesesupi eseva nayo. Udakamaṇikoti samekhalā udakacāṭi. Samatittikoti samabharito. Kākapeyyāti mukhavaṭṭiyaṁ nisīditvā kākena gīvaṁ anāmetvāva pātabbo.",
  "atk-s0403a2:23": "Subhūmiyanti samabhūmiyaṁ. ‘‘Subhūme sukhette vihatakhāṇuke bījāni patiṭṭhāpeyyā’’ti (dī. ni. 2.438) ettha pana maṇḍabhūmi subhūmīti āgatā. Catumahāpatheti dvinnaṁ mahāmaggānaṁ vinivijjhitvā gataṭṭhāne. Ājaññarathoti vinītaassaratho. Odhastapatodoti yathā rathaṁ abhiruhitvā ṭhitena sakkā hoti gaṇhituṁ, evaṁ ālambanaṁ nissāya tiriyato ṭhapitapatodo. Yoggācariyoti assācariyo. Sveva assadamme sāretīti assadammasārathi. Yenicchakanti yena yena maggena icchati. Yadicchakanti yaṁ yaṁ gatiṁ icchati. Sāreyyāti ujukaṁ purato peseyya. Paccāsāreyyāti paṭinivatteyya.",
  "atk-s0403a2:24": "Evaṁ heṭṭhā pañcahi aṅgehi samāpattiparikammaṁ kathetvā imāhi tīhi upamāhi paguṇasamāpattiyā ānisaṁsaṁ dassetvā idāni khīṇāsavassa abhiññāpaṭipāṭiṁ dassetuṁ so sace ākaṅkhatītiādimāha. Taṁ uttānatthamevāti.",
  "atk-s0403a2:25": "9. Caṅkamasuttavaṇṇanā",
  "atk-s0403a2:26": "29. Navame addhānakkhamo hotīti dūraṁ addhānamaggaṁ gacchanto khamati, adhivāsetuṁ sakkoti. Padhānakkhamoti vīriyakkhamo. Caṅkamādhigato samādhīti caṅkamaṁ adhiṭṭhahantena adhigato aṭṭhannaṁ samāpattīnaṁ aññatarasamādhi. Ciraṭṭhitiko hotīti ciraṁ tiṭṭhati. Ṭhitakena gahitanimittañhi nisinnassa nassati, nisinnena gahitanimittaṁ nipannassa. Caṅkamaṁ adhiṭṭhahantena calitārammaṇe gahitanimittaṁ pana ṭhitassapi nisinnassapi nipannassapi na nassatīti.",
  "atk-s0403a2:27": "10. Nāgitasuttavaṇṇanā",
  "atk-s0403a2:28": "30. Dasame uddhaṁ uggatattā ucco, rāsibhāvena ca mahā saddo etesanti uccāsaddamahāsaddā. Tesu hi uggatuggatesu khattiyamahāsāla-brāhmaṇamahāsālādīsu mahāsakkāraṁ gahetvā āgatesu ‘‘asukassa okāsaṁ detha, asukassa okāsaṁ dethā’’ti vutte ‘‘mayaṁ paṭhamataraṁ āgatā, mayhaṁ paṭhamataraṁ āgatā, natthi okāso’’ti evaṁ aññamaññaṁ kathentānaṁ saddo ucco ceva mahā ca ahosi. Kevaṭṭā maññe macchavilopeti kevaṭṭā viya macchavilope. Tesañhi macchapacchiṁ gahetvā āgatānaṁ vikkiṇanaṭṭhāne ‘‘mayhaṁ detha mayhaṁ dethā’’ti vadato mahājanassa evarūpo saddo hoti. Mīḷhasukhanti asucisukhaṁ. Middhasukhanti niddāsukhaṁ. Lābhasakkārasilokasukhanti lābhasakkārañceva vaṇṇabhaṇanañca nissāya uppannasukhaṁ.",
  "atk-s0403a2:29": "Taṁninnāvagamissantīti taṁ tadeva bhagavato gataṭṭhānaṁ gamissanti, anubandhissantiyevāti vuttaṁ hoti. Tathā hi, bhante, bhagavato sīlapaññāṇanti yasmā tathāvidhaṁ tumhākaṁ sīlañca ñāṇañcāti attho. Mā ca mayā yasoti mayā saddhiṁ yasopi mā samāgacchatu. Piyānanti piyajanānaṁ. Eso tassa nissandoti esā piyabhāvassa nipphatti. Asubhanimittānuyoganti asubhakammaṭṭhānānuyogaṁ. Subhanimitteti rāgaṭṭhāniye iṭṭhārammaṇe. Eso tassa nissandoti esā tassa asubhanimittānuyogassa nipphatti. Evamimasmiṁ sutte imesu pañcasu ṭhānesu vipassanāva kathitāti.",
  "atk-s0403a2:30": "Pañcaṅgikavaggo tatiyo."
}