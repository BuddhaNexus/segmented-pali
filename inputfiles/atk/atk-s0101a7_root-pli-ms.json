{
  "atk-s0101a7:0": "7. Jāliyasuttavaṇṇanā",
  "atk-s0101a7:1": "Dve pabbajitavatthuvaṇṇanā",
  "atk-s0101a7:2": "378.Evaṁme sutaṁ…pe… kosambiyanti jāliyasuttaṁ. Tatrāyaṁ apubbapadavaṇṇanā. Ghositārāmeti ghositena seṭṭhinā kate ārāme. Pubbe kira allakapparaṭṭhaṁ nāma ahosi. Tato kotūhaliko nāma daliddo chātakabhayena saputtadāro avantiraṭṭhaṁ gacchanto puttaṁ vahituṁ asakkonto chaḍḍetvā agamāsi, mātā nivattitvā taṁ gahetvā gatā, te ekaṁ gopālakagāmaṁ pavisiṁsu. Gopālakena ca tadā bahupāyāso paṭiyatto hoti, te tato pāyāsaṁ labhitvā bhuñjiṁsu. Atha so puriso balavapāyāsaṁ bhutto jīrāpetuṁ asakkonto rattibhāge kālaṁ katvā tattheva sunakhiyā kucchismiṁ paṭisandhiṁ gahetvā kukkuro jāto, so gopālakassa piyo ahosi. Gopālako ca paccekabuddhaṁ upaṭṭhahati. Paccekabuddhopi bhattakiccapariyosāne kukkurassa ekekaṁ piṇḍaṁ deti, so paccekabuddhe sinehaṁ uppādetvā gopālakena saddhiṁ paṇṇasālampi gacchati. Gopālake asannihite bhattavelāyaṁ sayameva gantvā kālārocanatthaṁ paṇṇasāladvāre bhussati, antarāmaggepi caṇḍamige disvā bhussitvā palāpeti. So paccekabuddhe mudukena cittena kālaṁkatvā devaloke nibbatti . Tatrassa ghosakadevaputto tveva nāmaṁ ahosi. So devalokato cavitvā kosambiyaṁ ekassa kulassa ghare nibbatti. Taṁ aputtako seṭṭhi tassa mātāpitūnaṁ dhanaṁ datvā puttaṁ katvā aggahesi. Atha attano putte jāte sattakkhattuṁ ghātāpetuṁ upakkami. So puññavantatāya sattasupi ṭhānesu maraṇaṁ appatvā avasāne ekāya seṭṭhidhītāya veyyattiyena laddhajīvito aparabhāge pituaccayena seṭṭhiṭṭhānaṁ patvā ghosakaseṭṭhi nāma jāto. Aññepi kosambiyaṁ kukkuṭaseṭṭhi , pāvāriyaseṭṭhīti dve seṭṭhino atthi, iminā saddhiṁ tayo ahesuṁ.",
  "atk-s0101a7:3": "Tena ca samayena himavantato pañcasatatāpasā sarīrasantappanatthaṁ antarantarākosambiṁ āgacchanti , tesaṁ ete tayo seṭṭhī attano attano uyyānesu paṇṇakuṭiyo katvā upaṭṭhānaṁ karonti. Athekadivasaṁ te tāpasā himavantato āgacchantā mahākantāre tasitā kilantā ekaṁ mahantaṁ vaṭarukkhaṁ patvā tattha adhivatthāya devatāya santikā saṅgahaṁ paccāsisantā nisīdiṁsu. Devatā sabbālaṅkāravibhūsitaṁ hatthaṁ pasāretvā tesaṁ pānīyapānakādīni datvā kilamathaṁ paṭivinodesi, ete devatāyānubhāvena vimhitā pucchiṁsu – ‘‘kiṁ nu kho, devate, kammaṁ katvā tayā ayaṁ sampatti laddhā’’ti? Devatā āha – ‘‘loke buddho nāma bhagavā uppanno, so etarahi sāvatthiyaṁ viharati, anāthapiṇḍiko gahapati taṁ upaṭṭhahati. So uposathadivasesu attano bhatakānaṁ pakatibhattavetanameva datvā uposathaṁ kārāpesi. Athāhaṁ ekadivasaṁ majjhanhike pātarāsatthāya āgato kañci bhatakakammaṁ akarontaṁ disvā – ‘ajja manussā kasmā kammaṁ na karontī’ti pucchiṁ. Tassa me tamatthaṁ ārocesuṁ. Athāhaṁ etadavocaṁ – ‘idāni upaḍḍhadivaso gato, sakkā nu kho upaḍḍhuposathaṁ kātu’nti. Tato seṭṭhissa paṭivedetvā ‘‘sakkā kātu’’nti āha. Svāhaṁ upaḍḍhadivasaṁ upaḍḍhuposathaṁ samādiyitvā tadaheva kālaṁ katvā imaṁ sampattiṁ paṭilabhi’’nti.",
  "atk-s0101a7:4": "Atha te tāpasā ‘‘buddho kira uppanno’’ti sañjātapītipāmojjā tatova sāvatthiṁ gantukāmā hutvāpi – ‘‘bahukārā no upaṭṭhākaseṭṭhino tesampi imamatthamārocessāmā’’ti kosambiṁ gantvā seṭṭhīhi katasakkārabahumānā ‘‘tadaheva mayaṁ gacchāmā’’ti āhaṁsu. ‘‘Kiṁ, bhante, turitāttha, nanu tumhe pubbe cattāro pañca māse vasitvā gacchathā’’ti ca vutte taṁ pavattiṁ ārocesuṁ. ‘‘Tena hi, bhante, saheva gacchāmā’’ti ca vutte ‘‘gacchāma mayaṁ, tumhe saṇikaṁ āgacchathā’’ti sāvatthiṁ gantvā bhagavato santike pabbajitvā arahattaṁ pāpuṇiṁsu. Tepi seṭṭhino pañcasatapañcasatasakaṭaparivārā sāvatthiṁ gantvā dānādīni datvā kosambiṁ āgamanatthāya bhagavantaṁ yācitvā paccāgamma tayo vihāre kāresuṁ. Tesu kukkuṭaseṭṭhinā kato kukkuṭārāmo nāma, pāvāriyaseṭṭhinā kato pāvārikambavanaṁ nāma, ghositaseṭṭhinā kato ghositārāmo nāma ahosi. Taṁ sandhāya vuttaṁ – ‘‘kosambiyaṁ viharati ghositārāme’’ti.",
  "atk-s0101a7:5": "Muṇḍiyoti idaṁ tassa nāmaṁ. Jāliyoti idampi itarassa nāmameva. Yasmā panassa upajjhāyo dārumayena pattena piṇḍāya carati, tasmā dārupattikantevāsīti vuccati. Etadavocunti upārambhādhippāyena vādaṁ āropetukāmā hutvā etadavocuṁ. Iti kira nesaṁ ahosi, sace samaṇo gotamo ‘‘taṁ jīvaṁ taṁ sarīra’’nti vakkhati, athassa mayaṁ etaṁ vādaṁ āropessāma – ‘‘bho gotama, tumhākaṁ laddhiyā idheva satto bhijjati, tena vo vādo ucchedavādo hotī’’ti. Sace pana ‘‘aññaṁ jīvaṁ aññaṁ sarīra’’nti vakkhati, athassetaṁ vādaṁ āropessāma ‘‘tumhākaṁ vāde rūpaṁ bhijjati, na satto bhijjati. Tena vo vāde satto sassato āpajjatī’’ti. Atha bhagavā ‘‘ime vādāropanatthāya pañhaṁ pucchanti, mama sāsane ime dve ante anupagamma majjhimā paṭipadā atthīti na jānanti, handa nesaṁ pañhaṁ avissajjetvā tassāyeva paṭipadāya āvibhāvatthaṁ dhammaṁ desemī’’ti cintetvā ‘‘tena hāvuso’’tiādimāha.",
  "atk-s0101a7:6": "379-380. Tattha kallaṁ nu kho tassetaṁ vacanāyāti tassetaṁ saddhāpabbajitassa tividhaṁ sīlaṁ paripūretvā paṭhamajjhānaṁ pattassa yuttaṁ nu kho etaṁ vattunti attho. Taṁ sutvā paribbājakā puthujjano nāma yasmā nibbicikiccho na hoti, tasmā kadāci evaṁ vadeyyāti maññamānā – ‘‘kallaṁ tassetaṁ vacanāyā’’ti āhaṁsu. Atha ca panāhaṁ na vadāmīti ahaṁ etamevaṁ jānāmi, no ca evaṁ vadāmi, atha kho kasiṇaparikammaṁ katvā bhāventassa paññābalena uppannaṁ mahaggatacittametanti saññaṁ ṭhapesiṁ. Nakallaṁ tassetanti idaṁ te paribbājakā – ‘‘yasmā khīṇāsavo vigatasammoho tiṇṇavicikiccho, tasmā na yuttaṁ tassetaṁ vattu’’nti maññamānā vadanti. Sesamettha uttānatthamevāti.",
  "atk-s0101a7:7": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a7:8": "Jāliyasuttavaṇṇanā niṭṭhitā."
}