{
  "atk-s0519a2:0": "2. Uddesavāravaṇṇanā",
  "atk-s0519a2:1": "1. Evaṁ saṅgahavārena saṅkhepato dassite hārādayo idāni vibhāgena dassetuṁ ‘‘tattha katame soḷasa hārā’’tiādidesanā āraddhā. Tattha tatthāti yaṁ vuttaṁ – ‘‘soḷasahārā nettī’’ti, tasmiṁ vacane, tissaṁ vā gāthāyaṁ, yāni hāranayamūlapadāni uddhaṭāni, tesūti attho. Katameti pucchāvacanaṁ. Pucchā ca nāmesā pañcavidhā adiṭṭhajotanāpucchā diṭṭhasaṁsandanāpucchā vimaticchedanāpucchā anumatipucchā kathetukamyatāpucchāti. Tāsu ayaṁ kathetukamyatāpucchā. Soḷasāti gaṇanavasena paricchedo. Tena nesaṁ na tato uddhaṁ adho cāti etaparamataṁ dasseti. Sā cetaparamatā parato āvi bhavissati. Hārāti gaṇanavasena paricchinnānaṁ sāmaññato dassanaṁ. Desanā vicayotiādi sarūpadassanaṁ.",
  "atk-s0519a2:2": "Tattha kenaṭṭhena hārā? Harīyanti etehi, ettha vā suttageyyādivisayā aññāṇasaṁsayavipallāsāti hārā, haranti vā sayaṁ tāni, haraṇamattameva vāti hārā phalūpacārena. Atha vā harīyanti voharīyanti dhammasaṁvaṇṇakadhammapaṭiggāhakehi dhammassa dānaggahaṇavasenāti hārā. Atha vā hārā viyāti hārā. Yathā hi anekaratanāvalisamūho hārasaṅkhāto attano avayavabhūtaratanasamphassehi samuppajjanīyamānahilādasukho hutvā tadupabhogījanasarīrasantāpaṁ nidāghapariḷāhupajanitaṁ vūpasameti, evametepi nānāvidhaparamattharatanappabandhā saṁvaṇṇanāvisesā attano avayavabhūtaparamattharatanādhigamena samuppādiyamānanibbutisukhā dhammapaṭiggāhakajanahadayaparitāpaṁ kāmarāgādikilesahetukaṁ vūpasamentīti. Atha vā hārayanti aññāṇādīnaṁ hāraṁ apagamaṁ karonti ācikkhantīti vā hārā. Atha vā sotujanacittassa haraṇato ramaṇato ca hārā niruttinayena, yathā – ‘‘bhavesu vantagamano bhagavā’’ti (visuddhi. 1.144; pārā. aṭṭha. 1.1 verañjakaṇḍavaṇṇanā). Ayaṁ tāva hārānaṁ sādhāraṇato attho.",
  "atk-s0519a2:3": "Asādhāraṇato pana desīyati saṁvaṇṇīyati etāya suttatthoti desanā, desanāsahacaraṇato vā desanā. Nanu ca aññepi hārā desanāsaṅkhātassa suttassa atthasaṁvaṇṇanato desanāsahacārinovāti? Saccametaṁ, ayaṁ pana hāro yebhuyyena yathārutavaseneva viññāyamāno desanāya saha caratīti vattabbataṁ arahati, na tathā pare. Na hi assādādīnavanissaraṇādisandassanarahitā suttadesanā atthi. Assādādisandassanavibhāvanalakkhaṇo cāyaṁ hāroti.",
  "atk-s0519a2:4": "Viciyanti etena, ettha vā padapañhādayo, viciti eva vā tesanti vicayo. Pāḷiyaṁ pana vicinatīti vicayoti ayamattho dassito.",
  "atk-s0519a2:5": "Yuttīti upapattisādhanayutti, idha pana yuttivicāraṇā yutti uttarapadalopena ‘‘rūpabhavo rūpa’’nti yathā, yuttisahacaraṇato vā. Idhāpi desanāhāre vuttanayena attho vitthāretabbo.",
  "atk-s0519a2:6": "Padaṭṭhānanti āsannakāraṇaṁ, idhāpi padaṭṭhānavicāraṇātiādi vuttanayeneva veditabbaṁ.",
  "atk-s0519a2:7": "Lakkhīyanti etena, ettha vā ekalakkhaṇā dhammā avuttāpi ekavacanenāti lakkhaṇaṁ.",
  "atk-s0519a2:8": "Viyūhīyanti vibhāgena piṇḍīyanti etena, ettha vāti byūho. Nibbacanādīnaṁ sutte dassiyamānānaṁ catunnaṁ byūhoti catubyūho, catunnaṁ vā byūho etthāti catubyūho.",
  "atk-s0519a2:9": "Āvaṭṭīyanti etena, ettha vā sabhāgā visabhāgā ca dhammā, tesaṁ vā āvaṭṭananti āvaṭṭo.",
  "atk-s0519a2:10": "Vibhajīyanti etena, ettha vā sādhāraṇāsādhāraṇānaṁ saṁkilesavodānadhammānaṁ bhūmiyoti vibhatti, vibhajanaṁ vā etesaṁ bhūmiyāti vibhatti.",
  "atk-s0519a2:11": "Paṭipakkhavasena parivattīyanti iminā, ettha vā sutte vuttadhammā, parivattanaṁ vā tesanti parivattano.",
  "atk-s0519a2:12": "Vividhaṁ vacanaṁ ekassevatthassa vācakametthāti vivacanaṁ, vivacanameva vevacanaṁ, vividhaṁ vuccati etena atthoti vā vivacanaṁ. Sesaṁ vuttanayameva.",
  "atk-s0519a2:13": "Pakārehi pabhedato vā ñāpīyanti iminā, ettha vā atthāti paññatti.",
  "atk-s0519a2:14": "Otārīyanti anuppavesīyanti etena, ettha vā suttāgatā dhammā paṭiccasamuppādādīsūti otaraṇo.",
  "atk-s0519a2:15": "Sodhīyanti samādhīyanti etena, ettha vā sutte padapadatthapañhārambhāti sodhano.",
  "atk-s0519a2:16": "Adhiṭṭhīyanti anupavattīyanti etena, ettha vā sāmaññavisesabhūtā dhammā vinā vikappenāti adhiṭṭhāno.",
  "atk-s0519a2:17": "Parikaroti abhisaṅkharoti phalanti parikkhāro, hetu paccayo ca, parikkhāraṁ ācikkhatīti parikkhāro, hāro, parikkhāravisayattā parikkhārasahacaraṇato vā parikkhāro.",
  "atk-s0519a2:18": "Samāropīyanti etena, ettha vā padaṭṭhānādimukhena dhammāti samāropano. Sabbattha ca bhāvasādhanavasenāpi attho sambhavatīti tassāpi vasena yojetabbaṁ.",
  "atk-s0519a2:19": "Tassāti yathāvuttassa hāruddesassa. Anugītīti vuttassevatthassa sukhaggahaṇatthaṁ anupacchā gāyanagāthā, tāsu osānagāthāya atthato asaṁkiṇṇāti padatthena saṅkararahitā, tena yadipi keci hārā aññamaññaṁ avisiṭṭhā viya dissanti, tathāpi tesaṁ atthato saṅkaro natthīti dasseti. So ca nesaṁ asaṅkaro lakkhaṇaniddese supākaṭo hoti. Etesañcevāti etesaṁ soḷasannaṁ hārānaṁ. Yathā asaṅkaro, tathā ceva bhavati. Kiṁ bhavati? Vitthāratayā vitthārena. Nayavibhatti nayena upāyena ñāyena vibhāgo. Etena taṁ eva asaṅkiṇṇataṁ vibhāveti. Keci ‘‘vitthāranayā’’ti paṭhanti, taṁ na sundaraṁ, ayañca gāthā kesuci potthakesu natthi.",
  "atk-s0519a2:20": "2. Evaṁ hāre uddisitvā idāni naye uddisituṁ ‘‘tattha katame’’tiādi vuttaṁ. Tattha nayanti saṁkilese vodānāni ca vibhāgato ñāpentīti nayā, nīyanti vā tāni etehi , ettha vāti nayā, nayanamattameva vāti nayā, nīyanti vā sayaṁ dhammakathikehi upanīyanti suttassa atthapavicayatthanti nayā. Atha vā nayā viyāti nayā. Yathā hi ekattādayo nayā sammā paṭivijjhiyamānā paccayapaccayuppannadhammānaṁ yathākkamaṁ sambandhavibhāgabyāpāravirahānurūpaphalabhāvadassanena asaṅkarato sammutisaccaparamatthasaccānaṁ sabhāvaṁ pavedayantā paramatthasaccappaṭivedhāya saṁvattanti, evametepi kaṇhasukkasappaṭibhāgadhammavibhāgadassanena aviparītasuttatthāvabodhāya abhisambhuṇantā veneyyānaṁ catusaccappaṭivedhāya saṁvattanti. Atha vā pariyattiatthassa nayanato saṁkilesato yamanato ca nayā niruttinayena.",
  "atk-s0519a2:21": "Nandiyāvaṭṭotiādīsu nandiyāvaṭṭassa viya āvaṭṭo etassāti nandiyāvaṭṭo, yathā hi nandiyāvaṭṭo antoṭhitena padhānāvayavena bahiddhā āvaṭṭati, evamayampi nayoti attho. Atha vā nandiyā taṇhāya pamodassa vā āvaṭṭo etthāti nandiyāvaṭṭo. Tīhi avayavehi lobhādīhi saṁkilesapakkhe alobhādīhi ca vodānapakkhe pukkhalo sobhanoti tipukkhalo. Asantāsanajavaparakkamādivisesayogena sīho bhagavā, tassa vikkīḷitaṁ desanāvacīkammabhūto vihāroti katvā vipallāsatappaṭipakkhaparidīpanato sīhassa vikkīḷitaṁ etthāti sīhavikkīḷito, nayo. Balavisesayogadīpanato vā sīhavikkīḷitasadisattā nayo sīhavikkīḷito. Balaviseso cettha saddhādibalaṁ, dasabalāni eva vā. Atthanayattayadisābhāvena kusalādidhammānaṁ ālocanaṁ disālocanaṁ. Tathā ālocitānaṁ tesaṁ dhammānaṁ atthanayattayayojane samānayanato aṅkuso viya aṅkuso. Gāthāsu lañjeti pakāseti suttatthanti lañjako, nayo ca so lañjako cāti nayalañjako. Gatāti ñātā, matāti attho. So eva vā pāṭho. Sesaṁ vuttanayena veditabbaṁ.",
  "atk-s0519a2:22": "3. Evaṁ nayepi uddisitvā idāni mūlapadāni uddisituṁ ‘‘tattha katamānī’’tiādi āraddhaṁ. Tattha mūlāni ca tāni nayānaṁ paṭṭhānabhāgānañca patiṭṭhābhāvato padāni ca adhigamūpāyabhāvato koṭṭhāsabhāvato cāti mūlapadāni. Kosallasambhūtaṭṭhena, kucchitānaṁ vā pāpadhammānaṁ salanato viddhaṁsanato, kusānaṁ vā rāgādīnaṁ lavanato, kusā viya vā lavanato, kusena vā ñāṇena lātabbato pavattetabbato kusalāni, tappaṭipakkhato akusalānīti padattho veditabbo.",
  "atk-s0519a2:23": "Evaṁ gaṇanaparicchedato jātibhedato ca mūlapadāni dassetvā idāni sarūpato dassento saṁkilesapakkhaṁyeva paṭhamaṁ uddisati ‘‘taṇhā’’tiādinā. Tattha tasati paritasatīti taṇhā. Avindiyaṁ vindati, vindiyaṁ na vindatīti avijjā, vijjāpaṭipakkhāti vā avijjā. Lubbhanti tena, sayaṁ vā lubbhati, lubbhanamattameva vā soti lobho. Dosamohesupi eseva nayo. Asubhe ‘‘subha’’nti pavattā saññā subhasaññā. Sukhasaññādīsupi imināva nayena attho veditabbo. Saṅgahanti gaṇanaṁ. Samosaraṇanti samoropanaṁ.",
  "atk-s0519a2:24": "Paccanīkadhamme sametīti samatho. Aniccādīhi vividhehi ākārehi passatīti vipassanā. Alobhādayo lobhādipaṭipakkhato veditabbā. Asubhe ‘‘asubha’’nti pavattā saññā asubhasaññā, kāyānupassanāsatipaṭṭhānaṁ. Saññāsīsena hi desanā. Dukkhasaññādīsupi eseva nayo.",
  "atk-s0519a2:25": "Idaṁ uddānanti idaṁ vuttasseva atthassa vippakiṇṇabhāvena nassituṁ adatvā uddhaṁ dānaṁ rakkhaṇaṁ uddānaṁ, saṅgahavacananti attho. ‘‘Cattāro vipallāsā’’tipi pāṭho. Kilesabhūmīti saṁkilesabhūmi sabbesaṁ akusaladhammānaṁ samosaraṇaṭṭhānattā. Kusalānaṁ yāni tīṇi mūlāni. ‘‘Kusalānī’’tipi paṭhanti. Satipaṭṭhānāti asubhasaññādayo sandhāyāha. Indriyabhūmīti saddhādīnaṁ vimuttiparipācanindriyānaṁ samosaraṇaṭṭhānattā vuttaṁ. Yujjantīti yojīyanti. Khoti padapūraṇe, avadhāraṇatthe vā nipāto. Tena ete evāti dasseti. Aṭṭhārasevāti vā. Mūlapadāti mūlapadāni, liṅgavipallāso vā.",
  "atk-s0519a2:26": "Uddesavāravaṇṇanā niṭṭhitā."
}