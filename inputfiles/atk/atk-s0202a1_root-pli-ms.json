{
  "atk-s0202a1:0": "2. Bhikkhuvaggo",
  "atk-s0202a1:1": "1. Ambalaṭṭhikarāhulovādasuttavaṇṇanā",
  "atk-s0202a1:2": "107.Evaṁme sutanti ambalaṭṭhikarāhulovādasuttaṁ. Tattha ambalaṭṭhikāyaṁ viharatīti veḷuvanavihārassa paccante padhānagharasaṅkhepe vivekakāmānaṁ vasanatthāya kate ambalaṭṭhikāti evaṁnāmake pāsāde pavivekaṁ brūhayanto viharati. Kaṇṭako nāma jātakālato paṭṭhāya tikhiṇova hoti, evamevaṁ ayampi āyasmā sattavassikasāmaṇerakāleyeva pavivekaṁ brūhayamāno tattha vihāsi. Paṭisallānā vuṭṭhitoti phalasamāpattito vuṭṭhāya. Āsananti pakatipaññattamevettha āsanaṁ atthi, taṁ papphoṭetvā ṭhapesi. Udakādhāneti udakabhājane. ‘‘Udakaṭṭhāne’’tipi pāṭho.",
  "atk-s0202a1:3": "Āyasmantaṁ rāhulaṁ āmantesīti ovādadānatthaṁ āmantesi. Bhagavatā hi rāhulattherassa sambahulā dhammadesanā katā. Sāmaṇerapañhaṁ therasseva vuttaṁ. Tathā rāhulasaṁyuttaṁ mahārāhulovādasuttaṁ cūḷarāhulovādasuttamidaṁ ambalaṭṭhikarāhulovādasuttanti.",
  "atk-s0202a1:4": "Ayañhi āyasmā sattavassikakāle bhagavantaṁ cīvarakaṇṇe gahetvā ‘‘dāyajjaṁ me samaṇa dehī’’ti dāyajjaṁ yācamāno bhagavatā dhammasenāpatisāriputtattherassa niyyādetvā pabbājito. Atha bhagavā daharakumārā nāma yuttāyuttaṁ kathaṁ kathenti, ovādamassa demīti rāhulakumāraṁ āmantetvā ‘‘sāmaṇerena nāma, rāhula, tiracchānakathaṁ kathetuṁ na vaṭṭati, tvaṁ kathayamāno evarūpaṁ kathaṁ katheyyāsī’’ti sabbabuddhehi avijahitaṁ dasapucchaṁ pañcapaṇṇāsavissajjanaṁ – ‘‘eko pañho eko uddeso ekaṁ veyyākaraṇaṁ dve pañhā…pe… dasa pañhā dasa uddesā dasa veyyākaraṇāti. Ekaṁ nāma kiṁ? Sabbe sattā āhāraṭṭhitikā…pe… dasa nāma kiṁ? Dasahaṅgehi samannāgato arahāti vuccatī’’ti (khu. pā. 4.10) imaṁ sāmaṇerapañhaṁ kathesi. Puna cintesi ‘‘daharakumārā nāma piyamusāvādā honti, adiṭṭhameva diṭṭhaṁ amhehi, diṭṭhameva na diṭṭhaṁ amhehīti vadanti ovādamassa demī’’ti akkhīhi oloketvāpi sukhasañjānanatthaṁ paṭhamameva catasso udakādhānūpamāyo , tato dve hatthiupamāyo ekaṁ ādāsūpamañca dassetvā imaṁ suttaṁ kathesi. Catūsu pana paccayesu taṇhāvivaṭṭanaṁ pañcasu kāmaguṇesu chandarāgappahānaṁ kalyāṇamittupanissayassa mahantabhāvañca dassetvā rāhulasuttaṁ (su. ni. rāhulasutta) kathesi. Āgatāgataṭṭhāne bhavesu chandarāgo na kattabboti dassetuṁ rāhulasaṁyuttaṁ (saṁ. ni. 2.188 ādayo) kathesi. ‘‘Ahaṁ sobhāmi, mama vaṇṇāyatanaṁ pasanna’’nti attabhāvaṁ nissāya gehassitachandarāgo na kattabboti mahārāhulovādasuttaṁ kathesi.",
  "atk-s0202a1:5": "Tattha rāhulasuttaṁ imasmiṁ nāma kāle vuttanti na vattabbaṁ. Tañhi abhiṇhovādavasena vuttaṁ. Rāhulasaṁyuttaṁ sattavassikakālato paṭṭhāya yāva avassikabhikkhukālā vuttaṁ. Mahārāhulovādasuttaṁ aṭṭhārasa vassasāmaṇerakāle vuttaṁ. Cūḷarāhulovādasuttaṁ avassikabhikkhukāle vuttaṁ. Kumārakapañhañca idañca ambalaṭṭhikarāhulovādasuttaṁ sattavassikasāmaṇerakāle vuttaṁ. Tesu rāhulasuttaṁ abhiṇhovādatthaṁ, rāhulasaṁyuttaṁ, therassa vipassanāgabbhagahaṇatthaṁ, mahārāhulovādaṁ gehassitachandarāgavinodanatthaṁ, cūḷarāhulovādaṁ therassa pañcadasa-vimuttiparipācanīya-dhammaparipākakāle arahattagāhāpanatthaṁ vuttaṁ. Idañca pana sandhāya rāhulatthero bhikkhusaṅghamajjhe tathāgatassa guṇaṁ kathento idamāha –",
  "atk-s0202a1:6": "‘‘Kikīva bījaṁ rakkheyya, cāmarī vālamuttamaṁ;",
  "atk-s0202a1:7": "Nipako sīlasampanno, mamaṁ rakkhi tathāgato’’ti. (apa. 1.2.83);",
  "atk-s0202a1:8": "Sāmaṇerapañhaṁ ayuttavacanapahānatthaṁ, idaṁ ambalaṭṭhikarāhulovādasuttaṁ sampajānamusāvādassa akaraṇatthaṁ vuttaṁ.",
  "atk-s0202a1:9": "Tattha passasi noti passasi nu. Parittanti thokaṁ. Sāmaññanti samaṇadhammo. Nikkujjitvāti adhomukhaṁ katvā. Ukkujjitvāti uttānaṁ katvā.",
  "atk-s0202a1:10": "108.Seyyathāpi, rāhula, rañño nāgoti ayaṁ upamā sampajānamusāvāde saṁvararahitassa opammadassanatthaṁ vuttā. Tattha īsādantoti rathīsāsadisadanto . Uruḷhavāti abhivaḍḍhito ārohasampanno. Abhijātoti sujāto jātisampanno. Saṅgāmāvacaroti saṅgāmaṁ otiṇṇapubbo. Kammaṁ karotīti āgatāgate pavaṭṭento ghāteti. Puratthimakāyādīsu pana puratthimakāyena tāva paṭisenāya phalakakoṭṭhakamuṇḍapākārādayo pāteti, tathā pacchimakāyena. Sīsena kammaṁ nāma niyametvā etaṁ padesaṁ maddissāmīti nivattitvā oloketi, ettakena satampi sahassampi dvedhā bhijjati. Kaṇṇehi kammaṁ nāma āgatāgate sare kaṇṇehi paharitvā pātanaṁ. Dantehi kammaṁ nāma paṭihatthiassahatthārohaassārohapadādīnaṁ vijjhanaṁ. Naṅguṭṭhena kammaṁ nāma naṅguṭṭhe bandhāya dīghāsilaṭṭhiyā vā ayamusalena vā chedanabhedanaṁ. Rakkhateva soṇḍanti soṇḍaṁ pana mukhe pakkhipitvā rakkhati.",
  "atk-s0202a1:11": "Tatthāti tasmiṁ tassa hatthino karaṇe. Apariccattanti anissaṭṭhaṁ, paresaṁ jayaṁ amhākañca parājayaṁ passīti maññati. Soṇḍāyapi kammaṁ karotīti ayamuggaraṁ vā khadiramusalaṁ vā gahetvā samantā aṭṭhārasahatthaṭṭhānaṁ maddati. Pariccattanti vissaṭṭhaṁ, idāni hatthiyodhādīsu na kutoci bhāyati, amhākaṁ jayaṁ paresañca parājayaṁ passīti maññati. Nāhaṁ tassa kiñci pāpanti tassa dukkaṭādiāpattivītikkame vā mātughātakādikammesu vā kiñci pāpaṁ akattabbaṁ nāma natthi. Tasmā tiha teti yasmā sampajānamusāvādino akattabbaṁ pāpaṁ nāma natthi, tasmā tayā hasāyapi davakamyatāyapi musā na bhaṇissāmīti sikkhitabbaṁ. Paccavekkhaṇatthoti olokanattho, yaṁ mukhe vajjaṁ hoti, tassa dassanatthoti vuttaṁ hoti. Paccavekkhitvā paccavekkhitvāti oloketvā oloketvā.",
  "atk-s0202a1:12": "109.Sasakkaṁ na karaṇīyanti ekaṁseneva na kātabbaṁ. Paṭisaṁhareyyāsīti nivatteyyāsi mā kareyyāsi. Anupadajjeyyāsīti anupadeyyāsi upatthambheyyāsi punappunaṁ kareyyāsi. Ahorattānusikkhīti rattiñca divañca sikkhamāno.",
  "atk-s0202a1:13": "111.Aṭṭīyitabbanti aṭṭena pīḷitena bhavitabbaṁ. Harāyitabbanti lajjitabbaṁ. Jigucchitabbanti gūthaṁ disvā viya jigucchā uppādetabbā. Manokammassa pana adesanāvatthukattā idha desetabbanti na vuttaṁ. Kittake pana ṭhāne kāyakammavacīkammāni sodhetabbāni, kittake manokammanti. Kāyakammavacīkammāni tāva ekasmiṁ purebhatteyeva sodhetabbāni. Bhattakiccaṁ katvā divāṭṭhāne nisinnena hi paccavekkhitabbaṁ ‘‘aruṇuggamanato paṭṭhāya yāva imasmiṁ ṭhāne nisajjā atthi nu kho me imasmiṁ antare paresaṁ appiyaṁ kāyakammaṁ vā vacīkammaṁ vā’’ti. Sace atthīti jānāti, desanāyuttaṁ desetabbaṁ, āvikaraṇayuttaṁ āvikātabbaṁ. Sace natthi, teneva pītipāmojjena vihātabbaṁ. Manokammaṁ pana etasmiṁ piṇḍapātapariyesanaṭṭhāne sodhetabbaṁ. Kathaṁ? ‘‘Atthi nu kho me ajja piṇḍapātapariyesanaṭṭhāne rūpādīsu chando vā rāgo vā paṭighaṁ vā’’ti? Sace atthi, ‘‘puna na evaṁ karissāmī’’ti citteneva adhiṭṭhātabbaṁ. Sace natthi, teneva pītipāmojjena vihātabbaṁ.",
  "atk-s0202a1:14": "112.Samaṇā vā brāhmaṇā vāti buddhā vā paccekabuddhā vā tathāgatasāvakā vā. Tasmātihāti yasmā atītepi evaṁ parisodhesuṁ, anāgatepi parisodhessanti, etarahipi parisodhenti, tasmā tumhehipi tesaṁ anusikkhantehi evaṁ sikkhitabbanti attho. Sesaṁ sabbattha uttānameva. Imaṁ pana desanaṁ bhagavā yāva bhavaggā ussitassa ratanarāsino yojaniyamaṇikkhandhena kūṭaṁ gaṇhanto viya neyyapuggalavasena pariniṭṭhāpesīti.",
  "atk-s0202a1:15": "Papañcasūdaniyā majjhimanikāyaṭṭhakathāya",
  "atk-s0202a1:16": "Ambalaṭṭhikarāhulovādasuttavaṇṇanā niṭṭhitā.",
  "atk-s0202a1:17": "2. Mahārāhulovādasuttavaṇṇanā",
  "atk-s0202a1:18": "113.Evaṁme sutanti mahārāhulovādasuttaṁ. Tattha piṭṭhito piṭṭhito anubandhīti dassanaṁ avijahitvā gamanaṁ abbocchinnaṁ katvā pacchato pacchato iriyāpathānubandhanena anubandhi. Tadā hi bhagavā pade padaṁ nikkhipanto vilāsitagamanena purato purato gacchati, rāhulatthero dasabalassa padānupadiko hutvā pacchato pacchato.",
  "atk-s0202a1:19": "Tattha bhagavā supupphitasālavanamajjhagato subhūmiotaraṇatthāya nikkhantamattavaravāraṇo viya virocittha, rāhulabhaddo ca varavāraṇassa pacchato nikkhantagajapotako viya. Bhagavā sāyanhasamaye maṇiguhato nikkhamitvā gocaraṁ paṭipanno kesarasīho viya, rāhulabhaddo ca sīhamigarājānaṁ anubandhanto nikkhantasīhapotako viya. Bhagavā maṇipabbatasassirikavanasaṇḍato dāṭhabalo mahābyaggho viya, rāhulabhaddo ca byaggharājānaṁ anubandhabyagghapotako viya. Bhagavā simbalidāyato nikkhantasupaṇṇarājā viya, rāhulabhaddo ca supaṇṇarājassa pacchato nikkhantasupaṇṇapotako viya. Bhagavā cittakūṭapabbatato gaganatalaṁ pakkhandasuvaṇṇahaṁsarājā viya, rāhulabhaddo ca haṁsādhipatiṁ anupakkhandahaṁsapotako viya. Bhagavā mahāsaraṁ ajjhogāḷhā suvaṇṇamahānāvā viya, rāhulabhaddo ca suvaṇṇanāvaṁ pacchā anubandhanāvāpotako viya. Bhagavā cakkaratanānubhāvena gaganatale sampayātacakkavattirājā viya, rāhulabhaddo ca rājānaṁ anusampayātapariṇāyakaratanaṁ viya. Bhagavā vigatavalāhakaṁ nabhaṁ paṭipannatārakarājā viya, rāhulabhaddo ca tārakādhipatino anumaggapaṭipannā parisuddhaosadhitārakā viya.",
  "atk-s0202a1:20": "Bhagavāpi mahāsammatapaveṇiyaṁ okkākarājavaṁse jāto, rāhulabhaddopi. Bhagavāpi saṅkhe pakkhittakhīrasadiso suparisuddhajātikhattiyakule jāto, rāhulabhaddopi. Bhagavāpi rajjaṁ pahāya pabbajito, rāhulabhaddopi. Bhagavatopi sarīraṁ dvattiṁsamahāpurisalakkhaṇapaṭimaṇḍitaṁ devanagaresu samussitaratanatoraṇaṁ viya sabbapāliphullo pāricchattako viya ca atimanoharaṇaṁ, rāhulabhaddassāpi. Iti dvepi abhinīhārasampannā, dvepi rājapabbajitā, dvepi khattiyasukhumālā, dvepi suvaṇṇavaṇṇā, dvepi lakkhaṇasampannā ekamaggaṁ paṭipannā paṭipāṭiyā gacchantānaṁ dvinnaṁ candamaṇḍalānaṁ dvinnaṁ sūriyamaṇḍalānaṁ dvinnaṁ sakkasuyāmasantusitasunimmitavasavattimahābrahmādīnaṁ siriyā siriṁ abhibhavamānā viya virociṁsu.",
  "atk-s0202a1:21": "Tatrāyasmā rāhulo bhagavato piṭṭhito piṭṭhito gacchantova pādatalato yāva upari kesantā tathāgataṁ ālokesi. So bhagavato buddhavesavilāsaṁ disvā ‘‘sobhati bhagavā dvattiṁsamahāpurisalakkhaṇavicittasarīro byāmappabhāparikkhittatāya vippakiṇṇasuvaṇṇacuṇṇamajjhagato viya, vijjulatāparikkhitto kanakapabbato viya, yantasuttasamākaḍḍhitaratanavicittaṁ suvaṇṇaagghikaṁ viya, rattapaṁsukūlacīvarapaṭicchannopi rattakambalaparikkhittakanakapabbato viya, pavāḷalatāpaṭimaṇḍitaṁ suvaṇṇaagghikaṁ viya , cīnapiṭṭhacuṇṇapūjitaṁ suvaṇṇacetiyaṁ viya, lākhārasānulitto kanakayūpo viya, rattavalāhakantarato taṅkhaṇabbhuggatapuṇṇacando viya, aho samatiṁsapāramitānubhāvasajjitassa attabhāvassa sirīsampattī’’ti cintesi. Tato attānampi oloketvā – ‘‘ahampi sobhāmi. Sace bhagavā catūsu mahādīpesu cakkavattirajjaṁ akarissā, mayhaṁ pariṇāyakaṭṭhānantaraṁ adassā. Evaṁ sante ativiya jambudīpatalaṁ asobhissā’’ti attabhāvaṁ nissāya gehassitaṁ chandarāgaṁ uppādesi.",
  "atk-s0202a1:22": "Bhagavāpi purato gacchantova cintesi – ‘‘paripuṇṇacchavimaṁsalohito dāni rāhulassa attabhāvo. Rajanīyesu rūpārammaṇādīsu hi cittassa pakkhandanakālo jāto, kiṁ bahulatāya nu kho rāhulo vītināmetī’’ti. Atha sahāvajjaneneva pasannaudake macchaṁ viya, parisuddhe ādāsamaṇḍale mukhanimittaṁ viya ca tassa taṁ cittuppādaṁ addasa. Disvāva – ‘‘ayaṁ rāhulo mayhaṁ atrajo hutvā mama pacchato āgacchanto ‘ahaṁ sobhāmi, mayhaṁ vaṇṇāyatanaṁ pasanna’nti attabhāvaṁ nissāya gehassitachandarāgaṁ uppādeti, atitthe pakkhando uppathaṁ paṭipanno agocare carati, disāmūḷhaaddhiko viya agantabbaṁ disaṁ gacchati. Ayaṁ kho panassa kileso abbhantare vaḍḍhanto attatthampi yathābhūtaṁ passituṁ na dassati, paratthampi, ubhayatthampi. Tato nirayepi paṭisandhiṁ gaṇhāpessati, tiracchānayoniyampi, pettivisayepi, asurakāyepi, sambādhepi mātukucchisminti anamatagge saṁsāravaṭṭe paripātessati. Ayañhi –",
  "atk-s0202a1:23": "Anatthajanano lobho, lobho cittappakopano;",
  "atk-s0202a1:24": "Bhayamantarato jātaṁ, taṁ jano nāvabujjhati.",
  "atk-s0202a1:25": "Luddho atthaṁ na jānāti, luddho dhammaṁ na passati;",
  "atk-s0202a1:26": "Andhatamaṁ tadā hoti, yaṁ lobho sahate naraṁ. (itivu. 88) –",
  "atk-s0202a1:27": "Yathā kho pana anekaratanapūrā mahānāvā bhinnaphalakantarena udakaṁ ādiyamānā muhuttampi na ajjhupekkhitabbā hoti, vegenassā vivaraṁ pidahituṁ vaṭṭati, evamevaṁ ayampi na ajjhupekkhitabbo. Yāvassa ayaṁ kileso abbhantare sīlaratanādīni na vināseti, tāvadeva naṁ niggaṇhissāmī’’ti ajjhāsayamakāsi. Evarūpesu pana ṭhānesu buddhānaṁ nāgavilokanaṁ nāma hoti. Tasmā yantena parivattitasuvaṇṇapaṭimā viya sakalakāyeneva parivattetvā ṭhito rāhulabhaddaṁ āmantesi. Taṁ sandhāya ‘‘atha kho bhagavā apaloketvā’’tiādi vuttaṁ.",
  "atk-s0202a1:28": "Tattha yaṁkiñci rūpantiādīni sabbākārena visuddhimagge khandhaniddese vitthāritāni. Netaṁ mamātiādīni mahāhatthipadopame vuttāni. Rūpameva nu kho bhagavāti kasmā pucchati? Tassa kira – ‘‘sabbaṁ rūpaṁ netaṁ mama, nesohamasmi na meso attā’’ti sutvā – ‘‘bhagavā sabbaṁ rūpaṁ vipassanāpaññāya evaṁ daṭṭhabbanti vadati, vedanādīsu nu kho kathaṁ paṭipajjitabba’’nti nayo udapādi. Tasmā tasmiṁ naye ṭhito pucchati. Nayakusalo hesa āyasmā rāhulo, idaṁ na kattabbanti vutte idampi na kattabbaṁ idampi na kattabbamevāti nayasatenapi nayasahassenapi paṭivijjhati. Idaṁ kattabbanti vuttepi eseva nayo.",
  "atk-s0202a1:29": "Sikkhākāmo hi ayaṁ āyasmā, pātova gandhakuṭipariveṇe patthamattaṁ vālikaṁ okirati – ‘‘ajja sammāsambuddhassa santikā mayhaṁ upajjhāyassa santikā ettakaṁ ovādaṁ ettakaṁ paribhāsaṁ labhāmī’’ti. Sammāsambuddhopi naṁ etadagge ṭhapento – ‘‘etadaggaṁ, bhikkhave, mama sāvakānaṁ bhikkhūnaṁ sikkhākāmānaṁ yadidaṁ rāhulo’’ti (a. ni. 1.209) sikkhāyameva aggaṁ katvā ṭhapesi. Sopi āyasmā bhikkhusaṅghamajjhe tameva sīhanādaṁ nadi –",
  "atk-s0202a1:30": "‘‘Sabbametaṁ abhiññāya, dhammarājā pitā mama;",
  "atk-s0202a1:31": "Sammukhā bhikkhusaṅghassa, etadagge ṭhapesi maṁ.",
  "atk-s0202a1:32": "Sikkhākāmānahaṁ aggo, dhammarājena thomito;",
  "atk-s0202a1:33": "Saddhāpabbajitānañca, sahāyo pavaro mama.",
  "atk-s0202a1:34": "Dhammarājā pitā mayhaṁ, dhammārakkho ca pettiyo;",
  "atk-s0202a1:35": "Sāriputto upajjhāyo, sabbaṁ me jinasāsana’’nti.",
  "atk-s0202a1:36": "Athassa bhagavā yasmā na kevalaṁ rūpameva, vedanādayopi evaṁ daṭṭhabbā, tasmā rūpampi rāhulātiādimāha. Ko najjāti ko nu ajja. Therassa kira etadahosi ‘‘sammāsambuddho mayhaṁ attabhāvanissitaṁ chandarāgaṁ ñatvā ‘samaṇena nāma evarūpo vitakko na vitakkitabbo’ti neva pariyāyena kathaṁ kathesi, gaccha bhikkhu rāhulaṁ vadehi ‘mā puna evarūpaṁ vitakkaṁ vitakkesī’ti na dūtaṁ pesesi. Maṁ sammukkhe ṭhatvāyeva pana sabhaṇḍakaṁ coraṁ cūḷāya gaṇhanto viya sammukhā sugatovādaṁ adāsi. Sugatovādo ca nāma asaṅkheyyehipi kappehi dullabho. Evarūpassa buddhassa sammukhā ovādaṁ labhitvā ko nu viññū paṇḍitajātiko ajja gāmaṁ piṇḍāya pavisissatī’’ti. Athesa āyasmā āhārakiccaṁ pahāya yasmiṁ nisinnaṭṭhāne ṭhitena ovādo laddho, tatova paṭinivattetvā aññatarasmiṁ rukkhamūle nisīdi. Bhagavāpi taṁ āyasmantaṁ nivattamānaṁ disvā na evamāha – ‘‘mā nivatta tāva, rāhula, bhikkhācārakālo te’’ti. Kasmā? Evaṁ kirassa ahosi – ‘‘ajja tāva kāyagatāsatiamatabhojanaṁ bhuñjatū’’ti.",
  "atk-s0202a1:37": "Addasā kho āyasmā sāriputtoti bhagavati gate pacchā gacchanto addasa. Etassa kirāyasmato ekakassa viharato aññaṁ vattaṁ, bhagavatā saddhiṁ viharato aññaṁ. Yadā hi dve aggasāvakā ekākino vasanti, tadā pātova senāsanaṁ sammajjitvā sarīrapaṭijagganaṁ katvā samāpattiṁ appetvā sannisinnā attano cittaruciyā bhikkhācāraṁ gacchanti. Bhagavatā saddhiṁ viharantā pana therā evaṁ na karonti. Tadā hi bhagavā bhikkhusaṅghaparivāro paṭhamaṁ bhikkhācāraṁ gacchati. Tasmiṁ gate thero attano senāsanā nikkhamitvā – ‘‘bahūnaṁ vasanaṭṭhāne nāma sabbeva pāsādikaṁ kātuṁ sakkonti vā, na vā sakkontī’’ti tattha tattha gantvā asammaṭṭhaṁ ṭhānaṁ sammajjati. Sace kacavaro achaḍḍito hoti, taṁ chaḍḍeti. Pānīyaṭṭhapetabbaṭṭhānamhi pānīyakūṭe asati pānīyaghaṭaṁ ṭhapeti. Gilānānaṁ santikaṁ gantvā, ‘‘āvuso, tumhākaṁ kiṁ āharāmi, kiṁ vo icchitabba’’nti? Pucchati. Avassikadaharānaṁ santikaṁ gantvā – ‘‘abhiramatha, āvuso, mā ukkaṇṭhittha, paṭipattisārakaṁ buddhasāsana’’nti ovadati. Evaṁ katvā sabbapacchā bhikkhācāraṁ gacchati. Yathā hi cakkavatti kuhiñci gantukāmo senāya parivārito paṭhamaṁ nikkhamati, pariṇāyakaratanaṁ senaṅgāni saṁvidhāya pacchā nikkhamati, evaṁ saddhammacakkavatti bhagavā bhikkhusaṅghaparivāro paṭhamaṁ nikkhamati, tassa bhagavato pariṇāyakaratanabhūto dhammasenāpati imaṁ kiccaṁ katvā sabbapacchā nikkhamati. So evaṁ nikkhanto tasmiṁ divase aññatarasmiṁ rukkhamūle nisinnaṁ rāhulabhaddaṁ addasa. Tena vuttaṁ ‘‘pacchā gacchanto addasā’’ti.",
  "atk-s0202a1:38": "Atha kasmā ānāpānassatiyaṁ niyojesi? Nisajjānucchavikattā. Thero kira ‘‘etassa bhagavatā rūpakammaṭṭhānaṁ kathita’’nti anāvajjitvāva yenākārena ayaṁ acalo anobaddho hutvā nisinno, idamassa etissā nisajjāya kammaṭṭhānaṁ anucchavikanti cintetvā evamāha. Tattha ānāpānassatinti assāsapassāse pariggahetvā tattha catukkapañcakajjhānaṁ nibbattetvā vipassanaṁ vaḍḍhetvā arahattaṁ gaṇhāhīti dasseti.",
  "atk-s0202a1:39": "Mahapphalā hotīti kīvamahapphalā hoti? Idha bhikkhu ānāpānassatiṁ anuyutto ekāsane nisinnova sabbāsave khepetvā arahattaṁ pāpuṇāti, tathā asakkonto maraṇakāle samasīsī hoti, tathā asakkonto devaloke nibbattitvā dhammakathikadevaputtassa dhammaṁ sutvā arahattaṁ pāpuṇāti, tato viraddho anuppanne buddhuppāde paccekabodhiṁ sacchikaroti, taṁ asacchikaronto buddhānaṁ sammukhībhāve bāhiyattherādayo viya khippābhiñño hoti, evaṁ mahapphalā. Mahānisaṁsāti tasseva vevacanaṁ. Vuttampi cetaṁ –",
  "atk-s0202a1:40": "‘‘Ānāpānassatī yassa, paripuṇṇā subhāvitā;",
  "atk-s0202a1:41": "Anupubbaṁ paricitā, yathā buddhena desitā;",
  "atk-s0202a1:42": "Somaṁ lokaṁ pabhāseti, abbhā muttova candimā’’ti. (theragā. 548; paṭi. ma. 1.1.60) –",
  "atk-s0202a1:43": "Imaṁ mahapphalataṁ sampassamāno thero saddhivihārikaṁ tattha niyojeti.",
  "atk-s0202a1:44": "Iti bhagavā rūpakammaṭṭhānaṁ, thero ānāpānassatinti ubhopi kammaṭṭhānaṁ ācikkhitvā gatā, rāhulabhaddo vihāreyeva ohīno. Bhagavā tassa ohīnabhāvaṁ jānantopi neva attanā khādanīyaṁ bhojanīyaṁ gahetvā agamāsi, na ānandattherassa hatthe pesesi, na pasenadimahārājaanāthapiṇḍikādīnaṁ saññaṁ adāsi. Saññāmattakañhi labhitvā te kājabhattaṁ abhihareyyuṁ. Yathā ca bhagavā, evaṁ sāriputtattheropi na kiñci akāsi. Rāhulatthero nirāhāro chinnabhatto ahosi. Tassa panāyasmato – ‘‘bhagavā maṁ vihāre ohīnaṁ jānantopi attanā laddhapiṇḍapātaṁ nāpi sayaṁ gahetvā āgato, na aññassa hatthe pahiṇi , na manussānaṁ saññaṁ adāsi, upajjhāyopi me ohīnabhāvaṁ jānanto tatheva na kiñci akāsī’’ti cittampi na uppannaṁ, kuto tappaccayā omānaṁ vā atimānaṁ vā janessati. Bhagavatā pana ācikkhitakammaṭṭhānameva purebhattampi pacchābhattampi – ‘‘itipi rūpaṁ aniccaṁ, itipi dukkhaṁ, itipi asubhaṁ, itipi anattā’’ti aggiṁ abhimatthento viya nirantaraṁ manasikatvā sāyanhasamaye cintesi – ‘‘ahaṁ upajjhāyena ānāpānassatiṁ bhāvehīti vutto , tassa vacanaṁ na karissāmi. Ācariyupajjhāyānañhi vacanaṁ akaronto dubbaco nāma hoti. ‘Dubbaco rāhulo, upajjhāyassapi vacanaṁ na karotī’ti ca garahuppattito kakkhaḷatarā pīḷā nāma natthī’’ti bhāvanāvidhānaṁ pucchitukāmo bhagavato santikaṁ agamāsi. Taṁ dassetuṁ atha kho āyasmā rāhulotiādi vuttaṁ.",
  "atk-s0202a1:45": "114. Tattha paṭisallānāti ekībhāvato. Yaṁkiñci rāhulāti kasmā? Bhagavā ānāpānassatiṁ puṭṭho rūpakammaṭṭhānaṁ kathetīti. Rūpe chandarāgappahānatthaṁ. Evaṁ kirassa ahosi – ‘‘rāhulassa attabhāvaṁ nissāya chandarāgo uppanno, heṭṭhā cassa saṅkhepena rūpakammaṭṭhānaṁ kathitaṁ. Idānissāpi dvicattālīsāya ākārehi attabhāvaṁ virājetvā visaṅkharitvā taṁnissitaṁ chandarāgaṁ anuppattidhammataṁ āpādessāmī’’ti. Atha ākāsadhātuṁ kasmā vitthāresīti? Upādārūpadassanatthaṁ. Heṭṭhā hi cattāri mahābhūtāneva kathitāni, na upādārūpaṁ. Tasmā iminā mukhena taṁ dassetuṁ ākāsadhātuṁ vitthāresi. Apica ajjhattikena ākāsena paricchinnarūpampi pākaṭaṁ hoti.",
  "atk-s0202a1:46": "Ākāsena paricchinnaṁ, rūpaṁ yāti vibhūtataṁ;",
  "atk-s0202a1:47": "Tassevaṁ āvibhāvatthaṁ, taṁ pakāsesi nāyako.",
  "atk-s0202a1:48": "Ettha pana purimāsu tāva catūsu dhātūsu yaṁ vattabbaṁ, taṁ mahāhatthipadopame vuttameva.",
  "atk-s0202a1:49": "118. Ākāsadhātuyaṁ ākāsagatanti ākāsabhāvaṁ gataṁ. Upādinnantiādinnaṁ gahitaṁ parāmaṭṭhaṁ, sarīraṭṭhakanti attho. Kaṇṇacchiddanti maṁsalohitādīhi asamphuṭṭhakaṇṇavivaraṁ. Nāsacchiddādīsupi eseva nayo. Yenacāti yena chiddena. Ajjhoharatīti anto paveseti, jivhābandhanato hi yāva udarapaṭalā manussānaṁ vidatthicaturaṅgulaṁ chiddaṭṭhānaṁ hoti. Taṁ sandhāyetaṁ vuttaṁ. Yattha cāti yasmiṁ okāse. Santiṭṭhatīti patiṭṭhāti. Manussānañhi mahantaṁ paṭaparissāvanamattañca udarapaṭalaṁ nāma hoti. Taṁ sandhāyetaṁ vuttaṁ. Adhobhāgaṁ nikkhamatīti yena heṭṭhā nikkhamati. Dvattiṁsahatthamattaṁ ekavīsatiyā ṭhānesu vaṅkaṁ antaṁ nāma hoti. Taṁ sandhāyetaṁ vuttaṁ. Yaṁ vā panaññampīti iminā sukhumasukhumaṁ cammamaṁsādiantaragatañceva lomakūpabhāvena ca ṭhitaṁ ākāsaṁ dasseti. Sesametthāpi pathavīdhātuādīsu vuttanayeneva veditabbaṁ.",
  "atk-s0202a1:50": "119. Idānissa tādibhāvalakkhaṇaṁ ācikkhanto pathavīsamantiādimāha. Iṭṭhāniṭṭhesu hi arajjanto adussanto tādī nāma hoti. Manāpāmanāpāti ettha aṭṭha lobhasahagatacittasampayuttā manāpā nāma, dve domanassacittasampayuttā amanāpā nāma. Cittaṁ na pariyādāya ṭhassantīti ete phassā uppajjitvā tava cittaṁ antomuṭṭhigataṁ karonto viya pariyādāya gahetvā ṭhātuṁ na sakkhissanti ‘‘ahaṁ sobhāmi, mayhaṁ vaṇṇāyatanaṁ pasanna’’nti puna attabhāvaṁ nissāya chandarāgo nuppajjissati. Gūthagatantiādīsu gūthameva gūthagataṁ. Evaṁ sabbattha.",
  "atk-s0202a1:51": "Na katthaci patiṭṭhitoti pathavīpabbatarukkhādīsu ekasmimpi na patiṭṭhito, yadi hi pathaviyaṁ patiṭṭhito bhaveyya, pathaviyā bhijjamānāya saheva bhijjeyya, pabbate patamāne saheva pateyya, rukkhe chijjamāne saheva chijjeyya.",
  "atk-s0202a1:52": "120.Mettaṁrāhulāti kasmā ārabhi? Tādibhāvassa kāraṇadassanatthaṁ. Heṭṭhā hi tādibhāvalakkhaṇaṁ dassitaṁ, na ca sakkā ahaṁ tādī homīti akāraṇā bhavituṁ, napi ‘‘ahaṁ uccākulappasuto bahussuto lābhī, maṁ rājarājamahāmattādayo bhajanti, ahaṁ tādī homī’’ti imehi kāraṇehi koci tādī nāma hoti, mettādibhāvanāya pana hotīti tādibhāvassa kāraṇadassanatthaṁ imaṁ desanaṁ ārabhi.",
  "atk-s0202a1:53": "Tattha bhāvayatoti upacāraṁ vā appanaṁ vā pāpentassa. Yo byāpādoti yo satte kopo, so pahīyissati. Vihesāti pāṇiādīhi sattānaṁ vihiṁsanaṁ. Aratīti pantasenāsanesu ceva adhikusaladhammesu ca ukkaṇṭhitatā. Paṭighoti yattha katthaci sattesu saṅkhāresu ca paṭihaññanakileso. Asubhanti uddhumātakādīsu upacārappanaṁ. Uddhumātakādīsu asubhabhāvanā ca nāmesā vitthārato visuddhimagge kathitāva. Rāgoti pañcakāmaguṇikarāgo. Aniccasaññanti aniccānupassanāya sahajātasaññaṁ. Vipassanā eva vā esā asaññāpi saññāsīsena saññāti vuttā. Asmimānoti rūpādīsu asmīti māno.",
  "atk-s0202a1:54": "121. Idāni therena pucchitaṁ pañhaṁ vitthārento ānāpānassatintiādimāha. Tattha idaṁ kammaṭṭhānañca kammaṭṭhānabhāvanā ca pāḷiattho ca saddhiṁ ānisaṁsakathāya sabbo sabbākārena visuddhimagge anussatiniddese vitthāritoyeva. Imaṁ desanaṁ bhagavā neyyapuggalavaseneva pariniṭṭhāpesīti.",
  "atk-s0202a1:55": "Papañcasūdaniyā majjhimanikāyaṭṭhakathāya",
  "atk-s0202a1:56": "Māhārāhulovādasuttavaṇṇanā niṭṭhitā.",
  "atk-s0202a1:57": "3. Cūḷamālukyasuttavaṇṇanā",
  "atk-s0202a1:58": "122.Evaṁme sutanti mālukyasuttaṁ. Tattha mālukyaputtassāti evaṁnāmakassa therassa. Ṭhapitāni paṭikkhittānīti diṭṭhigatāni nāma na byākātabbānīti evaṁ ṭhapitāni ceva paṭikkhittāni ca. Tathāgatoti satto. Taṁ me na ruccatīti taṁ abyākaraṇaṁ mayhaṁ na ruccati. Sikkhaṁpaccakkhāyāti sikkhaṁ paṭikkhipitvā.",
  "atk-s0202a1:59": "125.Ko santo kaṁ paccācikkhasīti yācako vā hi yācitakaṁ paccācikkheyya, yācitako vā yācakaṁ. Tvaṁ neva yācako na yācitako, so dāni tvaṁ ko santo kaṁ paccācikkhasīti attho.",
  "atk-s0202a1:60": "126.Viddhoassāti parasenāya ṭhitena viddho bhaveyya. Gāḷhapalepanenāti bahalalepanena. Bhisakkanti vejjaṁ. Sallakattanti sallakantanaṁ sallakantiyasuttavācakaṁ. Akkassāti akkavāke gahetvā jiyaṁ karonti. Tena vuttaṁ ‘‘akkassā’’ti. Saṇhassāti veṇuvilīvassa. Maruvākhīrapaṇṇīnampi vākehiyeva karonti. Tena vuttaṁ yadi vā maruvāya yadi vā khīrapaṇṇinoti. Gacchanti pabbatagacchanadīgacchādīsu jātaṁ. Ropimanti ropetvā vaḍḍhitaṁ saravanato saraṁ gahetvā kataṁ. Sithilahanunoti evaṁnāmakassa pakkhino. Bheravassāti kāḷasīhassa. Semhārassāti makkaṭassa. Evaṁ noti etāya diṭṭhiyā sati na hotīti attho.",
  "atk-s0202a1:61": "127.Attheva jātīti etāya diṭṭhiyā sati brahmacariyavāsova natthi, jāti pana atthiyeva. Tathā jarāmaraṇādīnīti dasseti. Yesāhanti yesaṁ ahaṁ. Nighātanti upaghātaṁ vināsaṁ. Mama sāvakā hi etesu nibbinnā idheva nibbānaṁ pāpuṇantīti adhippāyo.",
  "atk-s0202a1:62": "128.Tasmātihāti yasmā abyākatametaṁ, catusaccameva mayā byākataṁ, tasmāti attho. Na hetaṁ mālukyaputta atthasaṁhitanti etaṁ diṭṭhigataṁ vā etaṁ byākaraṇaṁ vā kāraṇanissitaṁ na hoti. Na ādibrahmacariyakanti brahmacariyassa ādimattampi pubbabhāgasīlamattampi na hoti. Na nibbidāyātiādīsu vaṭṭe nibbindanatthāya vā virajjhanatthāya vā vaṭṭanirodhāya vā rāgādivūpasamanatthāya vā abhiññeyye dhamme abhijānanatthāya vā catumaggasaṅkhātasambodhatthāya vā asaṅkhatanibbānasacchikiriyatthāya vā na hoti. Etaṁ hīti etaṁ catusaccabyākaraṇaṁ. Ādibrahmacariyakanti brahmacariyassa ādibhūtaṁ pubbapadaṭṭhānaṁ. Sesaṁ vuttapaṭivipakkhanayena veditabbaṁ. Imampi desanaṁ bhagavā neyyapuggalavasena niṭṭhāpesīti.",
  "atk-s0202a1:63": "Papañcasūdaniyā majjhimanikāyaṭṭhakathāya",
  "atk-s0202a1:64": "Cūḷamālukyasuttavaṇṇanā niṭṭhitā.",
  "atk-s0202a1:65": "4. Mahāmālukyasuttavaṇṇanā",
  "atk-s0202a1:66": "129.Evaṁme sutanti mahāmālukyasuttaṁ. Tattha orambhāgiyānīti heṭṭhā koṭṭhāsikāni kāmabhave nibbattisaṁvattanikāni. Saṁyojanānīti bandhanāni. Kassakho nāmāti kassa devassa vā manussassa vā desitāni dhāresi, kiṁ tvameveko assosi, na añño kocīti? Anusetīti appahīnatāya anuseti. Anusayamāno saṁyojanaṁ nāma hoti.",
  "atk-s0202a1:67": "Ettha ca bhagavatā saṁyojanaṁ pucchitaṁ, therenapi saṁyojanameva byākataṁ. Evaṁ santepi tassa vāde bhagavatā doso āropito. So kasmāti ce? Therassa tathāladdhikattā. Ayañhi tassa laddhi ‘‘samudācārakkhaṇeyeva kilesehi saṁyutto nāma hoti, itarasmiṁ khaṇe asaṁyutto’’ti. Tenassa bhagavatā doso āropito. Athāyasmā ānando cintesi – ‘‘bhagavatā bhikkhusaṅghassa dhammaṁ desessāmīti attano dhammatāyeva ayaṁ dhammadesanā āraddhā, sā iminā apaṇḍitena bhikkhunā visaṁvāditā. Handāhaṁ bhagavantaṁ yācitvā bhikkhūnaṁ dhammaṁ desessāmī’’ti. So evamakāsi. Taṁ dassetuṁ ‘‘evaṁ vutte āyasmā ānando’’tiādi vuttaṁ.",
  "atk-s0202a1:68": "Tattha sakkāyadiṭṭhipariyuṭṭhitenāti sakkāyadiṭṭhiyā gahitena abhibhūtena. Sakkāyadiṭṭhiparetenāti sakkāyadiṭṭhiyā anugatena. Nissaraṇanti diṭṭhinissaraṇaṁ nāma nibbānaṁ, taṁ yathābhūtaṁ nappajānāti. Appaṭivinītāti avinoditā anīhaṭā. Orambhāgiyaṁ saṁyojananti heṭṭhābhāgiyasaṁyojanaṁ nāma hoti. Sesapadesupi eseva nayo. Sukkapakkho uttānatthoyeva. ‘‘Sānusayā pahīyatī’’ti vacanato panettha ekacce ‘‘aññaṁ saṁyojanaṁ añño anusayo’’ti vadanti. ‘‘Yathā hi sabyañjanaṁ bhatta’’nti vutte bhattato aññaṁ byañjanaṁ hoti, evaṁ ‘‘sānusayā’’ti vacanato pariyuṭṭhānasakkāyadiṭṭhito aññena anusayena bhavitabbanti tesaṁ laddhi. Te ‘‘sasīsaṁ pārupitvā’’tiādīhi paṭikkhipitabbā. Na hi sīsato añño puriso atthi. Athāpi siyā – ‘‘yadi tadeva saṁyojanaṁ so anusayo, evaṁ sante bhagavatā therassa taruṇūpamo upārambho duāropito hotī’’ti. Na duāropito, kasmā? Evaṁladdhikattāti vitthāritametaṁ. Tasmā soyeva kileso bandhanaṭṭhena saṁyojanaṁ, appahīnaṭṭhena anusayoti imamatthaṁ sandhāya bhagavatā ‘‘sānusayā pahīyatī’’ti evaṁ vuttanti veditabbaṁ.",
  "atk-s0202a1:69": "132.Tacaṁ chetvātiādīsu idaṁ opammasaṁsandanaṁ – tacacchedo viya hi samāpatti daṭṭhabbā, pheggucchedo viya vipassanā, sāracchedo viya maggo. Paṭipadā pana lokiyalokuttaramissakāva vaṭṭati. Evamete daṭṭhabbāti evarūpā puggalā evaṁ daṭṭhabbā.",
  "atk-s0202a1:70": "133.Upadhivivekāti upadhivivekena. Iminā pañcakāmaguṇaviveko kathito. Akusalānaṁ dhammānaṁ pahānāti iminā nīvaraṇappahānaṁ kathitaṁ. Kāyaduṭṭhullānaṁ paṭippassaddhiyāti iminā kāyālasiyapaṭippassaddhi kathitā. Vivicceva kāmehīti upadhivivekena kāmehi vinā hutvā. Vivicca akusalehīti akusalānaṁ dhammānaṁ pahānena kāyaduṭṭhullānaṁ paṭippassaddhiyā ca akusalehi vinā hutvā. Yadeva tattha hotīti yaṁ tattha antosamāpattikkhaṇeyeva samāpattisamuṭṭhitañca rūpādidhammajātaṁ hoti. Tedhammeti te rūpagatantiādinā nayena vutte rūpādayo dhamme. Aniccatoti na niccato. Dukkhatoti na sukhato. Rogatotiādīsu ābādhaṭṭhena rogato, antodosaṭṭhena gaṇḍato, anupaviddhaṭṭhena dukkhajananaṭṭhena ca sallato, dukkhaṭṭhena aghato, rogaṭṭhena ābādhato, asakaṭṭhena parato, palujjanaṭṭhena palokato, nissattaṭṭhena suññato, na attaṭṭhena anattato. Tattha aniccato, palokatoti dvīhi padehi aniccalakkhaṇaṁ kathitaṁ, dukkhatotiādīhi chahi dukkhalakkhaṇaṁ, parato suññato anattatoti tīhi anattalakkhaṇaṁ.",
  "atk-s0202a1:71": "So tehi dhammehīti so tehi evaṁ tilakkhaṇaṁ āropetvā diṭṭhehi antosamāpattiyaṁ pañcakkhandhadhammehi. Cittaṁ paṭivāpetīti cittaṁ paṭisaṁharati moceti apaneti. Upasaṁharatīti vipassanācittaṁ tāva savanavasena thutivasena pariyattivasena paññattivasena ca etaṁ santaṁ nibbānanti evaṁ asaṅkhatāya amatāya dhātuyā upasaṁharati. Maggacittaṁ nibbānaṁ ārammaṇakaraṇavaseneva etaṁ santametaṁ paṇītanti na evaṁ vadati, iminā pana ākārena taṁ paṭivijjhanto tattha cittaṁ upasaṁharatīti attho. So tattha ṭhitoti tāya tilakkhaṇārammaṇāya vipassanāya ṭhito. Āsavānaṁ khayaṁ pāpuṇātīti anukkamena cattāro magge bhāvetvā pāpuṇāti . Teneva dhammarāgenāti samathavipassanādhamme chandarāgena. Samathavipassanāsu hi sabbaso chandarāgaṁ pariyādātuṁ sakkonto arahattaṁ pāpuṇāti, asakkonto anāgāmī hoti.",
  "atk-s0202a1:72": "Yadevatattha hoti vedanāgatanti idha pana rūpaṁ na gahitaṁ. Kasmā? Samatikkantattā. Ayañhi heṭṭhā rūpāvacarajjhānaṁ samāpajjitvā rūpaṁ atikkamitvā arūpāvacarasamāpattiṁ samāpannoti samathavasenapinena rūpaṁ atikkantaṁ, heṭṭhā rūpaṁ sammadeva sammasitvā taṁ atikkamma idāni arūpaṁ sammasatīti vipassanāvasenapinena rūpaṁ atikkantaṁ. Arūpe pana sabbasopi rūpaṁ natthīti taṁ sandhāyapi idha rūpaṁ na gahitaṁ.",
  "atk-s0202a1:73": "Atha kiñcarahīti kiṁ pucchāmīti pucchati? Samathavasena gacchato cittekaggatā dhuraṁ hoti, so cetovimutto nāma. Vipassanāvasena gacchato paññā dhuraṁ hoti, so paññāvimutto nāmāti ettha therassa kaṅkhā natthi. Ayaṁ sabhāvadhammoyeva, samathavaseneva pana gacchantesu eko cetovimutto nāma hoti, eko paññāvimutto. Vipassanāvasena gacchantesupi eko paññāvimutto nāma hoti, eko cetovimuttoti ettha kiṁ kāraṇanti pucchati.",
  "atk-s0202a1:74": "Indriyavemattataṁ vadāmīti indriyanānattataṁ vadāmi. Idaṁ vuttaṁ hoti, na tvaṁ, ānanda, dasa pāramiyo pūretvā sabbaññutaṁ paṭivijjhi, tena te etaṁ apākaṭaṁ. Ahaṁ pana paṭivijjhiṁ, tena me etaṁ pākaṭaṁ. Ettha hi indriyanānattatā kāraṇaṁ. Samathavaseneva hi gacchantesu ekassa bhikkhuno cittekaggatā dhuraṁ hoti, so cetovimutto nāma hoti. Ekassa paññā dhuraṁ hoti, so paññāvimutto nāma hoti. Vipassanāvaseneva ca gacchantesu ekassa paññā dhuraṁ hoti, so paññāvimutto nāma hoti. Ekassa cittekaggatā dhuraṁ hoti, so cetovimutto nāma hoti. Dve aggasāvakā samathavipassanādhurena arahattaṁ pattā. Tesu dhammasenāpati paññāvimutto jāto, mahāmoggallānatthero cetovimutto. Iti indriyavemattamettha kāraṇanti veditabbaṁ. Sesaṁ sabbattha uttānamevāti.",
  "atk-s0202a1:75": "Papañcasūdaniyā majjhimanikāyaṭṭhakathāya",
  "atk-s0202a1:76": "Mahāmālukyasuttavaṇṇanā niṭṭhitā.",
  "atk-s0202a1:77": "5. Bhaddālisuttavaṇṇanā",
  "atk-s0202a1:78": "134.Evaṁme sutanti bhaddālisuttaṁ. Tattha ekāsanabhojananti ekasmiṁ purebhatte asanabhojanaṁ, bhuñjitabbabhattanti attho. Appābādhatantiādīni kakacopame vitthāritāni. Na ussahāmīti na sakkomi. Siyā kukkuccaṁ siyā vippaṭisāroti evaṁ bhuñjanto yāvajīvaṁ brahmacariyaṁ carituṁ sakkhissāmi nu kho, na nu khoti iti me vippaṭisārakukkuccaṁ bhaveyyāti attho. Ekadesaṁ bhuñjitvāti porāṇakattherā kira patte bhattaṁ pakkhipitvā sappimhi dinne sappinā uṇhameva thokaṁ bhuñjitvā hatthe dhovitvā avasesaṁ bahi nīharitvā chāyūdakaphāsuke ṭhāne nisīditvā bhuñjanti. Etaṁ sandhāya satthā āha. Bhaddāli, pana cintesi – ‘‘sace sakiṁ pattaṁ pūretvā dinnaṁ bhattaṁ bhuñjitvā puna pattaṁ dhovitvā odanassa pūretvā laddhaṁ bahi nīharitvā chāyūdakaphāsuke ṭhāne bhuñjeyya, iti evaṁ vaṭṭeyya, itarathā ko sakkotī’’ti. Tasmā evampi kho ahaṁ, bhante, na ussahāmīti āha. Ayaṁ kira atīte anantarāya jātiyā kākayoniyaṁ nibbatti. Kākā ca nāma mahāchātakā honti. Tasmā chātakatthero nāma ahosi. Tassa pana viravantasseva bhagavā taṁ madditvā ajjhottharitvā – ‘‘yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā pācittiya’’nti (pāci. 248) sikkhāpadaṁ paññapesi. Tena vuttaṁ atha kho āyasmā, bhaddāli,…pe… anussāhaṁ pavedesīti.",
  "atk-s0202a1:79": "Yathātanti yathā aññopi sikkhāya na paripūrakārī ekavihārepi vasanto satthu sammukhībhāvaṁ na dadeyya, tatheva na adāsīti attho. Neva bhagavato upaṭṭhānaṁ agamāsi, na dhammadesanaṭṭhānaṁ na vitakkamāḷakaṁ, na ekaṁ bhikkhācāramaggaṁ paṭipajji. Yasmiṁ kule bhagavā nisīdati, tassa dvārepi na aṭṭhāsi. Sacassa vasanaṭṭhānaṁ bhagavā gacchati, so puretarameva ñatvā aññattha gacchati. Saddhāpabbajito kiresa kulaputto parisuddhasīlo. Tenassa na añño vitakko ahosi, – ‘‘mayā nāma udarakāraṇā bhagavato sikkhāpadapaññāpanaṁ paṭibāhitaṁ, ananucchavikaṁ me kata’’nti ayameva vitakko ahosi. Tasmā ekavihāre vasantopi lajjāya satthu sammukhībhāvaṁ nādāsi.",
  "atk-s0202a1:80": "135.Cīvarakammaṁ karontīti manussā bhagavato cīvarasāṭakaṁ adaṁsu, taṁ gahetvā cīvaraṁ karonti. Etaṁ dosakanti etaṁ okāsametaṁ aparādhaṁ, satthu sikkhāpadaṁ paññapentassa paṭibāhitakāraṇaṁ sādhukaṁ manasi karohīti attho. Dukkarataranti vassañhi vasitvā disāpakkante bhikkhū kuhiṁ vasitthāti pucchanti, tehi jetavane vasimhāti vutte, ‘‘āvuso, bhagavā imasmiṁ antovasse kataraṁ jātakaṁ kathesi, kataraṁ suttantaṁ, kataraṁ sikkhāpadaṁ paññapesī’’ti pucchitāro honti. Tato ‘‘vikālabhojanasikkhāpadaṁ paññapesi, bhaddāli, nāma naṁ eko thero paṭibāhī’’ti vakkhanti. Taṁ sutvā bhikkhū – ‘‘bhagavatopi nāma sikkhāpadaṁ paññapentassa paṭibāhitaṁ ayuttaṁ akāraṇa’’nti vadanti. Evaṁ te ayaṁ doso mahājanantare pākaṭo hutvā duppaṭikārataṁ āpajjissatīti maññamānā evamāhaṁsu. Apica aññepi bhikkhū pavāretvā satthu santikaṁ āgamissanti. Atha tvaṁ ‘‘ethāvuso, mama satthāraṁ khamāpentassa sahāyā hothā’’ti saṅghaṁ sannipātessasi. Tattha āgantukā pucchissanti, ‘‘āvuso, kiṁ imināpi bhikkhunā kata’’nti. Tato etamatthaṁ sutvā ‘‘bhāriyaṁ kataṁ bhikkhunā, dasabalaṁ nāma paṭibāhissatīti ayuttameta’’nti vakkhanti. Evampi te ayaṁ aparādho mahājanantare pākaṭo hutvā duppaṭikārataṁ āpajjissatīti maññamānāpi evamāhaṁsu. Atha vā bhagavā pavāretvā cārikaṁ pakkamissati, atha tvaṁ gatagataṭṭhāne bhagavato khamāpanatthāya saṅghaṁ sannipātessasi. Tatra disāvāsino bhikkhū pucchissanti, ‘‘āvuso, kiṁ iminā bhikkhunā kata’’nti…pe… duppaṭikārataṁ āpajjissatīti maññamānāpi evamāhaṁsu.",
  "atk-s0202a1:81": "Etadavocāti appatirūpaṁ mayā kataṁ, bhagavā pana mahantepi aguṇe alaggitvā mayhaṁ accayaṁ paṭiggaṇhissatīti maññamāno etaṁ ‘‘accayo maṁ, bhante,’’tiādivacanaṁ avoca. Tattha accayoti aparādho. Maṁ accagamāti maṁ atikkamma abhibhavitvā pavatto. Paṭiggaṇhātūti khamatu. Āyatiṁ saṁvarāyāti anāgate saṁvaraṇatthāya, puna evarūpassa aparādhassa dosassa khalitassa akaraṇatthāya. Tagghāti ekaṁsena. Samayopi kho te, bhaddālīti, bhaddāli, tayā paṭivijjhitabbayuttakaṁ ekaṁ kāraṇaṁ atthi, tampi te na paṭividdhaṁ na sallakkhitanti dasseti.",
  "atk-s0202a1:82": "136.Ubhatobhāgavimuttotiādīsu dhammānusārī, saddhānusārīti dve ekacittakkhaṇikā maggasamaṅgipuggalā. Ete pana sattapi ariyapuggale bhagavatāpi evaṁ āṇāpetuṁ na yuttaṁ, bhagavatā āṇatte tesampi evaṁ kātuṁ na yuttaṁ. Aṭṭhānaparikappavasena pana ariyapuggalānaṁ suvacabhāvadassanatthaṁ bhaddālittherassa ca dubbacabhāvadassanatthametaṁ vuttaṁ.",
  "atk-s0202a1:83": "Api nu tvaṁ tasmiṁ samaye ubhatobhāgavimuttoti desanaṁ kasmā ārabhi? Bhaddālissa niggahaṇatthaṁ. Ayañhettha adhippāyo – bhaddāli, ime satta ariyapuggalā loke dakkhiṇeyyā mama sāsane sāmino, mayi sikkhāpadaṁ paññapente paṭibāhitabbayutte kāraṇe sati etesaṁ paṭibāhituṁ yuttaṁ. Tvaṁ pana mama sāsanato bāhirako, mayi sikkhāpadaṁ paññapente tuyhaṁ paṭibāhituṁ na yuttanti.",
  "atk-s0202a1:84": "Ritto tucchoti anto ariyaguṇānaṁ abhāvena rittako tucchako, issaravacane kiñci na hoti. Yathādhammaṁ paṭikarosīti yathā dhammo ṭhito, tatheva karosi, khamāpesīti vuttaṁ hoti. Taṁ te mayaṁ paṭiggaṇhāmāti taṁ tava aparādhaṁ mayaṁ khamāma. Vuḍḍhi hesā, bhaddāli, ariyassa vinayeti esā, bhaddāli, ariyassa vinaye buddhassa bhagavato sāsane vuḍḍhi nāma. Katamā? Accayaṁ accayato disvā yathādhammaṁ paṭikaritvā āyatiṁ saṁvarāpajjanā. Desanaṁ pana puggalādhiṭṭhānaṁ karonto ‘‘yo accayaṁ accayato disvā yathādhammaṁ paṭikaroti, āyatiṁ saṁvaraṁ āpajjatī’’ti āha.",
  "atk-s0202a1:85": "137.Satthāpiupavadatīti ‘‘asukavihāravāsī asukassa therassa saddhivihāriko asukassa antevāsiko itthannāmo nāma bhikkhu lokuttaradhammaṁ nibbattetuṁ araññaṁ paviṭṭho’’ti sutvā – ‘‘kiṁ tassa araññavāsena, yo mayhaṁ pana sāsane sikkhāya aparipūrakārī’’ti evaṁ upavadati, sesapadesupi eseva nayo, apicettha devatā na kevalaṁ upavadanti, bheravārammaṇaṁ dassetvā palāyanākārampi karonti. Attanāpi attānanti sīlaṁ āvajjantassa saṁkiliṭṭhaṭṭhānaṁ pākaṭaṁ hoti, cittaṁ vidhāvati, na kammaṭṭhānaṁ allīyati. So ‘‘kiṁ mādisassa araññavāsenā’’ti vippaṭisārī uṭṭhāya pakkamati. Attāpi attānaṁ upavaditoti attanāpi attā upavadito, ayameva vā pāṭho. Sukkapakkho vuttapaccanīkanayena veditabbo. Sovivicceva kāmehītiādi evaṁ sacchikarotīti dassanatthaṁ vuttaṁ.",
  "atk-s0202a1:86": "140.Pasayha pasayha kāraṇaṁ karontīti appamattakepi dose niggahetvā punappunaṁ kārenti. No tathāti mahantepi aparādhe yathā itaraṁ, evaṁ pasayha na kārenti. So kira, ‘‘āvuso, bhaddāli, mā cintayittha, evarūpaṁ nāma hoti, ehi satthāraṁ khamāpehī’’ti bhikkhusaṅghatopi, kañci bhikkhuṁ pesetvā attano santikaṁ pakkosāpetvā, ‘‘bhaddāli, mā cintayittha, evarūpaṁ nāma hotī’’ti evaṁ satthusantikāpi anuggahaṁ paccāsīsati. Tato ‘‘bhikkhusaṅghenāpi na samassāsito, satthārāpī’’ti cintetvā evamāha.",
  "atk-s0202a1:87": "Atha bhagavā bhikkhusaṅghopi satthāpi ovaditabbayuttameva ovadati, na itaranti dassetuṁ idha, bhaddāli, ekaccotiādimāha. Tattha aññenāññantiādīni anumānasutte vitthāritāni. Na sammā vattatīti sammā vattampi na vattati. Na lomaṁ pātetīti anulomavatte na vattati, vilomameva gaṇhāti. Na nitthāraṁ vattatīti nitthāraṇakavattamhi na vattati, āpattivuṭṭhānatthaṁ turitaturito chandajāto na hoti. Tatrāti tasmiṁ tassa dubbacakaraṇe. Abhiṇhāpattikoti nirantarāpattiko. Āpattibahuloti sāpattikakālovassa bahu, suddho nirāpattikakālo appoti attho. Na khippameva vūpasammatīti khippaṁ na vūpasammati, dīghasuttaṁ hoti. Vinayadharā pādadhovanakāle āgataṁ ‘‘gacchāvuso, vattavelā’’ti vadanti. Puna kālaṁ maññitvā āgataṁ ‘‘gacchāvuso, tuyhaṁ vihāravelā, gacchāvuso, sāmaṇerādīnaṁ uddesadānavelā, amhākaṁ nhānavelā, therūpaṭṭhānavelā, mukhadhovanavelā’’tiādīni vatvā divasabhāgepi rattibhāgepi āgataṁ uyyojentiyeva. ‘‘Kāya velāya, bhante, okāso bhavissatī’’ti vuttepi ‘‘gacchāvuso, tvaṁ imameva ṭhānaṁ jānāsi, asuko nāma vinayadharatthero sinehapānaṁ pivati, asuko virecanaṁ kāreti, kasmā turitosī’’tiādīni vatvā dīghasuttameva karonti.",
  "atk-s0202a1:88": "141.Khippameva vūpasammatīti lahuṁ vūpasammati, na dīghasuttaṁ hoti. Ussukkāpannā bhikkhū – ‘‘āvuso, ayaṁ subbaco bhikkhu, janapadavāsino nāma gāmantasenāsane vasanaṭṭhānanisajjanādīni na phāsukāni honti, bhikkhācāropi dukkho hoti, sīghamassa adhikaraṇaṁ vūpasamemā’’ti sannipatitvā āpattito vuṭṭhāpetvā suddhante patiṭṭhāpenti.",
  "atk-s0202a1:89": "142.Adhiccāpattikoti kadāci kadāci āpattiṁ āpajjati. So kiñcāpi lajjī hoti pakatatto, dubbacattā panassa bhikkhū tatheva paṭipajjanti.",
  "atk-s0202a1:90": "144.Saddhāmattakena vahati pemamattakenāti ācariyupajjhāyesu appamattikāya gehassitasaddhāya appamattakena gehassitapemena yāpeti. Paṭisandhiggahaṇasadisā hi ayaṁ pabbajjā nāma, navapabbajito pabbajjāya guṇaṁ ajānanto ācariyupajjhāyesu pemamattena yāpeti, tasmā evarūpā saṅgaṇhitabbā. Appamattakampi hi saṅgahaṁ labhitvā pabbajjāya ṭhitā abhiññāpattā mahāsamaṇā bhavissanti. Ettakena kathāmaggena ‘‘ovaditabbayuttakaṁ ovadanti, na itara’’nti imameva bhagavatā dassitaṁ.",
  "atk-s0202a1:91": "145.Aññāyasaṇṭhahiṁsūti arahatte patiṭṭhahiṁsu. Sattesu hāyamānesūti paṭipattiyā hāyamānāya sattā hāyanti nāma. Saddhamme antaradhāyamāneti paṭipattisaddhamme antaradhāyamāne. Paṭipattisaddhammopi hi paṭipattipūrakesu sattesu asati antaradhāyati nāma . Āsavaṭṭhānīyāti āsavā tiṭṭhanti etesūti āsavaṭṭhānīyā. Yesu diṭṭhadhammikasamparāyikā parūpavādavippaṭisāravadhabandhanādayo ceva apāyadukkhavisesabhūtā ca āsavā tiṭṭhantiyeva. Yasmā nesaṁ te kāraṇaṁ hontīti attho. Te āsavaṭṭhānīyā vītikkamadhammā yāva na saṅghe pātubhavanti, na tāva satthā sāvakānaṁ sikkhāpadaṁ paññapetīti ayamettha yojanā.",
  "atk-s0202a1:92": "Evaṁ akālaṁ dassetvā puna kālaṁ dassetuṁ yato ca kho, bhaddālītiādimāha. Tattha yatoti yadā, yasmiṁ kāleti vuttaṁ hoti. Sesaṁ vuttānusāreneva veditabbaṁ. Ayaṁ vā ettha saṅkhepattho – yasmiṁ kāle āsavaṭṭhānīyā dhammāti saṅkhaṁ gatā vītikkamadosā saṅghe pātubhavanti, tadā satthā sāvakānaṁ sikkhāpadaṁ paññapeti. Kasmā? Tesaṁyeva āsavaṭṭhānīyadhammasaṅkhātānaṁ vītikkamadosānaṁ paṭighātāya.",
  "atk-s0202a1:93": "Evaṁ āsavaṭṭhānīyānaṁ dhammānaṁ anuppattiṁ sikkhāpadapaññattiyā akālaṁ, uppattiñca kālanti vatvā idāni tesaṁ dhammānaṁ anuppattikālañca uppattikālañca dassetuṁ ‘‘na tāva, bhaddāli, idhekacce’’tiādimāha. Tattha mahattanti mahantabhāvaṁ. Saṅgho hi yāva na theranavamajjhimānaṁ vasena mahattaṁ patto hoti, tāva senāsanāni pahonti, sāsane ekacce āsavaṭṭhānīyā dhammā na uppajjanti. Mahattaṁ patte pana te uppajjanti, atha satthā sikkhāpadaṁ paññapeti. Tattha mahattaṁ patte saṅghe paññattasikkhāpadāni –",
  "atk-s0202a1:94": "‘‘Yo pana bhikkhu anupasampannena uttaridvirattatirattaṁ sahaseyyaṁ kappeyya pācittiyaṁ (pāci. 51). Yā pana bhikkhunī anuvassaṁ vuṭṭhāpeyya pācittiyaṁ (pāci. 1171). Yā pana bhikkhunī ekavassaṁ dve vuṭṭhāpeyya pācittiya’’nti (pāci. 1175).",
  "atk-s0202a1:95": "Iminā nayena veditabbāni.",
  "atk-s0202a1:96": "Lābhagganti lābhassa aggaṁ. Saṅgho hi yāva na lābhaggapatto hoti, na tāva lābhaṁ paṭicca āsavaṭṭhānīyā dhammā uppajjanti. Patte pana uppajjanti, atha satthā sikkhāpadaṁ paññapeti –",
  "atk-s0202a1:97": "‘‘Yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya pācittiya’’nti (pāci. 270).",
  "atk-s0202a1:98": "Idañhi lābhaggapatte saṅghe sikkhāpadaṁ paññattaṁ.",
  "atk-s0202a1:99": "Yasagganti yasassa aggaṁ. Saṅgho hi yāva na yasaggapatto hoti, na tāva yasaṁ paṭicca āsavaṭṭhānīyā dhammā uppajjanti. Patte pana uppajjanti, atha satthā sikkhāpadaṁ paññapeti ‘‘surāmerayapāne pācittiya’’nti (pāci. 327). Idañhi yasaggapatte saṅghe sikkhāpadaṁ paññattaṁ.",
  "atk-s0202a1:100": "Bāhusaccanti bahussutabhāvaṁ. Saṅgho hi yāva na bāhusaccapatto hoti, na tāva āsavaṭṭhānīyā dhammā uppajjanti. Bāhusaccapatte pana yasmā ekaṁ nikāyaṁ dve nikāye pañcapi nikāye uggahetvā ayoniso ummujjamānā puggalā rasena rasaṁ saṁsandetvā uddhammaṁ ubbinayaṁ satthu sāsanaṁ dīpenti, atha satthā – ‘‘yo pana bhikkhu evaṁ vadeyya tathāhaṁ bhagavatā dhammaṁ desitaṁ ājānāmi (pāci. 418)…pe… samaṇuddesopi ce evaṁ vadeyyā’’tiādinā (pāci. 429) nayena sikkhāpadaṁ paññapeti.",
  "atk-s0202a1:101": "Rattaññutaṁ pattoti ettha rattiyo jānantīti rattaññū. Attano pabbajitadivasato paṭṭhāya bahū rattiyo jānanti, cirapabbajitāti vuttaṁ hoti. Rattaññūnaṁ bhāvaṁ rattaññutaṁ. Tatra rattaññutaṁ patte saṅghe upasenaṁ vaṅgantaputtaṁ ārabbha sikkhāpadaṁ paññattanti veditabbaṁ. So hāyasmā ūnadasavasse bhikkhū upasampādente disvā ekavasso saddhivihārikaṁ upasampādesi. Atha bhagavā sikkhāpadaṁ paññapesi – ‘‘na, bhikkhave, ūnadasavassena upasampādetabbo, yo upasampādeyya āpatti dukkaṭassā’’ti (mahāva. 75). Evaṁ paññatte sikkhāpade puna bhikkhū ‘‘dasavassamhā dasavassamhā’’ti bālā abyattā upasampādenti. Atha bhagavā aparampi sikkhāpadaṁ paññapesi – ‘‘na, bhikkhave, bālena abyattena upasampādetabbo, yo upasampādeyya, āpatti dukkaṭassa. Anujānāmi, bhikkhave, byattena bhikkhunā paṭibalena dasavassena vā atirekadasavassena vā upasampādetu’’nti. Iti rattaññutaṁ pattakāle dve sikkhāpadāni paññattāni.",
  "atk-s0202a1:102": "146.Ājānīyasusūpamaṁdhammapariyāyaṁ desesinti taruṇājānīyaupamaṁ katvā dhammaṁ desayiṁ. Tatrāti tasmiṁ asaraṇe. Na kho, bhaddāli, eseva hetūti na esa sikkhāya aparipūrakārībhāvoyeva eko hetu.",
  "atk-s0202a1:103": "147.Mukhādhāne kāraṇaṁ kāretīti khalīnabandhādīhi mukhaṭṭhapane sādhukaṁ gīvaṁ paggaṇhāpetuṁ kāraṇaṁ kāreti. Visūkāyitānītiādīhi visevanācāraṁ kathesi. Sabbāneva hetāni aññamaññavevacanāni. Tasmiṁ ṭhāneti tasmiṁ visevanācāre. Parinibbāyatīti nibbisevano hoti, taṁ visevanaṁ jahatīti attho. Yugādhāneti yugaṭṭhapane yugassa sādhukaṁ gahaṇatthaṁ.",
  "atk-s0202a1:104": "Anukkameti cattāropi pāde ekappahāreneva ukkhipane ca nikkhipane ca. Parasenāya hi āvāṭe ṭhatvā asiṁ gahetvā āgacchantassa assassa pāde chindanti. Tasmiṁ samaye esa ekappahāreneva cattāropi pāde ukkhipissatīti rajjubandhanavidhānena etaṁ kāraṇaṁ karonti. Maṇḍaleti yathā asse nisinnoyeva bhūmiyaṁ patitaṁ āvudhaṁ gahetuṁ sakkoti, evaṁ karaṇatthaṁ maṇḍale kāraṇaṁ kāreti. Khurakāseti aggaggakhurehi pathavīkamane. Rattiṁ okkantakaraṇasmiñhi yathā padasaddo na suyyati, tadatthaṁ ekasmiṁ ṭhāne saññaṁ datvā aggaggakhurehiyeva gamanaṁ sikkhāpenti. Taṁ sandhāyetaṁ vuttaṁ. Javeti sīghavāhane. ‘‘Dhāve’’tipi pāṭho. Attano parājaye sati palāyanatthaṁ, paraṁ palāyantaṁ anubandhitvā gahaṇatthañca etaṁ kāraṇaṁ kāreti. Davatteti davattāya, yuddhakālasmiñhi hatthīsu vā koñcanādaṁ karontesu assesu vā hasantesu rathesu vā nighosantesu yodhesu vā ukkuṭṭhiṁ karontesu tassa ravassa abhāyitvā parasenapavesanatthaṁ ayaṁ kāraṇā karīyati.",
  "atk-s0202a1:105": "Rājaguṇeti raññā jānitabbaguṇe. Kūṭakaṇṇarañño kira guḷavaṇṇo nāma asso ahosi. Rājā pācīnadvārena nikkhamitvā cetiyapabbataṁ gamissāmīti kalambanadītīraṁ sampatto. Asso tīre ṭhatvā udakaṁ otarituṁ na icchati, rājā assācariyaṁ āmantetvā – ‘‘aho tayā asso sikkhāpito udakaṁ otarituṁ na icchatī’’ti āha. Ācariyo – ‘‘susikkhāpito deva asso, evamassa hi cittaṁ ‘sacāhaṁ udakaṁ otarissāmi, vālaṁ temissati, vāle tinte rañño aṅge udakaṁ pāteyyā’ti evaṁ tumhākaṁ sarīre udakapātanabhayena na otarati, vālaṁ gaṇhāpethā’’ti āha. Rājā tathā kāresi. Asso vegena otaritvā pāraṁ gato. Etadatthaṁ ayaṁ kāraṇā karīyati. Rājavaṁseti assarājavaṁse. Vaṁso ceso assarājānaṁ, tathārūpena pahārena chinnabhinnasarīrāpi assārohaṁ parasenāya apātetvā bahi nīharantiyeva. Etadatthaṁ kāraṇaṁ kāretīti attho.",
  "atk-s0202a1:106": "Uttame javeti javasampattiyaṁ, yathā uttamajavo hoti, evaṁ kāraṇaṁ kāretīti attho. Uttame hayeti uttamahayabhāve, yathā uttamahayo hoti, evaṁ kāraṇaṁ kāretīti attho. Tattha pakatiyā uttamahayova uttamahayakāraṇaṁ arahati, na añño. Uttamahayakāraṇāya eva ca hayo uttamajavaṁ paṭipajjati, na aññoti.",
  "atk-s0202a1:107": "Tatridaṁ vatthu – eko kira rājā ekaṁ sindhavapotakaṁ labhitvā sindhavabhāvaṁ ajānitvāva imaṁ sikkhāpehīti ācariyassa adāsi. Ācariyopi tassa sindhavabhāvaṁ ajānanto taṁ māsakhādakaghoṭakānaṁ kāraṇāsu upaneti. So attano ananucchavikattā kāraṇaṁ na paṭipajjati. So taṁ dametuṁ asakkonto ‘‘kūṭasso ayaṁ mahārājā’’ti vissajjāpesi.",
  "atk-s0202a1:108": "Athekadivasaṁ eko assācariyapubbako daharo upajjhāyassa bhaṇḍakaṁ gahetvā gacchanto taṁ parikhāpiṭṭhe carantaṁ disvā – ‘‘anaggho, bhante, sindhavapotako’’ti upajjhāyassa kathesi. Sace rājā jāneyya, maṅgalassaṁ naṁ kareyyāti. Thero āha – ‘‘micchādiṭṭhiko, tāta, rājā appeva nāma buddhasāsane pasīdeyya rañño kathehī’’ti. So gantvā, – ‘‘mahārāja, anaggho sindhavapotako atthī’’ti kathesi. Tayā diṭṭho , tātāti? Āma, mahārājāti. Kiṁ laddhuṁ vaṭṭatīti? Tumhākaṁ bhuñjanakasuvaṇṇathāle tumhākaṁ bhuñjanakabhattaṁ tumhākaṁ pivanakaraso tumhākaṁ gandhā tumhākaṁ mālāti. Rājā sabbaṁ dāpesi. Daharo gāhāpetvā agamāsi.",
  "atk-s0202a1:109": "Asso gandhaṁ ghāyitvāva ‘‘mayhaṁ guṇajānanakaācariyo atthi maññe’’ti sīsaṁ ukkhipitvā olokento aṭṭhāsi. Daharo gantvā ‘‘bhattaṁ bhuñjā’’ti accharaṁ pahari. Asso āgantvā suvaṇṇathāle bhattaṁ bhuñji, rasaṁ pivi. Atha naṁ gandhehi vilimpitvā rājapiḷandhanaṁ piḷandhitvā ‘‘purato purato gacchā’’ti accharaṁ pahari. So daharassa purato purato gantvā maṅgalassaṭṭhāne aṭṭhāsi. Daharo – ‘‘ayaṁ te, mahārāja, anaggho sindhavapotako, imināva naṁ niyāmena katipāhaṁ paṭijaggāpehī’’ti vatvā nikkhami.",
  "atk-s0202a1:110": "Atha katipāhassa accayena āgantvā assassa ānubhāvaṁ passissasi, mahārājāti. Sādhu ācariya kuhiṁ ṭhatvā passāmāti? Uyyānaṁ gaccha, mahārājāti. Rājā assaṁ gāhāpetvā agamāsi. Daharo accharaṁ paharitvā ‘‘etaṁ rukkhaṁ anupariyāhī’’ti assassa saññaṁ adāsi. Asso pakkhanditvā rukkhaṁ anuparigantvā āgato. Rājā neva gacchantaṁ na āgacchantaṁ addasa. Diṭṭho te, mahārājāti? Na diṭṭho, tātāti. Valañjakadaṇḍaṁ etaṁ rukkhaṁ nissāya ṭhapethāti vatvā accharaṁ pahari ‘‘valañjakadaṇḍaṁ gahetvā ehī’’ti. Asso pakkhanditvā mukhena gahetvā āgato. Diṭṭhaṁ, mahārājāti. Diṭṭhaṁ, tātāti.",
  "atk-s0202a1:111": "Puna accharaṁ pahari ‘‘uyyānassa pākāramatthakena caritvā ehī’’ti. Asso tathā akāsi. Diṭṭho, mahārājāti. Na diṭṭho, tātāti. Rattakambalaṁ āharāpetvā assassa pāde bandhāpetvā tatheva saññaṁ adāsi. Asso ullaṅghitvā pākāramatthakena anupariyāyi. Balavatā purisena āviñchanaalātaggisikhā viya uyyānapākāramatthake paññāyittha. Asso gantvā samīpe ṭhito. Diṭṭhaṁ, mahārājāti. Diṭṭhaṁ, tātāti. Maṅgalapokkharaṇipākāramatthake anupariyāhīti saññaṁ adāsi.",
  "atk-s0202a1:112": "Puna ‘‘pokkharaṇiṁ otaritvā padumapattesu cārikaṁ carāhī’’ti saññaṁ adāsi. Pokkharaṇiṁ otaritvā sabbapadumapatte caritvā agamāsi, ekaṁ pattampi anakkantaṁ vā phālitaṁ vā chinditaṁ vā khaṇḍitaṁ vā nāhosi. Diṭṭhaṁ, mahārājāti. Diṭṭhaṁ, tātāti. Accharaṁ paharitvā taṁ hatthatalaṁ upanāmesi. Dhātūpatthaddho laṅghitvā hatthatale aṭṭhāsi. Diṭṭhaṁ, mahārājāti? Diṭṭhaṁ, tātāti. Evaṁ uttamahayo eva uttamakāraṇāya uttamajavaṁ paṭipajjati.",
  "atk-s0202a1:113": "Uttame sākhalyeti muduvācāya. Muduvācāya hi, ‘‘tāta, tvaṁ mā cintayi, rañño maṅgalasso bhavissasi, rājabhojanādīni labhissasī’’ti uttamahayakāraṇaṁ kāretabbo. Tena vuttaṁ ‘‘uttame sākhalye’’ti. Rājabhoggoti rañño upabhogo. Rañño aṅganteva saṅkhaṁ gacchatīti yattha katthaci gacchantena hatthaṁ viya pādaṁ viya anohāyeva gantabbaṁ hoti. Tasmā aṅganti saṅkhaṁ gacchati, catūsu vā senaṅgesu ekaṁ aṅgaṁ hoti.",
  "atk-s0202a1:114": "Asekhāya sammādiṭṭhiyāti arahattaphalasammādiṭṭhiyā. Sammāsaṅkappādayopi taṁsampayuttāva. Sammāñāṇaṁ pubbe vuttasammādiṭṭhiyeva. Ṭhapetvā pana aṭṭha phalaṅgāni sesā dhammā vimuttīti veditabbā. Sesaṁ sabbattha uttānameva. Ayaṁ pana desanā ugghaṭitaññūpuggalassa vasena arahattanikūṭaṁ gahetvā niṭṭhāpitāti.",
  "atk-s0202a1:115": "Papañcasūdaniyā majjhimanikāyaṭṭhakathāya",
  "atk-s0202a1:116": "Bhaddālisuttavaṇṇanā niṭṭhitā.",
  "atk-s0202a1:117": "6. Laṭukikopamasuttavaṇṇanā",
  "atk-s0202a1:118": "148.Evaṁme sutanti laṭukikopamasuttaṁ. Tattha yena so vanasaṇḍoti ayampi mahāudāyitthero bhagavatā saddhiṁyeva piṇḍāya pavisitvā saddhiṁ paṭikkami. Tasmā yena so bhagavatā upasaṅkamanto vanasaṇḍo tenupasaṅkamīti veditabbo. Apahattāti apahārako. Upahattāti upahārako. Paṭisallānā vuṭṭhitoti phalasamāpattito vuṭṭhito.",
  "atk-s0202a1:119": "149.Yaṁbhagavāti yasmiṁ samaye bhagavā. Iṅghāti āṇattiyaṁ nipāto. Aññathattanti cittassa aññathattaṁ. Tañca kho na bhagavantaṁ paṭicca, evarūpaṁ pana paṇītabhojanaṁ alabhantā kathaṁ yāpessāmāti evaṁ paṇītabhojanaṁ paṭicca ahosīti veditabbaṁ. Bhūtapubbanti iminā rattibhojanassa paṇītabhāvaṁ dasseti. Sūpeyyanti sūpena upanetabbaṁ macchamaṁsakaḷīrādi. Samaggā bhuñjissāmāti ekato bhuñjissāma. Saṅkhatiyoti abhisaṅkhārikakhādanīyāni. Sabbā tā rattinti sabbā tā saṅkhatiyo rattiṁyeva honti, divā pana appā parittā thokikā hontīti. Manussā hi divā yāgukañjiyādīhi yāpetvāpi rattiṁ yathāsatti yathāpaṇītameva bhuñjanti.",
  "atk-s0202a1:120": "Puna bhūtapubbanti iminā ratti vikālabhojane ādīnavaṁ dasseti. Tattha andhakāratimisāyanti bahalandhakāre. Māṇavehīti corehi. Katakammehīti katacorakammehi. Corā kira katakammā yaṁ nesaṁ devataṁ āyācitvā kammaṁ nipphannaṁ, tassa upahāratthāya manusse māretvā galalohitādīni gaṇhanti. Te aññesu manussesu māriyamānesu kolāhalā uppajjissanti, pabbajitaṁ pariyesanto nāma natthīti maññamānā bhikkhū gahetvā mārenti. Taṁ sandhāyetaṁ vuttaṁ. Akatakammehīti aṭavito gāmaṁ āgamanakāle kammanipphannatthaṁ puretaraṁ balikammaṁ kātukāmehi. Asaddhammena nimantetīti ‘‘ehi bhikkhu ajjekarattiṁ idheva bhuñjitvā idha vasitvā sampattiṁ anubhavitvā sve gamissasī’’ti methunadhammena nimanteti.",
  "atk-s0202a1:121": "Puna bhūtapubbanti iminā attanā diṭṭhakāraṇaṁ katheti. Vijjantarikāyāti vijjuvijjotanakkhaṇe . Vissaramakāsīti mahāsaddamakāsi. Abhummeti bhū’ti vaḍḍhi, abhū’ti avaḍḍhi, vināso mayhanti attho. Pisāco vata manti pisāco maṁ khādituṁ āgato vata. Ātumārī mātumārīti ettha ātūti pitā, mātūti mātā. Idaṁ vuttaṁ hoti – yassa pitā vā mātā vā atthi, taṁ mātāpitaro amhākaṁ puttakoti yathā tathā vā uppādetvā yaṁkiñci khādanīyabhojanīyaṁ datvā ekasmiṁ ṭhāne sayāpenti. So evaṁ rattiṁ piṇḍāya na carati. Tuyhaṁ pana mātāpitaro matā maññe, tena evaṁ carasīti.",
  "atk-s0202a1:122": "150.Evamevāti evameva kiñci ānisaṁsaṁ apassantā nikkāraṇeneva. Evamāhaṁsūti garahanto āha. Tattha āhaṁsūti vadanti. Kiṁ panimassāti imassa appamattakassa hetu kiṁ vattabbaṁ nāma, nanu apassantena viya asuṇantena viya bhavitabbanti. Oramattakassāti parittamattakassa. Adhisallikhatevāyanti ayaṁ samaṇo navanītaṁ pisanto viya padumanāḷasuttaṁ kakacena okkantanto viya atisallekhati, ativāyāmaṁ karoti. Sikkhākāmāti sāriputtamoggallānādayo viya sikkhākāmā, tesu ca appaccayaṁ upaṭṭhapenti. Tesañhi evaṁ hoti ‘‘sace ete ‘appamattakametaṁ, haratha bhagavā’ti vadeyyuṁ, kiṁ satthā na hareyya. Evaṁ pana avatvā bhagavantaṁ parivāretvā nisinnā ‘evaṁ bhagavā, sādhu bhagavā, paññapetha bhagavā’ti atirekataraṁ ussāhaṁ paṭilabhantī’’ti. Tasmā tesu appaccayaṁ upaṭṭhapenti.",
  "atk-s0202a1:123": "Tesanti tesaṁ ekaccānaṁ moghapurisānaṁ. Tanti taṁ appamattakaṁ pahātabbaṁ. Thūlo kaliṅgaroti gale baddhaṁ mahākaṭṭhaṁ viya hoti. Laṭukikā sakuṇikāti cātakasakuṇikā. Sā kira ravasataṁ ravitvā naccasataṁ naccitvā sakiṁ gocaraṁ gaṇhāti. Ākāsato bhūmiyaṁ patiṭṭhitaṁ pana naṁ disvā vacchapālakādayo kīḷanatthaṁ pūtilatāya bandhanti. Taṁ sandhāyetaṁ vuttaṁ. Āgametīti upeti. Tañhi tassāti taṁ pūtilatābandhanaṁ tassā appasarīratāya ceva appathāmatāya ca balavabandhanaṁ nāma, mahantaṁ nāḷikerarajju viya ducchijjaṁ hoti. Tesanti tesaṁ moghapurisānaṁ saddhāmandatāya ca paññāmandatāya ca balavaṁ bandhanaṁ nāma, dukkaṭavatthumattakampi mahantaṁ pārājikavatthu viya duppajahaṁ hoti.",
  "atk-s0202a1:124": "151. Sukkapakkhe pahātabbassāti kiṁ imassa appamattakassa pahātabbassa hetu bhagavatā vattabbaṁ atthi, yassa no bhagavā pahānamāha. Nanu evaṁ bhagavato adhippāyaṁ ñatvāpi pahātabbamevāti attho. Appossukkāti anussukkā. Pannalomāti patitalomā, na tassa pahātabbabhayena uddhaggalomā. Paradattavuttāti parehi dinnavuttino, parato laddhena yāpentāti attho. Migabhūtena cetasā viharantīti apaccāsīsanapakkhe ṭhitā hutvā viharanti. Migo hi pahāraṁ labhitvā manussāvāsaṁ gantvā bhesajjaṁ vā vaṇatelaṁ vā labhissāmīti ajjhāsayaṁ akatvā pahāraṁ labhitvāva agāmakaṁ araññaṁ pavisitvā pahaṭaṭṭhānaṁ heṭṭhā katvā nipatitvā phāsubhūtakāle uṭṭhāya gacchati. Evaṁ migā apaccāsīsanapakkhe ṭhitā. Idaṁ sandhāya vuttaṁ ‘‘migabhūtena cetasā viharantī’’ti. Tañhi tassāti taṁ varattabandhanaṁ tassa hatthināgassa mahāsarīratāya ceva mahāthāmatāya ca dubbalabandhanaṁ nāma. Pūtilatā viya suchijjaṁ hoti. Tesaṁ tanti tesaṁ taṁ kulaputtānaṁ saddhāmahantatāya ca paññāmahantatāya ca mahantaṁ pārājikavatthupi dukkaṭavatthumattakaṁ viya suppajahaṁ hoti.",
  "atk-s0202a1:125": "152.Daliddoti dāliddiyena samannāgato. Assakoti nissako. Anāḷhiyoti anaḍḍho. Agārakanti khuddakagehaṁ. Oluggavilugganti yassa gehayaṭṭhiyo piṭṭhivaṁsato muccitvā maṇḍale laggā, maṇḍalato muccitvā bhūmiyaṁ laggā. Kākātidāyinti yattha kiñcideva bhuñjissāmāti anto nisinnakāle visuṁ dvārakiccaṁ nāma natthi, tato tato kākā pavisitvā parivārenti. Sūrakākā hi palāyanakāle ca yathāsammukhaṭṭhāneneva nikkhamitvā palāyanti. Naparamarūpanti na puññavantānaṁ gehaṁ viya uttamarūpaṁ. Khaṭopikāti vilīvamañcako. Oluggaviluggāti oṇatuṇṇatā. Dhaññasamavāpakanti dhaññañca samavāpakañca. Tattha dhaññaṁ nāma kudrūsako. Samavāpakanti lābubījakumbhaṇḍabījakādi bījajātaṁ. Naparamarūpanti yathā puññavantānaṁ gandhasālibījādi parisuddhaṁ bījaṁ, na evarūpaṁ. Jāyikāti kapaṇajāyā. Naparamarūpāti pacchisīsā lambatthanī mahodarā pisācā viya bībhacchā. Sāmaññanti samaṇabhāvo. So vatassaṁ, yohanti so vatāhaṁ puriso nāma assaṁ, yo kesamassuṁ ohāretvā pabbajeyyanti.",
  "atk-s0202a1:126": "So na sakkuṇeyyāti so evaṁ cintetvāpi gehaṁ gantvā – ‘‘pabbajjā nāma lābhagarukā dukkarā durāsadā, sattapi aṭṭhapi gāme piṇḍāya caritvā yathādhoteneva pattena āgantabbampi hoti , evaṁ yāpetuṁ asakkontassa me puna āgatassa vasanaṭṭhānaṁ icchitabbaṁ, tiṇavallidabbasambhārā nāma dussamodhāniyā, kinti karomī’’ti vīmaṁsati. Athassa taṁ agārakaṁ vejayantapāsādo viya upaṭṭhāti. Athassa khaṭopikaṁ oloketvā – ‘‘mayi gate imaṁ visaṅkharitvā uddhanālātaṁ karissanti, puna aṭṭanipādavilīvādīni laddhabbāni honti, kinti karissāmī’’ti cinteti. Athassa sā sirisayanaṁ viya upaṭṭhāti. Tato dhaññakumbhiṁ oloketvā – ‘‘mayi gate ayaṁ gharaṇī imaṁ dhaññaṁ tena tena saddhiṁ bhuñjissati. Puna āgatena jīvitavutti nāma laddhabbā hoti, kinti karissāmī’’ti cinteti. Athassa sā aḍḍhateḷasāni koṭṭhāgārasatāni viya upaṭṭhāti. Tato mātugāmaṁ oloketvā – ‘‘mayi gate imaṁ hatthigopako vā assagopako vā yo koci palobhessati, puna āgatena bhattapācikā nāma laddhabbā hoti, kinti karissāmī’’ti cinteti. Athassa sā rūpinī devī viya upaṭṭhāti. Idaṁ sandhāya ‘‘so na sakkuṇeyyā’’tiādi vuttaṁ.",
  "atk-s0202a1:127": "153.Nikkhagaṇānanti suvaṇṇanikkhasatānaṁ. Cayoti santānato katasannicayo. Dhaññagaṇānanti dhaññasakaṭasatānaṁ.",
  "atk-s0202a1:128": "154.Cattārome, udāyi, puggalāti idha kiṁ dasseti? Heṭṭhā ‘‘te tañceva pajahanti, te tañceva nappajahantī’’ti pajahanakā ca appajahanakā ca rāsivasena dassitā, na pāṭiyekkaṁ vibhattā. Idāni yathā nāma dabbasambhāratthaṁ gato puriso paṭipāṭiyā rukkhe chinditvā puna nivattitvā vaṅkañca pahāya kamme upanetabbayuttakameva gaṇhāti, evameva appajahanake chaḍḍetvā abbohārike katvā pajahanakapuggalā cattāro hontīti dassetuṁ imaṁ desanaṁ ārabhi.",
  "atk-s0202a1:129": "Upadhipahānāyāti khandhupadhikilesupadhiabhisaṅkhārupadhikāmaguṇūpadhīti imesaṁ upadhīnaṁ pahānāya. Upadhipaṭisaṁyuttāti upadhianudhāvanakā. Sarasaṅkappāti ettha saranti dhāvantīti sarā. Saṅkappentīti saṅkappā. Padadvayenapi vitakkāyeva vuttā. Samudācarantīti abhibhavanti ajjhottharitvā vattanti. Saṁyuttoti kilesehi saṁyutto. Indriyavemattatāti indriyanānattatā . Kadāci karahacīti bahukālaṁ vītivattetvā. Satisammosāti satisammosena. Nipātoti ayokaṭāhamhi patanaṁ. Ettāvatā ‘‘nappajahati, pajahati, khippaṁ pajahatī’’ti tayo rāsayo dassitā. Tesu cattāro janā nappajahanti nāma, cattāro pajahanti nāma, cattāro khippaṁ pajahanti nāma.",
  "atk-s0202a1:130": "Tattha puthujjano sotāpanno sakadāgāmī anāgāmīti ime cattāro janā nappajahanti nāma. Puthujjanādayo tāva mā pajahantu, anāgāmī kathaṁ na pajahatīti? Sopi hi yāvadevassa bhavalobho atthi, tāva ahosukhaṁ ahosukhanti abhinandati. Tasmā nappajahati nāma. Eteyeva pana cattāro janā pajahanti nāma. Sotāpannādayo tāva pajahantu, puthujjano kathaṁ pajahatīti? Āraddhavipassako hi satisammosena sahasā kilese uppanne ‘‘mādisassa nāma bhikkhuno kileso uppanno’’ti saṁvegaṁ katvā vīriyaṁ paggayha vipassanaṁ vaḍḍhetvā maggena kilese samugghāteti. Iti so pajahati nāma. Teyeva cattāro khippaṁ pajahanti nāma. Tattha imasmiṁ sutte, mahāhatthipadopame (ma. ni. 1.288 ādayo), indriyabhāvaneti (ma. ni. 3.453 ādayo) imesu suttesu kiñcāpi tatiyavāro gahito, pañho pana dutiyavāreneva kathitoti veditabbo.",
  "atk-s0202a1:131": "Upadhidukkhassa mūlanti ettha pañca khandhā upadhi nāma. Taṁ dukkhassa mūlanti iti viditvā kilesupadhinā nirupadhi hoti, niggahaṇo nitaṇhoti attho. Upadhisaṅkhaye vimuttoti taṇhakkhaye nibbāne ārammaṇato vimutto.",
  "atk-s0202a1:132": "155. Evaṁ cattāro puggale vitthāretvā idāni ye pajahanti, te ‘‘ime nāma ettake kilese pajahanti’’. Ye nappajahanti, tepi ‘‘ime nāma ettake kilese nappajahantī’’ti dassetuṁ pañca kho ime udāyi kāmaguṇātiādimāha. Tattha miḷhasukhanti asucisukhaṁ. Anariyasukhanti anariyehi sevitasukhaṁ. Bhāyitabbanti etassa sukhassa paṭilābhatopi vipākatopi bhāyitabbaṁ. Nekkhammasukhanti kāmato nikkhantasukhaṁ. Pavivekasukhanti gaṇatopi kilesatopi pavivittasukhaṁ. Upasamasukhanti rāgādivūpasamatthāya sukhaṁ. Sambodhasukhanti maggasaṅkhātassa sambodhassa nibbattanatthāya sukhaṁ. Na bhāyitabbanti etassa sukhassa paṭilābhatopi vipākatopi na bhāyitabbaṁ, bhāvetabbamevetaṁ.",
  "atk-s0202a1:133": "156.Iñjitasmiṁvadāmīti iñjanaṁ calanaṁ phandananti vadāmi. Kiñca tattha iñjitasminti kiñca tattha iñjitaṁ. Idaṁ tattha iñjitasminti ye ete aniruddhā vitakkavicārā, idaṁ tattha iñjitaṁ. Dutiyatatiyajjhānesupi eseva nayo. Aniñjitasmiṁ vadāmīti idaṁ catutthajjhānaṁ aniñjanaṁ acalanaṁ nipphandananti vadāmi.",
  "atk-s0202a1:134": "Analanti vadāmīti akattabbaālayanti vadāmi, taṇhālayo ettha na uppādetabboti dasseti. Atha vā analaṁ apariyattaṁ, na ettāvatā alametanti sanniṭṭhānaṁ kātabbanti vadāmi. Nevasaññānāsaññāyatanassāpīti evarūpāyapi santāya samāpattiyā pahānameva vadāmi. Aṇuṁ vā thūlaṁ vāti khuddakaṁ vā mahantaṁ vā appasāvajjaṁ vā mahāsāvajjaṁ vā. Sesaṁ sabbattha uttānameva. Desanā pana neyyapuggalassa vasena arahattanikūṭeneva niṭṭhāpitāti.",
  "atk-s0202a1:135": "Papañcasūdaniyā majjhimanikāyaṭṭhakathāya",
  "atk-s0202a1:136": "Laṭukikopamasuttavaṇṇanā niṭṭhitā.",
  "atk-s0202a1:137": "7. Cātumasuttavaṇṇanā",
  "atk-s0202a1:138": "157.Evaṁme sutanti cātumasuttaṁ. Tattha cātumāyanti evaṁnāmake gāme. Pañcamattāni bhikkhusatānīti adhunā pabbajitānaṁ bhikkhūnaṁ pañca satāni. Therā kira cintesuṁ – ‘‘ime kulaputtā dasabalaṁ adisvāva pabbajitā, etesaṁ bhagavantaṁ dassessāma, bhagavato santike dhammaṁ sutvā attano attano yathāupanissayena patiṭṭhahissantī’’ti. Tasmā te bhikkhū gahetvā āgatā. Paṭisammodamānāti ‘‘kaccāvuso, khamanīya’’ntiādiṁ paṭisanthārakathaṁ kurumānā. Senāsanāni paññāpayamānāti attano attano ācariyupajjhāyānaṁ vasanaṭṭhānāni pucchitvā dvāravātapānāni vivaritvā mañcapīṭhakaṭasārakādīni nīharitvā papphoṭetvā yathāṭṭhāne saṇṭhāpayamānā. Pattacīvarāni paṭisāmayamānāti, bhante, idaṁ me pattaṁ ṭhapetha, idaṁ cīvaraṁ, idaṁ thālakaṁ, idaṁ udakatumbaṁ, imaṁ kattarayaṭṭhinti evaṁ samaṇaparikkhāre saṅgopayamānā.",
  "atk-s0202a1:139": "Uccāsaddā mahāsaddāti uddhaṁ uggatattā uccaṁ, patthaṭattā mahantaṁ avinibbhogasaddaṁ karontā. Kevaṭṭā maññe macchavilopeti kevaṭṭānaṁ macchapacchiṭhapitaṭṭhāne mahājano sannipatitvā – ‘‘idha aññaṁ ekaṁ macchaṁ dehi, ekaṁ macchaphālaṁ dehi, etassa te mahā dinno, mayhaṁ khuddako’’ti evaṁ uccāsaddaṁ mahāsaddaṁ karonti. Taṁ sandhāyetaṁ vuttaṁ. Macchagahaṇatthaṁ jāle pakkhittepi tasmiṁ ṭhāne kevaṭṭā ceva aññe ca ‘‘paviṭṭho na paviṭṭho, gahito na gahito’’ti mahāsaddaṁ karonti. Tampi sandhāyetaṁ vuttaṁ. Paṇāmemīti nīharāmi. Na vo mama santike vatthabbanti tumhe mādisassa buddhassa vasanaṭṭhānaṁ āgantvā evaṁ mahāsaddaṁ karotha, attano dhammatāya vasantā kiṁ nāma sāruppaṁ karissatha, tumhādisānaṁ mama santike vasanakiccaṁ natthīti dīpeti. Tesu ekabhikkhupi ‘‘bhagavā tumhe mahāsaddamattakena amhe paṇāmethā’’ti vā aññaṁ vā kiñci vattuṁ nāsakkhi, sabbe bhagavato vacanaṁ sampaṭicchantā ‘‘evaṁ, bhante,’’ti vatvā nikkhamiṁsu. Evaṁ pana tesaṁ ahosi ‘‘mayaṁ satthāraṁ passissāma, dhammakathaṁ sossāma, satthu santike vasissāmāti āgatā. Evarūpassa pana garuno satthu santikaṁ āgantvā mahāsaddaṁ karimhā, amhākameva dosoyaṁ, paṇāmitamhā, na no laddhaṁ bhagavato santike vatthuṁ, na suvaṇṇavaṇṇasarīraṁ oloketuṁ, na madhurassarena dhammaṁ sotu’’nti. Te balavadomanassajātā hutvā pakkamiṁsu.",
  "atk-s0202a1:140": "158.Tenupasaṅkamiṁsūti te kira sakyā āgamanasamayepi te bhikkhū tattheva nisinnā passiṁsu. Atha nesaṁ etadahosi – ‘‘kiṁ nu kho ete bhikkhū pavisitvāva paṭinivattā, jānissāma taṁ kāraṇa’’nti cintetvā yena te bhikkhū tenupasaṅkamiṁsu. Handāti vavassaggatthe nipāto. Kahaṁ pana tumheti tumhe idāneva āgantvā kahaṁ gacchatha, kiṁ tumhākaṁ koci upaddavo, udāhu dasabalassāti? Tesaṁ pana bhikkhūnaṁ, – ‘‘āvuso, mayaṁ bhagavantaṁ dassanāya āgatā, diṭṭho no bhagavā, idāni attano vasanaṭṭhānaṁ gacchāmā’’ti kiñcāpi evaṁ vacanaparihāro atthi, evarūpaṁ pana lesakappaṁ akatvā yathābhūtameva ārocetvā bhagavatā kho, āvuso, bhikkhusaṅgho paṇāmitoti āhaṁsu. Te pana rājāno sāsane dhuravahā, tasmā cintesuṁ – ‘‘dvīhi aggasāvakehi saddhiṁ pañcasu bhikkhusatesu gacchantesu bhagavato pādamūlaṁ vigacchissati, imesaṁ nivattanākāraṁ karissāmā’’ti. Evaṁ cintetvā tena hāyasmantotiādimāhaṁsu. Tesupi bhikkhūsu ‘‘mayaṁ mahāsaddamattakena paṇāmitā, na mayaṁ jīvituṁ asakkontā pabbajitā’’ti ekabhikkhupi paṭippharito nāma nāhosi, sabbe pana samakaṁyeva, ‘‘evamāvuso,’’ti sampaṭicchiṁsu.",
  "atk-s0202a1:141": "159.Abhinandatūti bhikkhusaṅghassa āgamanaṁ icchanto abhinandatu. Abhivadatūti etu bhikkhusaṅghoti evaṁ cittaṁ uppādento abhivadatu. Anuggahitoti āmisānuggahena ca dhammānuggahena ca anuggahito. Aññathattanti dasabalassa dassanaṁ na labhāmāti pasādaññathattaṁ bhaveyya. Vipariṇāmoti pasādaññathattena vibbhamantānaṁ vipariṇāmaññathattaṁ bhaveyya. Bījānaṁ taruṇānanti taruṇasassānaṁ. Siyā aññathattanti udakavārakāle udakaṁ alabhantānaṁ milātabhāvena aññathattaṁ bhaveyya, sussitvā milātabhāvaṁ āpajjanena vipariṇāmo bhaveyya. Vacchakassa pana khīrapipāsāya sussanaṁ aññathattaṁ nāma, sussitvā kālakiriyā vipariṇāmo nāma.",
  "atk-s0202a1:142": "160.Pasādito bhagavāti thero kira tattha nisinnova dibbacakkhunā brahmānaṁ āgataṁ addasa , dibbāya sotadhātuyā ca āyācanasaddaṁ suṇi, cetopariyañāṇena bhagavato pasannabhāvaṁ aññāsi. Tasmā – ‘‘kañci bhikkhuṁ pesetvā pakkosiyamānānaṁ gamanaṁ nāma na phāsukaṁ, yāva satthā na peseti, tāvadeva gamissāmā’’ti maññamāno evamāha. Appossukkoti aññesu kiccesu anussukko hutvā. Diṭṭhadhammasukhavihāranti phalasamāpattivihāraṁ anuyutto maññe bhagavā viharitukāmo, so idāni yathāruciyā viharissatīti evaṁ me ahosīti vadati. Mayampidānīti mayaṁ paraṁ ovadamānā vihārato nikkaḍḍhitā, kiṁ amhākaṁ parovādena. Idāni mayampi diṭṭhadhammasukhavihāreneva viharissāmāti dīpeti. Thero imasmiṁ ṭhāne viraddho attano bhārabhāvaṁ na aññāsi. Ayañhi bhikkhusaṅgho dvinnampi mahātherānaṁ bhāro, tena naṁ paṭisedhento bhagavā āgamehītiādimāha. Mahāmoggallānatthero pana attano bhārabhāvaṁ aññāsi. Tenassa bhagavā sādhukāraṁ adāsi.",
  "atk-s0202a1:143": "161.Cattārimāni, bhikkhaveti kasmā ārabhi? Imasmiṁ sāsane cattāri bhayāni. Yo tāni abhīto hoti, so imasmiṁ sāsane patiṭṭhātuṁ sakkoti. Itaro pana na sakkotīti dassetuṁ imaṁ desanaṁ ārabhi. Tattha udakorohanteti udakaṁ orohante puggale. Kumbhīlabhayanti suṁsumārabhayaṁ. Susukābhayanti caṇḍamacchabhayaṁ.",
  "atk-s0202a1:144": "162.Kodhupāyāsassetaṁ adhivacananti yathā hi bāhiraṁ udakaṁ otiṇṇo ūmīsu osīditvā marati, evaṁ imasmiṁ sāsane kodhupāyāse osīditvā vibbhamati. Tasmā kodhupāyāso ‘‘ūmibhaya’’nti vutto.",
  "atk-s0202a1:145": "163.Odarikattassetaṁ adhivacananti yathā hi bāhiraṁ udakaṁ otiṇṇo kumbhīlena khādito marati, evaṁ imasmiṁ sāsane odarikattena khādito vibbhamati. Tasmā odarikattaṁ ‘‘kumbhīlabhaya’’nti vuttaṁ.",
  "atk-s0202a1:146": "164.Arakkhiteneva kāyenāti sīsappacālakādikaraṇena arakkhitakāyo hutvā. Arakkhitāya vācāyāti duṭṭhullabhāsanādivasena arakkhitavāco hutvā. Anupaṭṭhitāyasatiyāti kāyagatāsatiṁ anupaṭṭhāpetvā. Asaṁvutehīti apihitehi. Pañcannetaṁkāmaguṇānaṁ adhivacananti yathā hi bāhiraṁ udakaṁ otiṇṇo āvaṭṭe nimujjitvā marati, evaṁ imasmiṁ sāsane pabbajito pañcakāmaguṇāvaṭṭe nimujjitvā vibbhamati. Tasmā pañca kāmaguṇā ‘‘āvaṭṭabhaya’’nti vuttā.",
  "atk-s0202a1:147": "165.Anuddhaṁsetīti kilameti milāpeti. Rāgānuddhaṁsenāti rāgānuddhaṁsitena. Mātugāmassetaṁ adhivacananti yathā hi bāhiraṁ udakaṁ otiṇṇo caṇḍamacchaṁ āgamma laddhappahāro marati, evaṁ imasmiṁ sāsane mātugāmaṁ āgamma uppannakāmarāgo vibbhamati. Tasmā mātugāmo ‘‘susukābhaya’’nti vutto.",
  "atk-s0202a1:148": "Imāni pana cattāri bhayāni bhāyitvā yathā udakaṁ anorohantassa udakaṁ nissāya ānisaṁso natthi, udakapipāsāya pipāsito ca hoti rajojallena kiliṭṭhasarīro ca, evamevaṁ imāni cattāri bhayāni bhāyitvā sāsane apabbajantassāpi imaṁ sāsanaṁ nissāya ānisaṁso natthi, taṇhāpipāsāya pipāsito ca hoti kilesarajena saṁkiliṭṭhacitto ca. Yathā pana imāni cattāri bhayāni abhāyitvā udakaṁ orohantassa vuttappakāro ānisaṁso hoti, evaṁ imāni abhāyitvā sāsane pabbajitassāpi vuttappakāro ānisaṁso hoti. Thero panāha – ‘‘cattāri bhayāni bhāyitvā udakaṁ anotaranto sotaṁ chinditvā paratīraṁ pāpuṇituṁ na sakkoti, abhāyitvā otaranto sakkoti, evamevaṁ bhāyitvā sāsane apabbajantopi taṇhāsotaṁ chinditvā nibbānapāraṁ daṭṭhuṁ na sakkoti, abhāyitvā pabbajanto pana sakkotī’’ti. Sesaṁ sabbattha uttānameva. Ayaṁ pana desanā neyyapuggalassa vasena niṭṭhāpitāti.",
  "atk-s0202a1:149": "Papañcasūdaniyā majjhimanikāyaṭṭhakathāya",
  "atk-s0202a1:150": "Cātumasuttavaṇṇanā niṭṭhitā.",
  "atk-s0202a1:151": "8. Naḷakapānasuttavaṇṇanā",
  "atk-s0202a1:152": "166.Evaṁme sutanti naḷakapānasuttaṁ. Tattha naḷakapāneti evaṁnāmake gāme. Pubbe kira amhākaṁ bodhisatto vānarayoniyaṁ nibbatto, mahākāyo kapirājā anekavānarasahassaparivuto pabbatapāde vicarati. Paññavā kho pana hoti mahāpuñño. So parisaṁ evaṁ ovadati – ‘‘imasmiṁ pabbatapāde tātā, visaphalāni nāma honti, amanussapariggahitā pokkharaṇiyo nāma honti, tumhe pubbe khāditapubbāneva phalāni khādatha, pītapubbāneva pānīyāni ca pivatha, ettha vo maṁ paṭipucchitabbakiccaṁ natthi, akhāditapubbāni pana phalāni apītapubbāni ca pānīyāni maṁ apucchitvā mā khādittha mā pivitthā’’ti.",
  "atk-s0202a1:153": "Te ekadivasaṁ caramānā aññaṁ pabbatapādaṁ gantvā gocaraṁ gahetvā pānīyaṁ olokentā ekaṁ amanussapariggahitaṁ pokkharaṇiṁ disvā sahasā apivitvā samantā parivāretvā mahāsattassa āgamanaṁ olokayamānā nisīdiṁsu. Mahāsatto āgantvā ‘‘kiṁ tātā pānīyaṁ na pivathā’’ti āha. Tumhākaṁ āgamanaṁ olokemāti. Sādhu tātāti samantā padaṁ pariyesamāno otiṇṇapadaṁyeva addasa, na uttiṇṇapadaṁ, disvā saparissayāti aññāsi. Tāvadeva ca tattha abhinibbattaamanusso udakaṁ dvedhā katvā uṭṭhāsi setamukho nīlakucchi rattahatthapādo mahādāṭhiko vaṅkadāṭho virūpo bībhaccho udakarakkhaso. So evamāha – ‘‘kasmā pānīyaṁ na pivatha, madhuraṁ udakaṁ pivatha, kiṁ tumhe etassa vacanaṁ suṇāthā’’ti? Mahāsatto āha – ‘‘tvaṁ idha adhivattho amanusso’’ti? Āmāhanti. Tvaṁ idha otiṇṇe labhasīti? Āma labhāmi, tumhe pana sabbe khādissāmīti. Na sakkhissasi, yakkhāti. Pānīyaṁ pana pivissathāti? Āma pivissāmāti. Evaṁ sante ekopi vo na muccissatīti. Pānīyañca pivissāma, na ca te vasaṁ gamissāmāti ekanaḷaṁ āharāpetvā koṭiyaṁ gahetvā dhami, sabbo ekacchiddo ahosi, tīre nisīditvāva pānīyaṁ pivi, sesavānarānaṁ pāṭiyekke naḷe āharāpetvā dhamitvā adāsi. Sabbe yakkhassa passantasseva pānīyaṁ piviṁsu. Vuttampi cetaṁ –",
  "atk-s0202a1:154": "‘‘Disvā padamanuttiṇṇaṁ, disvāno’ taritaṁ padaṁ;",
  "atk-s0202a1:155": "Naḷena vāriṁ pissāma, neva maṁ tvaṁ vadhissasī’’ti. (jā. 1.1.20);",
  "atk-s0202a1:156": "Tato paṭṭhāya yāva ajjadivasā tasmiṁ ṭhāne naḷā ekacchiddāva honti. Iminā hi saddhiṁ imasmiṁ kappe cattāri kappaṭṭhiyapāṭihāriyāni nāma – cande sasabimbaṁ , vaṭṭakajātakamhi saccakiriyaṭṭhāne aggissa gamanupacchedo, ghaṭikārakumbhakārassa mātāpitūnaṁ vasanaṭṭhāne devassa avassanaṁ, tassā pokkharaṇiyā tīre naḷānaṁ ekacchiddabhāvoti. Iti sā pokkharaṇī naḷena pānīyassa pītattā naḷakapānāti nāmaṁ labhi. Aparabhāge taṁ pokkharaṇiṁ nissāya gāmo patiṭṭhāsi, tassāpi naḷakapānanteva nāmaṁ jātaṁ. Taṁ sandhāya vuttaṁ ‘‘naḷakapāne’’ti. Palāsavaneti kiṁsukavane.",
  "atk-s0202a1:157": "167.Tagghamayaṁ, bhanteti ekaṁseneva mayaṁ, bhante, abhiratā. Aññepi ye tumhākaṁ sāsane abhiramanti, te amhehi sadisāva hutvā abhiramantīti dīpenti.",
  "atk-s0202a1:158": "Neva rājābhinītātiādīsu eko rañño aparādhaṁ katvā palāyati. Rājā kuhiṁ, bho, asukoti? Palāto devāti. Palātaṭṭhānepi me na muccissati, sace pana pabbajeyya, mucceyyāti vadati. Tassa kocideva suhado gantvā taṁ pavattiṁ ārocetvā tvaṁ sace jīvitumicchasi, pabbajāhīti. So pabbajitvā jīvitaṁ rakkhamāno carati. Ayaṁ rājābhinīto nāma.",
  "atk-s0202a1:159": "Eko pana corānaṁ mūlaṁ chindanto carati. Corā sutvā ‘‘purisānaṁ atthikabhāvaṁ na jānāti, jānāpessāma na’’nti vadanti. So taṁ pavattiṁ sutvā palāyati. Corā palātoti sutvā ‘‘palātaṭṭhānepi no na muccissati, sace pana pabbajeyya, mucceyyā’’ti vadanti. So taṁ pavattiṁ sutvā pabbajati. Ayaṁ corābhinīto nāma.",
  "atk-s0202a1:160": "Eko pana bahuṁ iṇaṁ khāditvā tena iṇena aṭṭo pīḷito tamhā gāmā palāyati. Iṇasāmikā sutvā ‘‘palātaṭṭhānepi no na muccissati, sace pana pabbajeyya, mucceyyā’’ti vadanti. So taṁ pavattiṁ sutvā pabbajati. Ayaṁ iṇaṭṭo nāma.",
  "atk-s0202a1:161": "Rājabhayādīnaṁ pana aññatarena bhayena bhīto aṭṭo āturo hutvā nikkhamma pabbajito bhayaṭṭo nāma. Dubbhikkhādīsu jīvituṁ asakkonto pabbajito ājīvikāpakato nāma, ājīvikāya pakato abhibhūtoti attho. Imesu pana ekopi imehi kāraṇehi pabbajito nāma natthi, tasmā ‘‘neva rājābhinīto’’tiādimāha.",
  "atk-s0202a1:162": "Vivekanti vivicca vivitto hutvā. Idaṁ vuttaṁ hoti – yaṁ kāmehi ca akusaladhammehi ca vivittena paṭhamadutiyajjhānasaṅkhātaṁ pītisukhaṁ adhigantabbaṁ, sace taṁ vivicca kāmehi vivicca akusalehi dhammehi pītisukhaṁ nādhigacchati, aññaṁ vā upari dvinnaṁ jhānānaṁ catunnañca maggānaṁ vasena santataraṁ sukhaṁ nādhigacchati, tassa ime abhijjhādayo cittaṁ pariyādāya tiṭṭhantīti. Tattha aratīti adhikusalesu dhammesu ukkaṇṭhitatā. Tandīti ālasiyabhāvo. Evaṁ yo pabbajitvā pabbajitakiccaṁ kātuṁ na sakkoti, tassa ime satta pāpadhammā uppajjitvā cittaṁ pariyādiyantīti dassetvā idāni yassa te dhammā cittaṁ pariyādāya tiṭṭhanti, soyeva samaṇakiccampi kātuṁ na sakkotīti puna vivekaṁ anuruddhā…pe… aññaṁ vā tato santataranti āha.",
  "atk-s0202a1:163": "Evaṁ kaṇhapakkhaṁ dassetvā idāni teneva nayena sukkapakkhaṁ dassetuṁ puna vivekantiādimāha. Tassattho vuttanayeneva veditabbo.",
  "atk-s0202a1:164": "168.Saṅkhāyāti jānitvā. Ekanti ekaccaṁ. Paṭisevatīti sevitabbayuttakaṁ sevati. Sesapadesupi eseva nayo. Upapattīsu byākarotīti sappaṭisandhike tāva byākarotu, appaṭisandhike kathaṁ byākarotīti. Appaṭisandhikassa puna bhave paṭisandhi natthīti vadanto upapattīsu byākaroti nāma.",
  "atk-s0202a1:165": "Janakuhanatthanti janavimhāpanatthaṁ. Janalapanatthanti mahājanassa upalāpanatthaṁ. Na iti maṁ jano jānātūti evaṁ maṁ mahājano jānissati, evaṁ me mahājanassa antare kittisaddo uggacchissatīti imināpi kāraṇena na byākarotīti attho. Uḷāravedāti mahantatuṭṭhino.",
  "atk-s0202a1:166": "169.So kho panassa āyasmāti so parinibbuto āyasmā imassa ṭhitassa āyasmato. Evaṁsīlotiādīsu lokiyalokuttaramissakāva sīlādayo veditabbo. Evaṁdhammoti ettha pana samādhipakkhikā dhammā dhammāti adhippetā. Phāsuvihāro hotīti tena bhikkhunā pūritapaṭipattiṁ pūrentassa arahattaphalaṁ sacchikatvā phalasamāpattivihārena phāsuvihāro hoti, arahattaṁ pattumasakkontassa paṭipattiṁ pūrayamānassa caratopi phāsuvihāroyeva nāma hoti. Iminā nayena sabbavāresu attho veditabboti.",
  "atk-s0202a1:167": "Papañcasūdaniyā majjhimanikāyaṭṭhakathāya",
  "atk-s0202a1:168": "Naḷakapānasuttavaṇṇanā niṭṭhitā.",
  "atk-s0202a1:169": "9. Goliyānisuttavaṇṇanā",
  "atk-s0202a1:170": "173.Evaṁme sutanti goliyānisuttaṁ. Tattha padasamācāroti dubbalasamācāro oḷārikācāro, paccayesu sāpekkho mahārakkhitatthero viya. Taṁ kira upaṭṭhākakule nisinnaṁ upaṭṭhāko āha ‘‘asukattherassa me, bhante, cīvaraṁ dinna’’nti. Sādhu te kataṁ taṁyeva takketvā viharantassa cīvaraṁ dentenāti. Tumhākampi, bhante, dassāmīti. Sādhu karissasi taṁyeva takkentassāti āha. Ayampi evarūpo oḷārikācāro ahosi. Sappatissenāti sajeṭṭhakena, na attānaṁ jeṭṭhakaṁ katvā viharitabbaṁ. Serivihārenāti sacchandavihārena niraṅkusavihārena.",
  "atk-s0202a1:171": "Nānūpakhajjāti na anupakhajja na anupavisitvā. Tattha yo dvīsu mahātheresu ubhato nisinnesu te anāpucchitvāva cīvarena vā jāṇunā vā ghaṭṭento nisīdati, ayaṁ anupakhajja nisīdati nāma. Evaṁ akatvā pana attano pattaāsanasantike ṭhatvā nisīdāvusoti vutte nisīditabbaṁ. Sace na vadanti, nisīdāmi, bhanteti āpucchitvā nisīditabbaṁ āpucchitakālato paṭṭhāya nisīdāti vuttepi avuttepi nisīdituṁ vaṭṭatiyeva. Na paṭibāhissāmīti ettha yo attano pattāsanaṁ atikkamitvā navakānaṁ pāpuṇanaṭṭhāne nisīdati, ayaṁ nave bhikkhū āsanena paṭibāhati nāma. Tasmiñhi tathā nisinne navā bhikkhū ‘‘amhākaṁ nisīdituṁ na detī’’ti ujjhāyantā tiṭṭhanti vā āsanaṁ vā pariyesantā āhiṇḍanti. Tasmā attano pattāsaneyeva nisīditabbaṁ. Evaṁ na paṭibāhati nāma.",
  "atk-s0202a1:172": "Ābhisamācārikampi dhammanti abhisamācārikaṁ vattapaṭipattimattampi. Nātikālenāti na atipāto pavisitabbaṁ, na atidivā paṭikkamitabbaṁ, bhikkhusaṅghena saddhiṁyeva pavisitabbañca nikkhamitabbañca. Atipāto pavisitvā atidivā nikkhamantassa hi cetiyaṅgaṇabodhiyaṅgaṇavattādīni parihāyanti. Kālasseva mukhaṁ dhovitvā makkaṭakasuttāni chindantena ussāvabindū nipātentena gāmaṁ pavisitvā yāguṁ pariyesitvā yāva bhikkhākālā antogāmeyeva nānappakāraṁ tiracchānakathaṁ kathentena nisīditvā bhattakiccaṁ katvā divā nikkhamma bhikkhūnaṁ pādadhovanavelāya vihāraṁ paccāgantabbaṁ hoti. Na purebhattaṁ pacchābhattaṁ kulesu cārittaṁ āpajjitabbanti ‘‘yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyya, aññatra samayā pācittiya’’nti (pāci. 299) imaṁ sikkhāpadaṁ rakkhantena tassa vibhaṅge vuttaṁ purebhattañca pacchābhattañca cārittaṁ na āpajjitabbaṁ. Uddhato hoti capaloti uddhaccapakatiko ceva hoti cīvaramaṇḍana-pattamaṇḍana-senāsanamaṇḍanā imassa vā pūtikāyassa kelāyanā maṇḍanāti evaṁ vuttena ca taruṇadārakāvacāpalyena samannāgato.",
  "atk-s0202a1:173": "Paññavatābhavitabbanti cīvarakammādīsu itikattabbesu upāyapaññāya samannāgatena bhavitabbaṁ. Abhidhamme abhivinayeti abhidhammapiṭake ceva vinayapiṭake ca pāḷivasena ceva aṭṭhakathāvasena ca yogo karaṇīyo. Sabbantimena hi paricchedena abhidhamme dukatikamātikāhi saddhiṁ dhammahadayavibhaṅgaṁ vinā na vaṭṭati. Vinaye pana kammākammavinicchayena saddhiṁ suvinicchitāni dve pātimokkhāni vinā na vaṭṭati.",
  "atk-s0202a1:174": "Āruppāti ettāvatā aṭṭhapi samāpattiyo vuttā honti. Tā pana sabbena sabbaṁ asakkontena sattasupi yogo karaṇīyo, chasupi…pe… pañcasupi. Sabbantimena paricchedena ekaṁ kasiṇe parikammakammaṭṭhānaṁ paguṇaṁ katvā ādāya vicaritabbaṁ, ettakaṁ vinā na vaṭṭati. Uttarimanussadhammeti iminā sabbepi lokuttaradhamme dasseti. Tasmā arahantena hutvā vihātabbaṁ, arahattaṁ anabhisambhuṇantena anāgāmiphale sakadāgāmiphale sotāpattiphale vā patiṭṭhātabbaṁ. Sabbantimena pariyāyena ekaṁ vipassanāmukhaṁ yāva arahattā paguṇaṁ katvā ādāya vicaritabbaṁ. Sesaṁ sabbattha uttānameva. Imaṁ pana desanaṁ āyasmā sāriputto neyyapuggalassa vasena ābhisamācārikavattato paṭṭhāya anupubbena arahattaṁ pāpetvā niṭṭhāpesīti.",
  "atk-s0202a1:175": "Papañcasūdaniyā majjhimanikāyaṭṭhakathāya",
  "atk-s0202a1:176": "Goliyānisuttavaṇṇanā niṭṭhitā.",
  "atk-s0202a1:177": "10. Kīṭāgirisuttavaṇṇanā",
  "atk-s0202a1:178": "174.Evaṁme sutanti kīṭāgirisuttaṁ. Tattha kāsīsūti evaṁnāmake janapade. Etha tumhepi, bhikkhaveti etha tumhepi, bhikkhave, ime pañca ānisaṁse sampassamānā aññatreva rattibhojanā bhuñjatha. Iti bhagavā rattiṁ vikālabhojanaṁ, divā vikālabhojananti imāni dve bhojanāni ekappahārena ajahāpetvā ekasmiṁ samaye divā vikālabhojanameva jahāpesi, puna kālaṁ atināmetvā rattiṁ vikālabhojanaṁ jahāpento evamāha. Kasmā? Imāni hi dve bhojanāni vattamānāni vaṭṭe āciṇṇāni samāciṇṇāni nadiṁ otiṇṇaudakaṁ viya anupakkhandāni, nivātesu ca gharesu subhojanāni bhuñjitvā vaḍḍhitā sukhumālā kulaputtā dve bhojanāni ekappahārena pajahantā kilamanti. Tasmā ekappahārena ajahāpetvā bhaddālisutte divā vikālabhojanaṁ jahāpesi, idha rattiṁ vikālabhojanaṁ. Jahāpento pana na tajjitvā vā niggaṇhitvā vā, tesaṁ pahānapaccayā pana appābādhatañca sañjānissathāti evaṁ ānisaṁsaṁ dassetvāva jahāpesi. Kīṭāgirīti tassa nigamassa nāmaṁ.",
  "atk-s0202a1:179": "175.Assajipunabbasukāti assaji ca punabbasuko ca chasu chabbaggiyesu dve gaṇācariyā. Paṇḍuko lohitako mettiyo bhummajako assaji punabbasukoti ime cha janā chabbaggiyā nāma. Tesu paṇḍukalohitakā attano parisaṁ gahetvā sāvatthiyaṁ vasanti, mettiyabhummajakā rājagahe, ime dve janā kīṭāgirismiṁ āvāsikā honti. Āvāsikāti nibaddhavāsino, taṁnibandhā akataṁ senāsanaṁ karonti, jiṇṇaṁ paṭisaṅkharonti, kate issarā honti. Kālikanti anāgate kāle pattabbaṁ ānisaṁsaṁ.",
  "atk-s0202a1:180": "178.Mayā cetaṁ, bhikkhaveti idha kiṁ dasseti? Bhikkhave, divasassa tayo vāre bhuñjitvā sukhavedanaṁyeva uppādento na imasmiṁ sāsane kiccakārī nāma hoti, ettakā pana vedanā sevitabbā, ettakā na sevitabbāti etamatthaṁ dassetuṁ imaṁ desanaṁ ārabhi. Evarūpaṁ sukhavedanaṁ pajahathāti idañca gehassitasomanassavasena vuttaṁ, upasampajja viharathāti idañca nekkhammasitasomanassavasena . Ito paresupi dvīsu vāresu gehassitanekkhammasitānaṁyeva domanassānañca upekkhānañca vasena attho veditabbo.",
  "atk-s0202a1:181": "181. Evaṁ sevitabbāsevitabbavedanaṁ dassetvā idāni yesaṁ appamādena kiccaṁ kattabbaṁ, yesañca na kattabbaṁ, te dassetuṁ nāhaṁ, bhikkhave, sabbesaṁyevātiādimāha. Tattha kataṁ tesaṁ appamādenāti tesaṁ yaṁ appamādena kattabbaṁ, taṁ kataṁ. Anulomikānīti paṭipattianulomāni kammaṭṭhānasappāyāni, yattha vasantena sakkā honti maggaphalāni pāpuṇituṁ. Indriyānisamannānayamānāti saddhādīni indriyāni samānaṁ kurumānā.",
  "atk-s0202a1:182": "182.Sattime, bhikkhave, puggalāti idha kiṁ dasseti? Yesaṁ appamādena karaṇīyaṁ natthi, te dve honti. Yesaṁ atthi, te pañcāti evaṁ sabbepi ime satta puggalā hontīti imamatthaṁ dasseti.",
  "atk-s0202a1:183": "Tattha ubhatobhāgavimuttoti dvīhi bhāgehi vimutto. Arūpasamāpattiyā rūpakāyato vimutto, maggena nāmakāyato. So catunnaṁ arūpasamāpattīnaṁ ekekato vuṭṭhāya saṅkhāre sammasitvā arahattaṁ pattānaṁ catunnaṁ, nirodhā vuṭṭhāya arahattaṁ pattaanāgāmino ca vasena pañcavidho hoti. Pāḷi panettha – ‘‘katamo ca puggalo ubhatobhāgavimutto, idhekacco puggalo aṭṭha vimokkhe kāyena phusitvā viharati, paññāya cassa disvā āsavā parikkhīṇā hontī’’ti (pu. pa. 208) evaṁ abhidhamme aṭṭhavimokkhalābhino vasena āgatā.",
  "atk-s0202a1:184": "Paññāvimuttoti paññāya vimutto. So sukkhavipassako, catūhi jhānehi vuṭṭhāya arahattaṁ pattā cattāro cāti imesaṁ vasena pañcavidhova hoti. Pāḷi panettha aṭṭhavimokkhapaṭikkhepavaseneva āgatā. Yathāha – ‘‘na heva kho aṭṭha vimokkhe kāyena phusitvā viharati, paññāya cassa disvā āsavā parikkhīṇā honti. Ayaṁ vuccati puggalo paññāvimutto’’ti.",
  "atk-s0202a1:185": "Phuṭṭhantaṁ sacchikarotīti kāyasakkhī. Yo jhānaphassaṁ paṭhamaṁ phusati, pacchā nirodhaṁ nibbānaṁ sacchikaroti, so sotāpattiphalaṭṭhaṁ ādiṁ katvā yāva arahattamaggaṭṭhā chabbidho hontīti veditabbo. Tenevāha – ‘‘idhekacco puggalo aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti. Ayaṁ vuccati puggalo kāyasakkhī’’ti.",
  "atk-s0202a1:186": "Diṭṭhantaṁ pattoti diṭṭhippatto. Tatridaṁ saṅkhepalakkhaṇaṁ – dukkhā saṅkhārā, sukho nirodhoti ñātaṁ hoti diṭṭhaṁ viditaṁ sacchikataṁ phusitaṁ paññāyāti diṭṭhippatto. Vitthārato panesopi kāyasakkhi viya chabbidho hoti. Tenevāha – ‘‘idhekacco puggalo idaṁ dukkhanti yathābhūtaṁ pajānāti…pe… ayaṁ dukkhanirodhagāminī paṭipadāti yathābhūtaṁ pajānāti, tathāgatappaveditā cassa dhammā paññāya vodiṭṭhā honti vocaritā…pe… ayaṁ vuccati puggalo diṭṭhippatto’’ti (pu. pa. 208).",
  "atk-s0202a1:187": "Saddhāvimuttoti saddhāya vimutto. Sopi vuttanayeneva chabbidho hoti. Tenevāha – ‘‘idhekacco puggalo idaṁ dukkhanti – yathābhūtaṁ pajānāti…pe… ayaṁ dukkhanirodhagāminī paṭipadāti yathābhūtaṁ pajānāti . Tathāgatappaveditā cassa dhammā paññāya vodiṭṭhā honti vocaritā…pe… no ca kho yathā diṭṭhippattassa. Ayaṁ vuccati puggalo saddhāvimutto’’ti (pu. pa. 208). Etesu hi saddhāvimuttassa pubbabhāgamaggakkhaṇe saddahantassa viya okappentassa viya adhimuccantassa viya ca kilesakkhayo hoti, diṭṭhippattassa pubbabhāgamaggakkhaṇe kilesacchedakañāṇaṁ adandhaṁ tikhiṇaṁ sūraṁ hutvā vahati. Tasmā yathā nāma nātitikhiṇena asinā kadaliṁ chindantassa chinnaṭṭhānaṁ na maṭṭhaṁ hoti, asi na sīghaṁ vahati, saddo suyyati, balavataro vāyāmo kātabbo hoti, evarūpā saddhāvimuttassa pubbabhāgamaggabhāvanā. Yathā pana nisitaasinā kadaliṁ chindantassa chinnaṭṭhānaṁ maṭṭhaṁ hoti, asi sīghaṁ vahati, saddo na suyyati, balavavāyāmakiccaṁ na hoti, evarūpā paññāvimuttassa pubbabhāgamaggabhāvanā veditabbā.",
  "atk-s0202a1:188": "Dhammaṁ anussaratīti dhammānusārī. Dhammoti paññā, paññāpubbaṅgamaṁ maggaṁ bhāvetīti attho. Saddhānusārimhi ca eseva nayo. Ubho panete sotāpattimaggaṭṭhāyeva. Vuttampi cetaṁ – ‘‘yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti, paññāvāhiṁ paññāpubbaṅgamaṁ ariyamaggaṁ bhāveti . Ayaṁ vuccati puggalo dhammānusārī’’ti (pu. pa. 208). Tathā – ‘‘yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti, saddhāvāhiṁ saddhāpubbaṅgamaṁ ariyamaggaṁ bhāveti. Ayaṁ vuccati puggalo saddhānusārī’’ti. Ayamettha saṅkhepo. Vitthārato panesā ubhatobhāgavimuttādikathā visuddhimagge paññābhāvanādhikāre vuttā. Tasmā tattha vuttanayeneva veditabbā. Yā panesā etesaṁ vibhāgadassanatthaṁ idha pāḷi āgatā, tattha yasmā rūpasamāpattiyā vinā arūpasamāpattiyo nāma natthi, tasmā āruppāti vuttepi aṭṭha vimokkhā vuttāva hontīti veditabbā.",
  "atk-s0202a1:189": "Kāyena phusitvāti sahajātanāmakāyena phusitvā. Paññāya cassa disvāti paññāya ca etassa ariyasaccadhamme disvā. Ekacce āsavāti paṭhamamaggādīhi pahātabbā ekadesaāsavā. Tathāgatappaveditāti tathāgatena paveditā catusaccadhammā. Paññāya vodiṭṭhā hontīti imasmiṁ ṭhāne sīlaṁ kathitaṁ, imasmiṁ samādhi, imasmiṁ vipassanā, imasmiṁ maggo, imasmiṁ phalanti evaṁ atthena atthe kāraṇena kāraṇe ciṇṇacaritattā maggapaññāya sudiṭṭhā honti. Vocaritāti vicaritā. Saddhā niviṭṭhā hotīti okappanasaddhā patiṭṭhitā hoti. Mattaso nijjhānaṁ khamantīti mattāya olokanaṁ khamanti. Saddhāmattanti saddhāyeva, itaraṁ tasseva vevacanaṁ ",
  "atk-s0202a1:190": "Iti imesu appamādena karaṇīyesu puggalesu tayo paṭividdhamaggaphalā sekhā. Tesu anulomasenāsanaṁ sevamānā kalyāṇamitte bhajamānā indriyāni samannānayamānā anupubbena arahattaṁ gaṇhanti. Tasmā tesaṁ yathāṭhitova pāḷiattho. Avasāne pana dve sotāpattimaggasamaṅgino. Tehi tassa maggassa anulomasenāsanaṁ sevitaṁ, kalyāṇamittā bhajitā, indriyāni samannānītāni. Upari pana tiṇṇaṁ maggānaṁ atthāya sevamānā bhajamānā samannānayamānā anupubbena arahattaṁ pāpuṇissantīti ayamettha pāḷiattho.",
  "atk-s0202a1:191": "Vitaṇḍavādī pana imameva pāḷiṁ gahetvā – ‘‘lokuttaramaggo na ekacittakkhaṇiko, bahucittakkhaṇiko’’ti vadati. So vattabbo – ‘‘yadi aññena cittena senāsanaṁ paṭisevati, aññena kalyāṇamitte bhajati, aññena indriyāni samannāneti, aññaṁ maggacittanti sandhāya tvaṁ ‘na ekacittakkhaṇiko maggo, bahucittakkhaṇiko’ti vadasi, evaṁ sante senāsanaṁ sevamāno nīlobhāsaṁ pabbataṁ passati, vanaṁ passati, migapakkhīnaṁ saddaṁ suṇāti, pupphaphalānaṁ gandhaṁ ghāyati, pānīyaṁ pivanto rasaṁ sāyati, nisīdanto nipajjanto phassaṁ phusati. Evaṁ te pañcaviññāṇasamaṅgīpi lokuttaradhammasamaṅgīyeva bhavissati. Sace panetaṁ sampaṭicchasi, satthārā saddhiṁ paṭivirujjhasi. Satthārā hi pañcaviññāṇakāyā ekantaṁ abyākatāva vuttā, taṁsamaṅgissa kusalākusalaṁ paṭikkhittaṁ, lokuttaramaggo ca ekantakusalo. Tasmā pajahetaṁ vāda’’nti paññapetabbo. Sace paññattiṁ na upagacchati, ‘‘gaccha pātova vihāraṁ pavisitvā yāguṁ pivāhī’’ti uyyojetabbo.",
  "atk-s0202a1:192": "183.Nāhaṁ, bhikkhave, ādikenevāti ahaṁ, bhikkhave, paṭhamameva maṇḍūkassa uppatitvā gamanaṁ viya aññārādhanaṁ arahatte patiṭṭhānaṁ na vadāmi. Anupubbasikkhāti karaṇatthe paccattavacanaṁ. Parato padadvayepi eseva nayo. Saddhājātoti okappaniyasaddhāya jātasaddho. Upasaṅkamatīti garūnaṁ samīpaṁ gacchati. Payirupāsatīti santike nisīdati. Dhāretīti sādhukaṁ katvā dhāreti. Chando jāyatīti kattukamyatākusalacchando jāyati. Ussahatīti vīriyaṁ karoti. Tuletīti aniccaṁ dukkhaṁ anattāti tulayati. Tulayitvā padahatīti evaṁ tīraṇavipassanāya tulayanto maggapadhānaṁ padahati. Pahitattoti pesitacitto. Kāyena ceva paramasaccanti nāmakāyena nibbānasaccaṁ sacchikaroti. Paññāya cāti nāmakāyasampayuttāya maggapaññāya paṭivijjhati passati.",
  "atk-s0202a1:193": "Idāni yasmā te satthu āgamanaṁ sutvā paccuggamanamattampi na akaṁsu, tasmā tesaṁ cariyaṁ garahanto sāpi nāma, bhikkhave, saddhā nāhosītiādimāha. Tattha kīvadūrevimeti kittakaṁ dūre ṭhāne. Yojanasatampi yojanasahassampi apakkantāti vattuṁ vaṭṭati, na pana kiñci āha. Catuppadaṁ veyyākaraṇanti catusaccabyākaraṇaṁ sandhāya vuttaṁ.",
  "atk-s0202a1:194": "184.Yassuddiṭṭhassāti yassa uddiṭṭhassa. Yopiso, bhikkhave, satthāti bāhirakasatthāraṁ dasseti. Evarūpīti evaṁjātikā. Paṇopaṇaviyāti paṇaviyā ca opaṇaviyā ca . Na upetīti na hoti. Kayavikkayakāle viya agghavaḍḍhanahāpanaṁ na hotīti attho. Ayaṁ goṇo kiṁ agghati, vīsati agghatīti bhaṇanto paṇati nāma. Na vīsati agghati, dasa agghatīti bhaṇanto opaṇati nāma. Idaṁ paṭisedhento āha ‘‘paṇopaṇaviyā na upetī’’ti. Idāni taṁ paṇopaṇaviyaṁ dassetuṁ evañca no assa, atha naṁ kareyyāma, na ca no evamassa, na naṁ kareyyāmāti āha.",
  "atk-s0202a1:195": "Kiṁ pana, bhikkhaveti, bhikkhave, yaṁ tathāgato sabbaso āmisehi visaṁsaṭṭho viharati, evaṁ visaṁsaṭṭhassa satthuno evarūpā paṇopaṇaviyā kiṁ yujjissati? Pariyogāhiya vattatoti pariyogāhitvā ukkhipitvā gahetvā vattantassa. Ayamanudhammoti ayaṁ sabhāvo. Jānāti bhagavā, nāhaṁ jānāmīti bhagavā ekāsanabhojane ānisaṁsaṁ jānāti, ahaṁ na jānāmīti mayi saddhāya divasassa tayo vāre bhojanaṁ pahāya ekāsanabhojanaṁ bhuñjati. Ruḷahanīyanti rohanīyaṁ. Ojavantanti sinehavantaṁ. Kāmaṁ taco cāti iminā caturaṅgavīriyaṁ dasseti. Ettha hi taco ekaṁ aṅgaṁ, nhāru ekaṁ, aṭṭhi ekaṁ, maṁsalohitaṁ ekanti evaṁ caturaṅgasamannāgataṁ vīriyaṁ adhiṭṭhahitvā arahattaṁ appatvā na vuṭṭhahissāmīti evaṁ paṭipajjatīti dasseti. Sesaṁ sabbattha uttānameva. Desanaṁ pana bhagavā neyyapuggalassa vasena arahattanikūṭena niṭṭhāpesīti.",
  "atk-s0202a1:196": "Papañcasūdaniyā majjhimanikāyaṭṭhakathāya",
  "atk-s0202a1:197": "Kīṭāgirisuttavaṇṇanā niṭṭhitā.",
  "atk-s0202a1:198": "Dutiyavaggavaṇṇanā niṭṭhitā."
}