{
  "atk-s0404a20:0": "(6) 1. Sacittavaggo",
  "atk-s0404a20:1": "1-4. Sacittasuttādivaṇṇanā",
  "atk-s0404a20:2": "51-54. Dutiyassa paṭhame sacittapariyāyakusaloti attano cittavārakusalo. Rajanti āgantukaupakkilesaṁ. Aṅgaṇanti tatthajātakaaṅgakāḷatilakādiṁ. Āsavānaṁ khayāyāti arahattatthāya. Tatiye paṭibhānenāti vacanasaṇṭhānena. Catutthe adhipaññādhammavipassanāyāti saṅkhārapariggāhakavipassanāya.",
  "atk-s0404a20:3": "8. Mūlakasuttavaṇṇanā",
  "atk-s0404a20:4": "58. Aṭṭhame amatogadhāti ettha saupādisesā nibbānadhātu kathitā, nibbānapariyosānāti ettha anupādisesā. Anupādisesaṁ pattassa hi sabbe dhammā pariyosānappattā nāma honti. Sesapadāni heṭṭhā vuttatthāneva.",
  "atk-s0404a20:5": "9. Pabbajjāsuttavaṇṇanā",
  "atk-s0404a20:6": "59. Navame tasmāti yasmā evaṁ aparicitacittassa sāmaññattho na sampajjati, tasmā. Yathāpabbajjāparicitañca no cittaṁ bhavissatīti yathā pabbajjānurūpena paricitaṁ. Ye hi keci pabbajanti nāma, sabbe te arahattaṁ patthetvā. Tasmā yaṁ cittaṁ arahattādhigamatthāya paricitaṁ vaḍḍhitaṁ, taṁ yathāpabbajjāparicitaṁ nāmāti veditabbaṁ. Evarūpaṁ pana cittaṁ bhavissatīti sikkhitabbaṁ. Lokassa samañca visamañcāti sattalokassa sucaritaduccaritāni. Lokassa bhavañca vibhavañcāti tassa vaḍḍhiñca vināsañca, tathā sampattiñca vipattiñca. Lokassasamudayañca atthaṅgamañcāti pana saṅkhāralokaṁ sandhāya vuttaṁ, khandhānaṁ nibbattiñca bhedañcāti attho.",
  "atk-s0404a20:7": "10. Girimānandasuttavaṇṇanā",
  "atk-s0404a20:8": "60. Dasame anukampaṁ upādāyāti girimānandatthere anukampaṁ paṭicca. Cakkhurogotiādayo vatthuvasena veditabbā. Nibbattitappasādānañhi rogo nāma natthi. Kaṇṇarogoti bahikaṇṇe rogo. Pināsoti bahināsikāya rogo. Nakhasāti nakhehi vilekhitaṭṭhāne rogo. Pittasamuṭṭhānāti pittasamuṭṭhitā. Te kira dvattiṁsa honti. Semhasamuṭṭhānādīsupi eseva nayo. Utupariṇāmajāti utupariṇāmena accuṇhātisītena uppajjanakarogā. Visamaparihārajāti aticiraṭṭhānanisajjādinā visamaparihārena jātā. Opakkamikāti vadhabandhanādinā upakkamena jātā. Kammavipākajāti balavakammavipākasambhūtā. Santanti rāgādisantatāya santaṁ. Atappakaṭṭhena paṇītaṁ. Sesaṁ sabbattha uttānatthamevāti.",
  "atk-s0404a20:9": "Sacittavaggo paṭhamo."
}