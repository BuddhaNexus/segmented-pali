{
  "atk-s0303a6:0": "7. Sāriputtasaṁyuttaṁ",
  "atk-s0303a6:1": "1-9. Vivekajasuttādivaṇṇanā",
  "atk-s0303a6:2": "332-340. Sāriputtasaṁyuttassa paṭhame na evaṁ hotīti ahaṅkāramamaṅkārānaṁ pahīnattā evaṁ na hoti. Dutiyādīsupi eseva nayo. Paṭhamādīni.",
  "atk-s0303a6:3": "10. Sucimukhīsuttavaṇṇanā",
  "atk-s0303a6:4": "341. Dasame sucimukhīti evaṁnāmikā. Upasaṅkamīti theraṁ abhirūpaṁ dassanīyaṁ suvaṇṇavaṇṇaṁ samantapāsādikaṁ disvā ‘‘iminā saddhiṁ parihāsaṁ karissāmī’’ti upasaṅkami. Atha therena tasmiṁ vacane paṭikkhitte ‘‘idānissa vādaṁ āropessāmī’’ti maññamānā tena hi, samaṇa, ubbhamukho bhuñjasīti āha. Disāmukhoti catuddisāmukho, catasso disā olokentoti attho. Vidisāmukhoti catasso vidisā olokento.",
  "atk-s0303a6:5": "Vatthuvijjātiracchānavijjāyāti vatthuvijjāsaṅkhātāya tiracchānavijjāya. Vatthuvijjā nāma lābuvatthu-kumbhaṇḍavatthu-mūlakavatthu-ādīnaṁ vatthūnaṁ phalasampattikāraṇakālajānanupāyo. Micchājīvena jīvikaṁ kappentīti teneva vatthuvijjātiracchānavijjāsaṅkhātena micchājīvena jīvikaṁ kappenti, tesaṁ vatthūnaṁ sampādanena pasannehi manussehi dinne paccaye paribhuñjantā jīvantīti attho. Adhomukhāti vatthuṁ oloketvā bhuñjamānavasena adhomukhā bhuñjanti nāma. Evaṁ sabbattha yojanā kātabbā. Api cettha nakkhattavijjāti ‘‘ajja imaṁ nakkhattaṁ iminā nakkhattena gantabbaṁ, iminā idañcidañca kātabba’’nti evaṁ jānanavijjā. Dūteyyanti dūtakammaṁ, tesaṁ tesaṁ sāsanaṁ gahetvā tattha tattha gamanaṁ. Pahiṇagamananti ekagāmasmiṁyeva ekakulassa sāsanena aññakulaṁ upasaṅkamanaṁ. Aṅgavijjāti itthilakkhaṇapurisalakkhaṇavasena aṅgasampattiṁ ñatvā ‘‘tāya aṅgasampattiyā idaṁ nāma labbhatī’’ti evaṁ jānanavijjā. Vidisāmukhāti aṅgavijjā hi taṁ taṁ sarīrakoṭṭhāsaṁ ārabbha pavattattā vidisāya pavattā nāma, tasmā tāya vijjāya jīvikaṁ kappetvā bhuñjantā vidisāmukhā bhuñjanti nāma. Evamārocesīti ‘‘dhammikaṁ samaṇā’’tiādīni vadamānā sāsanassa niyyānikaṁ guṇaṁ kathesi. Tañca paribbājikāya kathaṁ sutvā pañcamattāni kulasatāni sāsane otariṁsūti.",
  "atk-s0303a6:6": "Sāriputtasaṁyuttavaṇṇanā niṭṭhitā."
}