{
  "atk-abh02a16:0": "17. Khuddakavatthuvibhaṅgo",
  "atk-abh02a16:1": "1. Ekakamātikādivaṇṇanā",
  "atk-abh02a16:2": "832. Idāni tadanantare khuddakavatthuvibhaṅgepi paṭhamaṁ mātikaṁ ṭhapetvā nikkhittapadānukkamena niddeso kato. Tatrāyaṁ nikkhepaparicchedo. Ādito tāva jātimadotiādayo tesattati ekakā nikkhittā, tato kodho ca upanāho cātiādayo aṭṭhārasa dukā, akusalamūlādayo pañcatiṁsa tikā, āsavacatukkādayo cuddasa catukkā, orambhāgiyasaṁyojanādayo pannarasa pañcakā, vivādamūlādayo cuddasa chakkā, anusayādayo satta sattakā, kilesavatthuādayo aṭṭha aṭṭhakā, āghātavatthuādayo nava navakā, kilesavatthuādayo satta dasakā, ajjhattikassa upādāya aṭṭhārasa taṇhāvicaritānītiādayo cha aṭṭhārasakāti sabbānipi etāni aṭṭha kilesasatāni nikkhittānīti veditabbāni. Ayaṁ tāva nikkhepaparicchedo.",
  "atk-abh02a16:3": "(1.) Ekakaniddesavaṇṇanā",
  "atk-abh02a16:4": "843-844. Idāni yathānikkhittāya mātikāya tattha katamo jātimadotiādinā nayena āraddhe niddesavāre jātiṁ paṭiccāti jātiṁ nissāya. Ettha ca atthipaṭiccaṁ nāma kathitaṁ, tasmā jātiyā satīti ayamettha attho. Gottaṁ paṭiccātiādīsupi eseva nayo. Madanavasena mado. Majjanākāro majjanā. Majjitabhāvo majjitattaṁ. Māno maññanātiādīni heṭṭhā dhammasaṅgahaṭṭhakathāyaṁ (dha. sa. aṭṭha. 1121) vuttatthāneva. Ayaṁ vuccatīti ayaṁ evaṁ jātiyā sati taṁ jātiṁ nissāya uppanno majjanākārappavatto māno jātimadoti vuccati. Svāyaṁ khattiyādīnaṁ catunnampi vaṇṇānaṁ uppajjati. Jātisampanno hi khattiyo ‘mādiso añño natthi. Avasesā antarā uṭṭhāya khattiyā jātā. Ahaṁ pana vaṁsāgatakhattiyo’ti mānaṁ karoti. Brāhmaṇādīsupi eseva nayo. Gottamadaniddesādīsupi imināvupāyena attho veditabbo. Khattiyopi hi ‘ahaṁ koṇḍaññagotto, ahaṁ ādiccagotto’ti mānaṁ karoti. Brāhmaṇopi ‘ahaṁ kassapagotto , ahaṁ bhāradvājagotto’ti mānaṁ karoti. Vessopi suddopi attano attano kulagottaṁ nissāya mānaṁ karoti. Aṭṭhārasāpi seṇiyo ‘ekissā seṇiyā jātamhā’ti mānaṁ karontiyeva.",
  "atk-abh02a16:5": "Ārogyamadādīsu ‘ahaṁ arogo, avasesā rogabahulā, gadduhanamattampi mayhaṁ byādhi nāma natthī’ti majjanavasena uppanno māno ārogyamado nāma.",
  "atk-abh02a16:6": "‘Ahaṁ taruṇo, avasesasattānaṁ attabhāvo papāte ṭhitarukkhasadiso, ahaṁ pana paṭhamavaye ṭhito’ti majjanavasena uppanno māno yobbanamado nāma.",
  "atk-abh02a16:7": "‘Ahaṁ ciraṁ jīviṁ, ciraṁ jīvāmi, ciraṁ jīvissāmi; sukhaṁ jīviṁ, sukhaṁ jīvāmi, sukhaṁ jīvissāmī’ti majjanavasena uppanno māno jīvitamado nāma.",
  "atk-abh02a16:8": "‘Ahaṁ lābhī, avasesā sattā appalābhā, mayhaṁ pana lābhassa pamāṇaṁ nāma natthī’ti majjanavasena uppanno māno lābhamado nāma.",
  "atk-abh02a16:9": "‘Avasesā sattā yaṁ vā taṁ vā labhanti, ahaṁ pana sukataṁ paṇītaṁ cīvarādipaccayaṁ labhāmī’ti majjanavasena uppanno māno sakkāramado nāma.",
  "atk-abh02a16:10": "‘Avasesabhikkhūnaṁ pādapiṭṭhiyaṁ akkamitvā gacchantā manussā ayaṁ samaṇotipi na vandanti, maṁ pana disvāva vandanti, pāsāṇacchattaṁ viya garuṁ katvā aggikkhandhaṁ viya ca durāsadaṁ katvā maññantī’ti majjanavasena uppanno māno garukāramado nāma.",
  "atk-abh02a16:11": "‘Uppanno pañho mayhameva mukhena chijjati, bhikkhācāraṁ gacchantāpi mameva purato katvā parivāretvā gacchantī’ti majjanavasena uppanno māno purekkhāramado nāma.",
  "atk-abh02a16:12": "Agārikassa tāva mahāparivārassa ‘purisasatampi purisasahassampi maṁ parivāreti,’ anagāriyassa pana ‘samaṇasatampi samaṇasahassampi maṁ parivāreti, sesā appaparivārā, ahaṁ mahāparivāro ceva suciparivāro cā’ti majjanavasena uppanno māno parivāramado nāma.",
  "atk-abh02a16:13": "Bhogo pana kiñcāpi lābhaggahaṇeneva gahito hoti, imasmiṁ pana ṭhāne nikkheparāsi nāma gahito; tasmā ‘avasesā sattā attano paribhogamattampi na labhanti, mayhaṁ pana nidhānagatasseva dhanassa pamāṇaṁ natthī’ti majjanavasena uppanno māno bhogamado nāma.",
  "atk-abh02a16:14": "Vaṇṇaṁpaṭiccāti sarīravaṇṇampi guṇavaṇṇampi paṭicca. ‘Avasesā sattā dubbaṇṇā durūpā, ahaṁ pana abhirūpo pāsādiko; avasesā sattā nigguṇā patthaṭaakittino, mayhaṁ pana kittisaddo devamanussesu pākaṭo – itipi thero bahussuto, itipi sīlavā, itipi dhutaguṇayutto’ti majjanavasena uppanno māno vaṇṇamado nāma.",
  "atk-abh02a16:15": "‘Avasesā sattā appassutā, ahaṁ pana bahussuto’ti majjanavasena uppanno māno sutamado nāma.",
  "atk-abh02a16:16": "‘Avasesā sattā appaṭibhānā, mayhaṁ pana paṭibhānassa pamāṇaṁ natthī’ti majjanavasena uppanno māno paṭibhānamado nāma.",
  "atk-abh02a16:17": "‘Ahaṁ rattaññū asukaṁ buddhavaṁsaṁ, rājavaṁsaṁ, janapadavaṁsaṁ, gāmavaṁsaṁ, rattindivaparicchedaṁ, nakkhattamuhuttayogaṁ jānāmī’ti majjanavasena uppanno māno rattaññumado nāma.",
  "atk-abh02a16:18": "‘Avasesā bhikkhū antarā piṇḍapātikā jātā, ahaṁ pana jātipiṇḍapātiko’ti majjanavasena uppanno māno piṇḍapātikamado nāma.",
  "atk-abh02a16:19": "‘Avasesā sattā uññātā avaññātā, ahaṁ pana anuññāto anavaññāto’ti majjanavasena uppanno māno anavaññātamado nāma.",
  "atk-abh02a16:20": "‘Avasesānaṁ iriyāpatho apāsādiko, mayhaṁ pana pāsādiko’ti majjanavasena uppanno māno iriyāpathamado nāma.",
  "atk-abh02a16:21": "‘Avasesā sattā chinnapakkhakākasadisā, ahaṁ pana mahiddhiko mahānubhāvo’ti vā ‘ahaṁ yaṁ yaṁ kammaṁ karomi, taṁ taṁ ijjhatī’ti vā majjanavasena uppanno māno iddhimado nāma.",
  "atk-abh02a16:22": "Heṭṭhā parivāraggahaṇena yaso gahitova hoti. Imasmiṁ pana ṭhāne upaṭṭhākamado nāma gahito. So agārikenapi anagārikenapi dīpetabbo. Agāriko hi ekacco aṭṭhārasasu seṇīsu ekissā jeṭṭhako hoti, tassa ‘avasese purise ahaṁ paṭṭhapemi, ahaṁ vicāremī’ti ; anagārikopi ekacco katthaci jeṭṭhako hoti, tassa ‘avasesā bhikkhū mayhaṁ ovāde vattanti, ahaṁ jeṭṭhako’ti majjanavasena uppanno māno yasamado nāma.",
  "atk-abh02a16:23": "‘Avasesā sattā dussīlā, ahaṁ pana sīlavā’ti majjanavasena uppanno māno sīlamado nāma. ‘Avasesasattānaṁ kukkuṭassa udakapānamattepi kāle cittekaggatā natthi, ahaṁ pana upacārappanānaṁ lābhī’ti majjanavasena uppanno māno jhānamado nāma.",
  "atk-abh02a16:24": "‘Avasesā sattā nissippā, ahaṁ pana sippavā’ti majjanavasena uppanno māno sippamado nāma. ‘Avasesā sattā rassā, ahaṁ pana dīgho’ti majjanavasena uppanno māno ārohamado nāma. ‘Avasesā sattā rassā vā honti dīghā vā, ahaṁ nigrodhaparimaṇḍalo’ti majjanavasena uppanno māno pariṇāhamado nāma. ‘Avasesasattānaṁ sarīrasaṇṭhānaṁ virūpaṁ bībhacchaṁ, mayhaṁ pana manāpaṁ pāsādika’nti majjanavasena uppanno māno saṇṭhānamado nāma. ‘Avasesānaṁ sattānaṁ sarīre bahū dosā, mayhaṁ pana sarīre kesaggamattampi vajjaṁ natthī’ti majjanavasena uppanno māno pāripūrimado nāma.",
  "atk-abh02a16:25": "845. Iminā ettakena ṭhānena savatthukaṁ mānaṁ kathetvā idāni avatthukaṁ nibbattitamānameva dassento tattha katamo madotiādimāha. Taṁ uttānatthameva.",
  "atk-abh02a16:26": "846. Pamādaniddese cittassa vossaggoti imesu ettakesu ṭhānesu satiyā aniggaṇhitvā cittassa vossajjanaṁ; sativirahoti attho. Vossaggānuppadānanti vossaggassa anuppadānaṁ; punappunaṁ vissajjananti attho. Asakkaccakiriyatāti etesaṁ dānādīnaṁ kusaladhammānaṁ bhāvanāya puggalassa vā deyyadhammassa vā asakkaccakaraṇavasena asakkaccakiriyā. Satatabhāvo sātaccaṁ. Na satatabhāvo asātaccaṁ. Na sātaccakiriyatā asātaccakiriyatā. Anaṭṭhitakaraṇaṁ anaṭṭhitakiriyatā. Yathā nāma kakaṇṭako thokaṁ gantvā thokaṁ tiṭṭhati, na nirantaraṁ gacchati, evameva yo puggalo ekadivasaṁ dānaṁ vā datvā pūjaṁ vā katvā dhammaṁ vā sutvā samaṇadhammaṁ vā katvā puna cirassaṁ karoti, na nirantaraṁ pavatteti, tassa sā kiriyā anaṭṭhitakiriyatāti vuccati. Olīnavuttitāti nirantarakaraṇasaṅkhātassa vipphārasseva abhāvena līnavuttitā. Nikkhittachandatāti kusalakiriyāya vīriyachandassa nikkhittabhāvo. Nikkhittadhuratāti vīriyadhurassa oropanaṁ, osakkitamānasatāti attho. Anadhiṭṭhānanti kusalakaraṇe patiṭṭhābhāvo. Ananuyogoti ananuyuñjanaṁ. Pamādoti pamajjanaṁ. Yo evarūpo pamādoti idaṁ atthapariyāyassa byañjanapariyāyassa ca pariyantābhāvato ākāradassanaṁ. Idaṁ vuttaṁ hoti – yvāyaṁ ādito paṭṭhāya dassito pamādo, yo aññopi evamākāro evaṁjātiko pamādo pamajjanākāravasena pamajjanā, pamajjitabhāvavasena pamajjitattanti saṅkhaṁ gato – ayaṁ vuccati pamādoti. Lakkhaṇato panesa pañcasu kāmaguṇesu sativossaggalakkhaṇo, tattheva satiyā vissaṭṭhākāro veditabbo.",
  "atk-abh02a16:27": "847. Thambhaniddese thaddhaṭṭhena thambho; khaliyā thaddhasāṭakassa viya cittassa thaddhatā ettha kathitā. Thambhanākāro thambhanā. Thambhitassa bhāvo thambhitattaṁ. Kakkhaḷassa puggalassa bhāvo kakkhaḷiyaṁ. Pharusassa puggalassa bhāvo phārusiyaṁ. Abhivādanādisāmīcirahānaṁ tassā sāmīciyā akaraṇavasena ujumeva ṭhapitacittabhāvo ujucittatā. Thaddhassa amuduno bhāvo amudutā. Ayaṁ vuccatīti ayaṁ thambho nāma vuccati, yena samannāgato puggalo gilitanaṅgalasīso viya ajagaro, vātabharitā viya bhastā cetiyaṁ vā vuḍḍhatare vā disvā onamituṁ na sakkoti, pariyanteneva carati. Svāyaṁ cittassa uddhumātabhāvalakkhaṇoti veditabbo.",
  "atk-abh02a16:28": "848. Sārambhaniddese sārambhanavasena sārambho. Paṭippharitvā sārambho paṭisārambho. Sārambhanākāro sārambhanā. Paṭippharitvā sārambhanā paṭisārambhanā. Paṭisārambhitassa bhāvo paṭisārambhitattaṁ. Ayaṁ vuccatīti ayaṁ sārambho nāma vuccati. Svāyaṁ lakkhaṇato karaṇuttariyalakkhaṇo nāma vuccati, yena samannāgato puggalo taddiguṇaṁ taddiguṇaṁ karoti. Agāriko samāno ekenekasmiṁ gharavatthusmiṁ sajjite aparo dve vatthūni sajjeti, aparo cattāri, aparo aṭṭha, aparo soḷasa. Anagāriko samāno ekenekasmiṁ nikāye gahite, ‘nāhaṁ etassa heṭṭhā bhavissāmī’ti aparo dve gaṇhāti, aparo tayo, aparo cattāro, aparo pañca. Sārambhavasena hi gaṇhituṁ na vaṭṭati. Akusalapakkho esa nirayagāmimaggo. Kusalapakkhavasena pana ekasmiṁ ekaṁ salākabhattaṁ dente dve dātuṁ, dve dente cattāri dātuṁ vaṭṭati. Bhikkhunāpi parena ekasmiṁ nikāye gahite, ‘dve nikāye gahetvā sajjhāyantassa me phāsu hotī’ti vivaṭṭapakkhe ṭhatvā taduttari gaṇhituṁ vaṭṭati.",
  "atk-abh02a16:29": "849. Atricchatāniddese yathā ariyavaṁsasutte (a. ni. 4.28) ‘lāmakalāmakaṭṭho itarītaraṭṭho’ evaṁ aggahetvā cīvarādīsu yaṁ yaṁ laddhaṁ hoti, tena tena asantuṭṭhassa; gihino vā pana rūpasaddagandharasaphoṭṭhabbesu yaṁ yaṁ laddhaṁ hoti, tena tena asantuṭṭhassa. Bhiyyokamyatāti visesakāmatā. Icchanakavasena icchā. Icchāva icchāgatā, icchanākāro vā. Attano lābhaṁ aticca icchanabhāvo aticchatā. Rāgotiādīni heṭṭhā vuttatthāneva. Ayaṁ vuccatīti ayaṁ aticchatā nāma vuccati. Atricchatātipi etissā eva nāmaṁ. Lakkhaṇato pana sakalābhe asantuṭṭhi paralābhe ca patthanā – etaṁ atricchatālakkhaṇaṁ. Atricchapuggalassa hi attanā laddhaṁ paṇītampi lāmakaṁ viya khāyati, parena laddhaṁ lāmakampi paṇītaṁ viya khāyati; ekabhājane pakkayāgu vā bhattaṁ vā pūvo vā attano patte pakkhitto lāmako viya, parassa patte paṇīto viya khāyati. Ayaṁ pana atricchatā pabbajitānampi hoti gihīnampi tiracchānagatānampi.",
  "atk-abh02a16:30": "Tatrimāni vatthūni – eko kira kuṭumbiko tiṁsa bhikkhuniyo nimantetvā sapūvaṁ bhattaṁ adāsi . Saṅghattherī sabbabhikkhūnīnaṁ patte pūvaṁ parivattāpetvā pacchā attanā laddhameva khādi. Bārāṇasirājāpi ‘aṅgārapakkamaṁsaṁ khādissāmī’ti deviṁ ādāya araññaṁ paviṭṭho ekaṁ kinnariṁ disvā, deviṁ pahāya, tassānupadaṁ gato. Devī nivattitvā assamapadaṁ gantvā kasiṇaparikammaṁ katvā aṭṭha samāpattiyo pañca ca abhiññāyo patvā nisinnā rājānaṁ āgacchantaṁ disvā ākāse uppatitvā agamāsi. Rukkhe adhivatthā devatā imaṁ gāthamāha –",
  "atk-abh02a16:31": "Atricchaṁ atilobhena, atilobhamadena ca;",
  "atk-abh02a16:32": "Evaṁ hāyati atthamhā, ahaṁva asitābhuyāti. (jā. 1.2.168);",
  "atk-abh02a16:33": "Yathā candakinnariṁ patthayanto asitābhuyā rājadhītāya hīno parihīno, evaṁ atricchaṁ atilobhena atthamha hāyati jīyatīti devatā raññā saddhiṁ keḷimakāsi.",
  "atk-abh02a16:34": "Kassapabuddhakālepi mittavindako nāma seṭṭhiputto assaddho appasanno mātarā ‘tāta, ajja uposathiko hutvā vihāre sabbarattiṁ dhammasavanaṁ suṇa, sahassaṁ te dassāmī’ti vutte dhanalobhena uposathaṅgāni samādāya vihāraṁ gantvā ‘idaṁ ṭhānaṁ akutobhaya’nti sallakkhetvā dhammāsanassa heṭṭhā nipanno sabbarattiṁ niddāyitvā gharaṁ agamāsi. Mātā pātova yāguṁ pacitvā upanāmesi. So sahassaṁ gahetvāva yāguṁ pivi. Athassa etadahosi – ‘dhanaṁ saṁharissāmī’ti. So nāvāya samuddaṁ pakkhanditukāmo ahosi. Atha naṁ mātā ‘‘tāta, imasmiṁ kule cattālīsakoṭidhanaṁ atthi; alaṁ gamanenā’’ti vāresi. So tassā vacanaṁ anādiyitvā gacchati eva. Sā purato aṭṭhāsi. Atha naṁ kujjhitvā ‘ayaṁ mayhaṁ purato tiṭṭhatī’ti pādena paharitvā patitaṁ mātaraṁ antaraṁ katvā agamāsi. Mātā uṭṭhahitvā ‘‘mādisāya mātari evarūpaṁ kammaṁ katvā gatassa me gataṭṭhāne sukhaṁ bhavissatī’’ti evaṁsaññī nāma tvaṁ puttāti āha. Tassa nāvaṁ āruyha gacchato sattame divase nāvā aṭṭhāsi. Atha te manussā ‘‘addhā ettha pāpapuriso atthi; salākaṁ dethā’’ti salākā dīyamānā tasseva tikkhattuṁ pāpuṇi. Te tassa uḷumpaṁ datvā taṁ samudde pakkhipiṁsu. So ekaṁ dīpaṁ gantvā vimānapetīhi saddhiṁ sampattiṁ anubhavanto tāhi ‘‘purato mā agamāsī’’ti vuccamānopi taddiguṇaṁ sampattiṁ passanto anupubbena khuracakkadharaṁ ekaṁ purisaṁ addasa. Tassa taṁ cakkaṁ padumapupphaṁ viya upaṭṭhāti. So taṁ āha – ‘‘ambho, idaṁ tayā piḷandhapadumaṁ mayhaṁ dehī’’ti. ‘‘Nayidaṁ, sāmi , padumaṁ; khuracakkaṁ eta’’nti. So ‘‘vañcesi maṁ tvaṁ. Kiṁ me padumaṁ na diṭṭhapubba’’nti vatvā ‘‘tvañhi lohitacandanaṁ limpetvā piḷandhanaṁ padumapupphaṁ mayhaṁ na dātukāmosī’’ti āha. So cintesi – ‘ayampi mayā katasadisaṁ kammaṁ katvā tassa phalaṁ anubhavitukāmo’ti. Atha naṁ ‘‘handa re’’ti vatvā tassa matthake cakkaṁ pakkhipitvā palāyi. Etamatthaṁ viditvā satthā imaṁ gāthamāha –",
  "atk-abh02a16:35": "‘‘Catubbhi aṭṭhajjhagamā, aṭṭhahi pica soḷasa;",
  "atk-abh02a16:36": "Soḷasāhi ca bāttiṁsa, atricchaṁ cakkamāsado;",
  "atk-abh02a16:37": "Icchāhatassa posassa, cakkaṁ bhamati matthake’’ti. (jā. 1.1.104);",
  "atk-abh02a16:38": "Aññataropi atriccho amacco sakavisayaṁ atikkamitvā paravisayaṁ pāvisi. Tattha pothito palāyitvā ekassa tāpasassa vasanaṭṭhānaṁ pavisitvā uposathaṅgāni adhiṭṭhāya nipajji. So tāpasena ‘kiṁ te kata’nti pucchito imā gāthāyo abhāsi –",
  "atk-abh02a16:39": "‘‘Sakaṁ niketaṁ atihīḷayāno,",
  "atk-abh02a16:40": "Atricchatā mallagāmaṁ agacchiṁ;",
  "atk-abh02a16:41": "Tato janā nikkhamitvāna gāmā,",
  "atk-abh02a16:42": "Kodaṇḍakena paripothayiṁsu maṁ.",
  "atk-abh02a16:43": "‘‘So bhinnasīso ruhiramakkhitaṅgo,",
  "atk-abh02a16:44": "Paccāgamāsiṁ sakaṁ niketaṁ;",
  "atk-abh02a16:45": "Tasmā ahaṁ posathaṁ pālayāmi,",
  "atk-abh02a16:46": "Atricchatā mā punarāgamāsī’’ti. (jā. 1.14.138-139);",
  "atk-abh02a16:47": "850. Mahicchatāniddese mahantāni vatthūni icchati, mahatī vāssa icchāti mahiccho, tassa bhāvo mahicchatā. Lakkhaṇato pana asantaguṇasambhāvanatā paṭiggahaṇe ca paribhoge ca amattaññutā – etaṁ mahicchatālakkhaṇaṁ. Mahiccho hi puggalo yathā nāma kacchapuṭavāṇijo piḷandhanabhaṇḍakaṁ hatthena gahetvā ucchaṅgepi pakkhipitabbayuttakaṁ pakkhipitvā mahājanassa passantasseva ‘‘ammā, asukaṁ gaṇhatha, asukaṁ gaṇhathā’’ti mukhena saṁvidahati. Evameva so appamattakampi attano sīlaṁ vā ganthaṁ vā dhutaguṇaṁ vā antamaso araññavāsamattakampi mahājanassa jānantasseva sambhāvetukāmo hoti, sambhāvetvā ca pana sakaṭehipi upanīte paccaye ‘ala’nti avatvā gaṇhāti. Tayo hi pūretuṁ na sakkā – aggi upādānena, samuddo udakena, mahiccho paccayehīti.",
  "atk-abh02a16:48": "Aggikkhandho samuddo ca, mahiccho cāpi puggalo;",
  "atk-abh02a16:49": "Bahuke paccaye dente, tayo pete na pūraye.",
  "atk-abh02a16:50": "Mahicchapuggalo hi vijātamātuyāpi manaṁ gaṇhituṁ na sakkoti, pageva upaṭṭhākānaṁ.",
  "atk-abh02a16:51": "Tatrimāni vatthūni – eko kira daharabhikkhu piṭṭhapūve piyāyati. Athassa mātā paṭipattiṁ vīmaṁsamānā ‘sace me putto paṭiggahaṇe mattaṁ jānāti, sakalampi naṁ temāsaṁ pūveheva upaṭṭhahissāmī’ti vassūpanāyikadivase parivīmaṁsamānā paṭhamaṁ ekaṁ pūvaṁ adāsi, tasmiṁ niṭṭhite dutiyaṁ, tasmimpi niṭṭhite tatiyaṁ. Daharo ‘ala’nti avatvā khādiyeva. Mātā tassa amattaññubhāvaṁ ñatvā ‘ajjeva me puttena sakalatemāsassa pūvā khāditā’ti dutiyadivasato paṭṭhāya ekapūvampi na adāsi.",
  "atk-abh02a16:52": "Tissamahārājāpi devasikaṁ cetiyapabbate bhikkhusaṅghassa dānaṁ dadamāno ‘mahārāja, kiṁ ekameva ṭhānaṁ bhajasi? Kiṁ aññattha dātuṁ na vaṭṭatī’ti jānapadehi vutto dutiyadivase anurādhapure mahādānaṁ dāpesi. Ekabhikkhupi paṭiggahaṇe mattaṁ na aññāsi. Ekamekena paṭiggahitaṁ khādanīyabhojanīyaṁ dve tayo janā ukkhipiṁsu. Rājā dutiyadivase cetiyapabbate bhikkhusaṅghaṁ nimantāpetvā rājantepuraṁ āgatakāle ‘‘pattaṁ dethā’’ti āha. ‘‘Alaṁ, mahārāja, attano pamāṇena bhikkhaṁ gaṇhissatī’’ti ekabhikkhupi pattaṁ na adāsi. Sabbe pamāṇayuttakameva paṭiggahesuṁ. Atha rājā āha – ‘‘passatha tumhākaṁ bhikkhūsu ekopi mattaṁ na jānāti. Hiyyo kiñci avasesaṁ nāhosi. Ajja gahitaṁ mandaṁ, avasesameva bahū’’ti tesaṁ mattaññutāya attamano itaresañca amattaññutāya anattamano ahosi.",
  "atk-abh02a16:53": "851. Pāpicchatāniddese assaddho samāno saddhoti maṁ jano jānātūtiādīsu evaṁ icchanto kiṁ karoti? Assaddho saddhākāraṁ dasseti; dussīlādayo sīlavantādīnaṁ ākāraṁ dassenti. Kathaṁ? Assaddho tāva mahāmahadivase manussānaṁ vihāraṁ āgamanavelāya sammajjaniṁ ādāya vihāraṁ sammajjati, kacavaraṁ chaḍḍeti, manussehi diṭṭhabhāvaṁ ñatvā cetiyaṅgaṇaṁ gacchati, tatthāpi sammajjitvā kacavaraṁ chaḍḍeti, vālikaṁ samaṁ karoti, āsanāni dhovati, bodhimhi udakaṁ siñcati. Manussā disvā ‘natthi maññe añño bhikkhu vihārajagganako, ayameva imaṁ vihāraṁ paṭijaggati, saddho thero’ti gamanakāle nimantetvā gacchanti. Dussīlopi upaṭṭhākānaṁ sammukhe vinayadharaṁ upasaṅkamitvā pucchati ‘‘bhante, mayi gacchante goṇo ubbiggo. Tena dhāvatā tiṇāni chinnāni. Sammajjantassa me tiṇāni chijjanti. Caṅkamantassa me pāṇakā mīyanti. Kheḷaṁ pātentassa asatiyā tiṇamatthake patati; tattha tattha kiṁ hotī’’ti? ‘‘Anāpatti, āvuso, asañcicca asatiyā ajānantassā’’ti ca vutte ‘‘bhante, mayhaṁ garukaṁ viya upaṭṭhāti; suṭṭhu vīmaṁsathā’’ti bhaṇati. Taṁ sutvā manussā ‘amhākaṁ ayyo ettakepi kukkuccāyati! Aññasmiṁ oḷārike kiṁ nāma karissati; natthi iminā sadiso sīlavāti pasannā sakkāraṁ karonti. Appassutopi upaṭṭhākamajjhe nisinno ‘‘asuko tipiṭakadharo, asuko catunikāyiko mayhaṁ antevāsiko, mama santike tehi dhammo uggahito’’ti vadati. Manussā ‘amhākaṁ ayyena sadiso bahussuto natthi, etassa kira santike asukena ca asukena ca dhammo uggahito’ti pasannā sakkāraṁ karonti.",
  "atk-abh02a16:54": "Saṅgaṇikārāmopi mahāmahadivase dīghapīṭhañca apassayañca gāhāpetvā vihārapaccante rukkhamūle divāvihāraṁ nisīdati. Manussā āgantvā ‘‘thero kuhi’’nti pucchanti. ‘‘Gaṇṭhikaputtā nāma gaṇṭhikā eva honti. Tena thero evarūpe kāle idha na nisīdati, vihārapaccante divāṭṭhāne dīghacaṅkame viharatī’’ti vadanti. Sopi divasabhāgaṁ vītināmetvā nalāṭe makkaṭasuttaṁ alliyāpetvā pīṭhaṁ gāhāpetvā āgamma pariveṇadvāre nisīdati. Manussā ‘‘kahaṁ, bhante, gatattha? Āgantvā na addasamhā’’ti vadanti. ‘‘Upāsakā, antovihāro ākiṇṇo; daharasāmaṇerānaṁ vicaraṇaṭṭhānametaṁ saṭṭhihatthacaṅkame divāṭṭhāne nisīdimhā’’ti attano pavivittabhāvaṁ jānāpeti.",
  "atk-abh02a16:55": "Kusītopi upaṭṭhākamajjhe nisinno ‘‘upāsakā, tumhehi ukkāpāto diṭṭho’’ti vadati. ‘‘Na passāma, bhante; kāya velāya ahosī’’ti ca puṭṭho ‘‘amhākaṁ caṅkamanavelāyā’’ti vatvā ‘‘bhūmicālasaddaṁ assutthā’’ti pucchati. ‘‘Na suṇāma, bhante; kāya velāyā’’ti puṭṭho ‘‘majjhimayāme amhākaṁ ālambanaphalakaṁ apassāya ṭhitakāle’’ti vatvā ‘‘mahāobhāso ahosi; so vo diṭṭho’’ti pucchati. ‘‘Kāya velāya, bhante’’ti ca vutte ‘‘mayhaṁ caṅkamamhā otaraṇakāle’’ti vadati. Manussā ‘amhākaṁ thero tīsupi yāmesu caṅkameyeva hoti; natthi ayyena sadiso āraddhavīriyo’ti pasannā sakkāraṁ karonti.",
  "atk-abh02a16:56": "Muṭṭhassatīpi upaṭṭhākamajjhe nisinno ‘‘mayā asukakāle nāma dīghanikāyo uggahito, asukakāle majjhimo, saṁyuttako, aṅguttariko; antarā olokanaṁ nāma natthi, icchiticchataṭṭhāne mukhāruḷhova tanti āgacchati; ime panaññe bhikkhū eḷakā viya mukhaṁ phandāpentā viharantī’’ti vadati. Manussā ‘natthi ayyena sadiso upaṭṭhitasatī’ti pasannā sakkāraṁ karonti.",
  "atk-abh02a16:57": "Asamāhitopi upaṭṭhākānaṁ sammukhe aṭṭhakathācariye pañhaṁ pucchati – ‘kasiṇaṁ nāma kathaṁ bhāveti? Kittakena nimittaṁ uppannaṁ nāma hoti? Kittakena upacāro? Kittakena appanā? Paṭhamassa jhānassa kati aṅgāni? Dutiyassa tatiyassa catutthassa jhānassa kati aṅgāni’’ti pucchati. Tehi attano uggahitānurūpena kathitakāle sitaṁ katvā ‘kiṁ, āvuso, evaṁ na hosī’ti vutte ‘vaṭṭati, bhante’ti attano samāpattilābhitaṁ sūceti. Manussā ‘samāpattilābhī ayyo’ti pasannā sakkāraṁ karonti.",
  "atk-abh02a16:58": "Duppaññopi upaṭṭhākānaṁ majjhe nisinno ‘majjhimanikāye me pañcattayaṁ olokentassa sahiddhiyāva maggo āgato. Pariyatti nāma amhākaṁ na dukkarā. Pariyattivāvaṭo pana dukkhato na muccatīti pariyattiṁ vissajjayimhā’tiādīni vadanto attano mahāpaññataṁ dīpeti. Evaṁ vadanto panassa sāsane pahāraṁ deti. Iminā sadiso mahācoro nāma natthi. Na hi pariyattidharo dukkhato na muccatīti. Akhīṇāsavopi gāmadārake disvā ‘tumhākaṁ mātāpitaro amhe kiṁ vadantī’’ti? ‘‘Arahāti vadanti, bhante’’ti. ‘Yāva chekā gahapatikā, na sakkā vañcetu’nti attano khīṇāsavabhāvaṁ dīpeti.",
  "atk-abh02a16:59": "Aññepi cettha cāṭiarahantapārohaarahantādayo veditabbā – eko kira kuhako antogabbhe cāṭiṁ nikhaṇitvā manussānaṁ āgamanakāle pavisati. Manussā ‘kahaṁ thero’ti pucchanti. ‘Antogabbhe’ti ca vutte pavisitvā vicinantāpi adisvā nikkhamitvā ‘natthi thero’ti vadanti. ‘Antogabbheyeva thero’ti ca vutte puna pavisanti. Thero cāṭito nikkhamitvā pīṭhe nisinno hoti. Tato tehi ‘mayaṁ, bhante, pubbe adisvā nikkhantā, kahaṁ tumhe gatatthā’’ti vutte ‘samaṇā nāma attano icchiticchitaṭṭhānaṁ gacchantī’ti vacanena attano khīṇāsavabhāvaṁ dīpeti.",
  "atk-abh02a16:60": "Aparopi kuhako ekasmiṁ pabbate paṇṇasālāyaṁ vasati. Paṇṇasālāya ca pacchato papātaṭṭhāne eko kacchakarukkho atthi. Tassa pāroho gantvā parabhāge bhūmiyaṁ patiṭṭhito. Manussā maggenāgantvā nimantenti. So pattacīvaramādāya pārohena otaritvā gāmadvāre attānaṁ dasseti. Tato manussehi pacchā āgantvā ‘katarena maggena āgatattha, bhante’ti puṭṭho ‘samaṇānaṁ āgatamaggo nāma pucchituṁ na vaṭṭati, attano icchiticchitaṭṭhāneneva āgacchantī’ti vacanena khīṇāsavabhāvaṁ dīpeti. Taṁ pana kuhakaṁ eko viddhakaṇṇo ñatvā ‘pariggahessāmi na’nti ekadivasaṁ pārohena otarantaṁ disvā pacchato chinditvā appamattakena ṭhapesi. So ‘pārohato otarissāmī’ti ‘ṭha’nti patito, mattikā patto bhijji. So ‘ñātomhī’ti nikkhamitvā palāyi. Pāpicchassa bhāvo pāpicchatā. Lakkhaṇato pana asantaguṇasambhāvanatā, paṭiggahaṇe ca amattaññutā; etaṁ pāpicchatālakkhaṇanti veditabbaṁ.",
  "atk-abh02a16:61": "852. Siṅganiddese vijjhanaṭṭhena siṅgaṁ; nāgarikabhāvasaṅkhātassa kilesasiṅgassetaṁ nāmaṁ. Siṅgārabhāvo siṅgāratā, siṅgārakaraṇākāro vā. Caturabhāvo caturatā. Tathā cāturiyaṁ. Parikkhatabhāvo parikkhatatā; parikhaṇitvā ṭhapitasseva daḷhasiṅgārabhāvassetaṁ nāmaṁ . Itaraṁ tasseva vevacanaṁ. Evaṁ sabbehipi padehi kilesasiṅgāratāva kathitā.",
  "atk-abh02a16:62": "853. Tintiṇaniddese tintiṇanti khīyanaṁ. Tintiṇāyanākāro tintiṇāyanā. Tintiṇena ayitassa tintiṇasamaṅgino bhāvo tintiṇāyitattaṁ. Lolupabhāvo loluppaṁ. Itare dve ākārabhāvaniddesā. Pucchañjikatāti lābhalabhanakaṭṭhāne vedhanākampanā nīcavuttitā. Sādhukamyatāti paṇītapaṇītānaṁ patthanā. Evaṁ sabbehipi padehi suvānadoṇiyaṁ kañjiyaṁ pivanakasunakhassa aññaṁ sunakhaṁ disvā bhubhukkaraṇaṁ viya ‘tava santakaṁ, mama santaka’nti kilesavasena khīyanākāro kathito.",
  "atk-abh02a16:63": "854. Cāpalyaniddese ākoṭitapaccākoṭitabhāvādīhi cīvarassa maṇḍanā cīvaramaṇḍanā. Maṇivaṇṇacchavikaraṇādīhi pattassa maṇḍanā pattamaṇḍanā. Cittakammādīhi puggalikasenāsanassa maṇḍanā senāsanamaṇḍanā. Imassa vā pūtikāyassāti imassa manussasarīrassa. Yathā hi tadahujātopi siṅgālo jarasiṅgālotveva ūruppamāṇāpi ca gaḷocilatā pūtilatātveva saṅkhaṁ gacchati, evaṁ suvaṇṇavaṇṇopi manussakāyo pūtikāyotveva vuccati. Tassa antarantarā rattavaṇṇapaṇḍuvaṇṇādīhi nivāsanapārupanādīhi sajjanā maṇḍanā nāma. Bāhirānaṁ vā parikkhārānanti ṭhapetvā pattacīvaraṁ sesaparikkhārānaṁ; athavā yā esā cīvaramaṇḍanā pattamaṇḍanāti vuttā, sā tehi vā parikkhārehi kāyassa maṇḍanā tesaṁ vā bāhiraparikkhārānaṁ maṇḍetvā ṭhapanavasena maṇḍanāti evamettha attho veditabbo. Maṇḍanā vibhūsanāti ettha ūnaṭṭhānassa pūraṇavasena maṇḍanā, chavirāgādivasena vibhūsanāti veditabbā. Keḷanāti kīḷanā. Parikeḷanāti parikīḷanā. Giddhikatāti gedhayuttatā. Giddhikattanti tasseva vevacanaṁ. Capalabhāvo capalatā. Tathā cāpalyaṁ. Idaṁ vuccatīti idaṁ cāpalyaṁ nāma vuccati, yena samannāgato puggalo vassasatikopi samāno tadahujātadārako viya hoti.",
  "atk-abh02a16:64": "855. Asabhāgavuttiniddese vippaṭikūlaggāhitāti ananulomaggāhitā. Vipaccanīkasātatāti vipaccanīkena paṭiviruddhakaraṇena sukhāyanā. Anādarabhāvo anādariyaṁ. Tathā anādariyatā. Agāravassa bhāvo agāravatā. Jeṭṭhakabhāvassa akaraṇaṁ appatissavatā. Ayaṁvuccatīti ayaṁ asabhāgavutti nāma vuccati; visabhāgajīvikatāti attho; yāya samannāgato puggalo mātaraṁ pitaraṁ vā gilānaṁ paṭivattitvāpi na oloketi; pitusantakassa kāraṇā mātarā saddhiṁ, mātusantakassa kāraṇā pitarā saddhiṁ kalahaṁ karoti; visabhāgajīvitaṁ jīvati, mātāpitūnaṁ santakassa kāraṇā jeṭṭhena vā kaniṭṭhena vā bhātarā saddhiṁ kalahaṁ karoti, nillajjavacanaṁ vadati, ācariyassa vā upajjhāyassa vā vattapaṭivattaṁ na karoti, gilānaṁ na upaṭṭhāti, buddhassa bhagavato cetiyadassanaṭṭhāne uccāraṁ vā passāvaṁ vā karoti, kheḷampi siṅghāṇikampi chaḍḍeti, chattaṁ dhāreti, upāhanā āruyha gacchati, buddhasāvakesu na lajjati, saṅghe cittīkāraṁ na karoti, mātimattapitimattādīsu garuṭṭhānīyesu hirottappaṁ na paccupaṭṭhāpeti. Tassevaṁ pavattamānassa sabbā pesā kiriyā mātarītiādīsupi vatthūsu asabhāgavuttitā nāma hoti.",
  "atk-abh02a16:65": "856. Aratiniddese pantesūti dūresu vivittesu vā. Adhikusalesūti samathavipassanādhammesu. Aratīti ratipaṭikkhepo. Aratitāti aramaṇākāro. Anabhiratīti anabhiratabhāvo. Anabhiramaṇāti anabhiramaṇākāro. Ukkaṇṭhitāti ukkaṇṭhanākāro. Paritassitāti ukkaṇṭhanavaseneva paritassanā.",
  "atk-abh02a16:66": "857. Tandīniddese tandīti jātiālasiyaṁ. Tandiyanāti tandiyanākāro. Tandimanakatāti tandiyā abhibhūtacittatā. Alasassa bhāvo ālasyaṁ. Ālasyāyanākāro ālasyāyanā. Alasyāyitassa bhāvo ālasyāyitattaṁ. Iti sabbehipi imehi padehi kilesavasena kāyālasiyaṁ kathitaṁ.",
  "atk-abh02a16:67": "858. Vijambhitāniddese jambhanāti phandanā. Punappunaṁ jambhanā vijambhanā. Ānamanāti purato namanā. Vinamanāti pacchato namanā. Sannamanāti samantato namanā. Paṇamanāti yathā hi tantato uṭṭhitapesakāro kismiñcideva gahetvā ujukaṁ kāyaṁ ussāpeti, evaṁ kāyassa uddhaṁ ṭhapanā. Byādhiyakanti uppannabyādhitā. Iti sabbehipi imehi padehi kilesavasena kāyaphandanameva kathitaṁ.",
  "atk-abh02a16:68": "859. Bhattasammadaniddese bhuttāvissāti bhuttavato. Bhattamucchāti bhattagelaññaṁ; balavabhattena hi mucchāpatto viya hoti. Bhattakilamathoti bhattena kilantabhāvo. Bhattapariḷāhoti bhattadaratho. Tasmiñhi samaye pariḷāhuppattiyā upahatindriyo hoti, kāyo jīrati. Kāyaduṭṭhullanti bhattaṁ nissāya kāyassa akammaññatā.",
  "atk-abh02a16:69": "860. Cetaso līnattaniddeso heṭṭhā dhammasaṅgahaṭṭhakathāyaṁ vuttatthoyeva. Imehi pana sabbehipi padehi kilesavasena cittassa gilānākāro kathitoti veditabbo.",
  "atk-abh02a16:70": "861. Kuhanāniddese lābhasakkārasilokasannissitassāti lābhañca sakkārañca kittisaddañca nissitassa, patthayantassāti attho. Pāpicchassāti asantaguṇadīpanakāmassa. Icchāpakatassāti icchāya apakatassa, upaddutassāti attho.",
  "atk-abh02a16:71": "Ito paraṁ yasmā paccayapaṭisevana sāmantajappanairiyāpathasannissitavasena mahāniddese tividhaṁ kuhanavatthu āgataṁ, tasmā tividhampi taṁ dassetuṁ paccayapaṭisevanasaṅkhātena vāti evamādi āraddhaṁ. Tattha cīvarādīhi nimantitassa tadatthikasseva sato pāpicchataṁ nissāya paṭikkhipanena, te ca gahapatike attani suppatiṭṭhitasaddhe ñatvā puna tesaṁ ‘aho ayyo appiccho, na kiñci paṭiggaṇhituṁ icchati, suladdhaṁ vata no assa sace appamattakaṁ kiñci paṭiggaṇheyyā’ti nānāvidhehi upāyehi paṇītāni cīvarādīni upanentānaṁ tadanuggahakāmataṁyeva āvikatvā paṭiggahaṇena ca tato pabhuti asītisakaṭabhārehi upanāmanahetubhūtaṁ vimhāpanaṁ paccayapaṭisevanasaṅkhātaṁ kuhanavatthūti veditabbaṁ. Vuttampi cetaṁ mahāniddese (mahāni. 87) –",
  "atk-abh02a16:72": "‘‘Katamaṁ paccayapaṭisevanasaṅkhātaṁ kuhanavatthu? Idha gahapatikā bhikkhuṁ nimantenti cīvarapiṇḍapātasenāsanagilānapaccayabhesajjaparikkhārehi. So pāpiccho icchāpakato atthiko cīvara …pe… parikkhārānaṁ bhiyyokamyataṁ upādāya cīvaraṁ paccakkhāti, piṇḍapātaṁ paccakkhāti, senāsanaṁ paccakkhāti, gilānapaccayabhesajjaparikkhāraṁ paccakkhāti. So evamāha – ‘‘kiṁ samaṇassa mahagghena cīvarena? Etaṁ sāruppaṁ yaṁ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭiṁ katvā dhāreyya. Kiṁ samaṇassa mahagghena piṇḍapātena? Etaṁ sāruppaṁ yaṁ samaṇo uñchācariyāya piṇḍiyālopena jīvikaṁ kappeyya. Kiṁ samaṇassa mahagghena senāsanena? Etaṁ sāruppaṁ yaṁ samaṇo rukkhamūliko vā assa sosāniko vā abbhokāsiko vā. Kiṁ samaṇassa mahagghena gilānapaccayabhesajjaparikkhārena? Etaṁ sāruppaṁ yaṁ samaṇo pūtimuttena vā harītakīkhaṇḍena vā osadhaṁ kareyyāti. Tadupādāya lūkhaṁ cīvaraṁ dhāreti, lūkhaṁ piṇḍapātaṁ paribhuñjati, lūkhaṁ senāsanaṁ paṭisevati, lūkhaṁ gilānapaccayabhesajjaparikkhāraṁ paṭisevati. Tamenaṁ gahapatikā evaṁ jānanti – ‘ayaṁ samaṇo appiccho santuṭṭho pavivitto asaṁsaṭṭho āraddhavīriyo dhutavādo’ti bhiyyo bhiyyo nimantenti cīvara…pe… parikkhārehi. So evamāha – ‘tiṇṇaṁ sammukhībhāvā saddho kulaputto bahuṁ puññaṁ pasavati – saddhāya sammukhībhāvā saddho kulaputto bahuṁ puññaṁ pasavati, deyyadhammassa…pe… dakkhiṇeyyānaṁ sammukhībhāvā saddho kulaputto bahuṁ puññaṁ pasavati. Tumhākañcevāyaṁ saddhā atthi, deyyadhammo ca saṁvijjati, ahañca paṭiggāhako. Sacāhaṁ na paṭiggahessāmi, evaṁ tumhe puññena paribāhirā bhavissatha; na mayhaṁ iminā attho, apica tumhākaṁ eva anukampāya paṭiggaṇhāmī’ti. Tadupādāya bahumpi cīvaraṁ paṭiggaṇhāti, bahumpi piṇḍapātaṁ…pe… bhesajjaparikkhāraṁ paṭiggaṇhāti. Yā evarūpā bhākuṭikā bhākuṭiyaṁ kuhanā kuhāyanā kuhitattaṁ – idaṁ vuccati paccayapaṭisevanasaṅkhātaṁ kuhanavatthū’’ti.",
  "atk-abh02a16:73": "Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṁ sāmantajappanasaṅkhātaṁ kuhanavatthūti veditabbaṁ. Yathāha – ‘‘katamaṁ sāmantajappanasaṅkhātaṁ kuhanavatthu ? Idhekacco pāpiccho icchāpakato sambhāvanādhippāyo ‘evaṁ maṁ jano sambhāvessatī’ti ariyadhammasannissitaṁ vācaṁ bhāsati – ‘yo evarūpaṁ cīvaraṁ dhāreti, so samaṇo mahesakkho’ti bhaṇati; ‘yo evarūpaṁ pattaṁ, lohathālakaṁ, dhamakaraṇaṁ, parisāvanaṁ, kuñcikaṁ, upāhanaṁ, kāyabandhanaṁ, āyogaṁ dhāreti, so samaṇo mahesakkho’ti bhaṇati; ‘yassa evarūpo upajjhāyo, ācariyo, samānupajjhāyo, samānācariyako, mitto sandiṭṭho, sambhatto, sahāyo; yo evarūpe vihāre vasati – aḍḍhayoge, pāsāde, hammiye, guhāyaṁ, leṇe, kuṭiyā, kūṭāgāre, aṭṭe, māḷe, udosite, uddaṇḍe, upaṭṭhānasālāyaṁ, maṇḍape, rukkhamūle vasati, so samaṇo mahesakkho’ti bhaṇati.",
  "atk-abh02a16:74": "‘‘Atha vā korajikakorajiko bhākuṭikabhākuṭiko kuhakakuhako lapakalapako mukhasambhāvito ‘ayaṁ samaṇo imāsaṁ evarūpānaṁ santānaṁ vihārasamāpattīnaṁ lābhī’ti tādisaṁ gambhīraṁ gūḷhaṁ nipuṇaṁ paṭicchannaṁ lokuttaraṁ suññatāpaṭisaṁyuttaṁ kathaṁ katheti. Yā evarūpā bhākuṭikā bhākuṭiyaṁ kuhanā kuhāyanā kuhitattaṁ – idaṁ vuccati sāmantajappanasaṅkhātaṁ kuhanavatthū’’ti.",
  "atk-abh02a16:75": "Pāpicchasseva pana sato sambhāvanādhippāyakatena iriyāpathena vimhāpanaṁ iriyāpathasannissitaṁ kuhanavatthūti veditabbaṁ. Yathāha – ‘‘katamaṁ iriyāpathasaṅkhātaṁ kuhanavatthu? Idhekacco pāpiccho icchāpakato sambhāvanādhippāyo ‘evaṁ maṁ jano sambhāvessatī’ti gamanaṁ saṇṭhapeti, sayanaṁ saṇṭhapeti, paṇidhāya gacchati, paṇidhāya tiṭṭhati, paṇidhāya nisīdati, paṇidhāya seyyaṁ kappeti, samāhito viya gacchati, samāhito viya tiṭṭhati, nisīdati, seyyaṁ kappeti, āpāthakajjhāyīva hoti. Yā evarūpā iriyāpathassa āṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ – idaṁ vuccati iriyāpathasaṅkhātaṁ kuhanavatthū’’ti.",
  "atk-abh02a16:76": "Tattha paccayapaṭisevanasaṅkhātenāti paccayapaṭisevananti evaṁ saṅkhātena paccayapaṭisevanena. Sāmantajappitenāti samīpe bhaṇitena. Iriyāpathassāti catuiriyāpathassa. Āṭhapanāti ādiṭhapanā, ādarena vā ṭhapanā. Ṭhapanāti ṭhapanākāro. Saṇṭhapanāti abhisaṅkharaṇā, pāsādikabhāvakaraṇanti vuttaṁ hoti. Bhākuṭikāti padhānapurimaṭṭhitabhāvadassanena bhākuṭikaraṇaṁ, mukhasaṅkocoti vuttaṁ hoti. Bhākuṭikaraṇaṁ sīlamassāti bhākuṭiko; bhākuṭikassa bhāvo bhākuṭiyaṁ. Kuhanāti vimhāpanaṁ, kuhassa āyanā kuhāyanā. Kuhitassa bhāvo kuhitattanti.",
  "atk-abh02a16:77": "862. Lapanāniddese ālapanāti vihāraṁ āgatamanusse disvā kimatthāya bhonto āgatā? Kiṁ bhikkhū nimantetuṁ? Yadi evaṁ gacchatha; ahaṁ pacchato bhikkhū gahetvā āgacchāmī’ti evaṁ āditova lapanā. Atha vā attānaṁ upanetvā ‘ahaṁ tisso, mayi rājā pasanno, mayi asuko ca asuko ca rājamahāmatto pasanno’ti evaṁ attupanāyikā lapanā ālapanā. Lapanāti puṭṭhassa sato vuttappakārameva lapanaṁ. Sallapanāti gahapatikānaṁ ukkaṇṭhane bhītassa okāsaṁ datvā suṭṭhu lapanā. Ullapanāti ‘mahākuṭumbiko, mahānāviko, mahādānapatī’ti evaṁ uddhaṁ katvā lapanā. Samullapanāti sabbatobhāgena uddhaṁ katvā lapanā. Unnahanāti ‘upāsakā, pubbe īdise kāle dānaṁ detha; idāni kiṁ na dethā’ti evaṁ yāva ‘dassāma, bhante, okāsaṁ na labhāmā’tiādīni vadanti tāva uddhaṁ nahanā, veṭhanāti vuttaṁ hoti. Atha vā ucchuhatthaṁ disvā ‘kuto āgatā, upāsakā’ti pucchati. ‘Ucchukhettato, bhante’ti. ‘Kiṁ tattha ucchu madhura’nti? ‘Khāditvā, bhante, jānitabba’nti. ‘Na, upāsakā, bhikkhussa ‘ucchuṁ dethā’ti vattuṁ vaṭṭatī’ti yā evarūpā nibbeṭhentassāpi veṭhanakakathā, sā unnahanā . Sabbatobhāgena punappunaṁ unnahanā samunnahanā. Ukkācanāti ‘etaṁ kulaṁ maṁyeva jānāti, sace ettha deyyadhammo uppajjati, mayhameva detī’ti evaṁ ukkhipitvā kācanā ukkācanā; uddīpanāti vuttaṁ hoti.",
  "atk-abh02a16:78": "Telakandarikavatthu cettha vattabbaṁ. Dve kira bhikkhū ekaṁ gāmaṁ pavisitvā āsanasālāya nisīditvā ekaṁ kumārikaṁ disvā pakkosiṁsu. Tāya āgatāya tatreko ekaṁ pucchi – ‘ayaṁ, bhante, kassa kumārikā’ti? ‘Amhākaṁ upaṭṭhāyikāya telakandarikāya dhītā, āvuso. Imissā mātā mayi gehaṁ gate sappiṁ dadamānā ghaṭeneva deti, ayampi mātā viya ghaṭeneva detī’ti ukkāceti.",
  "atk-abh02a16:79": "Sabbatobhāgena punappunaṁ ukkācanā samukkācanā. Anuppiyabhāṇitāti saccānurūpaṁ vā dhammānurūpaṁ vā anapaloketvā punappunaṁ piyabhaṇanameva. Cāṭukamyatāti nīcavuttitā; attānaṁ heṭṭhato ṭhapetvā vattanaṁ. Muggasūpyatāti muggasūpasadisatā. Yathā muggesu paccamānesu kocideva na paccati, avasesā paccanti; evaṁ yassa puggalassa vacane kiñcideva saccaṁ hoti, sesaṁ alikaṁ – ayaṁ puggalo muggasūpyoti vuccati. Tassa bhāvo muggasūpyatā. Pāribhaṭayatāti pāribhaṭayabhāvo. Yo hi kuladārake dhātī viya aṅkena vā khandhena vā paribhaṭati, dhāretīti attho; tassa paribhaṭassa kammaṁ pāribhaṭayaṁ; pāribhaṭayassa bhāvo pāribhaṭayatāti.",
  "atk-abh02a16:80": "863. Nemittikatāniddese nimittanti yaṁkiñci paresaṁ paccayadānasaṁyojanakaṁ kāyavacīkammaṁ. Nimittakammanti nimittassa karaṇakosallaṁ.",
  "atk-abh02a16:81": "Tatridaṁ vatthu – eko kira piṇḍapātiko upaṭṭhākakammārassa gehadvāraṁ gantvā ‘kiṁ bhante’ti pucchito cīvarantarena hatthaṁ nīharitvā vāsipaharaṇākāraṁ akāsi. Kammāro ‘sallakkhitaṁ me, bhante’ti vāsiṁ katvā adāsi. Obhāsoti paccayapaṭisaṁyuttakathā. Obhāsakammanti vacchakapālake disvā ‘kiṁ ime vacchā khīragovacchā, takkagovacchā’ti pucchitvā ‘khīragovacchā, bhante’ti vutte ‘na khīragovacchā, yadi khīragovacchā siyuṁ bhikkhūpi khīraṁ labheyyu’nti evamādinā nayena tesaṁ dārakānaṁ mātāpitūnaṁ nivedetvā khīradāpanādikaṁ obhāsakaraṇaṁ. Sāmantajappāti samīpaṁ katvā jappanaṁ.",
  "atk-abh02a16:82": "Jātakabhāṇakavatthu cettha kathetabbaṁ. Eko kira jātakabhāṇakatthero bhuñjitukāmo upaṭṭhāyikāya gehaṁ pavisitvā nisīdi. Sā adātukāmā ‘taṇḍulā natthī’ti bhaṇantī taṇḍule āharitukāmā viya paṭivissakagharaṁ gatā. Bhikkhu antogabbhaṁ pavisitvā olokento kavāṭakoṇe ucchuṁ, bhājane guḷaṁ, piṭake loṇamacchaphālaṁ, kumbhiyaṁ taṇḍule, ghaṭe ghataṁ disvā nikkhamitvā nisīdi. Gharaṇī ‘taṇḍulaṁ nālattha’nti āgatā. Thero ‘upāsike, ajja bhikkhā na sampajjissatī’ti paṭikacceva nimittaṁ addasa’nti āha. ‘Kiṁ, bhante’ti? ‘Kavāṭakoṇe nikkhittaṁ ucchuṁ viya sappaṁ addasaṁ; ‘taṁ paharissāmī’ti olokento bhājane ṭhapitaṁ guḷapiṇḍaṁ viya pāsāṇaṁ leḍḍukena; pahaṭena sappena kataṁ, piṭake nikkhittaloṇamacchaphālasadisaṁ, phaṇaṁ; tassa taṁ leḍḍuṁ ḍaṁsitukāmassa, kumbhiyā taṇḍulasadise dante; athassa kupitassa, ghaṭe pakkhittaghatasadisaṁ, mukhato nikkhamantaṁ visamissakaṁ kheḷa’nti. Sā ‘na sakkā muṇḍakaṁ vañcetu’nti ucchuṁ datvā odanaṁ pacitvā ghataguḷamacchehi saddhiṁ adāsīti. Evaṁ samīpaṁ katvā jappanaṁ sāmantajappāti veditabbaṁ. Parikathāti yathā taṁ labhati tathā parivattetvā parivattetvā kathanaṁ.",
  "atk-abh02a16:83": "864. Nippesikatāniddese akkosanāti dasahi akkosavatthūhi akkosanā. Vambhanāti paribhavitvā kathanaṁ. Garahanāti ‘assaddho appasanno’tiādinā nayena dosāropanā. Ukkhepanāti ‘mā etaṁ ettha kathethā’ti vācāya ukkhipanaṁ. Sabbatobhāgena savatthukaṁ sahetukaṁ katvā ukkhepanā samukkhepanā. Athavā adentaṁ ‘aho dānapatī’ti evaṁ ukkhipanaṁ ukkhepanā. ‘Mahādānapatī’ti evaṁ suṭṭhu ukkhepanā samukkhepanā. Khipanāti ‘kiṁ imassa jīvitaṁ bījabhojino’ti evaṁ uppaṇḍanā. Saṅkhipanāti ‘kiṁ imaṁ adāyakoti bhaṇatha yo niccakālaṁ sabbesampi natthīti vacanaṁ detī’ti evaṁ suṭṭhutaraṁ uppaṇḍanā. Pāpanāti adāyakattassa avaṇṇassa vā pāpanaṁ. Sabbatobhāgena pāpanā sampāpanā. Avaṇṇahārikāti ‘evaṁ me avaṇṇabhayāpi dassatī’ti gehato gehaṁ, gāmato gāmaṁ, janapadato janapadaṁ avaṇṇaharaṇaṁ. Parapiṭṭhimaṁsikatāti purato madhuraṁ bhaṇitvā parammukhe avaṇṇabhāsitā. Esā hi abhimukhaṁ oloketuṁ asakkontassa parammukhānaṁ piṭṭhimaṁsakhādanaṁ viya hoti. Tasmā parapiṭṭhimaṁsikatāti vuttā. Ayaṁ vuccati nippesikatāti ayaṁ yasmā veḷupesikā viya abbhaṅgaṁ parassa guṇaṁ nippeseti nipuñchati, yasmā vā gandhajātaṁ nipisitvā gandhamagganā viya paraguṇe nipisitvā vicuṇṇetvā esā lābhamagganā hoti, tasmā nippesikatāti vuccatīti.",
  "atk-abh02a16:84": "865. Lābhena lābhaṁ nijigīsanatāniddese nijigīsanatāti magganā. Ito laddhanti imamhā gehā laddhaṁ. Amutrāti amukamhi gehe. Eṭṭhīti icchanā. Gaveṭṭhīti magganā. Pariyeṭṭhīti punappunaṁ magganā. Ādito paṭṭhāya laddhaṁ laddhaṁ bhikkhaṁ tatra tatra kuladārakānaṁ datvā ante khīrayāguṁ labhitvā gatabhikkhuvatthu cettha kathetabbaṁ. Esanātiādīni eṭṭhītiādīnaṁ vevacanāni, tasmā eṭṭhīti esanā, gaveṭṭhīti gavesanā, pariyeṭṭhīti pariyesanā. Iccevamettha yojanā veditabbā.",
  "atk-abh02a16:85": "866. Seyyamānaniddese jātiyāti khattiyabhāvādijātisampattiyā. Gottenāti gotamagottādinā ukkaṭṭhagottena. Kolaputtiyenāti mahākulabhāvena. Vaṇṇapokkharatāyāti vaṇṇasampannasarīratāya. Sarīrañhi pokkharanti vuccati, tassa vaṇṇasampattiyā abhirūpabhāvenāti attho. Dhanenātiādīni uttānatthāneva. Mānaṁ jappetīti etesu yena kenaci vatthunā ‘seyyohamasmī’ti mānaṁ pavatteti karoti.",
  "atk-abh02a16:86": "867. Sadisamānaniddese mānaṁ jappetīti etesu yena kenaci vatthunā ‘sadisohamasmī’ti mānaṁ pavatteti. Ayamettha atthato viseso. Pāḷiyaṁ pana nānākaraṇaṁ natthi.",
  "atk-abh02a16:87": "868. Hīnamānaniddese omānaṁ jappetīti heṭṭhāmānaṁ pavatteti. Omānoti lāmako heṭṭhāmāno. Omaññanā omaññitattanti ākārabhāvaniddeso. Hīḷanāti jātiādīhi attajigucchanā. Ohīḷanāti atirekato hīḷanā. Ohīḷitattanti tasseva bhāvaniddeso. Attuññāti attānaṁ hīnaṁ katvā jānanā. Attāvaññāti attānaṁ avajānanā. Attaparibhavoti jātiādisampattināmameva jātāti attānaṁ paribhavitvā maññanā. Evamime tayo mānā puggalaṁ anissāya jātiādivatthuvaseneva kathitā. Tesu ekeko tiṇṇampi seyyasadisahīnānaṁ uppajjati. Tattha ‘seyyohamasmī’ti māno seyyasseva yāthāvamāno, sesānaṁ ayāthāvamāno. ‘Sadisohamasmī’ti māno sadisasseva yāthāvamāno, sesānaṁ ayāthāvamāno. ‘Hīnohamasmī’ti māno hīnasseva yāthāvamāno, sesānaṁ ayāthāvamāno.",
  "atk-abh02a16:88": "869.Tattha katamo seyyassa seyyohamasmītiādayo pana nava mānā puggalaṁ nissāya kathitā. Tesu tayo tayo ekekassa uppajjanti. Tattha dahatīti ṭhapeti. Taṁ nissāyāti taṁ seyyato dahanaṁ nissāya. Ettha pana seyyassa seyyohamasmīti māno rājūnañceva pabbajitānañca uppajjati. Rājā hi ‘raṭṭhena vā dhanena vā vāhanehi vā ko mayā sadiso atthī’ti etaṁ mānaṁ karoti. Pabbajitopi ‘sīladhutaṅgādīhi ko mayā sadiso atthī’ti etaṁ mānaṁ karoti.",
  "atk-abh02a16:89": "870.Seyyassa sadisohamasmīti mānopi etesaṁyeva uppajjati. Rājā hi ‘raṭṭhena vā dhanena vā vāhanehi vā aññarājūhi saddhiṁ mayhaṁ kiṁ nānākaraṇa’nti etaṁ mānaṁ karoti. Pabbajitopi ‘sīladhutaṅgādīhi aññena bhikkhunā saddhiṁ mayhaṁ kiṁ nānākaraṇa’nti etaṁ mānaṁ karoti.",
  "atk-abh02a16:90": "871.Seyyassa hīnohamasmīti mānopi etesaṁyeva uppajjati. Yassa hi rañño raṭṭhaṁ vā dhanaṁ vā vāhanāni vā sampannāni na honti, so ‘mayhaṁ rājāti vohārasukhamattameva; kiṁ rājā nāma aha’nti etaṁ mānaṁ karoti. Pabbajitopi ‘appalābhasakkāro ahaṁ. Dhammakathiko bahussuto mahātheroti kathāmattameva. Kiṁ dhammakathiko nāmāhaṁ, kiṁ bahussuto nāmāhaṁ, kiṁ mahāthero nāmāhaṁ yassa me lābhasakkāro natthī’ti etaṁ mānaṁ karoti.",
  "atk-abh02a16:91": "872.Sadisassa seyyohamasmīti mānādayo amaccādīnaṁ uppajjanti. Amacco hi raṭṭhiyo vā ‘bhogayānavāhanādīhi ko mayā sadiso añño rājapuriso atthī’ti vā ‘mayhaṁ aññehi saddhiṁ kiṁ nānākaraṇa’nti vā ‘amaccoti nāmamattameva mayhaṁ; ghāsacchādanamattampi me natthi. Kiṁ amacco nāmāha’nti ete māne karoti.",
  "atk-abh02a16:92": "875.Hīnassa seyyohamasmīti mānādayo dāsādīnaṁ uppajjanti. Dāso hi ‘mātito vā pitito vā ko mayā sadiso añño dāso nāma atthi’ aññe jīvituṁ asakkontā kucchihetu dāsā nāma jātā. Ahaṁ pana paveṇīāgatattā seyyo’ti vā ‘paveṇīāgatabhāvena ubhatosuddhikadāsattena asukadāsena nāma saddhiṁ kiṁ mayhaṁ nānākaraṇa’nti vā ‘kucchivasenāhaṁ dāsabyaṁ upagato. Mātāpitukoṭiyā pana me dāsaṭṭhānaṁ natthi. Kiṁ dāso nāma aha’nti vā ete māne karoti. Yathā ca dāso evaṁ pukkusacaṇḍālādayopi ete māne karontiyeva.",
  "atk-abh02a16:93": "Ettha ca ‘seyyassa seyyohamasmī’ti uppannamānova yāthāvamāno, itare dve ayāthāvamānā. Tathā ‘sadisassa sadisohamasmī’ti ‘hīnassa hīnohamasmī’ti uppannamānova yāthāvamāno, itare dve ayāthāvamānā. Tattha yāthāvamānā arahattamaggavajjhā, ayāthāvamānā sotāpattimaggavajjhā.",
  "atk-abh02a16:94": "878. Evaṁ savatthuke māne kathetvā idāni avatthukaṁ nibbattitamānameva dassetuṁ tattha katamo mānotiādi vuttaṁ.",
  "atk-abh02a16:95": "879. Atimānaniddese seyyādivasena puggalaṁ anāmasitvā jātiādīnaṁ vatthuvaseneva niddiṭṭho. Tattha atimaññatīti ‘jātiādīhi mayā sadiso natthī’ti atikkamitvā maññati.",
  "atk-abh02a16:96": "880. Mānātimānaniddese yo evarūpoti yo eso ‘ayaṁ pubbe mayā sadiso, idāni ahaṁ seṭṭho, ahaṁ hīnataro’ti uppanno māno. Ayaṁ bhārātibhāro viya purimaṁ sadisamānaṁ upādāya mānātimānoti dassetuṁ evamāha.",
  "atk-abh02a16:97": "881. Omānaniddeso hīnamānaniddesasadisoyeva. Veneyyavasena pana so ‘hīnohamasmī’ti māno nāma vutto – ayaṁ omāno nāma. Apicettha ‘tvaṁ jātimā, kākajāti viya te jāti; tvaṁ gottavā, caṇḍālagottaṁ viya te gottaṁ; tuyhaṁ saro atthi, kākassaro viya te saro’ti evaṁ attānaṁ heṭṭhā katvā pavattanavasena ayaṁ omānoti veditabbo.",
  "atk-abh02a16:98": "882. Adhimānaniddese appatte pattasaññitāti cattāri saccāni appatvā pattasaññitāya . Akateti catūhi maggehi kattabbakicce akateyeva. Anadhigateti catusaccadhamme anadhigate. Asacchikateti arahattena apaccakkhakate. Ayaṁ vuccati adhimānoti ayaṁ adhigatamāno nāma vuccati.",
  "atk-abh02a16:99": "Ayaṁ pana kassa uppajjati, kassa nuppajjatīti? Ariyasāvakassa tāva nuppajjati. So hi maggaphalanibbānapahīnakilesāvasiṭṭhakilesapaccavekkhaṇena sañjātasomanasso ariyaguṇapaṭivedhe nikkaṅkho. Tasmā sotāpannādīnaṁ ‘ahaṁ sakadāgāmī’tiādivasena māno nuppajjati; dussīlassāpi nuppajjati; so hi ariyaguṇādhigame nirāsova. Sīlavatopi pariccattakammaṭṭhānassa niddārāmatādimanuyuttassa nuppajjati.",
  "atk-abh02a16:100": "Parisuddhasīlassa pana kammaṭṭhāne appamattassa nāmarūpaṁ vavatthapetvā paccayapariggahena vitiṇṇakaṅkhassa tilakkhaṇaṁ āropetvā saṅkhāre sammasantassa āraddhavipassakassa uppajjati; uppanne ca suddhasamathalābhī vā suddhavipassanālābhī vā antarā ṭhapeti. So hi dasapi vīsampi tiṁsampi vassāni kilesasamudācāraṁ apassanto ‘ahaṁ sotāpanno’ti vā ‘sakadāgāmī’ti vā ‘anāgāmī’ti vā maññati. Samathavipassanālābhī pana arahatteyeva ṭhapeti. Tassa hi samādhibalena kilesā vikkhambhitā, vipassanābalena saṅkhārā supariggahitā. Tasmā saṭṭhipi vassāni asītipi vassāni vassasatampi kilesā na samudācaranti; khīṇāsavasseva cittacāro hoti. So evaṁ dīgharattaṁ kilesasamudācāraṁ apassanto antarā aṭṭhatvāva ‘arahā aha’nti maññati, uccamālaṅkavāsī mahānāgatthero viya, haṅkanakavāsī mahādattatthero viya, cittalapabbate niṅkapoṇṇapadhānagharavāsī cūḷasumatthero viya ca.",
  "atk-abh02a16:101": "Tatridaṁ ekavatthuparidīpanaṁ – talaṅgaravāsī dhammadinnatthero kira nāma eko pabhinnapaṭisambhido mahākhīṇāsavo mahato bhikkhusaṅghassa ovādadāyako ahosi. So ekadivasaṁ attano divāṭṭhāne nisīditvā ‘kinnu kho amhākaṁ ācariyassa uccataliṅkavāsīmahānāgattherassa samaṇakiccaṁ matthakaṁ patto, no’ti āvajjanto puthujjanabhāvamevassa disvā ‘mayi agacchante puthujjanakālakiriyameva karissatī’ti ca ñatvā iddhiyā vehāsaṁ uppatitvā divāṭṭhāne nisinnassa therassa samīpe orohitvā vanditvā vattaṁ dassetvā ekamantaṁ nisīdi. ‘Kiṁ, āvuso dhammadinna, akāle āgatosī’ti ca vutto ‘pañhaṁ, bhante, pucchituṁ āgatomhī’ti āha.",
  "atk-abh02a16:102": "Tato ‘pucchāvuso, jānamāno kathayissāmī’ti vutto pañhāsahassaṁ pucchi. Thero pucchitapucchitaṁ pañhaṁ asajjamānova kathesi. Tato ‘atitikkhaṁ te, bhante, ñāṇaṁ. Kadā tumhehi ayaṁ dhammo adhigato’ti vutto ‘ito saṭṭhivassakāle, āvuso’ti āha. ‘Samādhimpi, bhante, vaḷañjethā’ti? ‘Na idaṁ, āvuso, bhāriya’nti. ‘Tena hi, bhante, ekaṁ hatthiṁ māpethā’ti. Thero sabbasetaṁ hatthiṁ māpesi. ‘Idāni, bhante, yathā ayaṁ hatthī añcitakaṇṇo pasāritanaṅguṭṭho soṇḍaṁ mukhe pakkhipitvā bheravaṁ koñcanādaṁ karonto tumhākaṁ abhimukho āgacchati tathā taṁ karothā’ti. Thero tathā katvā vegena āgacchato hatthissa bheravaṁ ākāraṁ disvā uṭṭhāya palāyituṁ āraddho. Tamenaṁ khīṇāsavatthero hatthaṁ pasāretvā cīvarakaṇṇe gahetvā ‘bhante, khīṇāsavassa sārajjaṁ nāma hotī’ti āha. So tasmiṁ kāle attano puthujjanabhāvaṁ ñatvā ‘avassayo me, āvuso dhammadinna, hohī’ti vatvā pādamūle ukkuṭikaṁ nisīdi. ‘Bhante, tumhākaṁ avassayo bhavissāmiccevāhaṁ āgato, mā cintayitthā’ti kammaṭṭhānaṁ kathesi. Thero kammaṭṭhānaṁ gahetvā caṅkamaṁ āruyha tatiye padavāre aggaphalaṁ arahattaṁ pāpuṇi. Thero kira dosacarito ahosi.",
  "atk-abh02a16:103": "883. Asmimānaniddese rūpaṁ asmīti mānoti ‘ahaṁ rūpa’nti uppannamāno. Chandoti mānaṁ anugatacchandova. Tathā anusayo. Vedanādīsupi eseva nayo.",
  "atk-abh02a16:104": "884. Micchāmānaniddese pāpakena vā kammāyatanenāti ādīsu pāpakaṁ kammāyatanaṁ nāma kevaṭṭamacchabandhanesādādīnaṁ kammaṁ. Pāpakaṁ sippāyatanaṁ nāma macchajālakhipanakuminakaraṇesu ceva pāsaoḍḍanasūlāropanādīsu ca chekatā. Pāpakaṁ vijjāṭṭhānaṁ nāma yā kāci parūpaghātavijjā. Pāpakaṁ sutaṁ nāma bhāratayuddhasītāharaṇādipaṭisaṁyuttaṁ. Pāpakaṁ paṭibhānaṁ nāma dubbhāsitayuttaṁ kappanāṭakavilappanādipaṭibhānaṁ. Pāpakaṁ sīlaṁ nāma ajasīlaṁ gosīlaṁ. Vatampi ajavatagovatameva. Pāpikā diṭṭhi pana dvāsaṭṭhiyā diṭṭhigatesu yā kāci diṭṭhi.",
  "atk-abh02a16:105": "885. Ñātivitakkaniddesādīsu ‘mayhaṁ ñātayo sukhajīvino sampattiyuttā’ti evaṁ pañcakāmaguṇasannissitena gehasitapemena ñātake ārabbha uppannavitakkova ñātivitakko nāma. ‘Khayaṁ gatā vayaṁ gatā saddhā pasannā’ti evaṁ pavatto pana ñātivitakko nāma na hoti.",
  "atk-abh02a16:106": "886. ‘Amhākaṁ janapado subhikkho sampannasasso’ti tuṭṭhamānassa gehasitapemavaseneva uppannavitakko janapadavitakko nāma. ‘Amhākaṁ janapade manussā saddhā pasannā khayaṁ gatā vayaṁ gatā’ti evaṁ pavatto pana janapadavitakko nāma na hoti.",
  "atk-abh02a16:107": "887. Amaratthāya vitakko, amaro vā vitakkoti amaravitakko. Tattha ‘ukkuṭikappadhānādīhi dukkhe nijjiṇṇe samparāye attā sukhī hoti amaro’ti dukkarakārikaṁ karontassa tāya dukkarakārikāya paṭisaṁyutto vitakko amaratthāya vitakko nāma. Diṭṭhigatiko pana ‘sassataṁ vadesī’tiādīni puṭṭho ‘evantipi me no, tathātipi me no’ aññathātipi me no, notipi me no, no notipi me no’ti (dī. ni. 1.62) vikkhepaṁ āpajjati, tassa so diṭṭhigatapaṭisaṁyutto vitakko. Yathā amaro nāma maccho udake gahetvā māretuṁ na sakkā, ito cito ca dhāvati, gāhaṁ na gacchati; evameva ekasmiṁ pakkhe asaṇṭhahanato na maratīti amaro nāma hoti. Taṁ duvidhampi ekato katvā ayaṁ vuccati amaravitakkoti vuttaṁ.",
  "atk-abh02a16:108": "888.Parānuddayatāpaṭisaṁyuttoti anuddayatāpatirūpakena gehasitapemena paṭisaṁyutto. Sahanandītiādīsu upaṭṭhākesu nandantesu socantesu ca tehi saddhiṁ diguṇaṁ nandati, diguṇaṁ socati; tesu sukhitesu diguṇaṁ sukhito hoti, dukkhitesu diguṇaṁ dukkhito hoti. Uppannesu kiccakaraṇīyesūti tesu mahantesu vā khuddakesu vā kammesu uppannesu. Attanā vā yogaṁ āpajjatīti tāni tāni kiccāni sādhento paññattiṁ vītikkamati, sallekhaṁ kopeti. Yo tatthāti yo tasmiṁ saṁsaṭṭhavihāre, tasmiṁ vā yogāpajjane gehasito vitakko – ayaṁ parānuddayatāpaṭisaṁyutto vitakko nāma.",
  "atk-abh02a16:109": "889.Lābhasakkārasilokapaṭisaṁyuttoti cīvarādilābhena ceva sakkārena ca kittisaddena ca saddhiṁ ārammaṇakaraṇavasena paṭisaṁyutto.",
  "atk-abh02a16:110": "890.Anavaññattipaṭisaṁyuttoti ‘aho vata maṁ pare na avajāneyyuṁ, na pothetvā viheṭhetvā katheyyu’nti evaṁ anavaññātabhāvapatthanāya saddhiṁ uppajjanavitakko. Yo tattha gehasitoti yo tasmiṁ ‘mā maṁ pare avajāniṁsū’ti uppanne citte pañcakāmaguṇasaṅkhātagehanissito hutvā uppannavitakko. Sesaṁ sabbattha pākaṭamevāti.",
  "atk-abh02a16:111": "Ekakaniddesavaṇṇanā.",
  "atk-abh02a16:112": "(2.) Dukaniddesavaṇṇanā",
  "atk-abh02a16:113": "891. Dukesu kodhaniddesādayo heṭṭhā vuttanayeneva veditabbā. Heṭṭhā anāgatesu pana upanāhaniddesādīsu pubbakālaṁ kodhaṁ upanayhatīti aparakālakodho upanāho nāma. Upanayhanākāro upanayhanā. Upanayhitassa bhāvo upanayhitattaṁ. Aṭṭhapanāti paṭhamuppannassa anantaraṭṭhapanā mariyādaṭṭhapanā vā. Ṭhapanāti pakatiṭhapanā. Saṇṭhapanāti sabbatobhāgena punappunaṁ āghātaṭṭhapanā. Anusaṁsandanāti paṭhamuppannena kodhena saddhiṁ antaraṁ adassetvā ekībhāvakaraṇā. Anuppabandhanāti purimena saddhiṁ pacchimassa ghaṭanā. Daḷhīkammanti thirakaraṇaṁ. Ayaṁ vuccatīti ayaṁ upanandhanalakkhaṇo veraṁ appaṭinissajjanaraso upanāhoti vuccati; yena samannāgato puggalo veraṁ nissajjituṁ na sakkoti; ‘evaṁ nāma maṁ esa vattuṁ ananucchaviko’ti aparāparaṁ anubandhati; ādittapūtialātaṁ viya jalateva ; dhoviyamānaṁ acchacammaṁ viya, vasātelamakkhitapilotikā viya ca na parisujjhati.",
  "atk-abh02a16:114": "892. Makkhanabhāvavasena makkho; paraguṇamakkhanāya pavattentopi attano kāraṇaṁ, gūthapaharaṇakaṁ gūtho viya, paṭhamataraṁ makkhetīti attho. Tato parā dve ākārabhāvaniddesā. Niṭṭhurabhāvo niṭṭhuriyaṁ; ‘taṁ nissāya ettakampi natthī’ti kheḷapātananti attho. Niṭṭhuriyakammanti niṭṭhuriyakaraṇaṁ. Gahaṭṭho vā hi gahaṭṭhaṁ, bhikkhu vā bhikkhuṁ nissāya vasanto appamattakeneva kujjhitvā ‘taṁ nissāya ettakampi natthī’ti kheḷaṁ pātetvā pādena maddanto viya niṭṭhuriyaṁ nāma karoti. Tassa taṁ kammaṁ niṭṭhuriyakammanti vuccati. Lakkhaṇādito panesa paraguṇamakkhanalakkhaṇo makkho, tesaṁ vināsanaraso, parena sukatānaṁ kiriyānaṁ avacchādanapaccupaṭṭhāno.",
  "atk-abh02a16:115": "Paḷāsatīti paḷāso; parassa guṇe dassetvā attano guṇehi samaṁ karotīti attho. Paḷāsassa āyanā paḷāsāyanā. Paḷāso ca so attano jayāharaṇato āhāro cāti paḷāsāhāro. Vivādaṭṭhānanti vivādakāraṇaṁ. Yugaggāhoti samadhuraggahaṇaṁ. Appaṭinissaggoti attanā gahitassa appaṭinissajjanaṁ. Lakkhaṇādito panesa yugaggāhalakkhaṇo paḷāso, paraguṇehi attano guṇānaṁ samakaraṇaraso, paresaṁ guṇappamāṇena upaṭṭhānapaccupaṭṭhāno. Paḷāsī hi puggalo dutiyassa dhuraṁ na deti, samaṁ pasāretvā tiṭṭhati, sākacchamaṇḍale aññena bhikkhunā bahūsu suttesu ca kāraṇesu ca ābhatesupi ‘tava ca mama ca vāde kiṁ nāma nānākaraṇaṁ? Nanu majjhe bhinnasuvaṇṇaṁ viya ekasadisameva amhākaṁ vacana’nti vadati. Issāmacchariyaniddesā vuttatthā eva.",
  "atk-abh02a16:116": "894. Māyāniddese vācaṁ bhāsatīti jānaṁyeva ‘paṇṇattiṁ vītikkamantā bhikkhū bhāriyaṁ karonti, amhākaṁ pana vītikkamaṭṭhānaṁ nāma natthī’ti upasanto viya bhāsati. Kāyena parakkamatīti ‘mayā kataṁ idaṁ pāpakammaṁ mā keci jāniṁsū’ti kāyena vattaṁ karoti. Vijjamānadosapaṭicchādanato cakkhumohanamāyā viyāti māyā. Māyāvino bhāvo māyāvitā. Katvā pāpaṁ puna paṭicchādanato aticca āsaranti etāya sattāti accāsarā. Kāyavācākiriyāhi aññathā dassanato vañcetīti vañcanā. Etāya sattā nikarontīti nikati; micchākarontīti attho. ‘Nāhaṁ evaṁ karomī’ti pāpānaṁ vikkhipanato vikiraṇā. ‘Nāhaṁ evaṁ karomī’ti parivajjanato pariharaṇā. Kāyādīhi saṁvaraṇato gūhanā. Sabbatobhāgena gūhanā parigūhanā. Tiṇapaṇṇehi viya gūthaṁ kāyavacīkammehi pāpaṁ chādetīti chādanā. Sabbatobhāgena chādanā paṭicchādanā. Na uttānaṁ katvā dassetīti anuttānīkammaṁ. Na pākaṭaṁ katvā dassetīti anāvikammaṁ. Suṭṭhu chādanā vocchādanā. Katapaṭicchādanavasena punapi pāpassa karaṇato pāpakiriyā. Ayaṁ vuccatīti ayaṁ katapaṭicchādanalakkhaṇā māyā nāma vuccati; yāya samannāgato puggalo bhasmāpaṭicchanno viya aṅgāro, udakapaṭicchanno viya khāṇu, pilotikāpaliveṭhitaṁ viya ca satthaṁ hoti.",
  "atk-abh02a16:117": "Sāṭheyyaniddese saṭhoti asantaguṇaparidīpanato na sammā bhāsitā. Sabbatobhāgena saṭho parisaṭho. Yaṁ tatthāti yaṁ tasmiṁ puggale. Saṭhanti asantaguṇadīpanaṁ kerāṭiyaṁ. Saṭhatāti saṭhākāro. Kakkaratāti padumanālissa viya aparāmasanakkhamo kharapharusabhāvo. Kakkariyantipi tasseva vevacanaṁ. Parikkhattatā pārikkhattiyanti padadvayena nikhaṇitvā ṭhapitaṁ viya daḷhakerāṭiyaṁ vuttaṁ. Idaṁ vuccatīti idaṁ attano avijjamānaguṇappakāsanalakkhaṇaṁ sāṭheyyaṁ nāma vuccati; yena samannāgatassa puggalassa kucchiṁ vā piṭṭhiṁ vā jānituṁ na sakkā.",
  "atk-abh02a16:118": "Vāmena sūkaro hoti, dakkhiṇena ajāmigo;",
  "atk-abh02a16:119": "Sarena nelako hoti, visāṇena jaraggavoti.",
  "atk-abh02a16:120": "Evaṁ vuttayakkhasūkarasadiso hoti. Avijjādiniddesā vuttatthā eva.",
  "atk-abh02a16:121": "902. Anajjavaniddese anajjavoti anujutākāro. Anajjavabhāvo anajjavatā. Jimhatāti candavaṅkatā. Vaṅkatāti gomuttavaṅkatā. Kuṭilatāti naṅgalakoṭivaṅkatā. Sabbehipi imehi padehi kāyavacīcittavaṅkatāva kathitā.",
  "atk-abh02a16:122": "Amaddavaniddese na mudubhāvo amudutā. Amaddavākāro amaddavatā. Kakkhaḷabhāvo kakkhaḷiyaṁ. Maddavakarassa sinehassa abhāvato pharusabhāvo phārusiyaṁ. Anīcavuttitāya ujukameva ṭhitacittabhāvo ujucittatā. Puna amudutāgahaṇaṁ tassā visesanatthaṁ ‘amudutāsaṅkhātā ujucittatā, na ajjavasaṅkhātā ujucittatā’ti.",
  "atk-abh02a16:123": "903.Akkhantiniddesādayo khantiniddesādipaṭipakkhato veditabbā.",
  "atk-abh02a16:124": "908. Saṁyojananiddese ajjhattanti kāmabhavo. Bahiddhāti rūpārūpabhavo. Kiñcāpi hi sattā kāmabhave appaṁ kālaṁ vasanti kappassa catutthameva koṭṭhāsaṁ, itaresu tīsu koṭṭhāsesu kāmabhavo suñño hoti tuccho, rūpārūpabhave bahuṁ kālaṁ vasanti, tathāpi nesaṁ yasmā kāmabhave cutipaṭisandhiyo bahukā honti, appā rūpārūpabhavesu, yattha ca cutipaṭisandhiyo bahukā tattha ālayopi patthanāpi abhilāsopi bahu hoti, yattha appā tattha appo, tasmā kāmabhavo ajjhattaṁ nāma jāto, rūpārūpabhavā bahiddhā nāma. Iti ajjhattasaṅkhāte kāmabhave bandhanaṁ ajjhattasaṁyojanaṁ nāma, bahiddhāsaṅkhātesu rūpārūpabhavesu bandhanaṁ bahiddhāsaṁyojanaṁ nāma. Tattha ekekaṁ pañcapañcavidhaṁ hoti. Tena vuttaṁ ‘‘pañcorambhāgiyāni pañcuddhambhāgiyānī’’ti. Tatrāyaṁ vacanattho – oraṁ vuccati kāmadhātu, tattha upapattinipphādanato taṁ oraṁ bhajantīti orambhāgiyāni. Uddhaṁ vuccati rūpārūpadhātu, tattha upapattinipphādanato taṁ uddhaṁ bhajantīti uddhambhāgiyānīti.",
  "atk-abh02a16:125": "Dukaniddesavaṇṇanā.",
  "atk-abh02a16:126": "(3.) Tikaniddesavaṇṇanā",
  "atk-abh02a16:127": "909. Tikaniddese tīhi akusalamūlehi vaṭṭamūlasamudācāro kathito. Akusalavitakkādīsu vitakkanavasena vitakko, sañjānanavasena saññā, sabhāvaṭṭhena dhātūti veditabbā. Duccaritaniddese paṭhamanayo kammapathavasena vibhatto, dutiyo sabbasaṅgāhikakammavasena, tatiyo nibbattitacetanāvaseneva.",
  "atk-abh02a16:128": "914. Āsavaniddese suttantapariyāyena tayova āsavā kathitā.",
  "atk-abh02a16:129": "919. Esanāniddese saṅkhepato tattha katamā kāmesanāti ādinā nayena vutto kāmagavesanarāgo kāmesanā. Yo bhavesu bhavacchandotiādinā nayena vutto bhavagavesanarāgo bhavesanā. Sassato lokotiādinā nayena vuttā diṭṭhigatikasammatassa brahmacariyassa gavesanā diṭṭhi brahmacariyesanāti veditabbā. Yasmā ca na kevalaṁ rāgadiṭṭhiyo eva esanā, tadekaṭṭhaṁ pana kammampi esanā eva, tasmā taṁ dassetuṁ dutiyanayo vibhatto. Tattha tadekaṭṭhanti sampayuttekaṭṭhaṁ veditabbaṁ. Tattha kāmarāgekaṭṭhaṁ kāmāvacarasattānameva pavattati; bhavarāgekaṭṭhaṁ pana mahābrahmānaṁ. Samāpattito vuṭṭhāya caṅkamantānaṁ jhānaṅgānaṁ assādanakāle akusalakāyakammaṁ hoti, ‘aho sukhaṁ aho sukha’nti vācaṁ bhinditvā assādanakāle vacīkammaṁ, kāyaṅgavācaṅgāni acopetvā manasāva assādanakāle manokammaṁ. Antaggāhikadiṭṭhivasena sabbesampi diṭṭhigatikānaṁ caṅkamanādivasena tāni hontiyeva.",
  "atk-abh02a16:130": "920. Vidhāniddese ‘‘kathaṁvidhaṁ sīlavantaṁ vadanti, kathaṁvidhaṁ paññavantaṁ vadantī’’tiādīsu (saṁ. ni. 1.95) ākārasaṇṭhānaṁ vidhā nāma. ‘‘Ekavidhena ñāṇavatthū’’tiādīsu (vibha. 751) koṭṭhāso. ‘‘Vidhāsu na vikampatī’’tiādīsu (theragā. 1079) māno. Idhāpi mānova vidhā nāma. So hi seyyādivasena vidahanato vidhāti vuccati. Ṭhapanaṭṭhena vā vidhā. Tasmā ‘seyyohamasmī’ti evaṁ uppannā mānavidhā mānaṭhapanā seyyohamasmīti vidhāti veditabbā. Sesapadadvayesupi eseva nayo.",
  "atk-abh02a16:131": "921. Bhayaniddese jātiṁ paṭicca bhayanti jātipaccayā uppannabhayaṁ. Bhayānakanti ākāraniddeso. Chambhitattanti bhayavasena gattacalanaṁ. Lomahaṁsoti lomānaṁ haṁsanaṁ, uddhaggabhāvo. Iminā padadvayena kiccato bhayaṁ dassetvā puna cetaso utrāsoti sabhāvato dassitaṁ.",
  "atk-abh02a16:132": "922. Tamaniddese vicikicchāsīsena avijjā kathitā. ‘‘Tamandhakāro sammoho, avijjogho mahabbhayo’’ti vacanato hi avijjā tamo nāma. Tiṇṇaṁ pana addhānaṁ vasena desanāsukhatāya vicikicchāsīsena desanā katā. Tattha ‘kiṁ nu kho ahaṁ atīte khattiyo ahosiṁ udāhu brāhmaṇo vesso suddo kāḷo odāto rasso dīgho’ti kaṅkhanto atītaṁ addhānaṁ ārabbha kaṅkhati nāma. ‘Kiṁ nu kho ahaṁ anāgate khattiyo bhavissāmi udāhu brāhmaṇo vesso…pe… dīgho’ti kaṅkhanto anāgataṁ addhānaṁ ārabbha kaṅkhati nāma. ‘Kiṁ nu kho ahaṁ etarahi khattiyo udāhu brāhmaṇo vesso suddo; kiṁ vā ahaṁ rūpaṁ udāhu vedanā saññā saṅkhārā viññāṇa’nti kaṅkhanto paccuppannaṁ addhānaṁ ārabbha kaṅkhati nāma.",
  "atk-abh02a16:133": "Tattha kiñcāpi khattiyo vā attano khattiyabhāvaṁ, brāhmaṇo vā brāhmaṇabhāvaṁ, vesso vā vessabhāvaṁ, suddo vā suddabhāvaṁ ajānanako nāma natthi, jīvaladdhiko pana satto khattiyajīvādīnaṁ vaṇṇādibhedaṁ sutvā ‘kīdiso nu kho amhākaṁ abbhantare jīvo – kiṁ nu kho nīlako udāhu pītako lohitako odāto caturaṁso chaḷaṁso aṭṭhaṁso’ti kaṅkhanto evaṁ kaṅkhati nāma.",
  "atk-abh02a16:134": "923.Titthāyatanānīti titthabhūtāni āyatanāni, titthiyānaṁ vā āyatanāni. Tattha titthaṁ nāma dvāsaṭṭhi diṭṭhiyo. Titthiyā nāma yesaṁ tā diṭṭhiyo ruccanti khamanti. Āyatanaṭṭho heṭṭhā vuttoyeva. Tattha yasmā sabbepi diṭṭhigatikā sañjāyamānā imesuyeva tīsu ṭhānesu sañjāyanti, samosaramānāpi etesuyeva samosaranti sannipatanti, diṭṭhigatikabhāve ca nesaṁ etāniyeva kāraṇāni, tasmā titthāni ca tāni sañjātānītiādinā atthena āyatanāni cāti titthāyatanāni; tenevatthena titthiyānaṁ āyatanānītipi titthāyatanāni. Purisapuggaloti satto. Kāmañca purisotipi puggalotipi vutte sattoyeva vutto, ayaṁ pana sammutikathā nāma yo yathā jānāti tassa tathā vuccati. Paṭisaṁvedetīti attano santāne uppannaṁ jānāti, paṭisaṁviditaṁ karoti anubhavati vā. Pubbekatahetūti pubbe katakāraṇā, pubbe katakammapaccayeneva paṭisaṁvedetīti attho. Ayaṁ nigaṇṭhasamayo. Evaṁvādino pana te kammavedanañca kiriyavedanañca paṭikkhipitvā ekaṁ vipākavedanameva sampaṭicchanti. Pittasamuṭṭhānādīsu (mahāni. 5) ca aṭṭhasu ābādhesu satta paṭikkhipitvā aṭṭhamaṁyeva sampaṭicchanti, diṭṭhadhammavedanīyādīsu ca tīsu kammesu dve paṭikkhipitvā ekaṁ aparāpariyavedanīyameva sampaṭicchanti, kusalākusalavipākakiriyasaṅkhātāsu ca catūsu cetanāsu vipākacetanaṁyeva sampaṭicchanti.",
  "atk-abh02a16:135": "Issaranimmānahetūti issaranimmānakāraṇā; brahmunā vā pajāpatinā vā issarena nimmitattā paṭisaṁvedetīti attho. Ayaṁ brāhmaṇasamayo. Ayañhi nesaṁ adhippāyo – imā tisso vedanā paccuppanne attanā katamūlakena vā āṇattimūlakena vā pubbe katena vā ahetuappaccayā vā paṭisaṁvedetuṁ nāma na sakkā; issaranimmānakāraṇā eva pana imā paṭisaṁvedetīti. Evaṁvādino panete heṭṭhā vuttesu aṭṭhasu ābādhesu ekampi asampaṭicchitvā sabbaṁ paṭibāhanti. Tathā diṭṭhadhammavedanīyādīsupi sabbakoṭṭhāsesu ekampi asampaṭicchitvā sabbaṁ paṭibāhanti.",
  "atk-abh02a16:136": "Ahetu appaccayāti hetuñca paccayañca vinā akāraṇeneva paṭisaṁvedetīti attho. Ayaṁ ājīvakasamayo. Evaṁ vādino etepi heṭṭhā vuttesu kāraṇesu ca byādhīsu ca ekampi asampaṭicchitvā sabbaṁ paṭikkhipanti.",
  "atk-abh02a16:137": "924.Kiñcanāti palibodhā. Rāgo kiñcananti rāgo uppajjamāno satte bandhati palibundheti, tasmā kiñcananti vuccati. Dosamohesupi eseva nayo. Aṅgaṇānīti ‘‘udaṅgaṇe tattha papaṁ avindu’’nti (jā. 1.1.2) āgataṭṭhāne bhūmippadeso aṅgaṇaṁ. ‘‘Tasseva rajassa vā aṅgaṇassa vā pahānāya vāyamatī’’ti (ma. ni. 1.184; a. ni. 10.51) āgataṭṭhāne yaṁ kiñci malaṁ vā paṅko vā. ‘‘Sāṅgaṇova samāno’’ti (ma. ni. 1.57) āgataṭṭhāne nānappakāro tibbakileso. Idhāpi tadeva kilesaṅgaṇaṁ adhippetaṁ. Teneva rāgo aṅgaṇantiādimāha.",
  "atk-abh02a16:138": "Malānīti malinabhāvakaraṇāni. Rāgo malanti rāgo uppajjamāno cittaṁ malinaṁ karoti, malaṁ gāhāpeti, tasmā malanti vuccati. Itaresupi dvīsu eseva nayo.",
  "atk-abh02a16:139": "Visamaniddese yasmā rāgādīsu ceva kāyaduccaritādīsu ca sattā pakkhalanti, pakkhalitā ca pana sāsanatopi sugatitopi patanti, tasmā pakkhalanapātahetuto rāgo visamantiādi vuttaṁ.",
  "atk-abh02a16:140": "Aggīti anudahanaṭṭhena aggi. Rāgaggīti rāgo uppajjamāno satte anudahati jhāpeti, tasmā aggīti vuccati. Dosamohesupi eseva nayo. Tattha vatthūni – ekā kira daharabhikkhunī cittalapabbatavihāre uposathāgāraṁ gantvā dvārapālakarūpaṁ olokayamānā ṭhitā. Athassā anto rāgo uppanno. Sā teneva jhāyitvā kālamakāsi. Bhikkhuniyo gacchamānā ‘ayaṁ daharā ṭhitā, pakkosatha na’nti āhaṁsu. Ekā gantvā ‘kasmā ṭhitāsī’ti hatthe gaṇhi. Gahitamattā parivattitvā patitā. Idaṁ tāva rāgassa anudahanatāya vatthu. Dosassa pana anudahanatāya manopadosikā devā daṭṭhabbā. Mohassa anudahanatāya khiḍḍāpadosikā devā daṭṭhabbā. Mohanavasena hi tesaṁ satisammoso hoti. Tasmā khiḍḍāvasena āhārakālaṁ ativattitvā kālaṁ karonti. Kasāvāti kasaṭā nirojā. Rāgādīsu ca kāyaduccaritādīsu ca ekampi paṇītaṁ ojavantaṁ natthi, tasmā rāgo kasāvotiādi vuttaṁ.",
  "atk-abh02a16:141": "925.Assādadiṭṭhīti assādasampayuttā diṭṭhi. Natthi kāmesu dosoti kilesakāmena vatthukāmapaṭisevanadoso natthīti vadati. Pātabyatanti pātabbabhāvaṁ paribhuñjanaṁ ajjhoharaṇaṁ. Evaṁvādī hi so vatthukāmesu kilesakāmaṁ pivanto viya ajjhoharanto viya paribhuñjati. Attānudiṭṭhīti attānaṁ anugatā diṭṭhi. Micchādiṭṭhīti lāmakā diṭṭhi. Idāni yasmā ettha paṭhamā sassatadiṭṭhi hoti, dutiyā sakkāyadiṭṭhi, tatiyā ucchedadiṭṭhi, tasmā tamatthaṁ dassetuṁ sassatadiṭṭhi assādadiṭṭhītiādimāha.",
  "atk-abh02a16:142": "926.Aratiniddeso ca vihesāniddeso ca vuttatthoyeva. Adhammassa cariyā adhammacariyā, adhammakaraṇanti attho. Visamā cariyā, visamassa vā kammassa cariyāti visamacariyā. Dovacassatāpāpamittatā niddesā vuttatthā eva. Puthunimittārammaṇesu pavattito nānattesu saññā nānattasaññā. Yasmā vā aññāva kāmasaññā, aññā byāpādādisaññā, tasmā nānattā saññātipi nānattasaññā. Kosajjapamādaniddesesu pañcasu kāmaguṇesu vissaṭṭhacittassa kusaladhammabhāvanāya ananuyogavasena līnavuttitā kosajjaṁ, pamajjanavasena pamattabhāvo pamādoti veditabbo. Asantuṭṭhitādiniddesā vuttatthā eva.",
  "atk-abh02a16:143": "931. Anādariyaniddese ovādassa anādiyanavasena anādarabhāvo anādariyaṁ. Anādariyanākāro anādaratā. Sagaruvāsaṁ avasanaṭṭhena agāravabhāvo agāravatā. Sajeṭṭhakavāsaṁ avasanaṭṭhena appatissavatā. Anaddāti anādiyanā. Anaddāyanāti anādiyanākāro. Anaddāya ayitassa bhāvo anaddāyitattaṁ. Asīlassa bhāvo asīlyaṁ. Acittīkāroti garucittīkārassa akaraṇaṁ.",
  "atk-abh02a16:144": "932. Assaddhabhāvo assaddhiyaṁ. Asaddahanākāro asaddahanā. Okappetvā anupavisitvā aggahaṇaṁ anokappanā. Appasīdanaṭṭhena anabhippasādo.",
  "atk-abh02a16:145": "Avadaññutāti thaddhamacchariyavasena ‘dehi, karohī’ti vacanassa ajānatā.",
  "atk-abh02a16:146": "934.Buddhāca buddhasāvakā cāti ettha buddhaggahaṇena paccekabuddhāpi gahitāva. Asametukamyatāti tesaṁ samīpaṁ agantukāmatā. Saddhammaṁ asotukamyatāti sattatiṁsa bodhipakkhiyadhammā saddhammo nāma, taṁ asuṇitukāmatā. Anuggahetukamyatāti na uggahetukāmatā.",
  "atk-abh02a16:147": "Upārambhacittatāti upārambhacittabhāvo. Yasmā pana so atthato upārambhova hoti, tasmā taṁ dassetuṁ tattha katamo upārambhotiādi vuttaṁ. Tattha upārambhanavasena upārambho. Punappunaṁ upārambho anupārambho upārambhanākāro upārambhanā. Punappunaṁ upārambhanā anupārambhanā. Anupārambhitassa bhāvo anupārambhitattaṁ. Uññāti heṭṭhā katvā jānanā. Avaññāti avajānanā. Paribhavanaṁ paribhavo. Randhassa gavesitā randhagavesitā. Randhaṁ vā gavesatīti randhagavesī, tassa bhāvo randhagavesitā. Ayaṁ vuccatīti ayaṁ paravajjānupassanalakkhaṇo upārambho nāma vuccati, yena samannāgato puggalo, yathā nāma tunnakāro sāṭakaṁ pasāretvā chiddameva oloketi, evameva parassa sabbepi guṇe makkhetvā aguṇesuyeva patiṭṭhāti.",
  "atk-abh02a16:148": "936.Ayoniso manasikāroti anupāyamanasikāro. Anicce niccanti anicceyeva vatthusmiṁ ‘idaṁ nicca’nti evaṁ pavatto. Dukkhe sukhantiādīsupi eseva nayo. Saccavippaṭikulena cāti catunnaṁ saccānaṁ ananulomavasena. Cittassa āvaṭṭanātiādīni sabbānipi āvajjanasseva vevacanāneva. Āvajjanañhi bhavaṅgacittaṁ āvaṭṭetīti cittassa āvaṭṭanā. Anuanu āvaṭṭetīti anāvaṭṭanā. Ābhujatīti ābhogo. Bhavaṅgārammaṇato aññaṁ ārammaṇaṁ samannāharatīti samannāhāro. Tadevārammaṇaṁ attānaṁ anubandhitvā uppajjamāne manasikarotīti manasikāro. Karotīti ṭhapeti. Ayaṁ vuccatīti ayaṁ anupāyamanasikāro uppathamanasikāralakkhaṇo ayonisomanasikāro nāma vuccati. Tassa vasena puggalo dukkhādīni saccāni yāthāvato āvajjituṁ na sakkoti.",
  "atk-abh02a16:149": "Kummaggasevanāniddese yaṁ kummaggaṁ sevato sevanā kummaggasevanāti vuccati, taṁ dassetuṁ tattha katamo kummaggoti dutiyapucchā katā. Sesaṁ sabbattha uttānamevāti.",
  "atk-abh02a16:150": "Tikaniddesavaṇṇanā niṭṭhitā.",
  "atk-abh02a16:151": "(4.) Catukkaniddesavaṇṇanā",
  "atk-abh02a16:152": "939. Catukkaniddese taṇhuppādesu cīvarahetūti ‘kattha manāpaṁ cīvaraṁ labhissāmī’ti cīvarakāraṇā uppajjati. Itibhavābhavahetūti ettha itīti nidassanatthe nipāto; yathā cīvarādihetu evaṁ bhavābhavahetūtipi attho. Bhavābhavoti cettha paṇītapaṇītatarāni telamadhuphāṇitādīni adhippetāni. Imesaṁ pana catunnaṁ taṇhuppādānaṁ pahānatthāya paṭipāṭiyāva cattāro ariyavaṁsā desitāti veditabbā.",
  "atk-abh02a16:153": "Agatigamanesu chandāgatiṁ gacchatīti chandena pemena agatiṁ gacchati, akattabbaṁ karoti. Parapadesupi eseva nayo. Tattha yo ‘ayaṁ me mitto vā sandiṭṭho vā sambhatto vā ñātako vā lañjaṁ vā pana me detī’ti chandavasena assāmikaṁ sāmikaṁ karoti – ayaṁ chandāgatiṁ gacchati nāma. Yo ‘ayaṁ me verī’ti pakativeravasena vā taṅkhaṇuppannakodhavasena vā sāmikaṁ assāmikaṁ karoti – ayaṁ dosāgatiṁ gacchati nāma. Yo pana mandattā momūhattā yaṁ vā taṁ vā vatvā assāmikaṁ sāmikaṁ karoti – ayaṁ mohāgatiṁ gacchati nāma. Yo pana ‘ayaṁ rājavallabho vā visamanissito vā anatthampi me kareyyā’ti bhīto assāmikaṁ sāmikaṁ karoti – ayaṁ bhayāgatiṁ gacchati nāma. Yo vā pana bhājiyaṭṭhāne kiñci bhājento ‘ayaṁ me mitto vā sandiṭṭho vā sambhatto vā’ti pemavasena atirekaṁ deti, ‘ayaṁ me verī’ti dosavasena ūnakaṁ deti, momūhattā dinnādinnaṁ ajānamāno kassaci ūnakaṁ kassaci adhikaṁ deti, ‘ayaṁ imasmiṁ adīyamāne mayhaṁ anatthampi kareyyā’ti bhīto kassaci atirekaṁ deti, so catubbidhopi yathānukkamena chandāgatiādīni gacchati nāma. Ariyā etāya na gacchantīti agati, anariyā iminā agatiṁ gacchantīti agatigamanaṁ. Imaṁ dvayaṁ catunnampi sādhāraṇavasena vuttaṁ. Chandena gamanaṁ chandagamanaṁ. Idaṁ dosādīnaṁ asādhāraṇavasena vuttaṁ. Sakapakkharāgañca parapakkhadosañca purakkhatvā asamaggabhāvena gamanaṁ vaggagamanaṁ. Idaṁ chandadosasādhāraṇavasena vuttaṁ. Vārino viya yathāninnaṁ gamananti vārigamanaṁ. Idaṁ catunnampi sādhāraṇavasena vuttaṁ.",
  "atk-abh02a16:154": "Vipariyāsesu aniccādīni vatthūni niccantiādinā nayena viparītato esantīti vipariyāsā, saññāya vipariyāso saññāvipariyāso. Itaresupi dvīsu eseva nayo. Evamete catunnaṁ vatthūnaṁ vasena cattāro, yesu vatthūsu saññādīnaṁ vasena dvādasa honti. Tesu aṭṭha sotāpattimaggena pahīyanti. Asubhe subhanti saññācittavipallāsā sakadāgāmimaggena tanukā honti, anāgāmimaggena pahīyanti. Dukkhe sukhanti saññācittavipallāsā arahattamaggena pahīyantīti veditabbā.",
  "atk-abh02a16:155": "Anariyavohāresu anariyavohārāti anariyānaṁ lāmakānaṁ vohārā. Diṭṭhavāditāti ‘diṭṭhaṁ mayā’ti evaṁ vāditā. Ettha ca taṁ taṁ samuṭṭhāpikacetanāvasena attho veditabbo. Saha saddena cetanā kathitātipi vuttameva. Dutiyacatukkepi eseva nayo. Ariyo hi adisvā vā ‘diṭṭhaṁ mayā’ti disvā vā ‘na diṭṭhaṁ mayā’ti vattā nāma natthi; anariyova evaṁ vadati. Tasmā evaṁ vadantassa etā saha saddena aṭṭha cetanā anariyavohārāti veditabbā.",
  "atk-abh02a16:156": "Duccaritesu paṭhamacatukkaṁ veracetanāvasena vuttaṁ, dutiyaṁ vacīduccaritavasena.",
  "atk-abh02a16:157": "Bhayesu paṭhamacatukke jātiṁ paṭicca uppannaṁ bhayaṁ jātibhayaṁ. Sesesupi eseva nayo. Dutiyacatukke rājato uppannaṁ bhayaṁ rājabhayaṁ. Sesesupi eseva nayo.",
  "atk-abh02a16:158": "Tatiyacatukke cattāri bhayānīti mahāsamudde udakaṁ orohantassa vuttabhayāni. Mahāsamudde kira mahindavīci nāma saṭṭhi yojanāni uggacchati. Gaṅgāvīci nāma paṇṇāsa. Rohaṇavīci nāma cattālīsa yojanāni uggacchati. Evarūpā ūmiyo paṭicca uppannaṁ bhayaṁ ūmibhayaṁ nāma. Kumbhīlato uppannaṁ bhayaṁ kumbhīlabhayaṁ. Udakāvaṭṭato bhayaṁ āvaṭṭabhayaṁ. Susukā vuccati caṇḍamaccho; tato bhayaṁ susukābhayaṁ.",
  "atk-abh02a16:159": "Catutthacatukke attānuvādabhayanti pāpakammino attānaṁ anuvadantassa uppajjanakabhayaṁ. Parānuvādabhayanti parassa anuvādato uppajjanakabhayaṁ. Daṇḍabhayanti agārikassa raññā pavattitadaṇḍaṁ, anagārikassa vinayadaṇḍaṁ paṭicca uppajjanakabhayaṁ. Duggatibhayanti cattāro apāye paṭicca uppajjanakabhayaṁ. Iti imehi catūhi catukkehi soḷasa mahābhayāni nāma kathitāni.",
  "atk-abh02a16:160": "Diṭṭhicatukke timbarukadiṭṭhi (saṁ. ni. 2.18) nāma kathitā. Tattha sayaṁkataṁ sukhadukkhanti vedanaṁ attato samanupassato vedanāya eva vedanā katāti uppannā diṭṭhi. Evañca sati tassā vedanāya pubbepi atthitā āpajjatīti ayaṁ sassatadiṭṭhi nāma hoti. Saccato thetatoti saccato thirato. Paraṁkatanti paccuppannavedanato aññaṁ vedanākāraṇaṁ vedanattānaṁ samanupassato ‘aññāya vedanāya ayaṁ vedanā katā’ti uppannā diṭṭhi. Evaṁ sati purimāya kāraṇavedanāya ucchedo āpajjatīti ayaṁ ucchedadiṭṭhi nāma hoti. Sayaṁkatañca paraṁkatañcāti yathāvutteneva atthena ‘upaḍḍhaṁ sayaṁkataṁ, upaḍḍhaṁ parena kata’nti gaṇhato uppannā diṭṭhi – ayaṁ sassatucchedadiṭṭhi nāma. Catutthā akāraṇā eva sukhadukkhaṁ hotīti gaṇhato uppannā diṭṭhi. Evaṁ sati ayaṁ ahetukadiṭṭhi nāma. Sesamettha heṭṭhā vuttanayattā uttānatthamevāti.",
  "atk-abh02a16:161": "Catukkaniddesavaṇṇanā niṭṭhitā.",
  "atk-abh02a16:162": "(5.) Pañcakaniddesavaṇṇanā",
  "atk-abh02a16:163": "940. Pañcakaniddese yasmā yesaṁ sakkāyadiṭṭhiādīni appahīnāni, te bhavaggepi nibbatte etāni ākaḍḍhitvā kāmabhaveyeva pātenti, tasmā orambhāgiyāni saṁyojanānīti vuttāni. Iti etāni pañca gacchantaṁ na vārenti, gataṁ pana ānenti. Rūparāgādīnipi pañca gacchantaṁ na vārenti, āgantuṁ pana na denti. Rāgādayo pañca lagganaṭṭhena saṅgā, anupaviṭṭhaṭṭhena pana sallāti vuttā.",
  "atk-abh02a16:164": "941.Cetokhilāti cittassa thaddhabhāvā kacavarabhāvā khāṇukabhāvā. Satthari kaṅkhatīti satthu sarīre vā guṇe vā kaṅkhati. Sarīre kaṅkhamāno ‘dvattiṁsavaralakkhaṇapaṭimaṇḍitaṁ nāma sarīraṁ atthi nu kho natthī’ti kaṅkhati. Guṇe kaṅkhamāno ‘atītānāgatapaccuppannajānanasamatthaṁ sabbaññutañāṇaṁ atthi nu kho natthī’ti kaṅkhati. Vicikicchatīti vicinanto kicchati, dukkhaṁ āpajjati, vinicchetuṁ na sakkoti. Nādhimuccatīti ‘evameta’nti adhimokkhaṁ na paṭilabhati . Na sampasīdatīti guṇesu otaritvā nibbicikicchabhāvena pasīdituṁ anāvilo bhavituṁ na sakkoti.",
  "atk-abh02a16:165": "Dhammeti pariyattidhamme ca paṭivedhadhamme ca. Pariyattidhamme kaṅkhamāno ‘tepiṭakaṁ buddhavacanaṁ caturāsītidhammakkhandhasahassānīti vadanti, atthi nu kho etaṁ natthī’ti kaṅkhati. Paṭivedhadhamme kaṅkhamāno ‘vipassanānissando maggo nāma , magganissando phalaṁ nāma, sabbasaṅkhārapaṭinissaggo nibbānaṁ nāmāti vadanti, taṁ atthi nu kho natthīti kaṅkhati’.",
  "atk-abh02a16:166": "Saṅghe kaṅkhatīti ‘ujuppaṭipannotiādīnaṁ padānaṁ vasena evarūpaṁ paṭipadaṁ paṭipannā cattāro maggaṭṭhā cattāro phalaṭṭhāti aṭṭhannaṁ puggalānaṁ samūhabhūto saṅgho nāma atthi nu kho natthī’ti kaṅkhati. Sikkhāya kaṅkhamāno ‘adhisīlasikkhā nāma adhicittasikkhā nāma adhipaññā sikkhā nāmāti vadanti, sā atthi nu kho natthī’ti kaṅkhati.",
  "atk-abh02a16:167": "Cetasovinibandhāti cittaṁ bandhitvā muṭṭhiyaṁ katvā viya gaṇhantīti cetasovinibandhā. Kāmeti vatthukāmepi kilesakāmepi. Kāyeti attano kāye. Rūpeti bahiddhā rūpe. Yāvadatthanti yattakaṁ icchati tattakaṁ. Udarāvadehakanti udarapūraṁ. Tañhi udaraṁ avadehanato udarāvadehakanti vuccati. Seyyasukhanti mañcapīṭhasukhaṁ utusukhaṁ vā. Passasukhanti yathā samparivattakaṁ sayantassa dakkhiṇapassavāmapassānaṁ sukhaṁ hoti, evaṁ uppannasukhaṁ. Middhasukhanti niddāsukhaṁ. Anuyuttoti yuttapayutto viharati. Paṇidhāyāti patthayitvā. Sīlenātiādīsu sīlanti catupārisuddhisīlaṁ. Vatanti vatasamādānaṁ. Tapoti tapacaraṇaṁ. Brahmacariyanti methunavirati. Devo vā bhavissāmīti mahesakkhadevo vā bhavissāmi. Devaññataro vāti appesakkhadevesu vā aññataro. Kusaladhamme āvaranti nivārentīti nīvaraṇāni.",
  "atk-abh02a16:168": "Mātā jīvitā voropitā hotīti manusseneva sakajanikā manussamātā jīvitā voropitā hoti. Pitāpi manussapitāva. Arahāpi manussaarahāva. Duṭṭhena cittenāti vadhakacittena.",
  "atk-abh02a16:169": "Saññīti saññāsamaṅgī. Arogoti nicco. Ittheke abhivadantīti itthaṁ eke abhivadanti, evameke abhivadantīti attho. Ettāvatā soḷasa saññīvādā kathitā. Asaññīti saññāvirahito. Iminā padena aṭṭha asaññīvādā kathitā. Tatiyapadena aṭṭha nevasaññīnāsaññīvādā kathitā. Sato vā pana sattassāti athavā pana vijjamānasseva sattassa. Ucchedanti upacchedaṁ. Vināsanti adassanaṁ. Vibhavanti bhāvavigamaṁ. Sabbānetāni aññamaññavevacanāneva. Tattha dve janā ucchedadiṭṭhiṁ gaṇhanti – lābhī ca alābhī ca. Tattha lābhī arahato dibbena cakkhunā cutiṁ disvā upapattiṁ apassanto, yo vā cutimattameva daṭṭhuṁ sakkoti na upapātaṁ, so ucchedadiṭṭhiṁ gaṇhāti. Alābhī ‘ko paralokaṁ jānātī’ti kāmasukhagiddhatāya vā ‘yathā rukkhato paṇṇāni patitāni na puna viruhanti, evaṁ sattā’tiādinā vitakkena vā ucchedaṁ gaṇhāti. Idha pana taṇhādiṭṭhīnaṁ vasena tathā ca aññathā ca vikappetvāva uppannā satta ucchedavādā kathitā. Tesañhi idaṁ saṅgahavacanaṁ. Diṭṭhadhammanibbānaṁ vā paneketi ettha diṭṭhadhammoti paccakkhadhammo vuccati. Tattha tattha paṭiladdhattabhāvassetaṁ adhivacanaṁ. Diṭṭhadhamme nibbānaṁ diṭṭhadhammanibbānaṁ; imasmiṁyeva attabhāve dukkhā vūpasammanti attho. Idaṁ pañcannaṁ diṭṭhadhammanibbānavādānaṁ saṅgahavacanaṁ.",
  "atk-abh02a16:170": "942.Verāti veracetanā. Byasanāti vināsā. Akkhantiyāti anadhivāsanāya. Appiyoti dassanasavanapaṭikūlatāya na piyāyitabbo. Cintetumpi paṭikūlattā mano etasmiṁ na appetīti amanāpo. Verabahuloti bahuvero. Vajjabahuloti bahudoso.",
  "atk-abh02a16:171": "Ājīvakabhayanti ājīvaṁ jīvitavuttiṁ paṭicca uppannaṁ bhayaṁ . Taṁ agārikassapi hoti anagārikassapi. Tattha agārikena tāva ājīvahetu bahuṁ akusalaṁ kataṁ hoti. Athassa maraṇasamaye niraye upaṭṭhahante bhayaṁ uppajjati. Anagārikenāpi bahu anesanā katā hoti. Athassa maraṇakāle niraye upaṭṭhahante bhayaṁ uppajjati. Idaṁ ājīvakabhayaṁ nāma. Asilokabhayanti garahabhayaṁ parisasārajjabhayanti katapāpassa puggalassa sannipatitaṁ parisaṁ upasaṅkamantassa sārajjasaṅkhātaṁ bhayaṁ uppajjati. Idaṁ parisasārajjabhayaṁ nāma. Itaradvayaṁ pākaṭameva.",
  "atk-abh02a16:172": "943. Diṭṭhadhammanibbānavāresu pañcahi kāmaguṇehīti manāpiyarūpādīhi pañcahi kāmakoṭṭhāsehi bandhanehi vā. Samappitoti suṭṭhu appito allīno hutvā. Samaṅgībhūtoti samannāgato. Paricāretīti tesu kāmaguṇesu yathāsukhaṁ indriyāni cāreti sañcāreti ito cito ca upaneti; atha vā pana laḷati ramati kīḷatīti. Ettha ca duvidhā kāmaguṇā – mānussakā ceva dibbā ca. Mānussakā mandhātukāmaguṇasadisā daṭṭhabbā; dibbā paranimmitavasavattidevarājassa kāmaguṇasadisāti. Evarūpe kāme upagatañhi te paramadiṭṭhadhammanibbānappatto hotīti vadanti. Tattha paramadiṭṭhadhammanibbānanti paramaṁ diṭṭhadhammanibbānaṁ, uttamanti attho.",
  "atk-abh02a16:173": "Dutiyavāre hutvā abhāvaṭṭhena aniccā; paṭipīḷanaṭṭhena dukkhā; pakatijahanaṭṭhena vipariṇāmadhammāti veditabbā. Tesaṁ vipariṇāmaññathābhāvāti tesaṁ kāmānaṁ vipariṇāmasaṅkhātā aññathābhāvā. ‘Yampi me ahosi tampi me natthī’ti vuttanayena uppajjanti sokaparidevadukkhadomanassupāyāsā. Tattha antonijjhāyanalakkhaṇo soko; tannissitalālappalakkhaṇo paridevo; kāyapaṭipīḷanalakkhaṇaṁ dukkhaṁ; manovighātalakkhaṇaṁ domanassaṁ; vighātalakkhaṇo upāyāso.",
  "atk-abh02a16:174": "Vitakkitanti abhiniropanavasena pavatto vitakko. Vicāritanti anumajjanavasena pavatto vicāro. Etena etanti etena vitakkena ca vicārena ca etaṁ paṭhamajjhānaṁ oḷārikaṁ sakaṇṭakaṁ viya khāyati.",
  "atk-abh02a16:175": "Pītigatanti pītimeva. Cetaso uppilāvitanti cittassa uppilabhāvakaraṇaṁ. Cetaso ābhogoti jhānā vuṭṭhāya tasmiṁ sukhe punappunaṁ cittassa ābhogo manasikāroti. Sesaṁ sabbattha uttānatthamevāti.",
  "atk-abh02a16:176": "Pañcakaniddesavaṇṇanā niṭṭhitā.",
  "atk-abh02a16:177": "(6.) Chakkaniddesavaṇṇanā",
  "atk-abh02a16:178": "944. Chakkaniddese yasmā kuddho vā kodhavasena, sandiṭṭhiparāmāsī vā sandiṭṭhiparāmāsitāya kalahaṁ viggahaṁ vivādaṁ āpajjati, tasmā kodhādayo ‘vivādamūlānī’ti vuttā.",
  "atk-abh02a16:179": "Chandarāganiddese kāmagehasitattā chandarāgā gehassitā dhammāti saṅgahato vatvā puna pabhedato dassetuṁ manāpiyesu rūpesūtiādi vuttaṁ. Tattha manāpiyesūti manavaḍḍhanakesu iṭṭhesu. Virodhā eva virodhavatthūni. Amanāpiyesūti aniṭṭhesu.",
  "atk-abh02a16:180": "945. Agāravesu agāravoti gāravavirahito. Appatissoti appatissayo anīcavutti. Ettha pana yo bhikkhu satthari dharamāne tīsu kālesu upaṭṭhānaṁ na yāti, satthari anupāhane caṅkamante saupāhano caṅkamati , nīce caṅkame caṅkamante ucce caṅkame caṅkamati, heṭṭhā vasante upari vasati, satthudassanaṭṭhāne ubho aṁse pārupati, chattaṁ dhāreti, upāhanaṁ dhāreti, nhāyati, uccāraṁ vā passāvaṁ vā karoti, parinibbute vā pana cetiyaṁ vandituṁ na gacchati, cetiyassa paññāyanaṭṭhāne satthudassanaṭṭhāne vuttaṁ sabbaṁ karoti – ayaṁ satthari agāravo nāma. Yo pana dhammasavane saṅghuṭṭhe sakkaccaṁ na gacchati, sakkaccaṁ dhammaṁ na suṇāti, samullapanto nisīdati, na sakkaccaṁ gaṇhāti, na sakkaccaṁ vāceti – ‘ayaṁ dhamme agāravo nāma. Yo pana therena bhikkhunā anajjhiṭṭho dhammaṁ deseti, pañhaṁ katheti, vuḍḍhe bhikkhū ghaṭṭento gacchati, tiṭṭhati, nisīdati, dussapallatthikaṁ vā hatthapallatthikaṁ vā karoti, saṅghamajjhe ubho aṁse pārupati, chattupāhanaṁ dhāreti – ayaṁ saṅghe agāravo nāma. Ekabhikkhusmimpi hi agārave kate saṅghe agāravo katova hoti. Tisso sikkhā pana apūrayamānova sikkhāya agāravo nāma. Appamādalakkhaṇaṁ ananubrūhayamāno appamāde agāravo nāma. Duvidhaṁ paṭisanthāraṁ akaronto paṭisanthāre agāravo nāma.",
  "atk-abh02a16:181": "Parihāniyā dhammāti parihānakarā dhammā. Kammārāmatāti navakamme vā cīvaravicāraṇādīsu vā kammesu abhirati yuttapayuttatā. Bhassārāmatāti tiracchānakathāvasena bhasse yuttapayuttatā. Niddārāmatāti niddāya yuttapayuttatā. Saṅgaṇikārāmatāti saṅgaṇikāya yuttapayuttatā. Saṁsaggārāmatāti savanasaṁsagge, dassanasaṁsagge, samullāpasaṁsagge, paribhogasaṁsagge, kāyasaṁsaggeti pañcavidhe saṁsagge yuttapayuttatā. Papañcārāmatāti taṇhāmānadiṭṭhipapañcesu yuttapayuttatā.",
  "atk-abh02a16:182": "946.Somanassupavicārādīsu somanassena saddhiṁ upavicarantīti somanassupavicārā. Cakkhunā rūpaṁ disvāti cakkhuviññāṇena rūpaṁ passitvā. Somanassaṭṭhāniyanti somanassassa ārammaṇavasena kāraṇabhūtaṁ. Upavicaratīti tattha vicārappavattanena upavicarati. Vitakko pana taṁsampayutto vāti iminā nayena tīsupi chakkesu attho veditabbo.",
  "atk-abh02a16:183": "947.Gehasitānīti kāmaguṇanissitāni. Somanassānīti cetasikasukhāni. Domanassānīti cetasikadukkhāni. Upekkhāti aññāṇasampayuttā upekkhā vedanā, aññāṇupekkhātipi etāsaṁyeva nāmaṁ.",
  "atk-abh02a16:184": "948.Atthi me attāti vāti sabbapadesu vā-saddo vikappattho; evaṁ vā diṭṭhi uppajjatīti vuttaṁ hoti. Atthi me attāti cettha sassatadiṭṭhi sabbakālesu attano atthitaṁ gaṇhāti. Saccato thetatoti bhūtato ca thirato ca; idaṁ saccanti suṭṭhu daḷhabhāvenāti vuttaṁ hoti. Natthi me attāti ayaṁ pana ucchedadiṭṭhi, sato sattassa tattha tattha vibhavaggahaṇato. Atha vā purimāpi tīsu kālesu atthīti gahaṇato sassatadiṭṭhi, paccuppannameva atthīti gaṇhantī ucchedadiṭṭhi. Pacchimāpi atītānāgatesu natthīti gahaṇato ‘bhasmantā āhutiyo’ti gahitadiṭṭhikānaṁ viya ucchedadiṭṭhi, atīteyeva natthīti gaṇhantī adhiccasamuppannikasseva sassatadiṭṭhi. Attanā vā attānaṁ sañjānāmīti saññākkhandhasīsena khandhe attāti gahetvā saññāya avasesakkhandhe sañjānanato ‘iminā attanā imaṁ attānaṁ sañjānāmī’ti evaṁ hoti. Attanā vā anattānanti saññākkhandhaṁyeva attāti gahetvā itare cattāro khandhe anattāti gahetvā saññāya tesaṁ jānanato evaṁ hoti. Anattanā vā attānanti saññākkhandhaṁ anattāti itare ca cattāro khandhe attāti gahetvā saññāya tesaṁ jānanato evaṁ hoti. Sabbāpi sassatucchedadiṭṭhiyova.",
  "atk-abh02a16:185": "Vado vedeyyoti ādayo pana sassatadiṭṭhiyā eva abhinivesākārā. Tattha vadatīti vado; vacīkammassa kārakoti vuttaṁ hoti. Vedayatīti vedeyyo; jānāti anubhavati cāti vuttaṁ hoti. Idāni yaṁ so vedeti taṁ dassetuṁ tatra tatra dīgharattaṁ kalyāṇapāpakānantiādi vuttaṁ. Tattha tatra tatrāti tesu tesu yonigatiṭhitinivāsanikāyesu ārammaṇesu vā. Dīgharattanti cirarattaṁ. Paccanubhotīti paṭisaṁvedayati. Na so jāto nāhosīti so attā ajātidhammato na jāto nāma; sadā vijjamāno yevāti attho. Teneva atīte nāhosi, anāgatepi na bhavissati. Yo hi jāto so ahosi, yo ca jāyissati so bhavissatīti. Athavā ‘na so jāto nāhosī’ti so sadā vijjamānattā atītepi na jātu nāhosi , anāgatepi na jātu na bhavissati. Niccoti uppādavayarahito. Dhuvoti thiro sārabhūto. Sassatoti sabbakāliko. Avipariṇāmadhammoti attano pakatibhāvaṁ avijahanadhammo kakaṇṭako viya nānappakārattaṁ nāpajjati. Evamayaṁ sabbāsavadiṭṭhi (ma. ni. 1.17 ādayo) nāma kathitā. Sesaṁ sabbattha uttānatthamevāti.",
  "atk-abh02a16:186": "Chakkaniddesavaṇṇanā.",
  "atk-abh02a16:187": "(7.) Sattakaniddesavaṇṇanā",
  "atk-abh02a16:188": "949. Sattakaniddese thāmagataṭṭhena appahīnaṭṭhena ca anusentīti anusayā. Vaṭṭasmiṁ satte saṁyojenti ghaṭentīti saṁyojanāni. Samudācāravasena pariyuṭṭhahantīti pariyuṭṭhānāni. Kāmarāgova pariyuṭṭhānaṁ kāmarāgapariyuṭṭhānaṁ. Sesesupi eseva nayo.",
  "atk-abh02a16:189": "950. Asataṁ dhammā, lāmakaṭṭhena vā asantā dhammāti asaddhammā. Rāgādīhi dosehi duṭṭhāni caritānīti duccaritāni. Tena tenākārena maññantīti mānā.",
  "atk-abh02a16:190": "951. Diṭṭhiniddese rūpīti rūpavā. Cātumahābhūtikoti catumahābhūtamayo. Mātāpitūnaṁ etanti mātāpettikaṁ. Kintaṁ? Sukkasoṇitaṁ. Mātāpettike sambhūto jātoti mātāpettikasambhavo. Idha rūpakāyasīsena manussattabhāvaṁ attāti vadati. Dutiyo taṁ paṭikkhipitvā dibbattabhāvaṁ vadati. Dibboti devaloke sambhūto. Kāmāvacaroti chakāmāvacaradevapariyāpanno . Kabaḷīkāraṁ bhakkhayatīti kabaḷīkārabhakkho. Manomayoti jhānamanena nibbatto. Sabbaṅgapaccaṅgīti sabbaṅgapaccaṅgayutto. Ahīnindriyoti paripuṇṇindriyo; yāni brahmaloke atthi tesaṁ vasena, itaresañca saṇṭhānavasenetaṁ vuttaṁ. Ākāsānañcāyatanūpagoti ākāsānañcāyatanabhāvaṁ upagato. Itaresupi eseva nayo. Sesaṁ sabbattha uttānatthamevāti.",
  "atk-abh02a16:191": "Sattakaniddesavaṇṇanā.",
  "atk-abh02a16:192": "(8.) Aṭṭhakaniddesavaṇṇanā",
  "atk-abh02a16:193": "952. Aṭṭhakaniddese kilesāyeva kilesavatthūni. Kusītavatthūnīti kusītassa alasassa vatthūni, patiṭṭhā, kosajjakāraṇānīti attho. Kammaṁ kātabbaṁ hotīti cīvaravicāraṇādikammaṁ kātabbaṁ hoti. Na vīriyaṁ ārabhatīti duvidhampi vīriyaṁ nārabhati. Appattassāti jhānavipassanāmaggaphaladhammassa appattassa pattiyā. Anadhigatassāti tasseva anadhigatassa adhigamatthāya. Asacchikatassāti tasseva asacchikatassa sacchikaraṇatthāya. Idaṁ paṭhamanti ‘idaṁ handāhaṁ nipajjāmī’ti evaṁ osīdanaṁ paṭhamaṁ kusītavatthu. Iminā nayena sabbattha attho veditabbo.",
  "atk-abh02a16:194": "Māsācitaṁ maññeti ettha pana māsācitaṁ nāma tintamāso; yathā tintamāso garuko hoti, evaṁ garukoti adhippāyo. Gilānā vuṭṭhito hotīti gilāno hutvā pacchā vuṭṭhito hoti.",
  "atk-abh02a16:195": "954.Aṭṭhasu lokadhammesūti ettha lokassa dhammāti lokadhammā. Etehi vimutto nāma natthi, buddhānampi honti eva. Tasmā ‘lokadhammā’ti vuccanti. Paṭighātoti paṭihaññanākāro. Lābhe sārāgoti ‘ahaṁ lābhaṁ labhāmī’ti evaṁ gehasitasomanassavasena uppanno sārāgo; so cittaṁ paṭihanati. Alābhe paṭivirodhoti ‘ahaṁ lābhaṁ na labhāmī’ti domanassavasena uppannavirodho; sopi cittaṁ paṭihanati. Tasmā ‘paṭighāto’ti vutto. Yasādīsupi ‘ahaṁ mahāparivāro, ahaṁ appaparivāro, ahaṁ pasaṁsappatto, ahaṁ garahappatto, ahaṁ sukhappatto, ahaṁ dukkhappato’ti evametesaṁ uppatti veditabbā. Anariyavohārāti anariyānaṁ vohārā.",
  "atk-abh02a16:196": "957.Purisadosāti purisānaṁ dosā. Na sarāmīti ‘mayā etassa kammassa kataṭṭhānaṁ na sarāmi na sallakkhemī’ti evaṁ assatibhāvena nibbeṭheti moceti. Codakaṁyeva paṭippharatīti paṭiviruddho hutvā pharati, paṭibhāṇitabhāvena tiṭṭhati. Kiṁ nu kho tuyhanti ‘tuyhaṁ bālassa abyattassa bhaṇitena nāma kiṁ’ yo tvaṁ neva vatthunā āpattiṁ, na codanaṁ jānāsī’ti dīpeti; ‘tvaṁ pi nāma evaṁ kiñci ajānanto bhaṇitabbaṁ maññissasī’ti ajjhottharati. Paccāropetīti ‘tvaṁ pi khosī’tiādīni vadanto paṭiāropeti. Paṭikarohīti desanāgāminiṁ desehi, vuṭṭhānagāminito vuṭṭhāhi tato suddhante patiṭṭhito aññaṁ codessasī’ti dīpeti.",
  "atk-abh02a16:197": "Aññenāññaṁ paṭicaratīti aññena kāraṇena vacanena vā aññaṁ kāraṇaṁ vacanaṁ vā paṭicchādeti. ‘Āpattiṁ āpannosī’ti vutto ‘ko āpanno? Kiṁ āpanno? Kathaṁ āpanno? Kismiṁ āpanno? Kaṁ bhaṇatha? Kiṁ bhaṇathā’ti vadati. ‘Evarūpaṁ kiñci tayā diṭṭha’nti vutte ‘na suṇāmī’ti sotaṁ vā upaneti. Bahiddhā kathaṁ apanāmetīti ‘itthannāmaṁ āpattiṁ āpannosī’ti puṭṭho ‘pāṭaliputtaṁ gatomhī’ti vatvā puna ‘tava pāṭaliputtagamanaṁ na pucchāmā’ti vutte ‘tato rājagahaṁ gatomhī’ti ‘rājagahaṁ vā yāhi, brāhmaṇagehaṁ vā; āpattiṁ āpannosī’ti? ‘Tattha me sūkaramaṁsaṁ laddha’ntiādīni vadanto kathaṁ bahiddhā vikkhipati. Kopanti kupitabhāvaṁ. Dosanti duṭṭhabhāvaṁ. Ubhayampetaṁ kodhasseva nāmaṁ. Appaccayanti asantuṭṭhākāraṁ; domanassassetaṁ nāmaṁ. Pātukarotīti dasseti pakāseti. Bāhāvikkhepakaṁ bhaṇatīti bāhā vikkhipitvā alajjivacanaṁ vadati. Vihesetīti viheṭheti bādhati. Anādiyitvāti cittīkārena aggahetvā avajānitvā; anādaro hutvāti attho.",
  "atk-abh02a16:198": "Atibāḷhanti atidaḷhaṁ atippamāṇaṁ. Mayi byāvaṭāti mayi byāpāraṁ āpannā. Hīnāyāvattitvāti hīnassa gihibhāvassa atthāya āvattitvā; gihī hutvāti attho. Attamanā hothāti tuṭṭhacittā hotha, ‘mayā labhitabbaṁ labhatha, mayā vasitabbaṭṭhāne vasatha, phāsuvihāro vo mayā kato’ti adhippāyena vadati.",
  "atk-abh02a16:199": "958. Asaññīti pavatto vādo asaññīvādo; so tesaṁ atthīti asaññīvādā. Rūpī attātiādīsu lābhino kasiṇarūpaṁ attāti gahetvā rūpīti diṭṭhi uppajjati; alābhino takkamatteneva , ājīvakānaṁ viya. Lābhinoyeva ca pana arūpasamāpattinimittaṁ attāti gahetvā arūpīti diṭṭhi uppajjati; alābhino takkamatteneva, nigaṇṭhānaṁ viya. Asaññībhāve panettha ekanteneva kāraṇaṁ na pariyesitabbaṁ. Diṭṭhigatiko hi ummattako viya yaṁ vā taṁ vā gaṇhāti. Rūpī ca arūpī cāti rūpārūpamissakagāhavasena vuttaṁ. Ayaṁ diṭṭhi rūpāvacarārūpāvacarasamāpattilābhinopi takkikassāpi uppajjati. Neva rūpī nārūpīti pana ekantato takkikadiṭṭhiyeva. Antavāti parittakasiṇaṁ attato gaṇhantassa diṭṭhi. Anantavāti appamāṇakasiṇaṁ. Antavā ca anantavā cāti uddhamadho sapariyantaṁ tiriyaṁ apariyantaṁ kasiṇaṁ attāti gahetvā uppannadiṭṭhi. Nevantavā nānantavāti takkikadiṭṭhiyeva. Sesaṁ sabbattha uttānatthamevāti.",
  "atk-abh02a16:200": "Aṭṭhakaniddesavaṇṇanā.",
  "atk-abh02a16:201": "(9.) Navakaniddesavaṇṇanā",
  "atk-abh02a16:202": "960. Navakaniddese nava āghātavatthūnīti sattesu uppattivaseneva kathitāni. Purisānaṁ malānīti purisamalāni. Navavidhāti navakoṭṭhāsā navappabhedā vā.",
  "atk-abh02a16:203": "963.Taṇhaṁ paṭiccāti taṇhaṁ nissāya. Pariyesanāti rūpādiārammaṇapariyesanā. Sā hi taṇhāya sati hoti. Lābhoti rūpādiārammaṇapaṭilābho. So hi pariyesanāya sati hoti. Vinicchayo pana ñāṇataṇhādiṭṭhivitakkavasena catubbidho. Tattha ‘‘sukhavinicchayaṁ jaññā, sukhavinicchayaṁ ñatvā ajjhattaṁ sukhamanuyuñjeyyā’’ti (ma. ni. 3.323) ayaṁ ñāṇavinicchayo. ‘‘Vinicchayoti dve vinicchayā – taṇhāvinicchayo ca diṭṭhivinicchayo cā’’ti (mahāni. 102) evaṁ āgatāni aṭṭhasatataṇhāvicaritāni taṇhāvinicchayo. Dvāsaṭṭhi diṭṭhiyo diṭṭhivinicchayo. ‘‘Chando kho, devānaminda, vitakkanidāno’’ti (dī. ni. 2.358) imasmiṁ pana sutte idha vinicchayoti vutto vitakkoyeva āgato. Lābhaṁ labhitvā hi iṭṭhāniṭṭhaṁ sundarāsundarañca vitakkeneva vinicchināti – ‘ettakaṁ me rūpārammaṇatthāya bhavissati , ettakaṁ saddādiārammaṇatthāya , ettakaṁ mayhaṁ bhavissati, ettakaṁ parassa, ettakaṁ paribhuñjissāmi, ettakaṁ nidahissāmī’ti. Tena vuttaṁ ‘‘lābhaṁ paṭicca vinicchayo’’ti.",
  "atk-abh02a16:204": "Chandarāgoti evaṁ akusalavitakkena vitakkite vatthusmiṁ dubbalarāgo ca balavarāgo ca uppajjati. Idañhi idha chandoti dubbalarāgassādhivacanaṁ . Ajjhosānanti ahaṁ mamanti balavasanniṭṭhānaṁ. Pariggahoti taṇhādiṭṭhivasena pariggahakaraṇaṁ. Macchariyanti parehi sādhāraṇabhāvassa asahanatā. Tenevassa porāṇā evaṁ vacanatthaṁ vadanti – ‘‘idaṁ acchariyaṁ mayhameva hotu, mā aññassa acchariyaṁ hotūti pavattattā macchariyanti vuccatī’’ti. Ārakkhoti dvārapidahanamañjusagopanādivasena suṭṭhu rakkhaṇaṁ. Adhikarotīti adhikaraṇaṁ; kāraṇassetaṁ nāmaṁ. Ārakkhādhikaraṇanti bhāvanapuṁsakaṁ; ārakkhahetūti attho. Daṇḍādānādīsu paranisedhanatthaṁ daṇḍassa ādānaṁ daṇḍādānaṁ. Ekatodhārādino satthassa ādānaṁ satthādānaṁ. Kalahoti kāyakalahopi vācākalahopi. Purimo purimo virodho viggaho, pacchimo pacchimo vivādo. Tuvaṁ tuvanti agāravavacanaṁ, tvaṁ tvanti attho.",
  "atk-abh02a16:205": "964.Iñjitānīti iñjanāni calanāni. Asmīti iñjitametantiādīhi sabbapadehi mānova kathito. Ahanti pavattopi hi māno iñjitameva, ayamahanti pavattopi, nevasaññīnāsaññī bhavissanti pavattopi. Sesanavakehipi mānova kathito. Māno hi iñjanato iñjitaṁ, maññanato maññitaṁ, phandanato phanditaṁ, papañcanato papañcitaṁ. Tehi tehi kāraṇehi saṅkhatattā saṅkhatanti ca vuccati. Sesaṁ sabbattha uttānatthamevāti.",
  "atk-abh02a16:206": "Navakaniddesavaṇṇanā.",
  "atk-abh02a16:207": "(10.) Dasakaniddesavaṇṇanā",
  "atk-abh02a16:208": "966. Dasakaniddese kilesā eva kilesavatthūni. Āghātavatthūni panettha ‘‘anatthaṁ me acarī’’tiādīnaṁ vasena avikopetabbe khāṇukaṇṭakādimhipi aṭṭhāne uppannāghātena saddhiṁ vuttāni.",
  "atk-abh02a16:209": "970. Micchattesu micchāñāṇanti pāpakiriyāsu upāyacintāvasena pāpaṁ katvā ‘sukataṁ mayā’ti paccavekkhaṇākārena uppanno moho. Micchāvimuttīti avimuttasseva sato vimuttasaññitā. Sesaṁ sabbattha uttānatthamevāti.",
  "atk-abh02a16:210": "Dasakaniddesavaṇṇanā.",
  "atk-abh02a16:211": "Taṇhāvicaritaniddesavaṇṇanā",
  "atk-abh02a16:212": "973. Taṇhāvicaritaniddese taṇhāvicaritānīti taṇhāsamudācārā taṇhāpavattiyo. Ajjhattikassa upādāyāti ajjhattikaṁ khandhapañcakaṁ upādāya. Idañhi upayogatthe sāmivacanaṁ. Asmīti hotīti yadetaṁ ajjhattaṁ khandhapañcakaṁ upādāya taṇhāmānadiṭṭhivasena samūhagāhato ‘asmī’ti hoti, tasmiṁ satīti attho. Itthasmīti hotītiādīsu pana evaṁ samūhato ‘aha’nti gahaṇe sati tato anupanidhāya ca upanidhāya cāti dvidhā gahaṇaṁ hoti. Tattha anupanidhāyāti aññaṁ ākāraṁ anupagamma sakabhāvameva ārammaṇaṁ katvā ‘itthasmī’ti hoti; khattiyādīsu ‘idaṁpakāro aha’nti evaṁ taṇhāmānadiṭṭhivasena hotīti attho. Idaṁ tāva anupanidhāya gahaṇaṁ. Upanidhāya gahaṇaṁ pana duvidhaṁ hoti – samato ca asamato ca. Taṁ dassetuṁ evasmīti ca aññathāsmīti ca vuttaṁ. Tattha evasmīti idaṁ samato upanidhāya gahaṇaṁ; yathā ayaṁ khattiyo, yathā ayaṁ brāhmaṇo, evaṁ ahampīti attho. Aññathāsmīti idaṁ pana asamato gahaṇaṁ; yathāyaṁ khattiyo, yathāyaṁ brāhmaṇo, tato aññathā ahaṁ hīno vā adhiko vāti attho. Imāni tāva paccuppannavasena cattāri taṇhāvicaritāni. Bhavissantiādīni pana cattāri anāgatavasena vuttāni. Sesaṁ purimacatukke vuttanayeneva attho veditabbo. Asmīti sassato asmi. Sātasmīti asassato asmi. Asasmīti satasmīti vā pāṭho. Tattha atthīti asaṁ; niccassetaṁ adhivacanaṁ. Sīdatīti sataṁ; aniccassetaṁ adhivacanaṁ. Iti imāni dve sassatucchedavasena vuttānīti veditabbāni. Ito parāni siyantiādīni cattāri saṁsayaparivitakkavasena vuttāni. Tāni purimacatukke vuttanayeneva atthato veditabbāni. Apāhaṁ siyantiādīni pana cattāri ‘‘api nāmāhaṁ bhaveyya’’nti evaṁ patthanākappanavasena vuttāni. Tāni purimacatukke vuttanayeneva veditabbāni. Evametesu –",
  "atk-abh02a16:213": "Dve diṭṭhisīsā cattāro, suddhasīsā sīsamūlakā;",
  "atk-abh02a16:214": "Tayo tayoti etāni, aṭṭhārasa vibhāvaye.",
  "atk-abh02a16:215": "Etesu hi sassatucchedavasena vuttā dve diṭṭhisīsā nāma. Asmīti, bhavissanti, siyanti, apāhaṁ siyanti ete cattāro suddhasīsāeva. Itthasmīti ādayo tayo tayoti dvādasa sīsamūlakā nāmāti. Evamete dve diṭṭhisīsā, cattāro suddhasīsā, dvādasa sīsamūlakāti aṭṭhārasa taṇhāvicaritadhammā veditabbā.",
  "atk-abh02a16:216": "974. Idāni paṭipāṭiyāva te dhamme bhājetvā dassetuṁ kathañca asmīti hotītiādi āraddhaṁ. Tattha kañci dhammaṁ anavakāriṁ karitvāti rūpavedanādīsu kañci ekadhammampi avinibbhogaṁ katvā, ekekato aggahetvā, samūhatova gahetvāti attho. Asmīti chandaṁ paṭilabhatīti pañcakkhandhe niravasesato gahetvā ‘aha’nti taṇhaṁ paṭilabhati. Mānadiṭṭhīsupi eseva nayo. Tattha kiñcāpi ayaṁ taṇhāvicaritaniddeso, mānadiṭṭhiyo pana na vinā taṇhāya, tasmā tadekaṭṭhavasena idha vuttā. Taṇhāsīsena vā papañcattayampi uddiṭṭhaṁ. Taṁ uddesānurūpeneva niddisitumpi mānadiṭṭhiyo gahitā. Taṇhāpapañcaṁ vā dassento teneva saddhiṁ sesapapañcepi dassetuṁ evamāha.",
  "atk-abh02a16:217": "Tasmiṁ sati imāni papañcitānīti tasmiṁ ‘‘asmīti chandaṁ paṭilabhatī’’tiādinā nayena vutte papañcattaye sati puna imāni ‘‘itthasmīti vā’’tiādīni papañcitāni hontīti attho.",
  "atk-abh02a16:218": "Khattiyosmītiādīsu abhisekasenāmaccādinā ‘khattiyo ahaṁ’, mantajjhena porohiccādinā ‘brāhmaṇo ahaṁ’, kasigorakkhādinā ‘vesso ahaṁ’, asitabyābhaṅgitāya ‘suddo ahaṁ’ , gihibyañjanena ‘gahaṭṭho aha’nti iminā nayena attho veditabbo. Evaṁ itthasmīti hotīti evaṁ khattiyādīsu khattiyādippakāraṁ attani uppādayitvā ‘itthaṁpakāro aha’nti hoti.",
  "atk-abh02a16:219": "Yathā so khattiyotiādīsu ‘yathā so abhisekasenāmaccādinā khattiyo, tathā ‘ahampi khattiyo’ti iminā nayena attho veditabbo. Dutiyanaye ‘yathā so abhisekasenāmaccādinā khattiyo, nāhaṁ tathā khattiyo; ahaṁ pana tato hīno vā seṭṭho vā’ti iminā nayena attho veditabbo. Bhavissantiādiniddesādīsupi eseva nayo.",
  "atk-abh02a16:220": "975. Evaṁ ajjhattikassa upādāya taṇhāvicaritāni bhājetvā idāni bāhirassa upādāya taṇhāvicaritāni bhājetuṁ tattha katamānītiādimāha. Tattha bāhirassa upādāyāti bāhiraṁ khandhapañcakaṁ upādāya. Idampi hi upayogatthe sāmivacanaṁ. Imināti iminā rūpena vā…pe… viññāṇena vā. Avasesaṁ pana uddesavāre tāva vuttanayeneva veditabbaṁ.",
  "atk-abh02a16:221": "976. Niddesavāre pana avakāriṁ karitvāti vinibbhogaṁ katvā. Iminā asmīti chandaṁ paṭilabhatītiādīsu iminā rūpena vā…pe… viññāṇena vāti evaṁ pañcakkhandhe ekadesato gahetvā iminā ‘aha’nti chandādīni paṭilabhatīti evamattho veditabbo.",
  "atk-abh02a16:222": "Iminā khattiyosmītiādīsu ‘iminā chattena vā khaggena vā abhisekasenāmaccādinā vā khattiyo aha’nti evaṁ purimanayeneva attho veditabbo. Imināti padamattameva hettha viseso.",
  "atk-abh02a16:223": "Yathā so khattiyotiādīsupi imināti vuttapadameva viseso. Tasmā tassa vasena yathā khattiyo, evaṁ ahampi iminā khaggena vā chattena vā abhisekasenāmaccādinā vā khattiyoti evaṁ yojetvā sabbapadesu attho veditabbo. Iminā niccosmīti pañcakkhandhe anavakāriṁ katvā rūpādīsu ekameva dhammaṁ ‘aha’nti gahetvā ‘iminā khaggena vā chattena vā ahaṁ nicco dhuvo’ti maññati. Ucchedadiṭṭhiyampi eseva nayo. Sesaṁ sabbattha vuttanayeneva veditabbaṁ.",
  "atk-abh02a16:224": "Iti evarūpāni atītāni chattiṁsāti ekekassa puggalassa atīte chattiṁsa. Anāgatāni chattiṁsāti ekekasseva anāgate chattiṁsa. Paccuppannāni chattiṁsāti ekekassa vā puggalassa yathālābhavasena bahunaṁ vā paccuppanne chattiṁsa. Sabbasattānaṁ pana ekaṁseneva atīte chattiṁsa, anāgate chattiṁsa, paccuppanne chattiṁsāti veditabbāni. Anantā hi asadisataṇhāmānadiṭṭhibhedā sattā. Aṭṭhataṇhāvicaritasataṁ hotīti ettha pana aṭṭhasatasaṅkhātaṁ taṇhāvicaritaṁ hotīti evamattho daṭṭhabbo. Sesaṁ sabbattha uttānatthamevāti.",
  "atk-abh02a16:225": "Taṇhāvicaritaniddesavaṇṇanā.",
  "atk-abh02a16:226": "Diṭṭhigataniddesavaṇṇanā",
  "atk-abh02a16:227": "977. Diṭṭhigataniddese brahmajāle veyyākaraṇeti brahmajālanāmake veyyākaraṇe, dīghanikāyassa paṭhamasuttante. Vuttāni bhagavatāti satthārā sayaṁ āhacca bhāsitāni. Cattāro sassatavādātiādīsu ‘‘te ca bhonto samaṇabrāhmaṇā kimāgamma kimārabbha sassatavādā sassataṁ attānañca lokañca paññāpenti catūhi vatthūhī’’tiādinā (dī. ni. 1.29-30) brahmajāle vuttanayeneva pabhedo ca attho ca veditabboti.",
  "atk-abh02a16:228": "Sammohavinodaniyā vibhaṅgaṭṭhakathāya",
  "atk-abh02a16:229": "Khuddakavatthuvibhaṅgavaṇṇanā niṭṭhitā."
}