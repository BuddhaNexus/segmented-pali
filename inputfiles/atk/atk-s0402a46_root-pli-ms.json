{
  "atk-s0402a46:0": "(11) 1. Valāhakavaggo",
  "atk-s0402a46:1": "1-2. Valāhakasuttadvayavaṇṇanā",
  "atk-s0402a46:2": "101-2. Tatiyapaṇṇāsakassa paṭhame valāhakāti meghā. Bhāsitā hoti no kattāti ‘‘idañcidañca karissāmī’’ti kevalaṁ bhāsatiyeva, na karoti. Kattā hoti no bhāsitāti akathetvāva ‘‘idañcidañca mayā kātuṁ vaṭṭatī’’ti kattā hoti. Evaṁ sabbattha attho veditabbo. Dutiyaṁ uttānatthameva.",
  "atk-s0402a46:3": "3. Kumbhasuttavaṇṇanā",
  "atk-s0402a46:4": "103. Tatiye kumbhāti ghaṭā. Tuccho pihitoti rittako pihitamukho. Pūro vivaṭoti udakapuṇṇo apārutamukho. Sesadvayepi eseva nayo.",
  "atk-s0402a46:5": "4. Udakarahadasuttavaṇṇanā",
  "atk-s0402a46:6": "104. Catutthe uttāno gambhīrobhāsotiādīsu purāṇapaṇṇarasasambhinnavaṇṇo kāḷaudako gambhīrobhāso nāma, acchavippasannamaṇivaṇṇaudako uttānobhāso nāma.",
  "atk-s0402a46:7": "5-6. Ambasuttavaṇṇanā",
  "atk-s0402a46:8": "105-6. Pañcame āmaṁ pakkavaṇṇīti āmakaṁ hutvā olokentānaṁ pakkasadisaṁ khāyati. Evaṁ sabbapadāni daṭṭhabbāni. Chaṭṭhaṁ uttānatthameva.",
  "atk-s0402a46:9": "7. Mūsikasuttavaṇṇanā",
  "atk-s0402a46:10": "107. Sattame yo āvāṭaṁ khaṇati, na ca tattha vasati, so gādhaṁ kattā no vasitāti vuccati. Khantātipi pāṭho. Iminā nayena sabbapadāni veditabbāni.",
  "atk-s0402a46:11": "8. Balībaddasuttavaṇṇanā",
  "atk-s0402a46:12": "108. Aṭṭhame yo attano gogaṇaṁ maddati, na paragogaṇaṁ, ayaṁ sagavacaṇḍo no paragavacaṇḍoti evaṁ sabbapadāni veditabbāni. Ubbejetā hotīti ghaṭṭetvā vijjhitvā ubbegapattaṁ karoti.",
  "atk-s0402a46:13": "9. Rukkhasuttavaṇṇanā",
  "atk-s0402a46:14": "109. Navame pheggu phegguparivāroti nissāro pheggurukkho pheggurukkheheva parivuto. Sāraparivāroti khadirādīhi sārarukkheheva parivuto. Esa nayo sabbattha.",
  "atk-s0402a46:15": "10. Āsīvisasuttavaṇṇanā",
  "atk-s0402a46:16": "110. Dasame āgataviso na ghoravisoti yassa visaṁ āgacchati, ghoraṁ pana na hoti, cirakālaṁ na pīḷeti. Sesapadesupi eseva nayoti.",
  "atk-s0402a46:17": "Valāhakavaggo paṭhamo."
}