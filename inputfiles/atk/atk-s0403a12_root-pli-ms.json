{
  "atk-s0403a12:0": "(13) 3. Gilānavaggo",
  "atk-s0403a12:1": "4. Dutiyaupaṭṭhākasuttavaṇṇanā",
  "atk-s0403a12:2": "124. Tatiyassa catutthe nappaṭibaloti kāyabalena ca ñāṇabalena ca asamannāgato. Āmisantaroti āmisahetuko cīvarādīni paccāsīsamāno.",
  "atk-s0403a12:3": "5-6. Anāyussāsuttadvayavaṇṇanā",
  "atk-s0403a12:4": "125-126. Pañcame anāyussāti āyupacchedanā, na āyuvaḍḍhanā. Chaṭṭhepi eseva nayo.",
  "atk-s0403a12:5": "7. Vapakāsasuttavaṇṇanā",
  "atk-s0403a12:6": "127. Sattame nālaṁ saṅghamhā vapakāsitunti saṅghato nikkhamitvā ekako vasituṁ na yutto. Kāmañcesa saṅghamajjhepi vasituṁ ayuttova asaṅghasobhanatāya, ovādānusāsanippaṭibaddhattā pana nippariyāyeneva saṅghamhā vapakāsituṁ na yutto. Alaṁ saṅghamhā vapakāsitunti cātuddisattā saṅghamhā nikkhamma ekako vasituṁ yutto, saṅghasobhanatāya pana saṅghepi vasituṁ yuttoyeva. Aṭṭhamaṁ uttānatthameva.",
  "atk-s0403a12:7": "9. Parikuppasuttavaṇṇanā",
  "atk-s0403a12:8": "129. Navame āpāyikāti apāyagāmino. Nerayikāti nirayagāmino. Parikuppāti parikuppanasabhāvā purāṇavaṇasadisā. Atekicchāti akattabbaparikammā. Dasamaṁ uttānatthamevāti.",
  "atk-s0403a12:9": "Gilānavaggo tatiyo."
}