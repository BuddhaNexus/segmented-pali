{
  "atk-s0402a56:0": "(21) 1. Sappurisavaggo",
  "atk-s0402a56:1": "1-6. Sikkhāpadasuttavaṇṇanā",
  "atk-s0402a56:2": "201. Pañcamassa paṭhame asappurisanti lāmakapurisaṁ tucchapurisaṁ mūḷhapurisaṁ avijjāya andhīkataṁ bālaṁ. Asappurisataranti atirekena asappurisaṁ. Itare dve vuttapaṭipakkhavasena veditabbā. Sesamettha uttānatthameva. Yathā cettha, evaṁ ito paresu pañcasu. Etesu hi paṭhamaṁ pañcaveravasena desitaṁ, dutiyaṁ assaddhammavasena, tatiyaṁ kāyavacīdvāravasena, catutthaṁ manodvāravasena, pañcamaṁ aṭṭhamicchattavasena, chaṭṭhaṁ dasamicchattavasena.",
  "atk-s0402a56:3": "7-10. Pāpadhammasuttacatukkavaṇṇanā",
  "atk-s0402a56:4": "207-210. Sattame pāpanti lāmakaṁ saṁkiliṭṭhapuggalaṁ. Kalyāṇanti bhaddakaṁ anavajjapuggalaṁ. Sesamettha uttānatthameva. Aṭṭhamepi eseva nayo. Navame pāpadhammanti lāmakadhammaṁ. Kalyāṇadhammanti anavajjadhammaṁ. Sesamettha uttānatthameva. Dasamepi eseva nayo. Imasmiṁ vagge dasasupi suttesu agāriyappaṭipadā kathitā. Sacepi sotāpannasakadāgāmino honti, vaṭṭatiyevāti.",
  "atk-s0402a56:5": "Sappurisavaggo paṭhamo."
}