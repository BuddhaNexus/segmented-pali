{
  "atk-s0501a0:0": " Namo tassa bhagavato arahato sammāsambuddhassa",
  "atk-s0501a0:1": "Khuddakanikāye",
  "atk-s0501a0:2": "Khuddakapāṭha-aṭṭhakathā",
  "atk-s0501a0:3": "Ganthārambhakathā",
  "atk-s0501a0:4": "Buddhaṁsaraṇaṁ gacchāmi;",
  "atk-s0501a0:5": "Dhammaṁ saraṇaṁ gacchāmi;",
  "atk-s0501a0:6": "Saṅghaṁ saraṇaṁ gacchāmīti.",
  "atk-s0501a0:7": "Ayaṁ saraṇagamananiddeso khuddakānaṁ ādi.",
  "atk-s0501a0:8": "Imassa dāni atthaṁ paramatthajotikāya khuddakaṭṭhakathāya vivarituṁ vibhajituṁ uttānīkātuṁ idaṁ vuccati –",
  "atk-s0501a0:9": "Uttamaṁ vandaneyyānaṁ, vanditvā ratanattayaṁ;",
  "atk-s0501a0:10": "Khuddakānaṁ karissāmi, kesañci atthavaṇṇanaṁ.",
  "atk-s0501a0:11": "Khuddakānaṁ gambhīrattā, kiñcāpi atidukkarā;",
  "atk-s0501a0:12": "Vaṇṇanā mādisenesā, abodhantena sāsanaṁ.",
  "atk-s0501a0:13": "Ajjāpi tu abbocchinno, pubbācariyanicchayo;",
  "atk-s0501a0:14": "Tatheva ca ṭhitaṁ yasmā, navaṅgaṁ satthusāsanaṁ.",
  "atk-s0501a0:15": "Tasmāhaṁ kātumicchāmi, atthasaṁvaṇṇanaṁ imaṁ;",
  "atk-s0501a0:16": "Sāsanañceva nissāya, porāṇañca vinicchayaṁ.",
  "atk-s0501a0:17": "Saddhammabahumānena, nāttukkaṁsanakamyatā;",
  "atk-s0501a0:18": "Nāññesaṁ vambhanatthāya, taṁ suṇātha samāhitāti.",
  "atk-s0501a0:19": "Khuddakavavatthānaṁ",
  "atk-s0501a0:20": "Tattha ‘‘khuddakānaṁ karissāmi, kesañci atthavaṇṇana’’nti vuttattā khuddakāni tāva vavatthapetvā pacchā atthavaṇṇanaṁ karissāmi. Khuddakāni nāma khuddakanikāyassa ekadeso, khuddakanikāyo nāma pañcannaṁ nikāyānaṁ ekadeso. Pañca nikāyā nāma –",
  "atk-s0501a0:21": "Dīghamajjhimasaṁyutta, aṅguttarikakhuddakā;",
  "atk-s0501a0:22": "Nikāyā pañca gambhīrā, dhammato atthato cime.",
  "atk-s0501a0:23": "Tattha brahmajālasuttādīni catuttiṁsa suttāni dīghanikāyo. Mūlapariyāyasuttādīni diyaḍḍhasataṁ dve ca suttāni majjhimanikāyo. Oghataraṇasuttādīni satta suttasahassāni satta ca suttasatāni dvāsaṭṭhi ca suttāni saṁyuttanikāyo. Cittapariyādānasuttādīni nava suttasahassāni pañca ca suttasatāni sattapaññāsañca suttāni aṅguttaranikāyo. Khuddakapāṭho, dhammapadaṁ, udānaṁ, itivuttakaṁ, suttanipāto, vimānavatthu, petavatthu, theragāthā, therīgāthā, jātakaṁ, niddeso, paṭisambhidā , apadānaṁ, buddhavaṁso, cariyāpiṭakaṁ, vinayābhidhammapiṭakāni, ṭhapetvā vā cattāro nikāye avasesaṁ buddhavacanaṁ khuddakanikāyo.",
  "atk-s0501a0:24": "Kasmā panesa khuddakanikāyoti vuccati? Bahūnaṁ khuddakānaṁ dhammakkhandhānaṁ samūhato nivāsato ca. Samūhanivāsā hi ‘‘nikāyo’’ti vuccanti. ‘‘Nāhaṁ, bhikkhave, aññaṁ ekanikāyampi samanupassāmi evaṁ cittaṁ, yathayidaṁ, bhikkhave, tiracchānagatā pāṇā (saṁ. ni. 3.100). Poṇikanikāyo, cikkhallikanikāyo’’ti evamādīni cettha sādhakāni sāsanato lokato ca. Ayamassa khuddakanikāyassa ekadeso. Imāni suttantapiṭakapariyāpannāni atthato vivarituṁ vibhajituṁ uttānīkātuñca adhippetāni khuddakāni, tesampi khuddakānaṁ saraṇasikkhāpadadvattiṁsākārakumārapañhamaṅgalasutta- ratanasuttatirokuṭṭanidhikaṇḍamettasuttānaṁ vasena navappabhedo khuddakapāṭho ādi ācariyaparamparāya vācanāmaggaṁ āropitavasena na bhagavatā vuttavasena. Bhagavatā hi vuttavasena –",
  "atk-s0501a0:25": "‘‘Anekajātisaṁsāraṁ, sandhāvissaṁ anibbisaṁ;",
  "atk-s0501a0:26": "Gahakāraṁ gavesanto, dukkhā jāti punappunaṁ.",
  "atk-s0501a0:27": "‘‘Gahakāraka diṭṭhosi, puna gehaṁ na kāhasi;",
  "atk-s0501a0:28": "Sabbā te phāsukā bhaggā, gahakūṭaṁ visaṅkhataṁ;",
  "atk-s0501a0:29": "Visaṅkhāragataṁ cittaṁ, taṇhānaṁ khayamajjhagā’’ti. (dha. pa. 153-154) –",
  "atk-s0501a0:30": "Idaṁ gāthādvayaṁ sabbassāpi buddhavacanassa ādi. Tañca manasāva vuttavasena, na vacībhedaṁ katvā vuttavasena. Vacībhedaṁ pana katvā vuttavasena –",
  "atk-s0501a0:31": "‘‘Yadā have pātubhavanti dhammā,",
  "atk-s0501a0:32": "Ātāpino jhāyato brāhmaṇassa;",
  "atk-s0501a0:33": "Athassa kaṅkhā vapayanti sabbā,",
  "atk-s0501a0:34": "Yato pajānāti sahetudhamma’’nti. (udā. 1; mahāva. 1) –",
  "atk-s0501a0:35": "Ayaṁ gāthā ādi. Tasmā yvāyaṁ navappabhedo khuddakapāṭho imesaṁ khuddakānaṁ ādi, tassa ādito pabhuti atthasaṁvaṇṇanaṁ ārabhissāmi.",
  "atk-s0501a0:36": "Nidānasodhanaṁ",
  "atk-s0501a0:37": "Tassa cāyamādi ‘‘buddhaṁ saraṇaṁ gacchāmi, dhammaṁ saraṇaṁ gacchāmi, saṅghaṁ saraṇaṁ gacchāmī’’ti. Tassāyaṁ atthavaṇṇanāya mātikā –",
  "atk-s0501a0:38": "‘‘Kena kattha kadā kasmā, bhāsitaṁ saraṇattayaṁ;",
  "atk-s0501a0:39": "Kasmā cidhādito vutta, mavuttamapi ādito.",
  "atk-s0501a0:40": "‘‘Nidānasodhanaṁ katvā, evamettha tato paraṁ;",
  "atk-s0501a0:41": "Buddhaṁ saraṇagamanaṁ, gamakañca vibhāvaye.",
  "atk-s0501a0:42": "‘‘Bhedābhedaṁ phalañcāpi, gamanīyañca dīpaye;",
  "atk-s0501a0:43": "Dhammaṁ saraṇamiccādi, dvayepesa nayo mato.",
  "atk-s0501a0:44": "‘‘Anupubbavavatthāne, kāraṇañca viniddise;",
  "atk-s0501a0:45": "Saraṇattayametañca, upamāhi pakāsaye’’ti.",
  "atk-s0501a0:46": "Tattha paṭhamagāthāya tāva idaṁ saraṇattayaṁ kena bhāsitaṁ, kattha bhāsitaṁ, kadā bhāsitaṁ, kasmā bhāsitaṁ avuttamapicādito tathāgatena kasmā idhādito vuttanti pañca pañhā.",
  "atk-s0501a0:47": "Tesaṁ vissajjanā kena bhāsitanti bhagavatā bhāsitaṁ, na sāvakehi, na isīhi, na devatāhi. Katthāti bārāṇasiyaṁ isipatane migadāye. Kadāti āyasmante yase saddhiṁ sahāyakehi arahattaṁ patte ekasaṭṭhiyā arahantesu bahujanahitāya loke dhammadesanaṁ karontesu. Kasmāti pabbajjatthañca upasampadatthañca. Yathāha –",
  "atk-s0501a0:48": "‘‘Evañca pana, bhikkhave, pabbājetabbo upasampādetabbo. Paṭhamaṁ kesamassuṁ ohāretvā kāsāyāni vatthāni acchādāpetvā ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā ‘evaṁ vadehī’ti vattabbo ‘buddhaṁ saraṇaṁ gacchāmi, dhammaṁ saraṇaṁ gacchāmi, saṅghaṁ saraṇaṁ gacchāmī’’’ti (mahāva. 34).",
  "atk-s0501a0:49": "Kasmācidhādito vuttanti idañca navaṅgaṁ satthusāsanaṁ tīhi piṭakehi saṅgaṇhitvā vācanāmaggaṁ āropentehi pubbācariyehi yasmā iminā maggena devamanussā upāsakabhāvena vā pabbajitabhāvena vā sāsanaṁ otaranti, tasmā sāsanotārassa maggabhūtattā idha khuddakapāṭhe ādito vuttanti ñātabbaṁ.",
  "atk-s0501a0:50": "Kataṁ nidānasodhanaṁ."
}