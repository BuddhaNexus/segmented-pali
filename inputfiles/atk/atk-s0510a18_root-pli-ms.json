{
  "atk-s0510a18:0": "18. Kumudavaggo",
  "atk-s0510a18:1": "1. Kumudamāliyattheraapadānavaṇṇanā",
  "atk-s0510a18:2": "Pabbatehimavantamhītiādikaṁ āyasmato kumudamāliyattherassa apadānaṁ. Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa bhagavato kāle himavantapabbatasamīpe jātassarassa āsanne rakkhaso hutvā nibbatto atthadassiṁ bhagavantaṁ tattha upagataṁ disvā pasannamānaso kumudapupphāni ocinitvā bhagavantaṁ pūjesi. Bhagavā anumodanaṁ katvā pakkāmi.",
  "atk-s0510a18:3": "1. So tena puññena tato cavitvā devalokaṁ upapanno cha kāmāvacarasampattiyo anubhavitvā manussesu ca cakkavattiādisampattiyo anubhavitvā imasmiṁ buddhuppāde kulagehe nibbatto vuddhippatto ratanattaye pasanno pabbajitvā vāyamanto brahmacariyapariyosānaṁ arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha. Tattha tatthajo rakkhaso āsinti tasmiṁ jātassarasamīpe jāto nibbatto rakkhaso pararudhiramaṁsakhādako niddayo ghorarūpo bhayānakasabhāvo mahābalo mahāthāmo kakkhaḷo yakkho āsiṁ ahosinti attho.",
  "atk-s0510a18:4": "Kumudaṁpupphate tatthāti tasmiṁ mahāsare sūriyaraṁsiyā abhāve sati sāyanhe makuḷitaṁ kuñcitākārena nippabhaṁ avaṇṇaṁ hotīti ‘‘kumuda’’nti laddhanāmaṁ pupphaṁ pupphate vikasatīti attho. Cakkamattāni jāyareti tāni pupphāni rathacakkapamāṇāni hutvā jāyantīti attho. Sesaṁ suviññeyyamevāti.",
  "atk-s0510a18:5": "Kumudamāliyattheraapadānavaṇṇanā samattā.",
  "atk-s0510a18:6": "2. Nisseṇidāyakattheraapadānavaṇṇanā",
  "atk-s0510a18:7": "Koṇḍaññassabhagavatotiādikaṁ āyasmato nisseṇidāyakattherassa apadānaṁ. Ayampi purimajinavaresu katādhikāro anekāsu jātīsu vivaṭṭūpanissayāni puññāni upacinanto koṇḍaññassa bhagavato kāle vaḍḍhakikule nibbatto saddho pasanno bhagavato dhammadesanaṁ sutvā pasannamānaso bhagavato vasanapāsādassārohanatthāya sārakaṭṭhamayaṁ nisseṇiṁ katvā ussāpetvā ṭhapesi. Bhagavā tassa pasādasaṁvaḍḍhanatthāya passantasseva uparipāsādaṁ āruhi. So atīva pasanno teneva pītisomanassena kālaṁ katvā devaloke nibbatto tattha dibbasampattiṁ anubhavitvā manussesu jāyamāno nisseṇidānanissandena uccakule nibbatto manussasukhaṁ anubhavitvā imasmiṁ buddhuppāde ekasmiṁ kule nibbatto satthu dhammadesanaṁ sutvā saddhājāto pabbajito nacirasseva arahā ahosi.",
  "atk-s0510a18:8": "9. So attano pubbakammaṁ saritvā somanassajāto pubbacaritāpadānaṁ pakāsento koṇḍaññassa bhagavatotiādimāha. Tattha koṇḍaññassāti kucchito hutvā ḍeti pavattatīti koṇḍo, lāmakasatto, koṇḍato aññoti koṇḍañño, alāmako uttamapurisoti attho. Atha vā brāhmaṇagottesu koṇḍaññagotte uppannattā ‘‘koṇḍañño’’ti gottavasena tassa nāmaṁ, tassa koṇḍaññassa. Sesaṁ pākaṭamevāti.",
  "atk-s0510a18:9": "Nisseṇidāyakattheraapadānavaṇṇanā samattā.",
  "atk-s0510a18:10": "3. Rattipupphiyattheraapadānavaṇṇanā",
  "atk-s0510a18:11": "Migaluddopure āsintiādikaṁ āyasmato rattipupphiyattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle nesādakule uppanno migavadhāya araññe vicaramāno tassa kāruññena araññe caramānaṁ vipassiṁ bhagavantaṁ disvā pasannamānaso pupphitaṁ rattikaṁ nāma pupphaṁ kuṭajapupphañca saha vaṇṭena ocinitvā somanassacittena pūjesi. Bhagavā anumodanaṁ katvā pakkāmi.",
  "atk-s0510a18:12": "13. So teneva puññena devamanussesu saṁsaranto ubhayasampattiyo anubhavitvā imasmiṁ buddhuppāde kulagehe nibbatto viññutaṁ patto ratanattaye pasanno satthu dhammadesanaṁ sutvā kāmesu ādīnavaṁ disvā pabbajitvā nacirasseva arahattaṁ patto attano pubbakammaṁ saritvā ‘‘nesādabhūtena mayā katakusalaṁ sundara’’nti somanassajāto pubbacaritāpadānaṁ pakāsento migaluddo pure āsintiādimāha. Tattha migānaṁ luddo sāhasiko mārakoti migaluddo, migesu vā luddo lobhīti migaluddo, nesādo āsiṁ pureti attho.",
  "atk-s0510a18:13": "14.Rattikaṁ pupphitaṁ disvāti padumapupphādīni anekāni pupphāni sūriyaraṁsisamphassena divā pupphanti rattiyaṁ makuḷitāni honti. Jātisumanamallikādīni anekāni pupphāni pana rattiyaṁ pupphanti no divā. Tasmā rattiyaṁ pupphanato rattipupphanāmakāni anekāni sugandhapupphāni ca kuṭajapupphāni ca gahetvā pūjesinti attho. Sesaṁ uttānatthamevāti.",
  "atk-s0510a18:14": "Rattipupphiyattheraapadānavaṇṇanā samattā.",
  "atk-s0510a18:15": "4. Udapānadāyakattheraapadānavaṇṇanā",
  "atk-s0510a18:16": "Vipassino bhagavatotiādikaṁ āyasmato udapānadāyakattherassa apadānaṁ. Ayampi thero purimamunivaresu katādhikāro anekesu bhavesu katapuññasañcayo vipassissa bhagavato kāle kulagehe nibbatto vuddhippatto ‘‘pānīyadānaṁ mayā dātabbaṁ, tañca nirantaraṁ katvā pavattetuṁ vaṭṭatī’’ti cintetvā ekaṁ kūpaṁ khanāpetvā udakasampattakāle iṭṭhakāhi cināpetvā thiraṁ katvā tattha uṭṭhitena udakena puṇṇaṁ taṁ udapānaṁ vipassissa bhagavato niyyādesi. Bhagavā pānīyadānānisaṁsadīpakaṁ anumodanaṁ akāsi . So tena puññena devamanussesu saṁsaranto nibbattanibbattaṭṭhāne pokkharaṇīudapānapānīyādisampanno sukhamanubhavitvā imasmiṁ buddhuppāde ekasmiṁ kule nibbatto vuddhimanvāya saddho pasanno pabbajitvā nacirasseva arahā ahosi.",
  "atk-s0510a18:17": "18. So aparabhāge attano pubbakammaṁ saritvā somanassajāto pubbacaritāpadānaṁ pakāsento vipassino bhagavatotiādimāha. Tattha udapāno kato mayāti udakaṁ pivanti etthāti udapāno, kūpapokkharaṇītaḷākānametaṁ adhivacanaṁ. So udapāno kūpo vipassissa bhagavato atthāya kato khanitoti attho. Sesaṁ uttānatthamevāti.",
  "atk-s0510a18:18": "Udapānadāyakattheraapadānavaṇṇanā samattā.",
  "atk-s0510a18:19": "5. Sīhāsanadāyakattheraapadānavaṇṇanā",
  "atk-s0510a18:20": "Nibbutelokanāthamhītiādikaṁ āyasmato sīhāsanadāyakattherassa apadānaṁ. Ayampi purimabuddhesu katādhikāro tattha tattha bhave nibbānādhigamatthāya katapuññūpacayo padumuttarassa bhagavato kāle gahapatikule nibbatto viññutaṁ patto satthu dhammadesanaṁ sutvā ratanattaye pasanno tasmiṁ bhagavati parinibbute sattahi ratanehi khacitaṁ sīhāsanaṁ kārāpetvā bodhirukkhaṁ pūjesi, bahūhi mālāgandhadhūpehi ca pūjesi.",
  "atk-s0510a18:21": "21. So tena puññena devamanussesu saṁsaranto ubhayasampattiyo anubhavitvā sabbattha pūjito imasmiṁ buddhuppāde sāvatthiyaṁ kulagehe nibbatto vuddhippatto gharāvāsaṁ vasanto satthu dhammadesanaṁ sutvā pasannamānaso ñātivaggaṁ pahāya pabbajito nacirasseva arahā hutvā pubbūpacitakusalasambhāraṁ saritvā sañjātasomanasso pubbacaritāpadānaṁ pakāsento nibbute lokanāthamhītiādimāha. Tattha sīhāsanamadāsahanti sīharūpahiraññasuvaṇṇaratanehi khacitaṁ āsanaṁ sīhāsanaṁ, sīhassa vā abhītassa bhagavato nisinnārahaṁ, sīhaṁ vā seṭṭhaṁ uttamaṁ āsananti sīhāsanaṁ, taṁ ahaṁ adāsiṁ, bodhirukkhaṁ pūjesinti attho. Sesaṁ suviññeyyamevāti.",
  "atk-s0510a18:22": "Sīhāsanadāyakattheraapadānavaṇṇanā samattā.",
  "atk-s0510a18:23": "6. Maggadattikattheraapadānavaṇṇanā",
  "atk-s0510a18:24": "Anomadassī bhagavātiādikaṁ āyasmato maggadattikattherassa apadānaṁ. Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa bhagavato kāle kulagehe nibbatto vuddhimanvāya gharāvāsaṁ saṇṭhapetvā vasanto anomadassiṁ bhagavantaṁ ākāse caṅkamantaṁ pāduddhāre pāduddhāracaṅkamanaṭṭhāne pupphānaṁ vikiraṇaṁ acchariyañca disvā pasannamānaso pupphāni ākāse ukkhipi, tāni vitānaṁ hutvā aṭṭhaṁsu.",
  "atk-s0510a18:25": "26. So tena puññena sugatīsuyeva saṁsaranto sabbattha pūjito sukhaṁ anubhavitvā imasmiṁ buddhuppāde ekasmiṁ kule nibbatto kamena yobbaññaṁ pāpuṇitvā saddhājāto pabbajitvā vattasampanno nacirasseva arahattaṁ patto caṅkamanassa pūjitattā maggadattikattheroti pākaṭo. So pubbakammaṁ saritvā somanassajāto pubbacaritāpadānaṁ pakāsento anomadassī bhagavātiādimāha. Diṭṭhadhammasukhatthāyāti imasmiṁ attabhāve caṅkamanena sarīrasallahukādisukhaṁ paṭiccāti attho. Abbhokāsamhi caṅkamīti abbhokāse aṅgaṇaṭṭhāne caṅkami, padavikkhepaṁ padasañcāraṁ akāsīti attho.",
  "atk-s0510a18:26": "Uddhate pāde pupphānīti caṅkamantena pāde uddhate padumuppalādīni pupphāni pathavito uggantvā caṅkame vikiriṁsūti attho. Sobhaṁ muddhani tiṭṭhareti buddhassa muddhani sīse sobhayamānā tāni tiṭṭhantīti attho. Sesaṁ suviññeyyamevāti.",
  "atk-s0510a18:27": "Maggadattikattheraapadānavaṇṇanā samattā.",
  "atk-s0510a18:28": "7. Ekadīpiyattheraapadānavaṇṇanā",
  "atk-s0510a18:29": "Padumuttarassa muninotiādikaṁ āyasmato ekadīpiyattherassa apadānaṁ. Ayampāyasmā purimajinaseṭṭhesu katakusalasambhāro tattha tattha bhave vivaṭṭūpanissayāni puññāni upacinanto padumuttarassa bhagavato kāle gahapatikule nibbatto vuddhippatto saddho pasanno bhagavato salalamahābodhimhi ekapadīpaṁ pūjesi, thāvaraṁ katvā niccamekapadīpapūjanatthāya telavaṭṭaṁ paṭṭhapesi. So tena puññena devamanussesu saṁsaranto sabbattha jalamāno pasannacakkhuko ubhayasukhamanubhavitvā imasmiṁ buddhuppāde sāvatthiyaṁ vibhavasampanne ekasmiṁ kule nibbatto viññutaṁ patto ratanattaye pasanno pabbajitvā nacirasseva arahattaṁ patto dīpapūjāya laddhavisesādhigamattā ekadīpiyattheroti pākaṭo.",
  "atk-s0510a18:30": "30. So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttarassa muninotiādimāha. Taṁ sabbaṁ uttānatthamevāti.",
  "atk-s0510a18:31": "Ekadīpiyattheraapadānavaṇṇanā samattā.",
  "atk-s0510a18:32": "8. Maṇipūjakattheraapadānavaṇṇanā",
  "atk-s0510a18:33": "Orenahimavantassātiādikaṁ āyasmato maṇipūjakattherassa apadānaṁ. Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle ekasmiṁ kule nibbatto gharāvāsaṁ saṇṭhapetvā tatthādīnavaṁ disvā gharāvāsaṁ pahāya tāpasapabbajjaṁ pabbajitvā himavantaorabhāge ekissā nadiyā samīpe paṇṇasālaṁ kāretvā vasanto vivekakāmatāya tassānukampāya ca tattha upagataṁ padumuttaraṁ bhagavantaṁ disvā pasannamānaso maṇipallaṅkaṁ bhagavato pūjesi. Bhagavā tassa pasādavaḍḍhanatthāya tattha nisīdi. So bhiyyosomattāya pasanno nibbānādhigamatthāya patthanaṁ akāsi. Bhagavā anumodanaṁ vatvā pakkāmi. So tena puññena devamanussesu saṁsaranto sabbattha pūjito sukhaṁ anubhavitvā imasmiṁ buddhuppāde sāvatthiyaṁ vibhavasampanne kule nibbatto gharāvāsaṁ vasanto ekadivasaṁ satthu dhammadesanaṁ sutvā paṭiladdhasaddho pabbajitvā nacirasseva arahā ahosi.",
  "atk-s0510a18:34": "34. So ekadivasaṁ attanā katakusalaṁ saritvā sañjātasomanasso pubbacaritāpadānaṁ pakāsento orena himavantassātiādimāha. Tattha orenāti himavantassa aparaṁ bhāgaṁ vihāya orena, bhummatthe karaṇavacanaṁ, orasmiṁ disābhāgeti attho. Nadikā sampavattathāti apākaṭanāmadheyyā ekā nadī saṁsuṭṭhu pavattānī vahānī sandamānā ahosīti attho. Tassā cānupakhettamhīti tassā nadiyā anupakhettamhi tīrasamīpeti attho. Sayambhū vasate tadāti yadā ahaṁ maṇipallaṅkaṁ pūjesiṁ, tadā anācariyako hutvā sayameva buddhabhūto bhagavā vasate viharatīti attho.",
  "atk-s0510a18:35": "35.Maṇiṁ paggayha pallaṅkanti maṇinti cittaṁ ārādheti somanassaṁ karotīti maṇi, atha vā māti pamāṇaṁ karoti ābharaṇanti maṇi, atha vā marantāpi rājayuvarājādayo taṁ na pariccajanti tadatthāya saṅgāmaṁ karontīti maṇi, taṁ maṇiṁ maṇimayaṁ pallaṅkaṁ manoramaṁ sādhu cittaṁ suṭṭhu vicittaṁ paggayha gahetvā buddhaseṭṭhassa abhiropayiṁ pūjesinti attho. Sesaṁ sabbaṁ uttānatthamevāti.",
  "atk-s0510a18:36": "Maṇipūjakattheraapadānavaṇṇanā samattā.",
  "atk-s0510a18:37": "9. Tikicchakattheraapadānavaṇṇanā",
  "atk-s0510a18:38": "Nagarebandhumatiyātiādikaṁ āyasmato tikicchakattherassa apadānaṁ. Ayampāyasmā purimajinavaresu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle bandhumatīnagare vejjakule nibbatto bahussuto susikkhito vejjakamme cheko bahū rogino tikicchanto vipassissa bhagavato upaṭṭhākassa asokanāmattherassa rogaṁ tikicchi. So tena puññena devamanussesu aparāparaṁ sukhaṁ anubhavanto nibbattanibbattabhave arogo dīghāyuko suvaṇṇavaṇṇasarīro ahosi.",
  "atk-s0510a18:39": "39. So imasmiṁ buddhuppāde sāvatthiyaṁ gahapatikule nibbatto vuddhimanvāya sabbasippesu nipphattiṁ patto arogo sukhito vibhavasampanno ratanattaye pasanno satthu dhammadesanaṁ sutvā paṭiladdhasaddho gharāvāsaṁ pahāya pabbajitvā nacirasseva arahā hutvā pubbakammaṁ saritvā somanassajāto pubbacaritāpadānaṁ pakāsento nagare bandhumatiyātiādimāha. Taṁ sabbaṁ heṭṭhā vuttanayattā uttānatthamevāti.",
  "atk-s0510a18:40": "Tikicchakattheraapadānavaṇṇanā samattā.",
  "atk-s0510a18:41": "10. Saṅghupaṭṭhākattheraapadānavaṇṇanā",
  "atk-s0510a18:42": "Vessabhumhi bhagavatītiādikaṁ āyasmato saṅghupaṭṭhākattherassa apadānaṁ. Ayampi thero purimabuddhesu katakusalasambhāro anekesu bhavesu vivaṭṭūpanissayāni puññāni upacinanto vessabhussa bhagavato kāle tassārāmikassa putto hutvā nibbatto viññutaṁ patvā saddho pasanno vihāresu ārāmikakammaṁ karonto sakkaccaṁ saṅghaṁ upaṭṭhāsi. So teneva kusalakammena devamanussesu saṁsaranto ubhayasampattiyo anubhavitvā imasmiṁ buddhuppāde sāvatthiyaṁ gahapatikule nibbatto vuddhippatto vibhavasampanno sukhappatto pākaṭo satthu dhammadesanaṁ sutvā sāsane pasanno pabbajitvā vattasampanno sāsanaṁ sobhayamāno vipassanaṁ vaḍḍhento nacirasseva saha paṭisambhidāhi arahattaṁ patto chaḷabhiñño pubbe katakusalakammavasena saṅghupaṭṭhākattheroti pākaṭo ahosi.",
  "atk-s0510a18:43": "45. So ekadivasaṁ ‘‘pubbe mayā kiṁ nāma kammaṁ katvā ayaṁ lokuttarasampatti laddhā’’ti attano pubbakammaṁ saritvā paccakkhato jānitvā somanassajāto pubbacaritāpadānaṁ pākaṭaṁ karonto vessabhumhi bhagavatītiādimāha. Tattha ahosārāmiko ahanti ahaṁ vessabhussa bhagavato sāsane ārāmiko ahosinti attho. Sesaṁ heṭṭhā vuttanayattā uttānatthattā ca suviññeyyamevāti.",
  "atk-s0510a18:44": "Saṅghupaṭṭhākattheraapadānavaṇṇanā samattā.",
  "atk-s0510a18:45": "Aṭṭhārasamavaggavaṇṇanā samattā."
}