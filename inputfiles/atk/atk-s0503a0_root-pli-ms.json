{
  "atk-s0503a0:0": " Namo tassa bhagavato arahato sammāsambuddhassa",
  "atk-s0503a0:1": "Khuddakanikāye",
  "atk-s0503a0:2": "Udāna-aṭṭhakathā",
  "atk-s0503a0:3": "Ganthārambhakathā",
  "atk-s0503a0:4": "Mahākāruṇikaṁ nāthaṁ, ñeyyasāgarapāraguṁ;",
  "atk-s0503a0:5": "Vande nipuṇagambhīra-vicitranayadesanaṁ.",
  "atk-s0503a0:6": "Vijjācaraṇasampannā, yena nīyanti lokato;",
  "atk-s0503a0:7": "Vande tamuttamaṁ dhammaṁ, sammāsambuddhapūjitaṁ.",
  "atk-s0503a0:8": "Sīlādiguṇasampanno, ṭhito maggaphalesu yo;",
  "atk-s0503a0:9": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0503a0:10": "Vandanājanitaṁ puññaṁ, iti yaṁ ratanattaye;",
  "atk-s0503a0:11": "Hatantarāyo sabbattha, hutvāhaṁ tassa tejasā.",
  "atk-s0503a0:12": "Tena tena nidānena, desitāni hitesinā;",
  "atk-s0503a0:13": "Yāni suddhāpadānena, udānāni mahesinā.",
  "atk-s0503a0:14": "Tāni sabbāni ekajjhaṁ, āropentehi saṅgahaṁ;",
  "atk-s0503a0:15": "Udānaṁ nāma saṅgītaṁ, dhammasaṅgāhakehi yaṁ.",
  "atk-s0503a0:16": "Jinassa dhammasaṁvega-pāmojjaparidīpanaṁ;",
  "atk-s0503a0:17": "Somanassasamuṭṭhāna-gāthāhi paṭimaṇḍitaṁ.",
  "atk-s0503a0:18": "Tassa gambhīrañāṇehi, ogāhetabbabhāvato;",
  "atk-s0503a0:19": "Kiñcāpi dukkarā kātuṁ, atthasaṁvaṇṇanā mayā.",
  "atk-s0503a0:20": "Sahasaṁvaṇṇanaṁ yasmā, dharate satthusāsanaṁ;",
  "atk-s0503a0:21": "Pubbācariyasīhānaṁ, tiṭṭhateva vinicchayo.",
  "atk-s0503a0:22": "Tasmā taṁ avalambitvā, ogāhetvāna pañcapi;",
  "atk-s0503a0:23": "Nikāye upanissāya, porāṇaṭṭhakathānayaṁ.",
  "atk-s0503a0:24": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0503a0:25": "Mahāvihāravāsīnaṁ, samayaṁ avilomayaṁ.",
  "atk-s0503a0:26": "Punappunāgataṁ atthaṁ, vajjayitvāna sādhukaṁ;",
  "atk-s0503a0:27": "Yathābalaṁ karissāmi, udānassatthavaṇṇanaṁ.",
  "atk-s0503a0:28": "Iti ākaṅkhamānassa, saddhammassa ciraṭṭhitiṁ;",
  "atk-s0503a0:29": "Vibhajantassa tassatthaṁ, sādhu gaṇhantu sādhavoti.",
  "atk-s0503a0:30": "Tattha udānanti kenaṭṭhena udānaṁ? Udānanaṭṭhena. Kimidaṁ udānaṁ nāma? Pītivegasamuṭṭhāpito udāhāro. Yathā hi yaṁ telādi minitabbavatthu mānaṁ gahetuṁ na sakkoti, vissanditvā gacchati, taṁ ‘‘avaseko’’ti vuccati. Yañca jalaṁ taḷākaṁ gahetuṁ na sakkoti, ajjhottharitvā gacchati, taṁ ‘‘ogho’’ti vuccati. Evameva yaṁ pītivegasamuṭṭhāpitaṁ vitakkavipphāraṁ antohadayaṁ sandhāretuṁ na sakkoti, so adhiko hutvā anto asaṇṭhahitvā bahi vacīdvārena nikkhanto paṭiggāhakanirapekkho udāhāraviseso ‘‘udāna’’nti vuccati. Dhammasaṁvegavasenapi ayamākāro labbhateva.",
  "atk-s0503a0:31": "Tayidaṁ katthaci gāthābandhavasena katthaci vākyavasena pavattaṁ. Yaṁ pana aṭṭhakathāsu ‘‘somanassañāṇamayikagāthāpaṭisaṁyuttā’’ti udānalakkhaṇaṁ vuttaṁ, taṁ yebhuyyavasena vuttaṁ. Yebhuyyena hi udānaṁ gāthābandhavasena bhāsitaṁ pītisomanassasamuṭṭhāpitañca. Itarampi pana ‘‘atthi, bhikkhave, tadāyatanaṁ, yattha neva pathavī na āpo’’tiādīsu (udā. 71) ‘‘sukhakāmāni bhūtāni, yo daṇḍena vihiṁsatī’’ti (dha. pa. 131), ‘‘sace bhāyatha dukkhassa, sace vo dukkhamappiya’’nti evamādīsu (udā. 44; netti. 91) ca labbhati.",
  "atk-s0503a0:32": "Evaṁ tayidaṁ sabbaññubuddhabhāsitaṁ, paccekabuddhabhāsitaṁ, sāvakabhāsitanti tividhaṁ hoti. Tattha paccekabuddhabhāsitaṁ – ‘‘sabbesu bhūtesu nidhāya daṇḍaṁ, aviheṭhayaṁ aññatarampi tesa’’ntiādinā (su. ni. 35; cūḷani. khaggavisāṇasuttaniddesa 121) khaggavisāṇasutte āgatameva. Sāvakabhāsitānipi –",
  "atk-s0503a0:33": "‘‘Sabbo rāgo pahīno me, sabbo doso samūhato;",
  "atk-s0503a0:34": "Sabbo me vihato moho, sītibhūtosmi nibbuto’’ti. (theragā. 79) –",
  "atk-s0503a0:35": "Ādinā theragāthāsu –",
  "atk-s0503a0:36": "‘‘Kāyena saṁvutā āsiṁ, vācāya uda cetasā;",
  "atk-s0503a0:37": "Samūlaṁ taṇhamabbuyha, sītibhūtāsmi nibbutā’’ti. (therīgā. 15) –",
  "atk-s0503a0:38": "Ādinā therīgāthāsu ca āgatāni. Tāni pana tesaṁ therānaṁ therīnañca na kevalaṁ udānāni eva, atha kho sīhanādāpi honti. Sakkādīhi devehi bhāsitāni ‘‘aho dānaṁ paramadānaṁ, kassape suppatiṭṭhita’’ntiādīni (udā. 27), ārāmadaṇḍabrāhmaṇādīhi manussehi ca bhāsitāni ‘‘namo tassa bhagavato’’tiādīni (a. ni. 2.38) tisso saṅgītiyo ārūḷhāni udānāni santi eva, na tāni idha adhippetāni. Yāni pana sammāsambuddhena sāmaṁ āhacca bhāsitāni jinavacanabhūtāni, yāni sandhāya bhagavatā pariyattidhammaṁ navadhā vibhajitvā uddisantena udānanti vuttāni, tāneva dhammasaṅgāhakehi ‘‘udāna’’nti saṅgītanti tadevettha saṁvaṇṇetabbabhāvena gahitaṁ.",
  "atk-s0503a0:39": "Yā pana ‘‘anekajātisaṁsāra’’ntiādigāthāya dīpitā bhagavatā bodhimūle udānavasena pavattitā anekasatasahassānaṁ sammāsambuddhānaṁ avijahitaudānagāthā ca, etā aparabhāge pana dhammabhaṇḍāgārikassa bhagavatā desitattā dhammasaṅgāhakehi udānapāḷiyaṁ saṅgahaṁ anāropetvā dhammapade saṅgītā. Yañca ‘‘aññāsi vata, bho koṇḍañño, aññāsi vata, bho koṇḍañño’’ti (mahāva. 17; saṁ. ni. 5.1081; paṭi. ma. 2.30) udānavacanaṁ dasasahassilokadhātuyā devamanussānaṁ pavedanasamatthanigghosavipphāraṁ bhagavatā bhāsitaṁ, tadapi dhammacakkappavattanasuttantadesanāpariyosāne attanā adhigatadhammekadesassa yathādesitassa ariyamaggassa sāvakesu sabbapaṭhamaṁ therena adhigatattā attano parissamassa saphalabhāvapaccavekkhaṇahetukaṁ paṭhamabodhiyaṁ sabbesaṁ eva bhikkhūnaṁ sammāpaṭipattipaccavekkhaṇahetukaṁ ‘‘ārādhayiṁsu vata maṁ bhikkhū ekaṁ samaya’’ntiādivacanaṁ (ma. ni. 1.225) viya pītisomanassajanitaṁ udāhāramattaṁ, ‘‘yadā have pātubhavanti dhammā’’tiādivacanaṁ (mahāva. 1-3; udā. 1-3) viya pavattiyā nivattiyā vā na pakāsananti, na dhammasaṅgāhakehi udānapāḷiyaṁ saṅgītanti daṭṭhabbaṁ.",
  "atk-s0503a0:40": "Taṁ panetaṁ udānaṁ vinayapiṭakaṁ, suttantapiṭakaṁ, abhidhammapiṭakanti tīsu piṭakesu suttantapiṭakapariyāpannaṁ, dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti pañcasu nikāyesu khuddakanikāyapariyāpannaṁ, suttaṁ, geyyaṁ, veyyākaraṇaṁ, gāthā, udānaṁ, itivuttakaṁ, jātakaṁ, abbhutadhammaṁ, vedallanti navasu sāsanaṅgesu udānasaṅgahaṁ.",
  "atk-s0503a0:41": "‘‘Dvāsīti buddhato gaṇhiṁ, dve sahassāni bhikkhuto;",
  "atk-s0503a0:42": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0503a0:43": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ. Bodhivaggo, mucalindavaggo, nandavaggo, meghiyavaggo, soṇavaggo, jaccandhavaggo, cūḷavaggo, pāṭaligāmiyavaggoti vaggato aṭṭhavaggaṁ; suttato asītisuttasaṅgahaṁ, gāthāto pañcanavutiudānagāthāsaṅgahaṁ. Bhāṇavārato aḍḍhūnanavamattā bhāṇavārā. Anusandhito bodhisutte pucchānusandhivasena ekānusandhi, suppavāsāsutte pucchānusandhiyathānusandhivasena dve anusandhī, sesesu yathānusandhivasena ekekova anusandhi, ajjhāsayānusandhi panettha natthi. Evaṁ sabbathāpi ekāsītianusandhisaṅgahaṁ. Padato satādhikāni ekavīsa padasahassāni, gāthāpādato tevīsati catussatādhikāni aṭṭha sahassāni , akkharato sattasahassādhikāni saṭṭhi sahassāni tīṇi ca satāni dvāsīti ca akkharāni. Tenetaṁ vuccati –",
  "atk-s0503a0:44": "‘‘Asīti eva suttantā, vaggā aṭṭha samāsato;",
  "atk-s0503a0:45": "Gāthā ca pañcanavuti, udānassa pakāsitā.",
  "atk-s0503a0:46": "‘‘Aḍḍhūnanavamattā ca, bhāṇavārā pamāṇato;",
  "atk-s0503a0:47": "Ekādhikā tathāsīti, udānassānusandhiyo.",
  "atk-s0503a0:48": "‘‘Ekavīsasahassāni, satañceva vicakkhaṇo;",
  "atk-s0503a0:49": "Padānetānudānassa, gaṇitāni viniddise’’.",
  "atk-s0503a0:50": "Gāthāpādato pana –",
  "atk-s0503a0:51": "‘‘Aṭṭhasahassamattāni, cattāreva satāni ca;",
  "atk-s0503a0:52": "Pādānetānudānassa, tevīsati ca niddise.",
  "atk-s0503a0:53": "‘‘Akkharānaṁ sahassāni, saṭṭhi satta satāni ca;",
  "atk-s0503a0:54": "Tīṇi dvāsīti ca tathā, udānassa paveditā’’ti.",
  "atk-s0503a0:55": "Tassa aṭṭhasu vaggesu bodhivaggo ādi, suttesu paṭhamaṁ bodhisuttaṁ, tassāpi evaṁ me sutantiādikaṁ āyasmatā ānandena paṭhamamahāsaṅgītikāle vuttanidānamādi. Sā panāyaṁ paṭhamamahāsaṅgīti vinayapiṭake (cūḷava. 437) tantimārūḷhā eva. Yo panettha nidānakosallatthaṁ vattabbo kathāmaggo sopi sumaṅgalavilāsiniyaṁ dīghanikāyaṭṭhakathāyaṁ (dī. ni. aṭṭha. 1.nidānakathā) vutto evāti tattha vuttanayeneva veditabbo."
}