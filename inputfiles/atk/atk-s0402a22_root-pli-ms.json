{
  "atk-s0402a22:0": "4. Devadūtavaggo",
  "atk-s0402a22:1": "1. Sabrahmakasuttavaṇṇanā",
  "atk-s0402a22:2": "31. Catutthassa paṭhame ajjhāgāreti sake ghare. Pūjitā hontīti yaṁ ghare atthi, tena paṭijaggitā gopitā honti. Iti mātāpitupūjakāni kulāni mātāpitūhi sabrahmakānīti pakāsetvā idāni nesaṁ sapubbācariyakādibhāvaṁ pakāsento sapubbācariyakānītiādimāha. Tattha brahmātiādīni tesaṁ brahmādibhāvasādhanatthaṁ vuttāni. Bahukārāti puttānaṁ bahūpakārā. Āpādakāti jīvitassa āpādakā. Puttakānaṁ hi mātāpitūhi jīvitaṁ āpāditaṁ pālitaṁ ghaṭitaṁ anuppabandhena pavattitaṁ. Posakāti hatthapāde vaḍḍhetvā hadayalohitaṁ pāyetvā posetāro. Imassa lokassa dassetāroti puttānaṁ hi imasmiṁ loke iṭṭhāniṭṭhārammaṇassa dassanaṁ nāma mātāpitaro nissāya jātanti imassa lokassa dassetāro nāma.",
  "atk-s0402a22:3": "Brahmāti mātāpitaroti seṭṭhādhivacanaṁ. Yathā brahmuno catasso bhāvanā avijahitā honti mettā karuṇā muditā upekkhāti, evameva mātāpitūnaṁ puttakesu catasso bhāvanā avijahitā honti. Tā tasmiṁ tasmiṁ kāle veditabbā – kucchigatasmiṁ hi dārake ‘‘kadā nu kho puttakaṁ arogaṁ paripuṇṇaṅgapaccaṅgaṁ passissāmā’’ti mātāpitūnaṁ mettacittaṁ uppajjati. Yadā panesa mando uttānaseyyako ūkāhi vā maṅkulādīhi pāṇakehi daṭṭho dukkhaseyyāya vā pana pīḷito parodati viravati, tadāssa saddaṁ sutvā mātāpitūnaṁ kāruññaṁ uppajjati, ādhāvitvā vidhāvitvā kīḷanakāle pana lobhanīyavayasmiṁ vā ṭhitakāle dārakaṁ oloketvā mātāpitūnaṁ cittaṁ sappimaṇḍe pakkhittasatavihatakappāsapicupaṭalaṁ viya mudukaṁ hoti āmoditaṁ pamoditaṁ, tadā tesaṁ muditā labbhati. Yadā panesa putto dārābharaṇaṁ paccupaṭṭhāpetvā pāṭiyekkaṁ agāraṁ ajjhāvasati, tadā mātāpitūnaṁ ‘‘sakkoti dāni no puttako attano dhammatāya yāpetu’’nti majjhattabhāvo uppajjati, tasmiṁ kāle upekkhā labbhatīti iminā kāraṇena ‘‘brahmāti mātāpitaro’’ti vuttaṁ.",
  "atk-s0402a22:4": "Pubbācariyātivuccareti mātāpitaro hi jātakālato paṭṭhāya ‘‘evaṁ nisīda, evaṁ tiṭṭha, evaṁ gaccha, evaṁ saya, evaṁ khāda, evaṁ bhuñja, ayaṁ te, tātāti vattabbo, ayaṁ bhātikāti, ayaṁ bhaginīti, idaṁ nāma kātuṁ vaṭṭati, idaṁ na vaṭṭati, asukaṁ nāma upasaṅkamituṁ vaṭṭati, asukaṁ na vaṭṭatī’’ti gāhāpenti sikkhāpenti. Athāparabhāge aññe ācariyā hatthisippaassasipparathasippadhanusippatharusippamuddāgaṇanādīni sikkhāpenti. Añño saraṇāni deti, añño sīlesu patiṭṭhāpeti, añño pabbājeti, añño buddhavacanaṁ uggaṇhāpeti, añño upasampādeti, añño sotāpattimaggādīni pāpeti. Iti sabbepi te pacchācariyā nāma honti, mātāpitaro pana sabbapaṭhamā, tenāha – ‘‘pubbācariyāti vuccare’’ti. Tattha vuccareti vuccanti kathiyanti. Āhuneyyā ca puttānanti puttānaṁ āhutaṁ pāhutaṁ abhisaṅkhataṁ annapānādiṁ arahanti, anucchavikā taṁ paṭiggahetuṁ. Tasmā ‘‘āhuneyyā ca puttāna’’nti vuttaṁ. Pajāya anukampakāti paresaṁ pāṇe acchinditvāpi attano pajaṁ paṭijagganti gopāyanti. Tasmā ‘‘pajāya anukampakā’’ti vuttaṁ.",
  "atk-s0402a22:5": "Namasseyyāti namo kareyya. Sakkareyyāti sakkārena paṭimāneyya. Idāni taṁ sakkāraṁ dassento ‘‘annenā’’tiādimāha. Tattha annenāti yāgubhattakhādanīyena. Pānenāti aṭṭhavidhapānena. Vatthenāti nivāsanapārupanakena vatthena. Sayanenāti mañcapīṭhānuppadānena. Ucchādanenāti duggandhaṁ paṭivinodetvā sugandhakaraṇucchādanena. Nhāpanenāti sīte uṇhodakena, uṇhe sītodakena gattāni parisiñcitvā nhāpanena. Pādānaṁ dhovanenāti uṇhodakasītodakehi pādadhovanena ceva telamakkhanena ca. Peccāti paralokaṁ gantvā. Sagge pamodatīti idha tāva mātāpitūsu pāricariyaṁ disvā pāricariyakāraṇā taṁ paṇḍitamanussā idheva pasaṁsanti , paralokaṁ pana gantvā sagge ṭhito so mātāpituupaṭṭhāko dibbasampattīhi āmodati pamodatīti.",
  "atk-s0402a22:6": "2. Ānandasuttavaṇṇanā",
  "atk-s0402a22:7": "32. Dutiye tathārūpoti tathājātiko. Samādhipaṭilābhoti cittekaggatālābho. Imasmiṁ ca saviññāṇaketi ettha attano ca parassa cāti ubhayesampi kāyo saviññāṇakaṭṭhena ekato katvā imasminti vutto. Ahaṅkāramamaṅkāramānānusayāti ahaṅkāradiṭṭhi ca mamaṅkārataṇhā ca mānānusayo cāti attano ca parassa ca kilesā. Nāssūti na bhaveyyuṁ. Bahiddhā ca sabbanimittesūti rūpanimittaṁ, saddanimittaṁ, gandhanimittaṁ, rasanimittaṁ, phoṭṭhabbanimittaṁ, sassatādinimittaṁ, puggalanimittaṁ dhammanimittanti evarūpesu ca bahiddhā sabbanimittesu. Cetovimuttiṁ paññāvimuttinti phalasamādhiñceva phalañāṇañca. Siyāti bhaveyya.",
  "atk-s0402a22:8": "Idhānanda, bhikkhunoti, ānanda, imasmiṁ sāsane bhikkhuno. Etaṁ santaṁ etaṁ paṇītanti nibbānaṁ dassento āha. Nibbānaṁ hi kilesānaṁ santatāya santaṁ nāma, nibbānaṁ santanti samāpattiṁ appetvāva divasampi nisinnassa cittuppādo santanteva pavattatītipi santaṁ. Paṇītanti samāpattiṁ appetvā nisinnassāpi cittuppādo paṇītanteva pavattatīti nibbānaṁ paṇītaṁ nāma. Sabbasaṅkhārasamathotiādīnipi tasseva vevacanāni. ‘‘Sabbasaṅkhārasamatho’’ti samāpattiṁ appetvā nisinnassa hi divasabhāgampi cittuppādo sabbasaṅkhārasamathoteva pavattati…pe… tathā tīsu bhavesu vānasaṅkhātāya taṇhāya abhāvena nibbānanti laddhanāme tasmiṁ samāpattiṁ appetvā nisinnassa cittuppādo nibbānaṁ nibbānanteva pavattatīti sabbasaṅkhārasamathotiādīni nāmāni labhati. Imasmiṁ pana aṭṭhavidhe ābhogasamannāhāre imasmiṁ ṭhāne ekopi labbhati, dvepi sabbepi labbhanteva.",
  "atk-s0402a22:9": "Saṅkhāyāti ñāṇena jānitvā. Paroparānīti parāni ca oparāni ca. Paraattabhāvasakaattabhāvāni hi parāni ca oparāni cāti vuttaṁ hoti. Yassāti yassa arahato. Iñjitanti rāgiñjitaṁ dosamohamānadiṭṭhikilesaduccaritiñjitanti imāni satta iñjitāni calitāni phanditāni. Natthi kuhiñcīti katthaci ekārammaṇepi natthi. Santoti paccanīkakilesānaṁ santatāya santo. Vidhūmoti kāyaduccaritādidhūmavirahito. Anīghoti rāgādiīghavirahito. Nirāsoti nittaṇho. Atārīti tiṇṇo uttiṇṇo samatikkanto. Soti so arahaṁ khīṇāsavo. Jātijaranti ettha jātijarāgahaṇeneva byādhimaraṇampi gahitamevāti veditabbaṁ. Iti suttantepi gāthāyapi arahattaphalasamāpattiyeva kathitāti.",
  "atk-s0402a22:10": "3. Sāriputtasuttavaṇṇanā",
  "atk-s0402a22:11": "33. Tatiye saṁkhittenāti mātikāṭhapanena. Vitthārenāti ṭhapitamātikāvibhajanena. Saṁkhittavitthārenāti kāle saṁkhittena kāle vitthārena. Aññātāro ca dullabhāti paṭivijjhanakapuggalā pana dullabhā. Idaṁ bhagavā ‘‘sāriputtattherassa ñāṇaṁ ghaṭṭemī’’ti adhippāyena kathesi. Taṁ sutvā thero kiñcāpi ‘‘ahaṁ, bhante, ājānissāmī’’ti na vadati, adhippāyena pana ‘‘vissatthā tumhe, bhante, desetha, ahaṁ tumhehi desitaṁ dhammaṁ nayasatena nayasahassena paṭivijjhissāmi, mamesa bhāro hotū’’ti satthāraṁ desanāya ussāhento etassa bhagavā kālotiādimāha.",
  "atk-s0402a22:12": "Athassa satthā tasmātihāti desanaṁ ārabhi. Tattha imasmiñca saviññāṇaketiādi vuttanayameva. Acchecchitaṇhanti maggañāṇasatthena taṇhaṁ chindi. Vivattayi saṁyojananti dasavidhampi saṁyojanaṁ samūlakaṁ ubbattetvā chaḍḍesi. Sammā mānābhisamayā antamakāsi dukkhassāti sammā upāyena sammā paṭipattiyā navavidhassa mānassa pahānābhisamayena vaṭṭadukkhassa antamakāsi. Idañca pana metaṁ, sāriputta, sandhāya bhāsitanti, sāriputta, mayā pārāyane udayapañhe idaṁ phalasamāpattimeva sandhāya etaṁ bhāsitaṁ.",
  "atk-s0402a22:13": "Idāni yaṁ taṁ bhagavatā bhāsitaṁ, taṁ dassento pahānaṁ kāmasaññānantiādi āraddhaṁ. Udayapañhe ca etaṁ padaṁ ‘‘pahānaṁ kāmacchandāna’’nti (su. ni. 1112; cūḷani. udayamāṇavapucchāniddeso 75) āgataṁ, idha pana aṅguttarabhāṇakehi ‘‘kāmasaññāna’’nti āropitaṁ. Tattha byañjanameva nānaṁ, attho pana ekoyeva. Kāmasaññānanti kāme ārabbha uppannasaññānaṁ, aṭṭhahi vā lobhasahagatacittehi sahajātasaññānaṁ. Domanassāna cūbhayanti etāsañca kāmasaññānaṁ cetasikadomanassānañcāti ubhinnampi pahānaṁ paṭippassaddhipahānasaṅkhātaṁ arahattaphalaṁ aññāvimokkhaṁ pabrūmīti attho. Niddese pana ‘‘kāmacchandassa ca domanassassa ca ubhinnaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbāna’’nti (cūḷani. udayamāṇavapucchāniddeso 75) vuttaṁ, taṁ atthuddhāravasena vuttaṁ. Pahānanti hi khīṇākārasaṅkhāto vūpasamopi vuccati, kilese paṭinissajjanto maggopi, kilesapaṭippassaddhisaṅkhātaṁ phalampi , yaṁ āgamma kilesā pahīyanti, taṁ amataṁ nibbānampi. Tasmā tattha tāni padāni āgatāni. ‘‘Aññāvimokkhaṁ pabrūmī’’ti vacanato pana arahattaphalameva adhippetaṁ. Thinassaca panūdanantipi thinassa ca panūdanante uppannattā arahattaphalameva adhippetaṁ . Kukkuccānaṁ nivāraṇanti kukkuccanivāraṇassa maggassa anantaraṁ uppannattā phalameva adhippetaṁ.",
  "atk-s0402a22:14": "Upekkhāsatisaṁsuddhanti catutthajjhānike phale uppannāya upekkhāya ca satiyā ca saṁsuddhaṁ. Dhammatakkapurejavanti dhammatakko vuccati sammāsaṅkappo, so ādito hoti, purato hoti, pubbaṅgamo hoti aññāvimokkhassāti dhammatakkapurejavo. Taṁ dhammatakkapurejavaṁ. Aññāvimokkhanti aññindriyapariyosāne uppannaṁ vimokkhaṁ, aññāya vā vimokkhaṁ aññāvimokkhaṁ, paññāvimuttanti attho. Avijjāya pabhedananti avijjāya pabhedanante uppannattā, avijjāya pabhedanasaṅkhātaṁ vā nibbānaṁ ārabbha uppannattā evaṁladdhanāmaṁ arahattaphalameva. Iti sabbehipi imehi pahānantiādīhi padehi arahattaphalameva pakāsitanti veditabbaṁ.",
  "atk-s0402a22:15": "4. Nidānasuttavaṇṇanā",
  "atk-s0402a22:16": "34. Catutthe nidānānīti kāraṇāni. Kammānanti vaṭṭagāmikammānaṁ. Lobho nidānaṁ kammānaṁ samudayāyāti lubbhanapalubbhanasabhāvo lobho vaṭṭagāmikammānaṁ samudayāya piṇḍakaraṇatthāya nidānaṁ kāraṇaṁ paccayoti attho. Dosoti dussanapadussanasabhāvo doso. Mohoti muyhanapamuyhanasabhāvo moho.",
  "atk-s0402a22:17": "Lobhapakatanti lobhena pakataṁ, lobhābhibhūtena luddhena hutvā katakammanti attho. Lobhato jātanti lobhajaṁ. Lobho nidānamassāti lobhanidānaṁ. Lobho samudayo assāti lobhasamudayaṁ. Samudayoti paccayo, lobhapaccayanti attho. Yatthassa attabhāvo nibbattatīti yasmiṁ ṭhāne assa lobhajakammavato puggalassa attabhāvo nibbattati, khandhā pātubhavanti. Tattha taṁ kammaṁ vipaccatīti tesu khandhesu taṁ kammaṁ vipaccati. Diṭṭhe vā dhammetiādi yasmā taṁ kammaṁ diṭṭhadhammavedanīyaṁ vā hoti upapajjavedanīyaṁ vā aparapariyāyavedanīyaṁ vā, tasmā taṁ pabhedaṁ dassetuṁ vuttaṁ. Sesadvayepi eseva nayo.",
  "atk-s0402a22:18": "Akhaṇḍānīti abhinnāni. Apūtīnīti pūtibhāvena abījattaṁ appattāni. Avātātapahatānīti na vātena na ca ātapena hatāni. Sārādānīti gahitasārāni sāravantāni na nissārāni. Sukhasayitānīti sannicayabhāvena sukhaṁ sayitāni. Sukhetteti maṇḍakhette. Suparikammakatāya bhūmiyāti naṅgalakasanena ceva aṭṭhadantakena ca suṭṭhu parikammakatāya khettabhūmiyā. Nikkhittānīti ṭhapitāni ropitāni. Anuppaveccheyyāti anuppaveseyya. Vuddhintiādīsu uddhaggamanena vuddhiṁ, heṭṭhā mūlappatiṭṭhānena virūḷhiṁ, samantā vitthārikabhāvena vepullaṁ.",
  "atk-s0402a22:19": "Yaṁ panettha diṭṭhe vā dhammetiādi vuttaṁ, tattha asammohatthaṁ imasmiṁ ṭhāne kammavibhatti nāma kathetabbā. Suttantikapariyāyena hi ekādasa kammāni vibhattāni. Seyyathidaṁ – diṭṭhadhammavedanīyaṁ upapajjavedanīyaṁ aparapariyāyavedanīyaṁ, yaggarukaṁ yabbahulaṁ yadāsannaṁ kaṭattā vā pana kammaṁ, janakaṁ upatthambhakaṁ upapīḷakaṁ upaghātakanti. Tattha ekajavanavīthiyaṁ sattasu cittesu kusalā vā akusalā vā paṭhamajavanacetanā diṭṭhadhammavedanīyakammaṁ nāma. Taṁ imasmiṁyeva attabhāve vipākaṁ deti kākavaḷiyapuṇṇaseṭṭhīnaṁ viya kusalaṁ, nandayakkhanandamāṇavakanandagoghātakakokāliyasuppabuddhadevadattaciñcamāṇavikānaṁ viya ca akusalaṁ. Tathā asakkontaṁ pana ahosikammaṁ nāma hoti, avipākaṁ sampajjati. Taṁ migaluddakopamāya sādhetabbaṁ. Yathā hi migaluddakena migaṁ disvā dhanuṁ ākaḍḍhitvā khitto saro sace na virajjhati, taṁ migaṁ tattheva pāteti, atha naṁ migaluddako niccammaṁ katvā khaṇḍākhaṇḍikaṁ chetvā maṁsaṁ ādāya puttadāraṁ tosento gacchati. Sace pana virajjhati, migo palāyitvā puna taṁ disaṁ na oloketi. Evaṁ sampadamidaṁ daṭṭhabbaṁ. Sarassa avirajjhitvā migavijjhanaṁ viya hi diṭṭhadhammavedanīyassa kammassa vipākavārapaṭilābho, avijjhanaṁ viya avipākabhāvāya sampajjananti.",
  "atk-s0402a22:20": "Atthasādhikā pana sattamajavanacetanā upapajjavedanīyakammaṁ nāma. Taṁ anantare attabhāve vipākaṁ deti. Taṁ panetaṁ kusalapakkhe aṭṭhasamāpattivasena, akusalapakkhe pañcānantariyakammavasena veditabbaṁ. Tattha aṭṭhasamāpattilābhī ekāya samāpattiyā brahmaloke nibbattati. Pañcannampi ānantariyānaṁ kattā ekena kammena niraye nibbattati, sesasamāpattiyo ca kammāni ca ahosikammabhāvaṁyeva āpajjanti, avipākāni honti. Ayampi attho purimaupamāyayeva dīpetabbo.",
  "atk-s0402a22:21": "Ubhinnaṁ antare pana pañcajavanacetanā aparapariyāyavedanīyakammaṁ nāma. Taṁ anāgate yadā okāsaṁ labhati, tadā vipākaṁ deti. Sati saṁsārappavattiyā ahosikammaṁ nāma na hoti. Taṁ sabbaṁ sunakhaluddakena dīpetabbaṁ. Yathā hi sunakhaluddakena migaṁ disvā sunakho vissajjito migaṁ anubandhitvā yasmiṁ ṭhāne pāpuṇāti, tasmiṁ yeva ḍaṁsati; evamevaṁ idaṁ kammaṁ yasmiṁ ṭhāne okāsaṁ labhati, tasmiṁyeva vipākaṁ deti, tena mutto satto nāma natthi.",
  "atk-s0402a22:22": "Kusalākusalesu pana garukāgarukesu yaṁ garukaṁ hoti, taṁ yaggarukaṁ nāma. Tadetaṁ kusalapakkhe mahaggatakammaṁ, akusalapakkhe pañcānantariyakammaṁ veditabbaṁ. Tasmiṁ sati sesāni kusalāni vā akusalāni vā vipaccituṁ na sakkonti, tadeva duvidhampi paṭisandhiṁ deti. Yathā hi sāsapappamāṇāpi sakkharā vā ayaguḷikā vā udakarahade pakkhittā udakapiṭṭhe uplavituṁ na sakkoti, heṭṭhāva pavisati; evameva kusalepi akusalepi yaṁ garukaṁ, tadeva gaṇhitvā gacchati.",
  "atk-s0402a22:23": "Kusalākusalesu pana yaṁ bahulaṁ hoti, taṁ yabbahulaṁ nāma. Taṁ dīgharattaṁ laddhāsevanavasena veditabbaṁ. Yaṁ vā balavakusalakammesu somanassakaraṁ, akusalakammesu santāpakaraṁ, etaṁ yabbahulaṁ nāma. Tadetaṁ yathā nāma dvīsu mallesu yuddhabhūmiṁ otiṇṇesu yo balavā, so itaraṁ pātetvā gacchati; evameva itaraṁ dubbalakammaṁ avattharitvā yaṁ āsevanavasena vā bahulaṁ, āsannavasena vā balavaṁ, taṁ vipākaṁ deti, duṭṭhagāmaṇiabhayarañño kammaṁ viya.",
  "atk-s0402a22:24": "So kira cūḷaṅgaṇiyayuddhe parājito vaḷavaṁ āruyha palāyi. Tassa cūḷupaṭṭhāko tissāmacco nāma ekakova pacchato ahosi. So ekaṁ aṭaviṁ pavisitvā nisinno jighacchāya bādhayamānāya – ‘‘bhātika tissa, ativiya no jighacchā bādhati, kiṁ karissāmā’’ti āha . Atthi, deva, mayā sāṭakantare ṭhapetvā ekaṁ suvaṇṇasarakabhattaṁ ābhatanti. Tena hi āharāti. So nīharitvā rañño purato ṭhapesi. Rājā disvā, ‘‘tāta, cattāro koṭṭhāse karohī’’ti āha. Mayaṁ tayo janā, kasmā devo cattāro koṭṭhāse kārayatīti? Bhātika tissa, yato paṭṭhāya ahaṁ attānaṁ sarāmi, na me ayyānaṁ adatvā āhāro paribhuttapubbo atthi, svāhaṁ ajjapi adatvā na paribhuñjissāmīti. So cattāro koṭṭhāse akāsi. Rājā ‘‘kālaṁ ghosehī’’ti āha. Chaḍḍitāraññe kuto, ayye, labhissāma devāti . ‘‘Nāyaṁ tava bhāro. Sace mama saddhā atthi, ayye, labhissāma, vissattho kālaṁ ghosehī’’ti āha. So ‘‘kālo, bhante, kālo, bhante’’ti tikkhattuṁ ghosesi.",
  "atk-s0402a22:25": "Athassa bodhimātumahātissatthero taṁ saddaṁ dibbāya sotadhātuyā sutvā ‘katthāyaṁ saddo’ti taṁ āvajjento ‘‘ajja duṭṭhagāmaṇiabhayamahārājā yuddhaparājito aṭaviṁ pavisitvā nisinno ekaṁ sarakabhattaṁ cattāro koṭṭhāse kāretvā ‘ekakova na paribhuñjissāmī’ti kālaṁ ghosāpesī’’ti ñatvā ‘‘ajja mayā rañño saṅgahaṁ kātuṁ vaṭṭatī’’ti manogatiyā āgantvā rañño purato aṭṭhāsi. Rājā disvā pasannacitto ‘‘passa, bhātika, tissā’’ti vatvā theraṁ vanditvā ‘‘pattaṁ, bhante, dethā’’ti āha. Thero pattaṁ nīhari. Rājā attano koṭṭhāsena saddhiṁ therassa koṭṭhāsaṁ patte pakkhipitvā, ‘‘bhante, āhāraparissayo nāma mā kadāci hotū’’ti vanditvā aṭṭhāsi. Tissāmaccopi ‘‘mama ayyaputte passante bhuñjituṁ na sakkhissāmī’’ti attano koṭṭhāsaṁ therasseva patte ākiri. Vaḷavāpi cintesi – ‘‘mayhampi koṭṭhāsaṁ therasseva dātuṁ vaṭṭatī’’ti. Rājā vaḷavaṁ oloketvā ‘‘ayampi attano koṭṭhāsaṁ therasseva patte pakkhipanaṁ paccāsīsatī’’ti ñatvā tampi tattheva pakkhipitvā theraṁ vanditvā uyyojesi. Thero taṁ bhattaṁ ādāya gantvā ādito paṭṭhāya bhikkhusaṅghassa ālopasaṅkhepena adāsi.",
  "atk-s0402a22:26": "Rājāpi cintesi – ‘‘ativiyamhā jighacchitā, sādhu vatassa sace atirekabhattasitthāni pahiṇeyyā’’ti. Thero rañño cittaṁ ñatvā atirekabhattaṁ etesaṁ yāpanamattaṁ katvā pattaṁ ākāse khipi, patto āgantvā rañño hatthe patiṭṭhāsi. Bhattaṁ tiṇṇampi janānaṁ yāvadatthaṁ ahosi. Atha rājā pattaṁ dhovitvā ‘‘tucchapattaṁ na pesissāmī’’ti uttarisāṭakaṁ mocetvā udakaṁ puñchitvā sāṭakaṁ patte ṭhapetvā ‘‘patto gantvā mama ayyassa hatthe patiṭṭhātū’’ti ākāse khipi. Patto gantvā therassa hatthe patiṭṭhāsi.",
  "atk-s0402a22:27": "Aparabhāge rañño tathāgatassa sarīradhātūnaṁ aṭṭhamabhāgaṁ patiṭṭhāpetvā vīsaratanasatikaṁ mahācetiyaṁ kārentassa apariniṭṭhiteyeva cetiye kālakiriyāsamayo anuppatto. Athassa mahācetiyassa dakkhiṇapasse nipannassa pañcanikāyavasena bhikkhusaṅghe sajjhāyaṁ karonte chahi devalokehi cha rathā āgantvā purato ākāse aṭṭhaṁsu. Rājā ‘‘puññapotthakaṁ āharathā’’ti ādito paṭṭhāya puññapotthakaṁ vācāpesi. Atha naṁ kiñci kammaṁ na paritosesi. So ‘‘parato vācethā’’ti āha. Potthakavācako ‘‘cūḷaṅgaṇiyayuddhe parājitena te deva aṭaviṁ pavisitvā nisinnena ekaṁ sarakabhattaṁ cattāro koṭṭhāse kāretvā bodhimātumahātissattherassa bhikkhā dinnā’’ti āha. Rājā ‘‘ṭhapehī’’ti vatvā bhikkhusaṅghaṁ pucchi, ‘‘bhante, kataro devaloko ramaṇīyo’’ti? Sabbabodhisattānaṁ vasanaṭṭhānaṁ tusitabhavanaṁ mahārājāti. Rājā kālaṁ katvā tusitabhavanato āgataratheva patiṭṭhāya tusitabhavanaṁ agamāsi. Idaṁ balavakammassa vipākadāne vatthu.",
  "atk-s0402a22:28": "Yaṁ pana kusalākusalesu āsannamaraṇe anussarituṁ sakkoti, taṁ yadāsannaṁ nāma. Tadetaṁ yathā nāma gogaṇaparipuṇṇassa vajassa dvāre vivaṭe parabhāge dammagavabalavagavesu santesupi yo vajadvārassa āsanno hoti antamaso dubbalajaraggavopi, so eva paṭhamataraṁ nikkhamati, evameva aññesu kusalākusalesu santesupi maraṇakālassa āsannattā vipākaṁ deti.",
  "atk-s0402a22:29": "Tatrimāni vatthūni – madhuaṅgaṇagāme kira eko damiḷadovāriko pātova baḷisaṁ ādāya gantvā macche vadhitvā tayo koṭṭhāse katvā ekena taṇḍulaṁ gaṇhāti, ekena dadhiṁ, ekaṁ pacati. Iminā nīhārena paññāsa vassāni pāṇātipātakammaṁ katvā aparabhāge mahallako anuṭṭhānaseyyaṁ upagacchati. Tasmiṁ khaṇe girivihāravāsī cūḷapiṇḍapātikatissatthero ‘‘mā ayaṁ satto mayi passante nassatū’’ti gantvā tassa gehadvāre aṭṭhāsi. Athassa bhariyā, ‘‘sāmi, thero āgato’’ti ārocesi. Ahaṁ paññāsa vassāni therassa santikaṁ na gatapubbo, katarena me guṇena thero āgamissati, gacchāti naṁ vadathāti. Sā ‘‘aticchatha, bhante’’ti āha. Thero ‘‘upāsakassa kā sarīrappavattī’’ti pucchi. Dubbalo, bhanteti. Thero gharaṁ pavisitvā satiṁ uppādetvā ‘‘sīlaṁ gaṇhissasī’’ti āha. Āma, bhante, dethāti. Thero tīṇi saraṇāni datvā pañca sīlāni dātuṁ ārabhi. Tassa pañca sīlānīti vacanakāleyeva jivhā papati. Thero ‘‘vaṭṭissati ettaka’’nti nikkhamitvā gato. Sopi kālaṁ katvā cātumahārājikabhavane nibbatti. Nibbattakkhaṇeyeva ca ‘‘kiṁ nu kho kammaṁ katvā mayā idaṁ laddha’’nti āvajjento theraṁ nissāya laddhabhāvaṁ ñatvā devalokato āgantvā theraṁ vanditvā ekamantaṁ aṭṭhāsi. ‘‘Ko eso’’ti ca vutte ‘‘ahaṁ, bhante, damiḷadovāriko’’ti āha. Kuhiṁ nibbattosīti? Cātumahārājikesu, bhante, sace me ayyo pañca sīlāni adassa, upari devaloke nibbatto assaṁ. Ahaṁ kiṁ karissāmi, tvaṁ gaṇhituṁ nāsakkhi, puttakāti. So theraṁ vanditvā devalokameva gato. Idaṁ tāva kusalakamme vatthu.",
  "atk-s0402a22:30": "Antaragaṅgāya pana mahāvācakālaupāsako nāma ahosi. So tiṁsa vassāni sotāpattimaggatthāya dvattiṁsākāraṁ sajjhāyitvā ‘‘ahaṁ evaṁ dvattiṁsākāraṁ sajjhāyanto obhāsamattampi nibbattetuṁ nāsakkhiṁ, buddhasāsanaṁ aniyyānikaṁ bhavissatī’’ti diṭṭhivipallāsaṁ patvā kālakiriyaṁ katvā mahāgaṅgāya navausabhiko susumārapeto hutvā nibbatti. Ekaṁ samayaṁ kacchakatitthena saṭṭhi pāsāṇatthambhasakaṭāni agamaṁsu. So sabbepi te goṇe ca pāsāṇe ca khādi. Idaṁ akusalakamme vatthu.",
  "atk-s0402a22:31": "Etehi pana tīhi muttaṁ aññāṇavasena kataṁ kaṭattā vā pana kammaṁ nāma. Taṁ yathā nāma ummattakena khittadaṇḍaṁ yattha vā tattha vā gacchati, evameva tesaṁ abhāve yattha katthaci vipākaṁ deti.",
  "atk-s0402a22:32": "Janakaṁ nāma ekaṁ paṭisandhiṁ janetvā pavattiṁ na janeti, pavatte aññaṁ kammaṁ vipākaṁ nibbatteti. Yathā hi mātā janetiyeva, dhātiyeva pana jaggati; evamevaṁ mātā viya paṭisandhinibbattakaṁ janakakammaṁ, dhāti viya pavatte sampattakammaṁ. Upatthambhakaṁ nāma kusalepi labbhati akusalepi. Ekacco hi kusalaṁ katvā sugatibhave nibbattati. So tattha ṭhito punappunaṁ kusalaṁ katvā taṁ kammaṁ upatthambhetvā anekāni vassasatasahassāni sugatibhavasmiṁyeva vicarati. Ekacco akusalaṁ katvā duggatibhave nibbattati. So tattha ṭhito punappunaṁ akusalaṁ katvā taṁ kammaṁ upatthambhetvā bahūni vassasatasahassāni duggatibhavasmiṁyeva vicarati.",
  "atk-s0402a22:33": "Aparo nayo – janakaṁ nāma kusalampi hoti akusalampi. Taṁ paṭisandhiyampi pavattepi rūpārūpavipākakkhandhe janeti. Upatthambhakaṁ pana vipākaṁ janetuṁ na sakkoti, aññena kammena dinnāya paṭisandhiyā janite vipāke uppajjanakasukhadukkhaṁ upatthambheti, addhānaṁ pavatteti. Upapīḷakaṁ nāma aññena kammena dinnāya paṭisandhiyā janite vipāke uppajjanakasukhadukkhaṁ pīḷeti bādheti, addhānaṁ pavattituṁ na deti. Tatrāyaṁ nayo – kusalakamme vipaccamāne akusalakammaṁ upapīḷakaṁ hutvā tassa vipaccituṁ na deti. Akusalakamme vipaccamāne kusalakammaṁ upapīḷakaṁ hutvā tassa vipaccituṁ na deti. Yathā vaḍḍhamānakaṁ rukkhaṁ vā gacchaṁ vā lataṁ vā kocideva daṇḍena vā satthena vā bhindeyya vā chindeyya vā, atha so rukkho vā gaccho vā latā vā vaḍḍhituṁ na sakkuṇeyya; evamevaṁ kusalaṁ vipaccamānaṁ akusalena upapīḷitaṁ, akusalaṁ vā pana vipaccamānaṁ kusalena upapīḷitaṁ vipaccituṁ na sakkoti. Tattha sunakkhattassa akusalakammaṁ kusalaṁ upapīḷesi, coraghātakassa kusalakammaṁ akusalaṁ upapīḷesi.",
  "atk-s0402a22:34": "Rājagahe kira vātakāḷako paññāsa vassāni coraghātakammaṁ akāsi. Atha naṁ rañño ārocesuṁ – ‘‘deva, vātakāḷako mahallako core ghātetuṁ na sakkotī’’ti. ‘‘Apanetha naṁ tasmā ṭhānantarāti. Amaccā naṁ apanetvā aññaṁ tasmiṁ ṭhāne ṭhapayiṁsu. Vātakāḷakopi yāva taṁ kammaṁ akāsi, tāva ahatavatthāni vā acchādituṁ surabhipupphāni vā piḷandhituṁ pāyāsaṁ vā bhuñjituṁ ucchādananhāpanaṁ vā paccanubhotuṁ nālattha. So ‘‘dīgharattaṁ me kiliṭṭhavesena carita’’nti ‘‘pāyāsaṁ me pacāhī’’ti bhariyaṁ āṇāpetvā nhānīyasambhārāni gāhāpetvā nhānatitthaṁ gantvā sīsaṁ nhatvā ahatavatthāni acchādetvā gandhe vilimpitvā pupphāni piḷandhitvā gharaṁ āgacchanto sāriputtattheraṁ disvā ‘‘saṁkiliṭṭhakammato camhi apagato, ayyo ca me diṭṭho’’ti tuṭṭhamānaso theraṁ gharaṁ netvā navasappisakkaracuṇṇābhisaṅkhatena pāyāsena parivisi. Thero tassa anumodanamakāsi. So anumodanaṁ sutvā anulomikakhantiṁ paṭilabhitvā theraṁ anugantvā nivattamāno antarāmagge taruṇavacchāya gāviyā madditvā jīvitakkhayaṁ pāpito gantvā tāvatiṁsabhavane nibbatti. Bhikkhū tathāgataṁ pucchiṁsu – ‘‘bhante, coraghātako ajjeva kiliṭṭhakammato apanīto, ajjeva kālaṅkato, kahaṁ nu kho nibbatto’’ti? Tāvatiṁsabhavane, bhikkhaveti. Bhante, coraghātako dīgharattaṁ purise ghātesi, tumhe ca evaṁ vadetha, natthi nu kho pāpakammassa phalanti. Mā, bhikkhave, evaṁ avacuttha, balavakalyāṇamittūpanissayaṁ labhitvā dhammasenāpatissa piṇḍapātaṁ datvā anumodanaṁ sutvā anulomikakhantiṁ paṭilabhitvā so tattha nibbattoti.",
  "atk-s0402a22:35": "‘‘Subhāsitaṁ suṇitvāna, nāgariyo coraghātako;",
  "atk-s0402a22:36": "Anulomakhantiṁ laddhāna, modatī tidivaṁ gato’’ti.",
  "atk-s0402a22:37": "Upaghātakaṁ pana sayaṁ kusalampi akusalampi samānaṁ aññaṁ dubbalakammaṁ ghātetvā tassa vipākaṁ paṭibāhitvā attano vipākassa okāsaṁ karoti. Evaṁ pana kammena kate okāse taṁ vipākaṁ uppannaṁ nāma vuccati. Upacchedakantipi etasseva nāmaṁ. Tatrāyaṁ nayo – kusalakammassa vipaccanakāle ekaṁ akusalakammaṁ uṭṭhāya taṁ kammaṁ chinditvā pāteti. Akusalakammassapi vipaccanakāle ekaṁ kusalakammaṁ uṭṭhāya taṁ kammaṁ chinditvā pāteti. Idaṁ upacchedakaṁ nāma. Tattha ajātasattuno kammaṁ kusalacchedakaṁ ahosi, aṅgulimālattherassa akusalacchedakanti. Evaṁ suttantikapariyāyena ekādasa kammāni vibhattāni.",
  "atk-s0402a22:38": "Abhidhammapariyāyena pana soḷasa kammāni vibhattāni, seyyathidaṁ – ‘‘atthekaccāni pāpakāni kammasamādānāni gatisampattipaṭibāḷhāni na vipaccanti, atthekaccāni pāpakāni kammasamādānāni upadhisampattipaṭibāḷhāni na vipaccanti, atthekaccāni pāpakāni kammasamādānāni kālasampattipaṭibāḷhāni na vipaccanti, atthekaccāni pāpakāni kammasamādānāni payogasampattipaṭibāḷhāni na vipaccanti . Atthekaccāni pāpakāni kammasamādānāni gativipattiṁ āgamma vipaccanti, upadhivipattiṁ, kālavipattiṁ, payogavipattiṁ āgamma vipaccanti. Atthekaccāni kalyāṇāni kammasamādānāni gativipattipaṭibāḷhāni na vipaccanti, upadhivipatti, kālavipatti, payogavipattipaṭibāḷhāni na vipaccanti. Atthekaccāni kalyāṇāni kammasamādānāni gatisampattiṁ āgamma vipaccanti, upadhisampattiṁ, kālasampattiṁ, payogasampattiṁ āgamma vipaccantī’’ti (vibha. 810).",
  "atk-s0402a22:39": "Tattha pāpakānīti lāmakāni. Kammasamādānānīti kammaggahaṇāni. Gahitasamādinnānaṁ kammānametaṁ adhivacanaṁ. Gatisampattipaṭibāḷhāni na vipaccantītiādīsu aniṭṭhārammaṇānubhavanārahe kamme vijjamāneyeva sugatibhave nibbattassa taṁ kammaṁ gatisampattipaṭibāḷhaṁ na vipaccati nāma. Gatisampattiyā patibāhitaṁ hutvā na vipaccatīti attho. Yo pana pāpakammena dāsiyā vā kammakāriyā vā kucchiyaṁ nibbattitvā upadhisampanno hoti, attabhāvasamiddhiyaṁ tiṭṭhati. Athassa sāmikā tassa rūpasampattiṁ disvā ‘‘nāyaṁ kiliṭṭhakammassānucchaviko’’ti cittaṁ uppādetvā attano jātaputtaṁ viya bhaṇḍāgārikādiṭṭhānesu ṭhapetvā sampattiṁ yojetvā pariharanti. Evarūpassa kammaṁ upadhisampattipaṭibāḷhaṁ na vipaccati nāma. Yo pana paṭhamakappikakālasadise sulabhasampannarasabhojane subhikkhakāle nibbattati, tassa vijjamānampi pāpakammaṁ kālasampattipaṭibāḷhaṁ na vipaccati nāma. Yo pana sammāpayogaṁ nissāya jīvati, upasaṅkamitabbayuttakāle upasaṅkamati, paṭikkamitabbayuttakāle paṭikkamati, palāyitabbayuttakāle palāyati. Lañjadānayuttakāle lañjaṁ deti, corikayuttakāle corikaṁ karoti, evarūpassa pāpakammaṁ payogasampattipaṭibāḷhaṁ na vipaccati nāma.",
  "atk-s0402a22:40": "Duggatibhave nibbattassa pana pāpakammaṁ gativipattiṁ āgamma vipaccati nāma. Yo pana dāsiyā vā kammakāriyā vā kucchismiṁ nibbatto dubbaṇṇo hoti dussaṇṭhāno, ‘‘yakkho nu kho manusso nu kho’’ti vimatiṁ uppādeti. So sace puriso hoti, atha naṁ ‘‘nāyaṁ aññassa kammassa anucchaviko’’ti hatthiṁ vā rakkhāpenti assaṁ vā goṇe vā, tiṇakaṭṭhādīni vā āharāpenti, kheḷasarakaṁ vā gaṇhāpenti. Sace itthī hoti, atha naṁ hatthiassādīnaṁ bhattamāsādīni vā pacāpenti, kacavaraṁ vā chaḍḍāpenti, aññaṁ vā pana jigucchanīyakammaṁ kārenti. Evarūpassa pāpakammaṁ upadhivipattiṁ āgamma vipaccati nāma. Yo pana dubbhikkhakāle vā parihīnasampattikāle vā antarakappe vā nibbattati, tassa pāpakammaṁ kālavipattiṁ āgamma vipaccati nāma. Yo pana payogaṁ sampādetuṁ na jānāti, upasaṅkamitabbayuttakāle upasaṅkamituṁ na jānāti…pe… corikayuttakāle corikaṁ kātuṁ na jānāti, tassa pāpakammaṁ payogavipattiṁ āgamma vipaccati nāma.",
  "atk-s0402a22:41": "Yo pana iṭṭhārammaṇānubhavanārahe kamme vijjamāneyeva gantvā duggatibhave nibbattati, tassa taṁ kammaṁ gativipattipaṭibāḷhaṁ na vipaccati nāma. Yo pana puññānubhāvena rājarājamahāmattādīnaṁ gehe nibbattitvā kāṇo vā hoti kuṇī vā khañjo vā pakkhahato vā, tassa oparajjasenāpatibhaṇḍāgārikaṭṭhānādīni na anucchavikānīti na denti. Iccassa taṁ puññaṁ upadhivipattipaṭibāḷhaṁ na vipaccati nāma. Yo pana dubbhikkhakāle vā parihīnasampattikāle vā antarakappe vā manussesu nibbattati, tassa taṁ kalyāṇakammaṁ kālavipattipaṭibāḷhaṁ na vipaccati nāma. Yo heṭṭhā vuttanayeneva payogaṁ sampādetuṁ na jānāti, tassa kalyāṇakammaṁ payogavipattipaṭibāḷhaṁ na vipaccati nāma.",
  "atk-s0402a22:42": "Kalyāṇakammena pana sugatibhave nibbattassa taṁ kammaṁ gatisampattiṁ āgamma vipaccati nāma . Rājarājamahāmattādīnaṁ kule nibbattitvā upadhisampattiṁ pattassa attabhāvasamiddhiyaṁ ṭhitassa devanagare samussitaratanatoraṇasadisaṁ attabhāvaṁ disvā ‘‘imassa oparajjasenāpatibhaṇḍāgārikaṭṭhānādīni anucchavikānī’’ti daharasseva sato tāni ṭhānantarāni denti, evarūpassa kalyāṇakammaṁ upadhisampattiṁ āgamma vipaccati nāma. Yo paṭhamakappikesu vā sulabhannapānakāle vā nibbattati, tassa kalyāṇakammaṁ kālasampattiṁ āgamma vipaccati nāma. Yo vuttanayeneva payogaṁ sampādetuṁ jānāti, tassa kammaṁ payogasampattiṁ āgamma vipaccati nāma. Evaṁ abhidhammapariyāyena soḷasa kammāni vibhattāni.",
  "atk-s0402a22:43": "Aparānipi paṭisambhidāmaggapariyāyena dvādasa kammāni vibhattāni. Seyyathidaṁ – ‘‘ahosi kammaṁ ahosi kammavipāko, ahosi kammaṁ nāhosi kammavipāko, ahosi kammaṁ atthi kammavipāko, ahosi kammaṁ natthi kammavipāko, ahosi kammaṁ bhavissati kammavipāko, ahosi kammaṁ na bhavissati kammavipāko, atthi kammaṁ atthi kammavipāko, atthi kammaṁ natthi kammavipāko, atthi kammaṁ bhavissati kammavipāko, atthi kammaṁ na bhavissati kammavipāko, bhavissati kammaṁ bhavissati kammavipāko, bhavissati kammaṁ na bhavissati kammavipāko’’ti (paṭi. ma. 1.234).",
  "atk-s0402a22:44": "Tattha yaṁ kammaṁ atīte āyūhitaṁ atīteyeva vipākavāraṁ labhi, paṭisandhijanakaṁ paṭisandhiṁ janesi, rūpajanakaṁ rūpaṁ, taṁ ahosi kammaṁ ahosi kammavipākoti vuttaṁ. Yaṁ pana vipākavāraṁ na labhi, paṭisandhijanakaṁ paṭisandhiṁ rūpajanakaṁ vā rūpaṁ janetuṁ nāsakkhi, taṁ ahosi kammaṁ nāhosi kammavipākoti vuttaṁ. Yaṁ pana atīte āyūhitaṁ etarahi laddhavipākavāraṁ paṭisandhijanakaṁ paṭisandhiṁ janetvā rūpajanakaṁ rūpaṁ janetvā ṭhitaṁ, taṁ ahosi kammaṁ atthi kammavipākoti vuttaṁ. Yaṁ aladdhavipākavāraṁ paṭisandhijanakaṁ vā paṭisandhiṁ rūpajanakaṁ vā rūpaṁ janetuṁ nāsakkhi, taṁ ahosi kammaṁ natthi kammavipākoti vuttaṁ. Yaṁ pana atīte āyūhitaṁ anāgate vipākavāraṁ labhissati, paṭisandhijanakaṁ paṭisandhiṁ rūpajanakaṁ rūpaṁ janetuṁ sakkhissati, taṁ ahosi kammaṁ bhavissati kammavipākoti vuttaṁ. Yaṁ anāgate vipākavāraṁ na labhissati, paṭisandhijanakaṁ paṭisandhiṁ rūpajanakaṁ vā rūpaṁ janetuṁ na sakkhissati, taṁ ahosi kammaṁ na bhavissati kammavipākoti vuttaṁ.",
  "atk-s0402a22:45": "Yaṁ pana etarahi āyūhitaṁ etarahiyeva vipākavāraṁ labhati, taṁ atthi kammaṁ atthi kammavipākoti vuttaṁ. Yaṁ pana etarahi vipākavāraṁ na labhati, taṁ atthi kammaṁ natthi kammavipākoti vuttaṁ. Yaṁ pana etarahi āyūhitaṁ anāgate vipākavāraṁ labhissati, paṭisandhijanakaṁ paṭisandhiṁ rūpajanakaṁ rūpaṁ janetuṁ sakkhissati, taṁ atthi kammaṁ bhavissati kammavipākoti vuttaṁ. Yaṁ pana vipākavāraṁ na labhissati, paṭisandhijanakaṁ paṭisandhiṁ rūpajanakaṁ vā rūpaṁ janetuṁ sakkhissati, taṁ atthi kammaṁ na bhavissati kammavipākoti vuttaṁ.",
  "atk-s0402a22:46": "Yaṁ panānāgate āyūhissati, anāgateyeva vipākavāraṁ labhissati, paṭisandhijanakaṁ paṭisandhiṁ rūpajanakaṁ vā rūpaṁ janessati, taṁ bhavissati kammaṁ bhavissati kammavipākoti vuttaṁ. Yaṁ pana vipākavāraṁ na labhissati, paṭisandhijanakaṁ paṭisandhiṁ rūpajanakaṁ vā rūpaṁ janetuṁ na sakkhissati, taṁ bhavissati kammaṁ na bhavissati kammavipākoti vuttaṁ. Evaṁ paṭisambhidāmaggapariyāyena dvādasa kammāni vibhattāni.",
  "atk-s0402a22:47": "Iti imāni ceva dvādasa abhidhammapariyāyena vibhattāni ca soḷasa kammāni attano ṭhānā osakkitvā suttantikapariyāyena vuttāni ekādasa kammāniyeva bhavanti. Tānipi tato osakkitvā tīṇiyeva kammāni honti diṭṭhadhammavedanīyaṁ, upapajjavedanīyaṁ , aparapariyāyavedanīyanti. Tesaṁ saṅkamanaṁ natthi, yathāṭhāneyeva tiṭṭhanti. Yadi hi diṭṭhadhammavedanīyaṁ kammaṁ upapajjavedanīyaṁ vā aparapariyāyavedanīyaṁ vā bhaveyya, ‘‘diṭṭhe vā dhamme’’ti satthā na vadeyya. Sacepi upapajjavedanīyaṁ diṭṭhadhammavedanīyaṁ vā aparapariyāyavedanīyaṁ vā bhaveyya, ‘‘upapajja vā’’ti satthā na vadeyya. Athāpi aparapariyāyavedanīyaṁ diṭṭhadhammavedanīyaṁ vā upapajjavedanīyaṁ vā bhaveyya, ‘‘apare vā pariyāye’’ti satthā na vadeyya.",
  "atk-s0402a22:48": "Sukkapakkhepi imināva nayena attho veditabbo. Ettha pana lobhe vigateti lobhe apagate niruddhe. Tālavatthukatanti tālavatthu viya kataṁ, matthakacchinnatālo viya puna aviruḷhisabhāvaṁ katanti attho. Anabhāvaṁ katanti anuabhāvaṁ kataṁ, yathā puna nuppajjati, evaṁ katanti attho. Evassūti evaṁ bhaveyyuṁ. Evameva khoti ettha bījāni viya kusalākusalaṁ kammaṁ daṭṭhabbaṁ, tāni agginā ḍahanapuriso viya yogāvacaro, aggi viya maggañāṇaṁ , aggiṁ datvā bījānaṁ ḍahanakālo viya maggañāṇena kilesānaṁ daḍḍhakālo, masikatakālo viya pañcannaṁ khandhānaṁ chinnamūlake katvā ṭhapitakālo, mahāvāte opunitvā nadiyā vā pavāhetvā appavattikatakālo viya upādinnakasantānassa nirodhena chinnamūlakānaṁ pañcannaṁ khandhānaṁ appaṭisandhikabhāvena nirujjhitvā puna bhavasmiṁ paṭisandhiṁ aggahitakālo veditabbo.",
  "atk-s0402a22:49": "Mohajañcāpaviddasūti mohajañcāpi aviddasu. Idaṁ vuttaṁ hoti – yaṁ so avidū andhabālo lobhajañca dosajañca mohajañcāti kammaṁ karoti, evaṁ karontena yaṁ tena pakataṁ kammaṁ appaṁ vā yadi vā bahuṁ. Idheva taṁ vedaniyanti taṁ kammaṁ tena bālena idha sake attabhāveyeva vedanīyaṁ, tasseva taṁ attabhāve vipaccatīti attho. Vatthuṁ aññaṁ na vijjatīti tassa kammassa vipaccanatthāya aññaṁ vatthu natthi. Na hi aññena kataṁ kammaṁ aññassa attabhāve vipaccati. Tasmā lobhañca dosañca, mohajañcāpi viddasūti tasmā yo vidū medhāvī paṇḍito taṁ lobhajādibhedaṁ kammaṁ na karoti, so vijjaṁ uppādayaṁ bhikkhu, sabbā duggatiyo jahe, arahattamaggavijjaṁ uppādetvā taṁ vā pana vijjaṁ uppādento sabbā duggatiyo jahati. Desanāsīsamevetaṁ, sugatiyopi pana so khīṇāsavo jahatiyeva. Yampi cetaṁ ‘‘tasmā lobhañca dosañcā’’ti vuttaṁ, etthāpi lobhadosasīsena lobhajañca dosajañca kammameva niddiṭṭhanti veditabbaṁ. Evaṁ suttantesupi gāthāyapi vaṭṭavivaṭṭameva kathitanti.",
  "atk-s0402a22:50": "5. Hatthakasuttavaṇṇanā",
  "atk-s0402a22:51": "35. Pañcame āḷaviyanti āḷaviraṭṭhe. Gomaggeti gunnaṁ gamanamagge. Paṇṇasanthareti sayaṁ patitapaṇṇasanthare. Athāti evaṁ gunnaṁ gamanamaggaṁ ujuṁ mahāpathaṁ nissāya siṁsapāvane sayaṁ patitapaṇṇāni saṅkaḍḍhitvā katasanthare sugatamahācīvaraṁ pattharitvā pallaṅkaṁ ābhujitvā nisinne tathāgate. Hatthako āḷavakoti hatthato hatthaṁ gatattā evaṁladdhanāmo āḷavako rājaputto. Etadavocāti etaṁ ‘‘kacci, bhante , bhagavā’’tiādivacanaṁ avoca. Kasmā pana sammāsambuddho taṁ ṭhānaṁ gantvā nisinno, kasmā rājakumāro tattha gatoti? Sammāsambuddho tāva aṭṭhuppattikāya dhammadesanāya samuṭṭhānaṁ disvā tattha nisinno, rājakumāropi pātova uṭṭhāya pañcahi upāsakasatehi parivuto buddhupaṭṭhānaṁ gacchanto mahāmaggā okkamma gopathaṁ gahetvā ‘‘buddhānaṁ pūjanatthāya missakamālaṁ ocinissāmī’’ti gacchanto satthāraṁ disvā upasaṅkamitvā vanditvā ekamantaṁ nisīdi, evaṁ so tattha gatoti. Sukhamasayitthāti sukhaṁ sayittha.",
  "atk-s0402a22:52": "Antaraṭṭhakoti māghaphagguṇānaṁ antare aṭṭhadivasaparimāṇo kālo. Māghassa hi avasāne cattāro divasā, phagguṇassa ādimhi cattāroti ayaṁ ‘‘antaraṭṭhako’’ti vuccati. Himapātasamayoti himassa patanasamayo. Kharāti pharusā kakkhaḷā vā. Gokaṇṭakahatāti navavuṭṭhe deve gāvīnaṁ akkantakkantaṭṭhāne khurantarehi kaddamo uggantvā tiṭṭhati, so vātātapena sukkho kakacadantasadiso hoti dukkhasamphasso. Taṁ sandhāyāha – ‘‘gokaṇṭakahatā bhūmī’’ti. Gunnaṁ khurantarehi chinnātipi attho. Verambho vāto vāyatīti catūhi disāhi vāyanto vāto vāyati. Ekāya disāya vā dvīhi vā disāhi tīhi vā disāhi vāyanto vāto verambhoti na vuccati.",
  "atk-s0402a22:53": "Tena hi rājakumārāti idaṁ satthā ‘‘ayaṁ rājakumāro lokasmiṁ neva sukhavāsino, na dukkhavāsino jānāti, jānāpessāmi na’’nti upari desanaṁ vaḍḍhento āha. Tattha yathā te khameyyāti yathā tuyhaṁ rucceyya. Idhassāti imasmiṁ loke assa. Gonakatthatoti caturaṅgulādhikalomena kāḷakojavena atthato. Paṭikatthatoti uṇṇāmayena setattharaṇena atthato. Paṭalikatthatoti ghanapupphena uṇṇāmayaattharaṇena atthato. Kadalimigapavarapaccattharaṇoti kadalimigacammamayena uttamapaccattharaṇena atthato. Taṁ kira paccattharaṇaṁ setavatthassa upari kadalimigacammaṁ attharitvā sibbitvā karonti. Sauttaracchadoti saha uttaracchadena, upari baddhena rattavitānena saddhinti attho. Ubhatolohitakūpadhānoti sīsūpadhānañca pādūpadhānañcāti pallaṅkassa ubhato ṭhapitalohitakūpadhāno. Pajāpatiyoti bhariyāyo. Manāpenapaccupaṭṭhitā assūti manāpena upaṭṭhānavidhānena paccupaṭṭhitā bhaveyyuṁ.",
  "atk-s0402a22:54": "Kāyikāti pañcadvārakāyaṁ khobhayamānā. Cetasikāti manodvāraṁ khobhayamānā. So rāgo tathāgatassa pahīnoti tathārūpo rāgo tathāgatassa pahīnoti attho. Yo pana tassa rāgo, na so tathāgatassa pahīno nāma. Dosamohesupi eseva nayo.",
  "atk-s0402a22:55": "Brāhmaṇoti bāhitapāpo khīṇāsavabrāhmaṇo. Parinibbutoti kilesaparinibbānena parinibbuto . Na limpati kāmesūti vatthukāmesu ca kilesakāmesu ca taṇhādiṭṭhilepehi na limpati. Sītibhūtoti abbhantare tāpanakilesānaṁ abhāvena sītibhūto. Nirūpadhīti kilesūpadhīnaṁ abhāvena nirūpadhi. Sabbā āsattiyo chetvāti āsattiyo vuccanti taṇhāyo, tā sabbāpi rūpādīsu ārammaṇesu āsattavisattā āsattiyo chinditvā. Vineyya hadaye daranti hadayanissitaṁ darathaṁ vinayitvā vūpasametvā. Santiṁ pappuyya cetasoti cittassa kilesanibbānaṁ pāpuṇitvā. Karaṇavacanaṁ vā etaṁ ‘‘sabbacetaso samannāharitvā’’tiādīsu viya, cetasā nibbānaṁ pāpuṇitvāti attho.",
  "atk-s0402a22:56": "6. Devadūtasuttavaṇṇanā",
  "atk-s0402a22:57": "36. Chaṭṭhe devadūtānīti devadūtā. Ayaṁ panettha vacanattho – devoti maccu, tassa dūtāti devadūtā. Jiṇṇabyādhimatā hi saṁvegajananaṭṭhena ‘‘idāni te maccusamīpaṁ gantabba’’nti codenti viya, tasmā devadūtāti vuccanti. Devā viya dūtātipi devadūtā. Yathā hi alaṅkatapaṭiyattāya devatāya ākāse ṭhatvā ‘‘tvaṁ asukadivase marissasī’’ti vutte tassā vacanaṁ saddhātabbaṁ hoti; evamevaṁ jiṇṇabyādhimatāpi dissamānā ‘‘tvampi evaṁdhammo’’ti codenti viya, tesañca taṁ vacanaṁ anaññathābhāvitāya devatāya byākaraṇasadisameva hotīti devā viya dūtāti devadūtā. Visuddhidevānaṁ dūtātipi devadūtā. Sabbabodhisattā hi jiṇṇabyādhimatapabbajite disvāva saṁvegaṁ āpajjitvā nikkhamma pabbajiṁsu. Evaṁ visuddhidevānaṁ dūtātipi devadūtā. Idha pana liṅgavipallāsena ‘‘devadūtānī’’ti vuttaṁ.",
  "atk-s0402a22:58": "Kāyenaduccaritantiādi kasmā āraddhaṁ? Devadūtānuyuñjanaṭṭhānupakkamakammadassanatthaṁ. Iminā hi kammena ayaṁ satto niraye nibbattati, atha naṁ tattha yamo rājā devadūte samanuyuñjati. Tattha kāyena duccaritaṁ caratīti kāyadvārena tividhaṁ duccaritaṁ carati. Vācāyāti vacīdvārena catubbidhaṁ duccaritaṁ carati. Manasāti manodvārena tividhaṁ duccaritaṁ carati.",
  "atk-s0402a22:59": "Tamenaṁ, bhikkhave, nirayapālāti ettha ekacce therā ‘‘nirayapālā nāma natthi, yantarūpaṁ viya kammameva kāraṇaṁ kāretī’’ti vadanti. Taṁ ‘‘atthi niraye nirayapālāti, āmantā. Atthi ca kāraṇikā’’tiādinā nayena abhidhamme (kathā. 866) paṭisedhitameva. Yathā hi manussaloke kammakāraṇakārakā atthi, evameva niraye nirayapālā atthīti. Yamassaraññoti yamarājā nāma vemānikapetarājā. Ekasmiṁ kāle dibbavimāne dibbakapparukkhadibbauyyānadibbanāṭakādisabbasampattiṁ anubhavati, ekasmiṁ kāle kammavipākaṁ, dhammiko rājā, na cesa ekova hoti, catūsu pana dvāresu cattāro janā honti. Amatteyyoti mātu hito matteyyo, mātari sammā paṭipannoti attho. Na matteyyoti amatteyyo, mātari micchā paṭipannoti attho. Sesapadesupi eseva nayo. Abrahmaññoti ettha ca khīṇāsavā brāhmaṇā nāma, tesu micchā paṭipanno abrahmañño nāma.",
  "atk-s0402a22:60": "Samanuyuñjatīti anuyogavattaṁ āropento pucchati, laddhiṁ patiṭṭhāpento pana samanuggāhati nāma, kāraṇaṁ pucchanto samanubhāsati nāma. Nāddasanti attano santike pahitassa kassaci devadūtassa abhāvaṁ sandhāya evaṁ vadati.",
  "atk-s0402a22:61": "Atha naṁ yamo ‘‘nāyaṁ bhāsitassa atthaṁ sallakkhetī’’ti ñatvā atthaṁ sallakkhāpetukāmo ambhotiādimāha. Tattha jiṇṇanti jarājiṇṇaṁ. Gopānasivaṅkanti gopānasī viya vaṅkaṁ. Bhogganti bhaggaṁ. Imināpissa vaṅkabhāvameva dīpeti. Daṇḍaparāyaṇanti daṇḍapaṭisaraṇaṁ daṇḍadutiyaṁ. Pavedhamānanti kampamānaṁ. Āturanti jarāturaṁ. Khaṇḍadantanti jarānubhāvena khaṇḍitadantaṁ. Palitakesanti paṇḍarakesaṁ. Vilūnanti luñcitvā gahitakesaṁ viya khallāṭaṁ. Khalitasiranti mahākhallāṭasīsaṁ. Valitanti sañjātavaliṁ. Tilakāhatagattanti setatilakakāḷatilakehi vikiṇṇasarīraṁ. Jarādhammoti jarāsabhāvo, aparimutto jarāya, jarā nāma mayhaṁ abbhantareyeva pavattatīti. Parato byādhidhammo maraṇadhammoti padadvayepi eseva nayo.",
  "atk-s0402a22:62": "Paṭhamaṁ devadūtaṁ samanuyuñjitvāti ettha jarājiṇṇasatto atthato evaṁ vadati nāma – ‘‘passatha, bho, ahampi tumhe viya taruṇo ahosiṁ ūrubalī bāhubalī javasampanno, tassa me tā balajavasampattiyo antarahitā, vijjamānāpi me hatthapādā hatthapādakiccaṁ na karonti, jarāyamhi aparimuttatāya ediso jāto. Na kho panāhameva, tumhepi jarāya aparimuttāva. Yatheva hi mayhaṁ, evaṁ tumhākampi jarā āgamissati. Iti tassā pure āgamanāva kalyāṇaṁ karothā’’ti . Tenevesa devadūto nāma jāto. Ābādhikanti bādhikaṁ. Dukkhitanti dukkhappattaṁ. Bāḷhagilānanti adhimattagilānaṁ.",
  "atk-s0402a22:63": "Dutiyaṁ devadūtanti etthapi gilānasatto atthato evaṁ vadati nāma – ‘‘passatha, bho, ahampi tumhe viya nirogo ahosiṁ, somhi etarahi byādhinā abhihato, sake muttakarīse palipanno, uṭṭhātumpi na sakkomi. Vijjamānāpi me hatthapādā hatthapādakiccaṁ na karonti, byādhitomhi aparimuttatāya ediso jāto. Na kho panāhameva, tumhepi byādhito aparimuttāva. Yatheva hi mayhaṁ, evaṁ tumhākampi byādhi āgamissati. Iti tassa pure āgamanāva kalyāṇaṁ karothā’’ti. Tenevesa devadūto nāma jāto.",
  "atk-s0402a22:64": "Ekāhamatantiādīsu ekāhaṁ matassa assāti ekāhamato, taṁ ekāhamataṁ. Parato padadvayepi eseva nayo. Bhastā viya vāyunā uddhaṁ jīvitapariyādānā yathākkamaṁ samuggatena sūnabhāvena uddhumātattā uddhumātakaṁ. Vinīlo vuccati viparibhinnavaṇṇo, vinīlova vinīlako, taṁ vinīlakaṁ. Paṭikūlattā vā kucchitaṁ vinīlanti vinīlakaṁ. Vipubbakanti vissandamānapubbakaṁ, paribhinnaṭṭhāne hi paggharitena pubbena palimakkhitanti attho.",
  "atk-s0402a22:65": "Tatiyaṁdevadūtanti ettha matakasatto atthato evaṁ vadati nāma – ‘‘passatha, bho, maṁ āmakasusāne chaḍḍitaṁ uddhumātakādibhāvappattaṁ, maraṇatomhi aparimuttatāya ediso jāto. Na kho panāhameva, tumhepi maraṇato aparimuttā. Yatheva hi mayhaṁ, evaṁ tumhākampi maraṇaṁ āgamissati. Iti tassa pure āgamanāva kalyāṇaṁ karothā’’ti. Tenevassa devadūto nāma jāto.",
  "atk-s0402a22:66": "Imaṁ pana devadūtānuyogaṁ ko labhati, ko na labhati? Yena tāva bahuṁ pāpaṁ kataṁ, so gantvā niraye nibbattatiyeva. Yena pana parittaṁ pāpaṁ kataṁ, so labhati. Yathā hi sabhaṇḍaṁ coraṁ gahetvā kattabbameva karonti na vinicchinanti. Anuvijjitvā gahitaṁ pana vinicchayaṭṭhānaṁ nayanti, so vinicchayaṁ labhati. Evaṁsampadametaṁ. Parittapāpakammā hi attano dhammatāyapi saranti, sārīyamānāpi saranti.",
  "atk-s0402a22:67": "Tattha dīghajayantadamiḷo nāma attano dhammatāya sari. So kira damiḷo sumanagirimahāvihāre ākāsacetiyaṁ rattapaṭena pūjesi, atha niraye ussadasāmante nibbatto aggijālasaddaṁ sutvāva attanā pūjitapaṭaṁ anussari, so gantvā sagge nibbatto. Aparopi puttassa daharabhikkhuno khalisāṭakaṁ dento pādamūle ṭhapesi, maraṇakālamhi paṭapaṭāti sadde nimittaṁ gaṇhi , sopi ussadasāmante nibbatto jālasaddena taṁ sāṭakaṁ anussaritvā sagge nibbatto. Evaṁ tāva attano dhammatāya kusalaṁ kammaṁ saritvā sagge nibbattatīti.",
  "atk-s0402a22:68": "Attano dhammatāya asarante pana tayo devadūte pucchati. Tattha koci paṭhamena devadūtena sarati, koci dutiyatatiyehi, koci tīhipi nassarati. Taṁ yamo rājā disvā sayaṁ sāreti. Eko kira amacco sumanapupphakumbhena mahācetiyaṁ pūjetvā yamassa pattiṁ adāsi, taṁ akusalakammena niraye nibbattaṁ yamassa santikaṁ nayiṁsu. Tasmiṁ tīhipi devadūtehi kusalaṁ asarante yamo sayaṁ olokento disvā – ‘‘nanu tvaṁ mahācetiyaṁ sumanapupphakumbhena pūjetvā mayhaṁ pattiṁ adāsī’’ti sāresi, so tasmiṁ kāle saritvā devalokaṁ gato . Yamo pana sayaṁ oloketvāpi apassanto – ‘‘mahādukkhaṁ nāma anubhavissati ayaṁ satto’’ti tuṇhī ahosi.",
  "atk-s0402a22:69": "Tattaṁ ayokhilanti tigāvutaṁ attabhāvaṁ sampajjalitāya lohapathaviyā uttānakaṁ nipajjāpetvā dakkhiṇahatthe tālappamāṇaṁ ayasūlaṁ pavesenti, tathā vāmahatthādīsu. Yathā ca taṁ uttānakaṁ nipajjāpetvā, evaṁ urenapi vāmapassenapi dakkhiṇapassenapi nipajjāpetvā te taṁ kammakāraṇaṁ karontiyeva. Saṁvesetvāti jalitāya lohapathaviyā tigāvutaṁ attabhāvaṁ nipajjāpetvā. Kuṭhārīhīti mahatīhi gehassa ekapakkhacchadanamattāhi kuṭhārīhi tacchanti, lohitaṁ nadī hutvā sandati, lohapathavito jālā uṭṭhahitvā tacchitaṭṭhānaṁ gaṇhāti, mahādukkhaṁ uppajjati. Tacchantā pana suttāhataṁ karitvā dāruṁ viya aṭṭhaṁsampi chaḷaṁsampi karonti. Vāsīhīti mahāsuppappamāṇāhi vāsīhi. Rathe yojetvāti saddhiṁ yugayottapakkharathacakkakubbarapājanehi sabbato pajjalite rathe yojetvā. Mahantanti mahākūṭāgārappamāṇaṁ. Āropentīti sampajjalitehi ayamuggarehi pothentā āropenti. Sakimpi uddhanti supakkuthitāya ukkhaliyā pakkhittataṇḍulā viya uddhamadhotiriyañca gacchati. Mahānirayeti avīcimahānirayamhi.",
  "atk-s0402a22:70": "Bhāgasomitoti bhāge ṭhapetvā vibhatto. Pariyantoti parikkhitto. Ayasāti upari ayapaṭṭena chādito. Samantā yojanasataṁ, pharitvā tiṭṭhatīti evaṁ pharitvā tiṭṭhati, yathā taṁ samantā yojanasate ṭhatvā olokentassa akkhīni yamakagoḷakā viya nikkhamanti.",
  "atk-s0402a22:71": "Hīnakāyūpagāti hīnaṁ kāyaṁ upagatā hutvā. Upādāneti taṇhādiṭṭhiggahaṇe. Jātimaraṇasambhaveti jātiyā ca maraṇassa ca kāraṇabhūte. Anupādāti catūhi upādānehi anupādiyitvā. Jātimaraṇasaṅkhayeti jātimaraṇasaṅkhayasaṅkhāte nibbāne vimuccanti. Diṭṭhadhammābhinibbutāti diṭṭhadhamme imasmiṁyeva attabhāve sabbakilesanibbānena nibbutā. Sabbadukkhaṁ upaccagunti sakalavaṭṭadukkhaṁ atikkantā.",
  "atk-s0402a22:72": "7. Catumahārājasuttavaṇṇanā",
  "atk-s0402a22:73": "37. Sattame amaccā pārisajjāti paricārikadevatā. Imaṁ lokaṁ anuvicarantīti aṭṭhamīdivase kira sakko devarājā cattāro mahārājāno āṇāpeti – ‘‘tātā, ajja aṭṭhamīdivase manussalokaṁ anuvicaritvā puññāni karontānaṁ nāmagottaṁ uggaṇhitvā āgacchathā’’ti. Te gantvā attano paricārake pesenti – ‘‘gacchatha, tātā, manussalokaṁ vicaritvā puññakārakānaṁ nāmagottāni suvaṇṇapaṭṭe likhitvā ānethā’’ti. Te tathā karonti. Tena vuttaṁ – ‘‘imaṁ lokaṁ anuvicarantī’’ti. Kaccibahūtiādi tesaṁ upaparikkhākāradassanatthaṁ vuttaṁ. Evaṁ upaparikkhantā hi te anuvicaranti. Tattha uposathaṁ upavasantīti māsassa aṭṭhavāre uposathaṅgāni adhiṭṭhahanti. Paṭijāgarontīti paṭijāgarauposathakammaṁ nāma karonti. Taṁ karontā ekasmiṁ addhamāse catunnaṁ uposathadivasānaṁ paccuggamanānuggamanavasena karonti. Pañcamīuposathaṁ paccuggacchantā catutthiyaṁ uposathikā honti, anugacchantā chaṭṭhiyaṁ. Aṭṭhamīuposathaṁ paccuggacchantā sattamiyaṁ, anugacchantā navamiyaṁ. Cātuddasiṁ paccuggacchantā terasiyaṁ, pannarasīuposathaṁ anugacchantā pāṭipade uposathikā honti. Puññāni karontīti saraṇagamananiccasīlapupphapūjādhammassavanapadīpasahassaāropanavihārakaraṇādīni nānappakārāni puññāni karonti. Te evaṁ anuvicaritvā puññakammakārakānaṁ nāmagottāni sovaṇṇamaye paṭṭe likhitvā āharitvā catunnaṁ mahārājānaṁ denti. Puttā imaṁ lokaṁ anuvicarantīti catūhi mahārājehi purimanayeneva pahitattā anuvicaranti. Tadahūti taṁdivasaṁ. Uposatheti uposathadivase.",
  "atk-s0402a22:74": "Sace, bhikkhave, appakā hontīti catunnaṁ mahārājānaṁ amaccā pārisajjā tā tā gāmanigamarājadhāniyo upasaṅkamanti, tato taṁ upanissāya adhivatthā devatā ‘‘mahārājānaṁ amaccā āgatā’’ti paṇṇākāraṁ gahetvā tesaṁ santikaṁ gacchanti. Te paṇṇākāraṁ gahetvā ‘‘kacci nu kho mārisā bahū manussā matteyyā’’ti vuttanayena manussānaṁ puññapaṭipattiṁ pucchitvā ‘‘āma, mārisa, imasmiṁ gāme asuko ca asuko ca puññāni karontī’’ti vutte tesaṁ nāmagottaṁ likhitvā aññattha gacchanti. Atha cātuddasiyaṁ catunnaṁ mahārājānaṁ puttāpi tameva suvaṇṇapaṭṭaṁ gahetvā teneva nayena anuvicarantā nāmagottāni likhanti. Tadahuposathe pannarase cattāropi mahārājāno teneva nayena tasmiṁyeva suvaṇṇapaṭṭe nāmagottāni likhanti. Te suvaṇṇapaṭṭaparimāṇeneva – ‘‘imasmiṁ kāle manussā appakā, imasmiṁ kāle bahukā’’ti jānanti. Taṁ sandhāya ‘‘sace, bhikkhave, appakā honti manussā’’tiādi vuttaṁ. Devānaṁ tāvatiṁsānanti paṭhamaṁ abhinibbatte tettiṁsa devaputte upādāya evaṁladdhanāmānaṁ. Tesaṁ pana uppattikathā dīghanikāye sakkapañhasuttavaṇṇanāya vitthāritā. Tenāti tena ārocanena, tena vā puññakārakānaṁ appakabhāvena. Dibbā vata, bho, kāyā parihāyissantīti navanavānaṁ devaputtānaṁ apātubhāvena devakāyā parihāyissanti, ramaṇīyaṁ dasayojanasahassaṁ devanagaraṁ suññaṁ bhavissati. Paripūrissanti asurakāyāti cattāro apāyā paripūrissanti. Iminā ‘‘mayaṁ paripuṇṇe devanagare devasaṅghamajjhe nakkhattaṁ kīḷituṁ na labhissāmā’’ti anattamanā honti. Sukkapakkhepi imināva upāyena attho veditabbo.",
  "atk-s0402a22:75": "Bhūtapubbaṁ, bhikkhave, sakko devānamindoti attano sakkadevarājakālaṁ sandhāya katheti. Ekassa vā sakkassa ajjhāsayaṁ gahetvā kathetīti vuttaṁ. Anunayamānoti anubodhayamāno. Tāyaṁ velāyanti tasmiṁ kāle.",
  "atk-s0402a22:76": "Pāṭihāriyapakkhañcāti ettha pāṭihāriyapakkho nāma antovasse temāsaṁ nibaddhuposatho, taṁ asakkontassa dvinnaṁ pavāraṇānaṁ antare ekamāsaṁ nibaddhuposatho, tampi asakkontassa paṭhamapavāraṇato paṭṭhāya eko addhamāso pāṭihāriyapakkhoyeva nāma. Aṭṭhaṅgasusamāgatanti aṭṭhahi guṇaṅgehi samannāgataṁ. Yopissamādiso naroti yopi satto mādiso bhaveyya. Sakkopi kira vuttappakārassa uposathakammassa guṇaṁ jānitvā dve devalokasampattiyo pahāya māsassa aṭṭha vāre uposathaṁ upavasati. Tasmā evamāha. Aparo nayo – yopissa mādiso naroti yopi satto mādiso assa, mayā pattaṁ sampattiṁ pāpuṇituṁ iccheyyāti attho. Sakkā hi evarūpena uposathakammena sakkasampattiṁ pāpuṇitunti ayamettha adhippāyo.",
  "atk-s0402a22:77": "Vusitavāti vutthavāso. Katakaraṇīyoti catūhi maggehi kattabbakiccaṁ katvā ṭhito. Ohitabhāroti khandhabhārakilesabhāraabhisaṅkhārabhāre otāretvā ṭhito. Anuppattasadatthoti sadattho vuccati arahattaṁ, taṁ anuppatto. Parikkhīṇabhavasaṁyojanoti yena saṁyojanena baddho bhavesu ākaḍḍhīyati, tassa khīṇattā parikkhīṇabhavasaṁyojano. Sammadaññā vimuttoti hetunā nayena kāraṇena jānitvā vimutto. Kallaṁ vacanāyāti yuttaṁ vattuṁ.",
  "atk-s0402a22:78": "Yopissa mādiso naroti yopi mādiso khīṇāsavo assa, sopi evarūpaṁ uposathaṁ upavaseyyāti uposathakammassa guṇaṁ jānanto evaṁ vadeyya. Aparo nayo yopissa mādiso naroti yopi satto mādiso assa, mayā pattaṁ sampattiṁ pāpuṇituṁ iccheyyāti attho. Sakkā hi evarūpena uposathakammena khīṇāsavasampattiṁ pāpuṇitunti ayamettha adhippāyo. Aṭṭhamaṁ uttānatthameva.",
  "atk-s0402a22:79": "9. Sukhumālasuttavaṇṇanā",
  "atk-s0402a22:80": "39. Navame sukhumāloti niddukkho. Paramasukhumāloti paramaniddukkho. Accantasukhumāloti satataniddukkho. Imaṁ bhagavā kapilapure nibbattakālato paṭṭhāya niddukkhabhāvaṁ gahetvā āha, cariyakāle pana tena anubhūtadukkhassa anto natthīti. Ekatthāti ekissā pokkharaṇiyā. Uppalaṁ vappatīti uppalaṁ ropeti. Sā nīluppalavanasañchannā hoti. Padumanti paṇḍarapadumaṁ. Puṇḍarīkanti rattapadumaṁ. Evaṁ itarāpi dve padumapuṇḍarīkavanehi sañchannā honti. Bodhisattassa kira sattaṭṭhavassikakāle rājā amacce pucchi – ‘‘taruṇadārakā katarakīḷikaṁ piyāyantī’’ti? Udakakīḷikaṁ devāti. Tato rājā kuddālakammakārake sannipātetvā pokkharaṇiṭṭhānāni gaṇhāpesi. Atha sakko devarājā āvajjento taṁ pavattiṁ ñatvā – ‘‘na yutto mahāsattassa mānusakaparibhogo, dibbaparibhogo yutto’’ti vissakammaṁ āmantetvā – ‘‘gaccha, tāta, mahāsattassa kīḷābhūmiyaṁ pokkharaṇiyo māpehī’’ti āha. Kīdisā hontu , devāti? Apagatakalalakaddamā hontu vippakiṇṇamaṇimuttapavāḷikā sattaratanamayapākāraparikkhittā pavāḷamayauṇhīsehi maṇimayasopānabāhukehi suvaṇṇarajatamaṇimayaphalakehi sopānehi samannāgatā. Suvaṇṇarajatamaṇipavāḷamayā cettha nāvā hontu, suvaṇṇanāvāya rajatapallaṅko hotu, rajatanāvāya suvaṇṇapallaṅko, maṇināvāya pavāḷapallaṅko, pavāḷanāvāya maṇipallaṅko, suvaṇṇarajatamaṇipavāḷamayāva udakasecananāḷikā hontu, pañcavaṇṇehi ca padumehi sañchannā hontūti. ‘‘Sādhu, devā’’ti vissakammadevaputto sakkassa paṭissutvā rattibhāge otaritvā rañño gāhāpitapokkharaṇiṭṭhānesuyeva teneva niyāmena pokkharaṇiyo māpesi.",
  "atk-s0402a22:81": "Nanu cetā apagatakalalakaddamā, kathamettha padumāni pupphiṁsūti? So kira tāsu pokkharaṇīsu tattha tattha suvaṇṇarajatamaṇipavāḷamayā khuddakanāvāyo māpetvā ‘‘etā kalalakaddamapūritā ca hontu, pañcavaṇṇāni cettha padumāni pupphantū’’ti adhiṭṭhāsi. Evaṁ pañcavaṇṇāni padumāni pupphiṁsu, reṇuvaṭṭiyo uggantvā udakapiṭṭhaṁ ajjhottharitvā vicaranti. Pañcavidhā bhamaragaṇā upakūjantā vicaranti. Evaṁ tā māpetvā vissakammo devapurameva gato. Tato vibhātāya rattiyā mahājano disvā ‘‘mahāpurissassa māpitā bhavissantī’’ti gantvā rañño ārocesi. Rājā mahājanaparivāro gantvā pokkharaṇiyo disvā ‘‘mama puttassa puññiddhiyā devatāhi māpitā bhavissantī’’ti attamano ahosi. Tato paṭṭhāya mahāpuriso udakakīḷikaṁ agamāsi.",
  "atk-s0402a22:82": "Yāvadeva mamatthāyāti ettha yāvadevāti payojanāvadhiniyāmavacanaṁ, yāva mameva atthāya, natthettha aññaṁ kāraṇanti attho. Na kho panassāhanti na kho panassa ahaṁ. Akāsikaṁ candananti asaṇhaṁ candanaṁ. Kāsikaṁ, bhikkhave, su me taṁ veṭhananti, bhikkhave, veṭhanampi me kāsikaṁ hoti. Ettha hi suiti ca tanti ca nipātamattaṁ, meti sāmivacanaṁ. Veṭhanampi me saṇhameva hotīti dasseti. Kāsikā kañcukāti pārupanakañcukopi saṇhakañcukova. Setacchattaṁ dhārīyatīti mānusakasetacchattampi dibbasetacchattampi uparidhāritameva hoti. Mā naṁ phusi sītaṁ vāti mā etaṁ bodhisattaṁ sītaṁ vā uṇhādīsu vā aññataraṁ phusatūti attho.",
  "atk-s0402a22:83": "Tayopāsādā ahesunti bodhisatte kira soḷasavassuddesike jāte suddhodanamahārājā ‘‘puttassa vasanakapāsāde kāressāmī’’ti vaḍḍhakino sannipātāpetvā bhaddakena nakkhattamuhuttena navabhūmikataparikammaṁ kāretvā tayo pāsāde kārāpesi. Te sandhāyetaṁ vuttaṁ. Hemantikotiādīsu yattha sukhaṁ hemante vasituṁ, ayaṁ hemantiko. Itaresupi eseva nayo. Ayaṁ panettha vacanattho – hemante vāso hemantaṁ, hemantaṁ arahatīti hemantiko. Itaresupi eseva nayo.",
  "atk-s0402a22:84": "Tattha hemantiko pāsādo navabhūmako ahosi, bhūmiyo panassa uṇhautuggāhāpanatthāya nīcā ahesuṁ. Tattha dvāravātapānāni suphusitakavāṭāni ahesuṁ nibbivarāni. Cittakammampi karontā tattha tattha pajjalite aggikkhandheyeva akaṁsu. Bhūmattharaṇaṁ panettha kambalamayaṁ, tathā sāṇivitānanivāsanapārupanaveṭhanāni. Vātapānāni uṇhaggāhāpanatthaṁ divā vivaṭāni rattiṁ pihitāni honti.",
  "atk-s0402a22:85": "Gimhiko pana pañcabhūmako ahosi. Sītautuggāhāpanatthaṁ panettha bhūmiyo uccā asambādhā ahesuṁ. Dvāravātapānāni nātiphusitāni savivarāni sajālāni ahesuṁ. Cittakamme uppalāni padumāni puṇḍarīkāniyeva akaṁsu. Bhūmattharaṇaṁ panettha dukūlamayaṁ, tathā sāṇivitānanivāsanapārupanaveṭhanāni. Vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti. Tesu tesu padesesu udakayantāni karonti, yehi deve vassante viya udakadhārā nikkhamanti. Antopāsāde tattha tattha kalalapūrā doṇiyo ṭhapetvā pañcavaṇṇāni padumāni ropayiṁsu. Pāsādamatthake sukkhamahiṁsacammaṁ bandhitvā yantaṁ parivattetvā yāva chadanapiṭṭhiyā pāsāṇe āropetvā tasmiṁ vissajjenti. Tesaṁ camme pavaṭṭantānaṁ saddo meghagajjitaṁ viya hoti. Dvāravātapānāni panettha divā pihitāni honti rattiṁ vivaṭāni.",
  "atk-s0402a22:86": "Vassiko sattabhūmako ahosi. Bhūmiyo panettha dvinnampi utūnaṁ gāhāpanatthāya nātiuccā nātinīcā akaṁsu. Ekaccāni dvāravātapānāni suphusitāni, ekaccāni savivarāni. Tattha cittakammampi kesuci ṭhānesu pajjalitaaggikkhandhavasena, kesuci jātassaravasena kataṁ. Bhūmattharaṇādīni panettha kambaladukūlavasena ubhayamissakāni. Ekacce dvāravātapānā rattiṁ vivaṭā divā pihitā, ekacce divā vivaṭā rattiṁ pihitā. Tayopi pāsādā ubbedhena samappamāṇā. Bhūmikāsu pana nānattaṁ ahosi.",
  "atk-s0402a22:87": "Evaṁ niṭṭhitesu pāsādesu rājā cintesi – ‘‘putto me vayappatto, chattamassa ussāpetvā rajjasiriṁ passissāmī’’ti. So sākiyānaṁ paṇṇāni pahiṇi – ‘‘putto me vayappatto, rajje naṁ patiṭṭhāpessāmi, sabbe attano attano gehesu vayappattā, dārikā imaṁ gehaṁ pesentū’’ti. Te sāsanaṁ sutvā – ‘‘kumāro kevalaṁ dassanakkhamo rūpasampanno, na kiñci sippaṁ jānāti, dārabharaṇaṁ kātuṁ na sakkhissati, na mayaṁ dhītaro dassāmā’’ti āhaṁsu. Rājā taṁ pavattiṁ sutvā puttassa santikaṁ gantvā ārocesi. Bodhisatto ‘‘kiṁ sippaṁ dassetuṁ vaṭṭati, tātā’’ti āha. Sahassathāmadhanuṁ āropetuṁ vaṭṭati, tātāti. Tena hi āharāpethāti. Rājā āharāpetvā adāsi. Dhanuṁ purisasahassaṁ āropeti, purisasahassaṁ oropeti. Mahāpuriso dhanuṁ āharāpetvā pallaṅke nisinnova jiyaṁ pādaṅguṭṭhake veṭhetvā kaḍḍhanto pādaṅguṭṭhakeneva dhanuṁ āropetvā vāmena hatthena daṇḍe gahetvā dakkhiṇena hatthena kaḍḍhitvā jiyaṁ pothesi. Sakalanagaraṁ uppatanākārappattaṁ ahosi. ‘‘Kiṁ saddo eso’’ti ca vutte ‘‘devo gajjatī’’ti āhaṁsu. Athaññe ‘‘tumhe na jānātha, na devo gajjati, aṅgīrasassa kumārassa sahassathāmadhanuṁ āropetvā jiyaṁ pothentassa jiyappahārasaddo eso’’ti āhaṁsu. Sākiyā tāvatakeneva āraddhacittā ahesuṁ.",
  "atk-s0402a22:88": "Mahāpuriso ‘‘aññaṁ kiṁ kātuṁ vaṭṭatī’’ti āha. Aṭṭhaṅgulamattabahalaṁ ayopaṭṭaṁ kaṇḍena vinivijjhituṁ vaṭṭatīti. Taṁ vinivijjhitvā ‘‘aññaṁ kiṁ kātuṁ vaṭṭatī’’ti āha. Caturaṅgulabahalaṁ asanaphalakaṁ vinivijjhituṁ vaṭṭatīti. Taṁ vinivijjhitvā ‘‘aññaṁ kiṁ kātuṁ vaṭṭatī’’ti āha. Vidatthibahalaṁ udumbaraphalakaṁ vinivijjhituṁ vaṭṭatīti. Taṁ vinivijjhitvā ‘‘aññaṁ kiṁ kātuṁ vaṭṭatī’’ti. Yante baddhaṁ phalakasataṁ vinivijjhituṁ vaṭṭatīti. Taṁ vinivijjhitvā ‘‘aññaṁ kiṁ kātuṁ vaṭṭatī’’ti āha. Saṭṭhipaṭalaṁ sukkhamahiṁsacammaṁ vinivijjhituṁ vaṭṭatīti. Tampi vinivijjhitvā ‘‘aññaṁ kiṁ kātuṁ vaṭṭatī’’ti āha. Tato vālikasakaṭādīni ācikkhiṁsu. Mahāsatto vālikasakaṭampi palālasakaṭampi vinivijjhitvā udake ekusabhappamāṇaṁ kaṇḍaṁ pesesi, thale aṭṭhausabhappamāṇaṁ. Atha naṁ ‘‘idāni vātiṅgaṇasaññāya vālaṁ vijjhituṁ vaṭṭatī’’ti āhaṁsu. Tena hi bandhāpethāti. Saddantare bajjhatu, tātāti. Purato gacchantu, gāvutantare bandhantūti. Purato gacchantu, addhayojane bandhantūti . Purato gacchantu yojane bandhantūti. Bandhāpetha, tātāti yojanamatthake vātiṅgaṇasaññāya vālaṁ bandhāpetvā rattandhakāre meghapaṭalacchannāsu disāsu kaṇḍaṁ khipi, taṁ gantvā yojanamatthake vālaṁ phāletvā pathaviṁ pāvisi. Na kevalañca ettakameva, taṁ divasaṁ pana mahāsatto loke vattamānasippaṁ sabbameva sandassesi. Sakyarājāno attano attano dhītaro alaṅkaritvā pesayiṁsu, cattālīsasahassanāṭakitthiyo ahesuṁ. Mahāpuriso tīsu pāsādesu devo maññe paricārento mahāsampattiṁ anubhavati.",
  "atk-s0402a22:89": "Nippurisehīti purisavirahitehi. Na kevalaṁ cettha tūriyāneva nippurisāni, sabbaṭṭhānānipi nippurisāneva. Dovārikāpi itthiyova, nhāpanādiparikammakarāpi itthiyova . Rājā kira ‘‘tathārūpaṁ issariyasukhasampattiṁ anubhavamānassa purisaṁ disvā parisaṅkā uppajjati, sā me puttassa mā ahosī’’ti sabbakiccesu itthiyova ṭhapesi. Paricārayamānoti modamāno. Na heṭṭhāpāsādaṁ orohāmīti pāsādato heṭṭhā na otarāmi. Iti maṁ cattāro māse añño sikhābaddho puriso nāma passituṁ nālattha. Yathāti yena niyāmena. Dāsakammakaraporisassāti dāsānañceva devasikabhattavetanābhatānaṁ kammakarānañca nissāya jīvamānapurisānañca. Kaṇājakanti sakuṇḍakabhattaṁ. Bilaṅgadutiyanti kañjikadutiyaṁ.",
  "atk-s0402a22:90": "Evarūpāya iddhiyāti evaṁjātikāya puññiddhiyā samannāgatassa. Evarūpena ca sukhumālenāti evaṁjātikena ca niddukkhabhāvena. Sokhumālenātipi pāṭho. Evaṁ tathāgato ettakena ṭhānena attano sirisampattiṁ kathesi. Kathento ca na uppilāvitabhāvatthaṁ kathesi, ‘‘evarūpāyapi pana sampattiyā ṭhito pamādaṁ akatvā appamattova ahosi’’nti appamādalakkhaṇasseva dīpanatthaṁ kathesi. Teneva assutavā kho puthujjanotiādimāha. Tattha paranti parapuggalaṁ. Jiṇṇanti jarājiṇṇaṁ. Aṭṭīyatīti aṭṭo pīḷito hoti. Harāyatīti hiriṁ karoti lajjati. Jigucchatīti asuciṁ viya disvā jigucchaṁ uppādeti. Attānaṁyeva atisitvāti jarādhammampi samānaṁ attānaṁ atikkamitvā aṭṭīyati harāyatīti attho. Jarādhammoti jarāsabhāvo. Jaraṁ anatītoti jaraṁ anatikkanto, anto jarāya vattāmi. Iti paṭisañcikkhatoti evaṁ paccavekkhantassa. Yobbanamadoti yobbanaṁ nissāya uppajjanako mānamado. Sabbasopahīyīti sabbākārena pahīno. Maggena pahīnasadiso katvā dassito. Na panesa maggena pahīno, paṭisaṅkhānena pahīnova kathitoti veditabbo. Bodhisattassa hi devatā jarāpattaṁ dassesuṁ. Tato paṭṭhāya yāva arahattā antarā mahāsattassa yobbanamado nāma na uppajjati. Sesapadadvayepi eseva nayo. Ettha pana ārogyamadoti ahaṁ nirogoti ārogyaṁ nissāya uppajjanako mānamado. Jīvitamadoti ahaṁ ciraṁ jīvīti taṁ nissāya uppajjanako mānamado. Sikkhaṁ paccakkhāyāti sikkhaṁ paṭikkhipitvā. Hīnāyāvattatīti hīnāya lāmakāya gihibhāvāya āvattati.",
  "atk-s0402a22:91": "Yathādhammāti byādhiādīhi yathāsabhāvā. Tathāsantāti yathā santā eva aviparītabyādhiādisabhāvāva hutvāti attho. Jigucchantīti parapuggalaṁ jigucchanti. Mama evaṁ vihārinoti mayhaṁ evaṁ jigucchāvihārena viharantassa evaṁ jigucchanaṁ nappatirūpaṁ bhaveyya nānucchavikaṁ. Sohaṁ evaṁ viharantoti so ahaṁ evaṁ paraṁ jigucchamāno viharanto, evaṁ vā iminā paṭisaṅkhānavihārena viharanto. Ñatvā dhammaṁ nirūpadhinti sabbūpadhivirahitaṁ nibbānadhammaṁ ñatvā. Sabbe made abhibhosmīti sabbe tayopi made abhibhaviṁ samatikkamiṁ. Nekkhamme daṭṭhu khematanti nibbāne khemabhāvaṁ disvā. Nekkhammaṁ daṭṭhu khematotipi pāṭho, nibbānaṁ khemato disvāti attho. Tassame ahu ussāhoti tassa mayhaṁ taṁ nekkhammasaṅkhātaṁ nibbānaṁ abhipassantassa ussāho ahu, vāyāmo ahosīti attho. Nāhaṁbhabbo etarahi, kāmāni paṭisevitunti ahaṁ dāni duvidhepi kāme paṭisevituṁ abhabbo. Anivatti bhavissāmīti pabbajjato ca sabbaññutaññāṇato ca na nivattissāmi, anivattako bhavissāmi. Brahmacariyaparāyaṇoti maggabrahmacariyaparāyaṇo jātosmīti attho. Iti imāhi gāthāhi mahābodhipallaṅke attano āgamanīyavīriyaṁ kathesi.",
  "atk-s0402a22:92": "10. Ādhipateyyasuttavaṇṇanā",
  "atk-s0402a22:93": "40. Dasame ādhipateyyānīti jeṭṭhakakāraṇato nibbattāni. Attādhipateyyantiādīsu attānaṁ jeṭṭhakaṁ katvā nibbattitaṁ guṇajātaṁ attādhipateyyaṁ. Lokaṁ jeṭṭhakaṁ katvā nibbattitaṁ lokādhipateyyaṁ. Navavidhaṁ lokuttaradhammaṁ jeṭṭhakaṁ katvā nibbattitaṁ dhammādhipateyyaṁ. Na iti bhavābhavahetūti iti bhavo, iti bhavoti evaṁ āyatiṁ, na tassa tassa sampattibhavassa hetu. Otiṇṇoti anupaviṭṭho. Yassa hi jāti antopaviṭṭhā, so jātiyā otiṇṇo nāma. Jarādīsupi eseva nayo. Kevalassa dukkhakkhandhassāti sakalassa vaṭṭadukkharāsissa. Antakiriyāpaññāyethāti antakaraṇaṁ paricchedaparivaṭumakaraṇaṁ paññāyeyya. Ohāyāti pahāya. Pāpiṭṭhatareti lāmakatare. Āraddhanti paggahitaṁ paripuṇṇaṁ, āraddhattāva asallīnaṁ. Upaṭṭhitāti catusatipaṭṭhānavasena upaṭṭhitā. Upaṭṭhitattāva asammuṭṭhā. Passaddho kāyoti nāmakāyo ca karajakāyo ca passaddho vūpasantadaratho. Passaddhattāva asāraddho. Samāhitaṁ cittanti ārammaṇe cittaṁ sammā āhitaṁ suṭṭhu ṭhapitaṁ. Sammā āhitattāva ekaggaṁ. Adhipatiṁ karitvāti jeṭṭhakaṁ katvā. Suddhaṁattānaṁ pariharatīti suddhaṁ nimmalaṁ katvā attānaṁ pariharati paṭijaggati, gopāyatīti attho. Ayañca yāva arahattamaggā pariyāyena suddhamattānaṁ pariharati nāma, phalappattova pana nippariyāyena suddhamattānaṁ pariharati.",
  "atk-s0402a22:94": "Svākkhātotiādīni visuddhimagge (visuddhi. 1.147) vitthāritāni. Jānaṁ passaṁ viharantīti taṁ dhammaṁ jānantā passantā viharanti. Imāni kho, bhikkhave, tīṇi ādhipateyyānīti ettāvatā tīṇi ādhipateyyāni lokiyalokuttaramissakāni kathitāni.",
  "atk-s0402a22:95": "Pakubbatoti karontassa. Attā te purisa jānāti, saccaṁ vā yadi vā musāti yaṁ tvaṁ karosi, taṁ yadi vā yathāsabhāvaṁ yadi vā no yathāsabhāvanti tava attāva jānāti. Iminā ca kāraṇena veditabbaṁ ‘‘pāpakammaṁ karontassa loke paṭicchannaṭṭhānaṁ nāma natthī’’ti. Kalyāṇanti sundaraṁ. Atimaññasīti atikkamitvā maññasi. Attānaṁ parigūhasīti yathā me attāpi na jānāti, evaṁ naṁ parigūhāmīti vāyamasi. Attādhipateyyakoti attajeṭṭhako. Lokādhipoti lokajeṭṭhako. Nipakoti paññavā. Jhāyīti jhāyanto. Dhammādhipoti dhammajeṭṭhako. Saccaparakkamoti thiraparakkamo bhūtaparakkamo. Pasayha māranti māraṁ pasahitvā. Abhibhuyya antakanti idaṁ tasseva vevacanaṁ. Yo ca phusī jātikkhayaṁ padhānavāti yo jhāyī padhānavā māraṁ abhibhavitvā jātikkhayaṁ arahattaṁ phusi. Sotādisoti so tathāvidho tathāsaṇṭhito. Lokavidūti tayo loke vidite pākaṭe katvā ṭhito. Sumedhoti supañño. Sabbesu dhammesu atammayo munīti sabbe tebhūmakadhamme taṇhāsaṅkhātāya tammayatāya abhāvena atammayo khīṇāsavamuni kadāci katthaci na hīyati na parihīyatīti vuttaṁ hotīti.",
  "atk-s0402a22:96": "Devadūtavaggo catuttho."
}