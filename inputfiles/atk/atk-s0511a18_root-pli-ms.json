{
  "atk-s0511a18:0": "18. Siddhatthabuddhavaṁsavaṇṇanā",
  "atk-s0511a18:1": "Dhammadassimhi bhagavati parinibbute antarahite cassa sāsane tasmiṁ kappe atīte kappasahasse ca sattasu kappasatesu ca chasu kappesu ca atikkantesu ito catunavutikappamatthake ekasmiṁ kappe ekova lokatthacaro adhigataparamattho siddhattho nāma satthā loke pāturahosi. Tena vuttaṁ –",
  "atk-s0511a18:2": "1.",
  "atk-s0511a18:3": " ‘‘Dhammadassissa aparena, siddhattho lokanāyako;",
  "atk-s0511a18:4": "Nihanitvā tamaṁ sabbaṁ, sūriyo abbhuggato yathā’’ti.",
  "atk-s0511a18:5": "Siddhattho bodhisattopi pāramiyo pūretvā tusitabhavane nibbattitvā tato cavitvā vebhāranagare udenassa nāma rañño aggamahesiyā suphassāya nāma deviyā kucchismiṁ paṭisandhiṁ gahetvā dasannaṁ māsānaṁ accayena vīriyuyyāne mātukucchito nikkhami. Jāte pana mahāpurise sabbesaṁ āraddhakammantā ca icchitā ca atthā siddhimagamaṁsu. Tasmā panassa ñātakā ‘‘siddhattho’’ti nāmamakaṁsu. So dasavassasahassāni agāramajjhe vasi. Tassa kokā-suppala-padumanāmakā tayo pāsādā ahesuṁ. Somanassādevippamukhāni aṭṭhacattālīsa itthisahassāni paccupaṭṭhitāni ahesuṁ.",
  "atk-s0511a18:6": "So cattāri nimittāni disvā somanassādeviyā putte anupamakumāre uppanne āsāḷhipuṇṇamiyaṁ suvaṇṇasivikāya nikkhamitvā vīriyuyyānaṁ gantvā pabbaji. Taṁ koṭisatasahassamanussā anupabbajiṁsu. Mahāpuriso kira tehi saddhiṁ dasa māse padhānacariyaṁ caritvā visākhapuṇṇamāyaṁ asadisabrāhmaṇagāme sunettāya nāma brāhmaṇakaññāya dinnaṁ madhupāyāsaṁ paribhuñjitvā badaravane divāvihāraṁ vītināmetvā sāyanhasamaye varuṇena nāma yavapālena dinnā aṭṭha tiṇamuṭṭhiyo gahetvā kaṇikārabodhiṁ upagantvā cattālīsahatthavitthataṁ tiṇasantharaṁ santharitvā pallaṅkaṁ ābhujitvā sabbaññutaṁ pāpuṇitvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānetvā sattasattāhaṁ vītināmetvā attanā saha pabbajitānaṁ bhikkhūnaṁ koṭisatasahassānaṁ catusaccapaṭivedhasamatthataṁ disvā anilapathena gantvā gayāmigadāye otaritvā tesaṁ dhammacakkaṁ pavattesi, tadā koṭisatasahassānaṁ paṭhamo abhisamayo ahosi. Tena vuttaṁ –",
  "atk-s0511a18:7": "2.",
  "atk-s0511a18:8": " ‘‘Sopi patvāna sambodhiṁ, santārento sadevakaṁ;",
  "atk-s0511a18:9": "Abhivassi dhammameghena, nibbāpento sadevakaṁ.",
  "atk-s0511a18:10": "3.",
  "atk-s0511a18:11": " ‘‘Tassāpi atulatejassa, ahesuṁ abhisamayā tayo;",
  "atk-s0511a18:12": "Koṭisatasahassānaṁ, paṭhamābhisamayo ahū’’ti.",
  "atk-s0511a18:13": "Tattha sadevakanti sadevakaṁ lokaṁ. Dhammameghenāti dhammakathāmeghavassena. Puna bhīmarathanagare bhīmarathena nāma raññā nimantito nagaramajjhe kate santhāgāre nisinno karavīkarutamañjunā savanasukhena paramamadhurena paṇḍitajanahadayaṅgamena amatābhisekasadisena brahmassarena dasa disā paripūrento dhammāmatadundubhimāhani, tadā navutikoṭīnaṁ dutiyo abhisamayo ahosi. Tena vuttaṁ –",
  "atk-s0511a18:14": "4.",
  "atk-s0511a18:15": " ‘‘Punāparaṁ bhīmarathe, yadā āhani dundubhiṁ;",
  "atk-s0511a18:16": "Tadā navutikoṭīnaṁ, dutiyābhisamayo ahū’’ti.",
  "atk-s0511a18:17": "Yadā pana vebhāranagare ñātisamāgame buddhavaṁsaṁ desento navutikoṭīnaṁ dhammacakkhuṁ uppādesi, so tatiyo abhisamayo ahosi. Tena vuttaṁ –",
  "atk-s0511a18:18": "5.",
  "atk-s0511a18:19": " ‘‘Yadā buddho dhammaṁ desesi, vebhāre so puruttame;",
  "atk-s0511a18:20": "Tadā navutikoṭīnaṁ, tatiyābhisamayo ahū’’ti.",
  "atk-s0511a18:21": "Amararuciradassane amaranagare nāma sambalo ca sumitto ca dve bhātaro rajjaṁ kāresuṁ. Atha siddhattho satthā tesaṁ rājūnaṁ upanissayasampattiṁ disvā gaganatalena gantvā amaranagaramajjhe otaritvā cakkālaṅkatatalehi caraṇehi pathavitalaṁ maddanto viya padacetiyāni dassetvā amaruyyānaṁ gantvā paramaramaṇīye attano karuṇāsītale silātale nisīdi. Tato dvepi bhātikarājāno dasabalassa padacetiyāni disvā padāni anugantvā siddhatthaṁ adhigataparamatthaṁ satthāraṁ sabbalokanetāraṁ saparivāraṁ upasaṅkamitvā abhivādetvā bhagavantaṁ parivāretvā nisīdiṁsu. Tesaṁ bhagavā ajjhāsayānurūpaṁ dhammaṁ desesi. Tassa te dhammakathaṁ sutvā sañjātasaddhā hutvā sabbeva pabbajitvā arahattaṁ pāpuṇiṁsu. Tesaṁ koṭisatānaṁ khīṇāsavānaṁ majjhe bhagavā pātimokkhaṁ uddisi, so paṭhamo sannipāto ahosi. Vebhāranagare ñātisamāgame pabbajitānaṁ navutikoṭīnaṁ majjhe pātimokkhaṁ uddisi, so dutiyo sannipāto ahosi. Sudassanavihāre sannipatitānaṁ asītikoṭīnaṁ majjhe pātimokkhaṁ uddisi, so tatiyo sannipāto ahosi. Tena vuttaṁ –",
  "atk-s0511a18:22": "6.",
  "atk-s0511a18:23": " ‘‘Sannipātā tayo āsuṁ, tasmimpi dvipaduttame;",
  "atk-s0511a18:24": "Khīṇāsavānaṁ vimalānaṁ, santacittāna tādinaṁ.",
  "atk-s0511a18:25": "7.",
  "atk-s0511a18:26": " ‘‘Koṭisatānaṁ navutīnaṁ, asītiyāpi ca koṭinaṁ;",
  "atk-s0511a18:27": "Ete āsuṁ tayo ṭhānā, vimalānaṁ samāgame’’ti.",
  "atk-s0511a18:28": "Tattha navutīnaṁ, asītiyāpi ca koṭinanti navutīnaṁ koṭīnaṁ asītiyāpi ca koṭīnaṁ sannipātā ahesunti attho. Ete āsuṁ tayo ṭhānāti etāni tīṇi sannipātaṭṭhānāni ahesunti attho. ‘‘Ṭhānāne tāni tīṇi ahesu’’ntipi pāṭho.",
  "atk-s0511a18:29": "Tadā amhākaṁ bodhisatto surasenanagare maṅgalo nāma brāhmaṇo hutvā vedavedaṅgānaṁ pāraṁ gantvā anekakoṭisaṅkhaṁ dhanasannicayaṁ dīnānāthādīnaṁ pariccajitvā vivekārāmo hutvā tāpasapabbajjaṁ pabbajitvā jhānābhiññāyo nibbattetvā viharanto – ‘‘siddhattho nāma buddho loke uppanno’’ti sutvā taṁ upasaṅkamitvā vanditvā tassa dhammakathaṁ sutvā yāya jambuyā ayaṁ jambudīpo paññāyati, iddhiyā taṁ jambuṁ upasaṅkamitvā tato phalaṁ āharitvā navutikoṭibhikkhuparivāraṁ siddhatthaṁ satthāraṁ surasenavihāre nisīdāpetvā jambuphalehi santappesi sampavāresi . Atha satthā taṁ phalaṁ paribhuñjitvā – ‘‘ito catunavutikappamatthake gotamo nāma buddho bhavissatī’’ti byākāsi. Tena vuttaṁ –",
  "atk-s0511a18:30": "8.",
  "atk-s0511a18:31": " ‘‘Ahaṁ tena samayena, maṅgalo nāma tāpaso;",
  "atk-s0511a18:32": "Uggatejo duppasaho, abhiññābalasamāhito.",
  "atk-s0511a18:33": "9.",
  "atk-s0511a18:34": " ‘‘Jambuto phalamānetvā, siddhatthassa adāsahaṁ;",
  "atk-s0511a18:35": "Paṭiggahetvā sambuddho, idaṁ vacanamabravi.",
  "atk-s0511a18:36": "10.",
  "atk-s0511a18:37": " ‘‘Passatha imaṁ tāpasaṁ, jaṭilaṁ uggatāpanaṁ;",
  "atk-s0511a18:38": "Catunavutito kappe, ayaṁ buddho bhavissati.",
  "atk-s0511a18:39": "11.",
  "atk-s0511a18:40": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a18:41": "12.",
  "atk-s0511a18:42": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a18:43": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a18:44": "Tattha duppasahoti durāsado. Ayameva vā pāṭho. Tassa pana bhagavato nagaraṁ vebhāraṁ nāma ahosi. Udeno nāma rājā pitā, jayasenotipi tasseva nāmaṁ, suphassā nāma mātā, sambalo ca sumitto ca dve aggasāvakā, revato nāmupaṭṭhāko, sīvalā ca surāmā ca dve aggasāvikā, kaṇikārarukkho bodhi, sarīraṁ saṭṭhihatthubbedhaṁ ahosi. Vassasatasahassaṁ āyu, somanassā nāma aggamahesī ahosi, anupamo nāma putto, suvaṇṇasivikāya nikkhami. Tena vuttaṁ –",
  "atk-s0511a18:45": "13.",
  "atk-s0511a18:46": " ‘‘Vebhāraṁ nāma nagaraṁ, udeno nāma khattiyo;",
  "atk-s0511a18:47": "Suphassā nāma janikā, siddhitthassa mahesino.",
  "atk-s0511a18:48": "18.",
  "atk-s0511a18:49": " ‘‘Sambalo ca sumitto ca, ahesuṁ aggasāvakā;",
  "atk-s0511a18:50": "Revato nāmupaṭṭhāko, siddhatthassa mahesino.",
  "atk-s0511a18:51": "19.",
  "atk-s0511a18:52": " ‘‘Sīvalā ca surāmā ca, ahesuṁ aggasāvikā;",
  "atk-s0511a18:53": "Bodhi tassa bhagavato, kaṇikāroti vuccati.",
  "atk-s0511a18:54": "21.",
  "atk-s0511a18:55": " ‘‘So buddho saṭṭhiratanaṁ, ahosi nabhamuggato;",
  "atk-s0511a18:56": "Kañcanagghiyasaṅkāso, dasasahassī virocati.",
  "atk-s0511a18:57": "22.",
  "atk-s0511a18:58": " ‘‘Sopi buddho asamasamo, atulo appaṭipuggalo;",
  "atk-s0511a18:59": "Vassasatasahassāni, loke aṭṭhāsi cakkhumā.",
  "atk-s0511a18:60": "23.",
  "atk-s0511a18:61": " ‘‘Vipulaṁ pabhaṁ dassayitvā, pupphāpetvāna sāvake;",
  "atk-s0511a18:62": "Vilāsetvā samāpatyā, nibbuto so sasāvako’’ti.",
  "atk-s0511a18:63": "Tattha saṭṭhiratananti saṭṭhiratanappamāṇaṁ nabhaṁ uggatoti attho. Kañcanagghiyasaṅkāsoti nānāratanavicittakanakamayaagghiyasadisadassanoti attho. Dasasahassī virocatīti dasasahassiyaṁ virocati. Vipulanti uḷāraṁ obhāsaṁ. Pupphāpetvānāti jhānābhiññāmaggaphalasamāpattipupphehi pupphite paramasobhaggappatte katvāti attho. Vilāsetvāti vilāsayitvā kīḷitvā. Samāpatyāti lokiyalokuttarāhi samāpattīhi abhiññāhi ca. Nibbutoti anupādāparinibbānena nibbuto.",
  "atk-s0511a18:64": "Siddhattho kira satthā kañcanaveḷunagare anomuyyāne parinibbāyi. Tatthevassa ratanamayaṁ catuyojanubbedhaṁ cetiyamakaṁsūti. Sesagāthāsu sabbattha pākaṭamevāti.",
  "atk-s0511a18:65": "Siddhatthabuddhavaṁsavaṇṇanā niṭṭhitā.",
  "atk-s0511a18:66": "Niṭṭhito soḷasamo buddhavaṁso."
}