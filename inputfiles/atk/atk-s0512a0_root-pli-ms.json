{
  "atk-s0512a0:0": " Namo tassa bhagavato arahato sammāsambuddhassa",
  "atk-s0512a0:1": "Khuddakanikāye",
  "atk-s0512a0:2": "Cariyāpiṭaka-aṭṭhakathā",
  "atk-s0512a0:3": "Ganthārambhakathā",
  "atk-s0512a0:4": "Cariyā sabbalokassa, hitā yassa mahesino;",
  "atk-s0512a0:5": "Acinteyyānubhāvaṁ taṁ, vande lokagganāyakaṁ.",
  "atk-s0512a0:6": "Vijjācaraṇasampannā, yena nīyanti lokato;",
  "atk-s0512a0:7": "Vande tamuttamaṁ dhammaṁ, sammāsambuddhapūjitaṁ.",
  "atk-s0512a0:8": "Sīlādiguṇasampanno, ṭhito maggaphalesu yo;",
  "atk-s0512a0:9": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0512a0:10": "Vandanājanitaṁ puññaṁ, iti yaṁ ratanattaye;",
  "atk-s0512a0:11": "Hatantarāyo sabbattha, hutvāhaṁ tassa tejasā.",
  "atk-s0512a0:12": "Imasmiṁ bhaddakappasmiṁ, sambhatā yā sudukkarā;",
  "atk-s0512a0:13": "Ukkaṁsapāramippattā, dānapāramitādayo.",
  "atk-s0512a0:14": "Tāsaṁ sambodhicariyānaṁ, ānubhāvavibhāvanaṁ;",
  "atk-s0512a0:15": "Sakkesu nigrodhārāme, vasantena mahesinā.",
  "atk-s0512a0:16": "Yaṁ dhammasenāpatino, sabbasāvakaketuno;",
  "atk-s0512a0:17": "Lokanāthena cariyā-piṭakaṁ nāma desitaṁ.",
  "atk-s0512a0:18": "Yaṁ khuddakanikāyasmiṁ, saṅgāyiṁsu mahesayo;",
  "atk-s0512a0:19": "Dhammasaṅgāhakā satthu, hetusampattidīpanaṁ.",
  "atk-s0512a0:20": "Tassa sambodhisambhāra-vibhāganayayogato;",
  "atk-s0512a0:21": "Kiñcāpi dukkarā kātuṁ, atthasaṁvaṇṇanā mayā.",
  "atk-s0512a0:22": "Saha saṁvaṇṇanaṁ yasmā, dharate satthu sāsanaṁ;",
  "atk-s0512a0:23": "Pubbācariyasīhānaṁ, tiṭṭhateva vinicchayo.",
  "atk-s0512a0:24": "Tasmā taṁ avalambitvā, ogāhitvā ca sabbaso;",
  "atk-s0512a0:25": "Jātakānupanissāya, porāṇaṭṭhakathānayaṁ.",
  "atk-s0512a0:26": "Nissitaṁ vācanāmaggaṁ, suvisuddhamanākulaṁ;",
  "atk-s0512a0:27": "Mahāvihāravāsīnaṁ, nipuṇatthavinicchayaṁ.",
  "atk-s0512a0:28": "Nītaneyyatthabhedā ca, pāramī paridīpayaṁ;",
  "atk-s0512a0:29": "Karissāmi taṁ cariyā-piṭakassatthavaṇṇanaṁ.",
  "atk-s0512a0:30": "Iti ākaṅkhamānassa, saddhammassa ciraṭṭhitiṁ;",
  "atk-s0512a0:31": "Vibhajantassa tassatthaṁ, nisāmayatha sādhavoti.",
  "atk-s0512a0:32": "Tattha cariyāpiṭakanti kenaṭṭhena cariyāpiṭakaṁ? Atītāsu jātīsu satthu cariyānubhāvappakāsinī pariyattīti katvā, pariyattiattho hi ayaṁ piṭakasaddo, ‘‘mā piṭakasampadānenā’’tiādīsu (a. ni. 3.66) viya. Atha vā yasmā sā pariyatti tasseva satthu purimajātīsu cariyānaṁ ānubhāvappakāsanena bhājanabhūtā, tasmāpi ‘‘cariyāpiṭaka’’nti vuccati, bhājanatthopi hi piṭakasaddo niddiṭṭho ‘‘atha puriso āgaccheyya, kudālapiṭakaṁ ādāyā’’tiādīsu (ma. ni. 1.228; a. ni. 3.70) viya. Taṁ panetaṁ cariyāpiṭakaṁ vinayapiṭakaṁ, suttantapiṭakaṁ, abhidhammapiṭakanti tīsu piṭakesu suttantapiṭakapariyāpannaṁ. Dīghanikāyo, majjhimanikāyo, saṁyuttanikāyo, aṅguttaranikāyo, khuddakanikāyoti pañcasu nikāyesu khuddakanikāyapariyāpannaṁ. Suttaṁ, geyyaṁ, veyyākaraṇaṁ, gāthā, udānaṁ, itivuttakaṁ, jātakaṁ, abbhutadhammaṁ, vedallanti navasu sāsanaṅgesu gāthāsaṅgahaṁ.",
  "atk-s0512a0:33": "‘‘Dvāsīti buddhato gaṇhiṁ, dvesahassāni bhikkhuto;",
  "atk-s0512a0:34": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0512a0:35": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ. Vaggato akittivaggo, hatthināgavaggo, yudhañjayavaggoti vaggattayasaṅgahaṁ. Cariyato akittivagge dasa, hatthināgavagge dasa, yudhañjayavagge pañcadasāti pañcatiṁsacariyāsaṅgahaṁ. Tīsu vaggesu akittivaggo ādi, cariyāsu akitticariyā. Tassāpi –",
  "atk-s0512a0:36": "‘‘Kappe ca satasahasse, caturo ca asaṅkhiye;",
  "atk-s0512a0:37": "Etthantare yaṁ caritaṁ, sabbaṁ taṁ bodhipācana’’nti. –",
  "atk-s0512a0:38": "Ayaṁ gāthā ādi. Tassa ito pabhuti anukkamena atthasaṁvaṇṇanā hoti.",
  "atk-s0512a0:39": "Ganthārambhakathā niṭṭhitā.",
  "atk-s0512a0:40": "Nidānakathā",
  "atk-s0512a0:41": "Sā panāyaṁ atthasaṁvaṇṇanā yasmā dūrenidānaṁ, avidūrenidānaṁ, santikenidānanti imāni tīṇi nidānāni dassetvā vuccamānā suṇantehi samudāgamato paṭṭhāya suṭṭhu viññātā nāma hoti. Tasmā tesaṁ nidānānaṁ ayaṁ vibhāgo veditabbo.",
  "atk-s0512a0:42": "Dīpaṅkaradasabalassa pādamūlasmiñhi katābhinīhārassa mahābodhisattassa yāva tusitabhavane nibbatti, tāva pavatto kathāmaggo dūrenidānaṁ nāma. Tusitabhavanato paṭṭhāya yāva bodhimaṇḍe sabbaññutaññāṇappatti, tāva pavatto kathāmaggo avidūrenidānaṁ nāma. Mahābodhimaṇḍato pana paṭṭhāya yāva paccuppannavatthu, tāva pavatto kathāmaggo santikenidānaṁ nāma. Imesu tīsu nidānesu yasmā dūrenidānaavidūrenidānāni sabbasādhāraṇāni, tasmā tāni jātakaṭṭhakathāyaṁ (jā. aṭṭha. 1.dūrenidānakathā) vitthāritanayeneva vitthārato veditabbāni. Santikenidāne pana atthi visesoti tiṇṇampi nidānānaṁ ayamādito paṭṭhāya saṅkhepakathā.",
  "atk-s0512a0:43": "Dīpaṅkarassa bhagavato pādamūle katābhinīhāro bodhisattabhūto lokanātho attano abhinīhārānurūpaṁ samattiṁsapāramiyo pūretvā, sabbaññutaññāṇasambhāraṁ matthakaṁ pāpetvā, tusitabhavane nibbatto buddhabhāvāya uppattikālaṁ āgamayamāno, tattha yāvatāyukaṁ ṭhatvā tato cuto sakyarājakule paṭisandhiṁ gahetvā anantena parihārena mahantena sirisobhaggena vaḍḍhamāno anukkamena yobbanaṁ patvā ekūnatiṁse vayasmiṁ katamahābhinikkhamano, chabbassāni mahāpadhānaṁ padahitvā, vesākhapuṇṇamāyaṁ bodhirukkhamūle nisinno sūriye anatthaṅgamiteyeva mārabalaṁ vidhamitvā purimayāme pubbenivāsaṁ anussaritvā, majjhimayāme dibbacakkhuṁ visodhetvā, pacchimayāme diyaḍḍhakilesasahassaṁ khepetvā, anuttaraṁ sammāsambodhimabhisambujjhi.",
  "atk-s0512a0:44": "Tato tattheva sattasattāhe vītināmetvā, āsāḷhipuṇṇamāyaṁ bārāṇasiṁ gantvā isipatane migadāye aññāsikoṇḍaññappamukhā aṭṭhārasa brahmakoṭiyo dhammāmataṁ pāyento, dhammacakkaṁ (saṁ. ni. 5.1081; mahāva. 13 ādayo; paṭi. ma. 2.30) pavattetvā, yasādike veneyye arahatte patiṭṭhāpetvā, te sabbeva saṭṭhi arahante lokānuggahāya vissajjetvā, uruvelaṁ gacchanto kappāsikavanasaṇḍe tiṁsa bhaddavaggiye sotāpattiphalādīsu patiṭṭhāpetvā, uruvelaṁ gantvā aḍḍhuḍḍhāni pāṭihāriyasahassāni dassetvā uruvelakassapādayo sahassajaṭilaparivāre tebhātikajaṭile vinetvā, tehi parivuto rājagahanagarūpacāre laṭṭhivanuyyāne nisinno bimbisārappamukhe dvādasanahute brāhmaṇagahapatike sāsane otāretvā, magadharājena kārite veḷuvanavihāre viharati.",
  "atk-s0512a0:45": "Athevaṁ bhagavati veḷuvane viharante sāriputtamoggallānesu aggasāvakaṭṭhāne ṭhapitesu sāvakasannipāte jāte, suddhodanamahārājā ‘‘putto kira me chabbassāni dukkarakārikaṁ caritvā paramābhisambodhiṁ patvā pavattitavaradhammacakko rājagahaṁ nissāya veḷuvane viharatī’’ti sutvā dasapurisasahassaparivāre, anukkamena dasa amacce pesesi ‘‘puttaṁ me idhānetvā dassethā’’ti. Tesu rājagahaṁ gantvā satthu dhammadesanāya arahatte patiṭṭhitesu kāḷudāyittherena rañño adhippāye ārocite bhagavā vīsatisahassakhīṇāsavaparivuto rājagahato nikkhamitvā saṭṭhiyojanaṁ kapilavatthuṁ dvīhi māsehi sampāpuṇi. Sakyarājāno ‘‘amhākaṁ ñātiseṭṭhaṁ passissāmā’’ti sannipatitvā nigrodhārāmaṁ bhagavato ca bhikkhusaṅghassa ca vasanayoggaṁ kāretvā, gandhapupphādihatthā paccuggamanaṁ katvā, satthāraṁ nigrodhārāmaṁ pavesesuṁ. Tatra bhagavā vīsatisahassakhīṇāsavaparivuto paññattavarabuddhāsane nisīdi. Sākiyā mānatthaddhā satthu paṇipātaṁ nākaṁsu. Bhagavā tesaṁ ajjhāsayaṁ oloketvā mānaṁ bhañjitvā te dhammadesanāya bhājane kātuṁ abhiññāpādakaṁ catutthajjhānaṁ samāpajjitvā vuṭṭhāya ākāsaṁ abbhuggantvā tesaṁ sīse pādapaṁsuṁ okiramāno viya, kaṇḍambarukkhamūle katapāṭihāriyasadisaṁ yamakapāṭihāriyaṁ akāsi. Rājā taṁ acchariyaṁ disvā ‘‘ayaṁ loke aggapuggalo’’ti vandi. Raññā pana vandite te ṭhātuṁ nāma na sakkonti, sabbepi sākiyā vandiṁsu.",
  "atk-s0512a0:46": "Tadā kira bhagavā yamakapāṭihāriyaṁ karonto lokavivaraṇapāṭihāriyampi akāsi – yasmiṁ vattamāne manussā manussaloke yathāṭhitā yathānisinnāva cātumahārājikato paṭṭhāya yāva akaniṭṭhabhavanā sabbe deve tattha tattha attano bhavane kīḷante dibbānubhāvena jotante mahatiṁ dibbasampattiṁ anubhavante santāni samāpattisukhāni anubhavante aññamaññaṁ dhammaṁ sākacchante ca buddhānubhāvena attano maṁsacakkhunāva passanti. Tathā heṭṭhāpathaviyaṁ aṭṭhasu mahānirayesu, soḷasasu ca ussadanirayesu, lokantaraniraye cāti tattha tattha mahādukkhaṁ anubhavamāne satte passanti. Dasasahassilokadhātuyaṁ devā mahaccadevānubhāvena tathāgataṁ upasaṅkamitvā acchariyabbhutacittajātā pañjalikā namassamānā payirupāsanti, buddhaguṇapaṭisaṁyuttā gāthāyo udāharantā thomenti apphoṭenti hasanti pītisomanassaṁ pavedenti. Yaṁ sandhāya vuttaṁ –",
  "atk-s0512a0:47": "‘‘Bhummā mahārājikā tāvatiṁsā, yāmā ca devā tusitā ca nimmitā;",
  "atk-s0512a0:48": "Paranimmitā yepi ca brahmakāyikā, ānanditā vipulamakaṁsu ghosa’’nti. (bu. vaṁ. 1.6)",
  "atk-s0512a0:49": "Tadā hi dasabalo ‘‘atulaṁ attano buddhabalaṁ dassessāmī’’ti mahākaruṇāya samussāhito ākāse dasasahassacakkavāḷasamāgame caṅkamaṁ māpetvā, dvādasayojanavitthate sabbaratanamaye caṅkame ṭhito yathāvuttaṁ devamanussanayanavihaṅgānaṁ ekanipātabhūtamacchariyaṁ anaññasādhāraṇaṁ buddhānaṁ samādhiñāṇānubhāvadīpanaṁ pāṭihāriyaṁ dassetvā, puna tasmiṁ caṅkame caṅkamanto veneyyānaṁ ajjhāsayānurūpaṁ acinteyyānubhāvāya anopamāya buddhalīḷāya dhammaṁ desesi. Tena vuttaṁ –",
  "atk-s0512a0:50": "‘‘Na hete jānanti sadevamānusā, buddho ayaṁ kīdisako naruttamo;",
  "atk-s0512a0:51": "Iddhibalaṁ paññābalañca kīdisaṁ, buddhabalaṁ lokahitassa kīdisaṁ.",
  "atk-s0512a0:52": "‘‘Na hete jānanti sadevamānusā, buddho ayaṁ edisako naruttamo;",
  "atk-s0512a0:53": "Iddhibalaṁ paññābalañca edisaṁ, buddhabalaṁ lokahitassa edisaṁ.",
  "atk-s0512a0:54": "‘‘Handāhaṁ dassayissāmi, buddhabalamanuttaraṁ;",
  "atk-s0512a0:55": "Caṅkamaṁ māpayissāmi, nabhe ratanamaṇḍita’’nti. (bu. vaṁ. 1.3-5);",
  "atk-s0512a0:56": "Evaṁ tathāgate attano buddhānubhāvadīpanaṁ pāṭihāriyaṁ dassetvā dhammaṁ desente āyasmā dhammasenāpati sāriputto rājagahe gijjhakūṭapabbate ṭhito dibbacakkhunā passitvā, tena buddhānubhāvasandassanena acchariyabbhutacittajāto ‘‘handāhaṁ bhiyyosomattāya buddhānubhāvaṁ lokassa pākaṭaṁ karissāmī’’ti sañjātaparivitakko attano parivārabhūtānaṁ pañcannaṁ bhikkhusatānaṁ tamatthaṁ ārocetvā iddhiyā ākāsena tāvadeva āgantvā saparivāro bhagavantaṁ upasaṅkamitvā pañcapatiṭṭhitena vanditvā dasanakhasamodhānasamujjalamañjaliṁ sirasi paggayha tathāgatassa mahābhinīhāraṁ pāramiparipūraṇañca pucchi. Bhagavā taṁ kāyasakkhiṁ katvā tattha sannipatitamanussānañceva dasasahassacakkavāḷadevabrahmānañca attano buddhānubhāvaṁ paridīpayanto buddhavaṁsaṁ desesi. Tena vuttaṁ –",
  "atk-s0512a0:57": "‘‘Sāriputto mahāpañño, samādhijjhānakovido;",
  "atk-s0512a0:58": "Paññāya pāramippatto, pucchati lokanāyakaṁ.",
  "atk-s0512a0:59": "‘‘Kīdiso te mahāvīra, abhinīhāro naruttama;",
  "atk-s0512a0:60": "Kamhi kāle tayā dhīra, patthitā bodhimuttamā.",
  "atk-s0512a0:61": "‘‘Dānaṁ sīlañca nekkhammaṁ, paññā vīriyañca kīdisaṁ;",
  "atk-s0512a0:62": "Khanti saccamadhiṭṭhānaṁ, mettupekkhā ca kīdisā.",
  "atk-s0512a0:63": "‘‘Dasa pāramī tayā dhīra, kīdisī lokanāyaka;",
  "atk-s0512a0:64": "Kathaṁ upapāramī puṇṇā, paramatthapāramī kathaṁ.",
  "atk-s0512a0:65": "‘‘Tassa puṭṭho viyākāsi, karavīkamadhuragiro;",
  "atk-s0512a0:66": "Nibbāpayanto hadayaṁ, hāsayanto sadevaka’’nti. (bu. vaṁ. 1.74-78);",
  "atk-s0512a0:67": "Evaṁ bhagavatā buddhavaṁse desite āyasmā dhammasenāpati ‘‘aho buddhānaṁ hetusampadā, aho samudāgamasampatti, aho mahābhinīhārasamijjhanā, dukkaraṁ vata bhagavatā kataṁ ettakaṁ kālaṁ evaṁ pāramiyo pūrentena, evaṁvidhassa bodhisambhārasambharaṇassa anucchavikameva cetaṁ phalaṁ, yadidaṁ sabbaññutā balesu ca vasībhāvo evaṁmahiddhikatā evaṁmahānubhāvatā’’ti buddhaguṇārammaṇaṁ ñāṇaṁ pesesi. So anaññasādhāraṇaṁ bhagavato sīlaṁ samādhi paññā vimutti vimuttiñāṇadassanaṁ hiriottappaṁ saddhāvīriyaṁ satisampajaññaṁ sīlavisuddhi diṭṭhivisuddhi samathavipassanā tīṇi kusalamūlāni tīṇi sucaritāni tayo sammāvitakkā tisso anavajjasaññāyo tisso dhātuyo cattāro satipaṭṭhānā cattāro sammappadhānā cattāro iddhipādā cattāro ariyamaggā cattāri ariyaphalāni catasso paṭisambhidā catuyoniparicchedakañāṇāni cattāro ariyavaṁsā cattāri vesārajjañāṇāni pañca padhāniyaṅgāni pañcaṅgiko sammāsamādhi pañcindriyāni pañca balāni pañca nissaraṇiyā dhātuyo pañca vimuttāyatanañāṇāni pañca vimuttiparipācanīyā dhammā cha sāraṇīyā dhammā cha anussatiṭṭhānāni cha gāravā cha nissaraṇiyā dhātuyo cha satatavihārā cha anuttariyāni cha nibbedhabhāgiyā saññā cha abhiññā cha asādhāraṇañāṇāni satta aparihāniyā dhammā satta ariyadhanāni satta bojjhaṅgā satta sappurisadhammā satta niddasavatthūni satta saññā satta dakkhiṇeyyapuggaladesanā satta khīṇāsavabaladesanā aṭṭha paññāpaṭilābhahetudesanā aṭṭha sammattāni aṭṭha lokadhammātikkamā aṭṭha ārambhavatthūni aṭṭha akkhaṇadesanā aṭṭha mahāpurisavitakkā aṭṭha abhibhāyatanadesanā aṭṭha vimokkhā nava yonisomanasikāramūlakā dhammā nava pārisuddhipadhāniyaṅgāni nava sattāvāsadesanā nava āghātappaṭivinayā nava paññā nava nānattadesanā nava anupubbavihārā dasa nāthakaraṇā dhammā dasa kasiṇāyatanāni dasa kusalakammapathā dasa sammattāni dasa ariyavāsā dasa asekkhā dhammā dasa ratanāni dasa tathāgatabalāni ekādasa mettānisaṁsā dvādasa dhammacakkākārā terasa dhutaṅgaguṇā cuddasa buddhañāṇāni pañcadasa vimuttiparipācanīyā dhammā soḷasavidhā ānāpānassatī soḷasa aparampariyā dhammā aṭṭhārasa buddhadhammā ekūnavīsati paccavekkhaṇañāṇāni catucattālīsa ñāṇavatthūni paññāsa udayabbayañāṇāni paropaṇṇāsa kusaladhammā sattasattati ñāṇavatthūni catuvīsatikoṭisatasahassasamāpattisañcāritamahāvajirañāṇaṁ anantanayasamantapaṭṭhānapavicayapaccavekkhaṇadesanāñāṇāni tathā anantāsu lokadhātūsu anantānaṁ sattānaṁ āsayādivibhāvanañāṇāni cāti evamādike acinteyyānubhāve buddhaguṇe dhammanvayato anugacchanto anussaranto neva antaṁ, na pamāṇaṁ passi. Thero hi attanopi nāma guṇānaṁ antaṁ vā pamāṇaṁ vā āvajjento na passati, so bhagavato guṇānaṁ pamāṇaṁ kiṁ passissati? Yassa yassa hi paññā mahatī ñāṇaṁ visadaṁ, so so buddhaguṇe mahantato saddahati, iti thero bhagavato guṇānaṁ pamāṇaṁ vā paricchedaṁ vā apassanto ‘‘mādisassa nāma sāvakapāramiñāṇe ṭhitassa buddhaguṇā ñāṇena paricchindituṁ na sakkā, pageva itaresaṁ. Aho acinteyyā aparimeyyabhedā mahānubhāvā sabbaññuguṇā, kevalaṁ panete ekassa buddhañāṇasseva sabbaso gocarā, nāññesaṁ. Kathetuṁ pana sammāsambuddhehipi vitthārato na sakkāyevā’’ti niṭṭhamagamāsi. Vuttañhetaṁ –",
  "atk-s0512a0:68": "‘‘Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0512a0:69": "Khīyetha kappo ciradīghamantare, vaṇṇo na khīyetha tathāgatassā’’ti. (dī. ni. aṭṭha. 1.304; 3.141; udā. aṭṭha. 53);",
  "atk-s0512a0:70": "Evaṁ buddhānaṁ guṇamahantataṁ nissāya uppannabalavapītisomanasso puna cintesi – ‘‘evarūpānaṁ nāma buddhaguṇānaṁ hetubhūtā buddhakārakā dhammā pāramiyo aho mahānubhāvā. Katamāsu nu kho jātīsu pāramitā paripācitā, kathaṁ vā paripākaṁ gatā, handāhaṁ imamatthaṁ pucchanto evampi samudāgamato paṭṭhāya buddhānubhāvaṁ imassa sadevakassa lokassa pākaṭataraṁ karissāmī’’ti. So evaṁ cintetvā bhagavantaṁ imaṁ pañhaṁ apucchi – ‘‘katamāsu nu kho, bhante , jātīsu ime buddhakārakā dhammā paripācitā, kathaṁ vā paripākaṁ gatā’’ti? Athassa bhagavā tasmiṁ ratanacaṅkame tisandhipallaṅkaṁ ābhujitvā yugandharapabbate bālasūriyo viya virocamāno nisinno ‘‘sāriputta, mayhaṁ buddhakārakā dhammā samādānato paṭṭhāya nirantaraṁ sakkaccakāritāya vīriyūpatthambhena ca sabbesu kappesu bhavato bhavaṁ jātito jātiṁ paripaccantāyeva ahesuṁ, imasmiṁ pana bhaddakappe imāsu jātīsu te paripakkā jātā’’ti dassento ‘‘kappe ca satasahasse’’tiādinā cariyāpiṭakaṁ buddhāpadāniyanti dutiyābhidhānaṁ dhammapariyāyaṁ abhāsi. Apare pana ‘‘ratanacaṅkame caṅkamanto devātidevo devabrahmādīhi pūjiyamāno nigrodhārāme otaritvā vīsatisahassakhīṇāsavaparivuto paññattavarabuddhāsane nisinno bhagavā vuttanayeneva āyasmatā sāriputtena pucchito cariyāpiṭakaṁ desesī’’ti vadanti. Ettāvatā dūrenidānaavidūrenidānāni saṅkhepato dassetvā cariyāpiṭakassa santikenidānaṁ vitthārato niddiṭṭhanti veditabbaṁ. Dūrenidānaṁ pana asaṅkhyeyyavibhāvanāyaṁ āvi bhavissatīti.",
  "atk-s0512a0:71": "1. Idāni ‘‘kappe ca satasahasse’’tiādinayappavattāya cariyāpiṭakapāḷiyā atthasaṁvaṇṇanā hoti. Tatrāyaṁ kappa-saddo saupasaggo anupasaggo ca vitakkavidhānapaṭibhāgapaññattikālaparamāyusamaṇavohārasamantabhāvābhisaddahana- chedanaviniyogavinayakiriyālesantarakappataṇhādiṭṭhiasaṅkhyeyyakappamahākappādīsu dissati. Tathā hesa ‘‘nekkhammasaṅkappo abyāpādasaṅkappo’’tiādīsu (ma. ni. 3.137) vitakke āgato. ‘‘Cīvare vikappaṁ āpajjeyyā’’tiādīsu (pārā. 642) vidhāne, adhikavidhānaṁ āpajjeyyāti attho. ‘‘Satthukappena vata kira, bho, sāvakena saddhiṁ mantayamānā na jānimhā’’tiādīsu (ma. ni. 1.260) paṭibhāge. Satthusadisenāti ayañhi tattha attho. ‘‘Idhāyasmā, kappo’’tiādīsu (su. ni. 1098) paññattiyaṁ. ‘‘Yena sudaṁ niccakappaṁ viharāmī’’tiādīsu (ma. ni. 1.387) kāle. ‘‘Ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’’tiādīsu (dī. ni. 2.178; udā. 51) paramāyumhi. Āyukappo hi idha kappoti adhippeto. ‘‘Anujānāmi, bhikkhave, pañcahi samaṇakappehi phalaṁ paribhuñjitu’’ntiādīsu (cūḷava. 250) samaṇavohāre. ‘‘Kevalakappaṁ jetavanaṁ obhāsetvā’’tiādīsu (khu. pā. 5.1; su. ni. maṅgalasutta) samantabhāve. ‘‘Saddhā saddahanā okappanā abhippasādo’’tiādīsu (dha. sa. 12) abhisaddahane, saddhāyanti attho. ‘‘Alaṅkato kappitakesamassū’’tiādīsu (vi. va. 1094; jā. 2.22.1368) chedane. ‘‘Evameva ito dinnaṁ, petānaṁ upakappatī’’tiādīsu (khu. pā. 7.7; pe. va. 20) viniyoge. ‘‘Kappakatena akappakataṁ saṁsibbitaṁ hotī’’tiādīsu (pāci. 371) vinayakiriyāyaṁ. ‘‘Atthi kappo nipajjituṁ, handāhaṁ nipajjāmī’’tiādīsu lese. ‘‘Āpāyiko nerayiko kappaṭṭho saṅghabhedako…pe… kappaṁ nirayamhi paccatī’’ti (itivu. 18; cūḷava. 354; kathā. 657, 862) ca ādīsu antarakappe.",
  "atk-s0512a0:72": "‘‘Na kappayanti na purekkharonti, dhammāpi tesaṁ na paṭicchitāse;",
  "atk-s0512a0:73": "Na brāhmaṇo sīlavatena neyyo, pāraṅgato na pacceti tādī’’ti. –",
  "atk-s0512a0:74": "Ādīsu (su. ni. 809) taṇhādiṭṭhīsu. Tathā hi vuttaṁ niddese ‘‘kappāti uddānato dve kappā taṇhākappo diṭṭhikappo’’ti (mahāni. 28). ‘‘Anekepi saṁvaṭṭakappe anekepi vivaṭṭakappe’’tiādīsu (dī. ni. 1.244; ma. ni. 1.68) asaṅkhyeyyakappe. ‘‘Cattārimāni, bhikkhave, kappassa asaṅkhyeyyānī’’tiādīsu (a. ni. 4.156) mahākappe. Idhāpi mahākappeyeva daṭṭhabbo (dī. ni. aṭṭha. 1.29; 3.275; saṁ. ni. aṭṭha. 1.1.1; a. ni. aṭṭha. 2.3.128; khu. pā. aṭṭha. 5.evamiccādipāṭhavaṇṇanā).",
  "atk-s0512a0:75": "Tatrāyaṁ padasiddhi – kappīyatīti kappo, ettakāni vassānīti vā ettakāni vassasatānīti vā ettakāni vassasahassānīti vā ettakāni vassasatasahassānīti vā saṁvaccharavasena gaṇetuṁ asakkuṇeyyattā kevalaṁ sāsaparāsiupamādīhi kappetabbo parikappetabbaparimāṇoti attho. Vuttañhetaṁ –",
  "atk-s0512a0:76": "‘‘Kīva dīgho nu kho, bhante, kappoti? Dīgho kho, bhikkhu, kappo, so na sukaro saṅkhātuṁ ‘ettakāni vassānī’ti vā ‘ettakāni vassasatānī’ti vā ‘ettakāni vassasahassānī’ti vā ‘ettakāni vassasatasahassānī’ti vā. Sakkā pana, bhante, upamaṁ kātunti? ‘Sakkā, bhikkhū’ti bhagavā avoca. Seyyathāpi, bhikkhu, yojanaṁ āyāmena yojanaṁ vitthārena yojanaṁ ubbedhena mahāsāsaparāsi. Tato vassasatassa vassasahassassa accayena ekamekaṁ sāsapaṁ uddhareyya, khippataraṁ kho so, bhikkhu, mahāsāsaparāsi iminā upakkamena parikkhayaṁ pariyādānaṁ gaccheyya, na tveva kappo, evaṁ dīgho kho, bhikkhu, kappo’’ti (saṁ. ni. 2.128).",
  "atk-s0512a0:77": "Svāyaṁ mahākappo saṁvaṭṭādivasena catuasaṅkhyeyyakappasaṅgaho. Vuttampi cetaṁ –",
  "atk-s0512a0:78": "‘‘Cattārimāni, bhikkhave, kappassa asaṅkhyeyyāni. Katamāni cattāri? Saṁvaṭṭo, saṁvaṭṭaṭṭhāyī, vivaṭṭo, vivaṭṭaṭṭhāyī’’ti (a. ni. 4.156).",
  "atk-s0512a0:79": "Tattha tayo saṁvaṭṭā – tejosaṁvaṭṭo, āposaṁvaṭṭo, vāyosaṁvaṭṭoti. Tisso saṁvaṭṭasīmā – ābhassarā, subhakiṇhā, vehapphalāti. Yadā hi kappo tejena saṁvaṭṭati, ābhassarato heṭṭhā agginā ḍayhati. Yadā āpena saṁvaṭṭati, subhakiṇhato heṭṭhā udakena vilīyati. Yadā vāyunā saṁvaṭṭati, vehapphalato heṭṭhā vātena viddhaṁsati. Vitthārato pana koṭisatasahassacakkavāḷaṁ vinassati, yaṁ buddhānaṁ āṇākkhettanti vuccati. Tesu tīsu saṁvaṭṭesu yathākkamaṁ kappavināsakamahāmeghato yāva jālāya vā udakassa vā vātassa vā upacchedo idaṁ ekaṁ asaṅkhyeyyaṁ saṁvaṭṭo nāma. Kappavināsakajālādipacchedato yāva koṭisatasahassacakkavāḷaparipūrako sampattimahāmegho uṭṭhahati, idaṁ dutiyaṁ asaṅkhyeyyaṁ saṁvaṭṭaṭṭhāyī nāma.",
  "atk-s0512a0:80": "Sampattimahāmeghato yāva candimasūriyapātubhāvo, idaṁ tatiyaṁ asaṅkhyeyyaṁ vivaṭṭo nāma. Candimasūriyapātubhāvato yāva puna kappavināsakamahāmegho, idaṁ catutthaṁ asaṅkhyeyyaṁ vivaṭṭaṭṭhāyī nāma. Imesu catusaṭṭhiantarakappasaṅgahaṁ vivaṭṭaṭṭhāyī. Tena samānakālaparicchedā vivaṭṭādayo veditabbā. ‘‘Vīsatiantarakappasaṅgaha’’nti eke. Iti imāni cattāri asaṅkhyeyyāni eko mahākappo hoti. Tena vuttaṁ ‘‘svāyaṁ mahākappo saṁvaṭṭādivasena catuasaṅkhyeyyakappasaṅgaho’’ti.",
  "atk-s0512a0:81": "Kappeti ca accantasaṁyogavasena upayogabahuvacanaṁ. Satasahasseti kappasaddasambandhena cāyaṁ pulliṅganiddeso, idhāpi accantasaṁyogavaseneva bahuvacanaṁ. Samānādhikaraṇañhetaṁ padadvayaṁ. Caturo ca asaṅkhiyeti etthāpi eseva nayo. Kassa pana asaṅkhiyeti aññassa avuttattā kappassa ca vuttattā pakaraṇato kappānanti ayamattho viññāyateva. Na hi vuttaṁ vajjetvā avuttassa kassaci gahaṇaṁ yuttanti. Ca-saddo sampiṇḍanattho, mahākappānaṁ caturo asaṅkhyeyye satasahasse ca mahākappeti ayañhettha attho. Asaṅkhiyeti ettha saṅkhātuṁ na sakkāti asaṅkhiyā, gaṇanaṁ atikkantāti attho. ‘‘Asaṅkhyeyyanti eko gaṇanaviseso’’ti eke. Te hi ekato paṭṭhāya mahābalakkhapariyosānāni ekūnasaṭṭhiṭṭhānāni vajjetvā dasamahābalakkhāni asaṅkhyeyyaṁ nāma, saṭṭhimaṭṭhānantaranti vadanti. Taṁ na yujjati, saṅkhyāṭhānantaraṁ nāma gaṇanaviseso, tassa asaṅkhyeyyabhāvābhāvato ekaṁ ṭhānantaraṁ asaṅkhyeyyañcāti viruddhametaṁ. Nanu ca asaṅkhyabhāvena asaṅkhyeyyattepi tassa catubbidhabhāvo na yujjatīti? No na yujjati. Catūsu ṭhānesu asaṅkhyeyyabhāvassa icchitattā. Tatrāyamādito paṭṭhāya vibhāvanā –",
  "atk-s0512a0:82": "Atīte kira ekasmiṁ kappe taṇhaṅkaro medhaṅkaro saraṇaṅkaro dīpaṅkaroti cattāro sammāsambuddhā anukkamena loke uppajjiṁsu. Tesu dīpaṅkarassa bhagavato kāle amaravatī nāma nagaraṁ ahosi. Tattha sumedho nāma brāhmaṇo paṭivasati ubhato sujāto mātito ca pitito ca, saṁsuddhagahaṇiko yāva sattamā kulaparivaṭṭā akkhitto anupakkuṭṭho jātivādena, abhirūpo dassanīyo pāsādiko paramāya vaṇṇapokkharatāya samannāgato. So aññaṁ kammaṁ akatvā brāhmaṇasippameva uggaṇhi. Tassa daharakāleyeva mātāpitaro kālamakaṁsu. Athassa rāsivaḍḍhako amacco āyapotthakaṁ āharitvā suvaṇṇarajatamaṇimuttādibharite sāragabbhe vivaritvā ‘‘ettakaṁ te, kumāra, mātusantakaṁ, ettakaṁ te pitusantakaṁ, ettakaṁ te ayyakapayyakāna’’nti yāva sattamā kulaparivaṭṭā dhanaṁ ācikkhitvā ‘‘etaṁ dhanaṁ paṭipajjāhī’’ti āha. Sumedhapaṇḍito cintesi – ‘‘imaṁ evaṁ bahuṁ dhanaṁ saṁharitvā mayhaṁ mātāpitādayo paralokaṁ gacchantā ekakahāpaṇampi gahetvā na gatā, mayā pana gahetvā gamanakāraṇaṁ kātuṁ vaṭṭatī’’ti. So rañño ārocetvā nagare bheriṁ carāpetvā mahājanassa dānaṁ datvā himavantappadesaṁ gantvā tāpasapabbajjaṁ pabbajitvā sattāheneva aṭṭha samāpattiyo pañca ca abhiññāyo nibbattetvā samāpattivihārehi viharati.",
  "atk-s0512a0:83": "Tasmiñca kāle dīpaṅkaradasabalo paramābhisambodhiṁ patvā pavattitavaradhammacakko catūhi khīṇāsavasatasahassehi parivuto anupubbena cārikaṁ caramāno rammavatīnagaraṁ nāma patvā tassa avidūre sudassanamahāvihāre paṭivasati. Rammavatīnagaravāsino ‘‘satthā kira amhākaṁ nagaraṁ patvā sudassanamahāvihāre paṭivasatī’’ti sutvā gandhamālādihatthā satthāraṁ upasaṅkamitvā vanditvā gandhamālādīhi pūjetvā ekamantaṁ nisinnā dhammadesanaṁ sutvā svātanāya nimantetvā uṭṭhāyāsanā pakkamiṁsu. Te punadivase mahādānaṁ sajjetvā nagaraṁ alaṅkaritvā dasabalassa āgamanamaggaṁ haṭṭhatuṭṭhā sodhenti.",
  "atk-s0512a0:84": "Tasmiñca kāle sumedhatāpaso ākāsena gacchanto te haṭṭhatuṭṭhe manusse disvā ‘‘ambho, kassa tumhe imaṁ maggaṁ sodhethā’’ti pucchi? Tehi ‘‘sammāsambuddhassa āgamanamaggaṁ sodhemā’’ti vutte atītesu buddhesu katādhikārattā ‘‘buddho’’ti vacanaṁ sutvā uppannapītisomanasso tāvadeva ākāsato oruyha ‘‘mayhampi okāsaṁ detha, ahampi sodhessāmī’’ti tehi dassitaṁ okāsaṁ ‘‘kiñcāpi ahaṁ imaṁ iddhiyā sattaratanavicittaṁ katvā alaṅkarituṁ pahomi, ajja pana mayā kāyaveyyāvaccaṁ kātuṁ vaṭṭati, kāyārahaṁ puññaṁ gaṇhissāmī’’ti cintetvā tiṇakacavarādayo nīharitvā paṁsuṁ āharitvā samaṁ karonto sodheti. Aniṭṭhiteyeva pana tassa padesassa sodhane dīpaṅkaro bhagavā mahānubhāvānaṁ chaḷabhiññānaṁ khīṇāsavānaṁ catūhi satasahassehi parivuto taṁ maggaṁ paṭipajji. Sumedhapaṇḍito ‘‘sammāsambuddho buddhasāvakā ca mā cikkhallaṁ akkamantū’’ti attano vākacīrañca cammakhaṇḍañca jaṭākalāpañca pasāretvā sayañca yena bhagavā tena sīsaṁ katvā avakujjo nipajji. Evañca cintesi – ‘‘sacāhaṁ icchissāmi, imassa bhagavato sāvako hutvā ajjeva kilese ghātessāmi. Kiṁ mayhaṁ ekakeneva saṁsāramahoghato nittharaṇena? Yaṁnūnāhampi evarūpo sammāsambuddho hutvā sadevakaṁ lokaṁ saṁsāramahaṇṇavato tāreyya’’nti. Iti so aṭṭhaṅgasamannāgatamahābhinīhāravasena cittaṁ paṇidhesi. Atha bhagavā āgantvā tassa ussīsake ṭhatvā cittācāraṁ samijjhanabhāvañcassa ñatvā ‘‘ayaṁ ito kappasatasahassādhikānaṁ catunnaṁ asaṅkhyeyyānaṁ matthake gotamo nāma sammāsambuddho bhavissatī’’ti sabbaṁ imaṁ bhagavato pavattiṁ byākaritvā pakkāmi.",
  "atk-s0512a0:85": "Tato aparepi koṇḍaññabhagavantaṁ ādiṁ katvā anukkamena uppannā yāva kassapadasabalapariyosānā sammāsambuddhā mahāsattaṁ ‘‘buddho bhavissatī’’ti byākariṁsu. Iti amhākaṁ bodhisattassa pāramiyo pūrentasseva catuvīsati sammāsambuddhā uppannā. Yasmiṁ pana kappe dīpaṅkaradasabalo udapādi, tasmiṁ aññepi tayo buddhā ahesuṁ. Tesaṁ santike bodhisattassa byākaraṇaṁ nāhosi, tasmā te idha na gahitā. Porāṇaṭṭhakathāyaṁ pana tamhā kappā paṭṭhāya sabbabuddhe dassetuṁ idaṁ vuttaṁ –",
  "atk-s0512a0:86": "‘‘Taṇhaṅkaro medhaṅkaro, athopi saraṇaṅkaro;",
  "atk-s0512a0:87": "Dīpaṅkaro ca sambuddho, koṇḍañño dvipaduttamo.",
  "atk-s0512a0:88": "‘‘Maṅgalo ca sumano ca, revato sobhito muni;",
  "atk-s0512a0:89": "Anomadassī padumo, nārado padumuttaro.",
  "atk-s0512a0:90": "‘‘Sumedho ca sujāto ca, piyadassī mahāyaso;",
  "atk-s0512a0:91": "Atthadassī dhammadassī, siddhattho lokanāyako.",
  "atk-s0512a0:92": "‘‘Tisso phusso ca sambuddho, vipassī sikhi vessabhū;",
  "atk-s0512a0:93": "Kakusandho koṇāgamano, kassapo cāpi nāyako.",
  "atk-s0512a0:94": "‘‘Ete ahesuṁ sambuddhā, vītarāgā samāhitā;",
  "atk-s0512a0:95": "Sataraṁsīva uppannā, mahātamavinodanā;",
  "atk-s0512a0:96": "Jalitvā aggikkhandhāva, nibbutā te sasāvakā’’ti. (jā. aṭṭha. 1.dūrenidānakathā; apa. aṭṭha. 1.dūrenidānakathā);",
  "atk-s0512a0:97": "Tattha dīpaṅkaradasabalassa ca koṇḍaññadasabalassa ca antare mahākappānaṁ ekaṁ asaṅkhyeyyaṁ buddhasuñño loko ahosi, tathā bhagavato koṇḍaññassa ca bhagavato maṅgalassa ca antare, tathā bhagavato sobhitassa ca bhagavato anomadassissa ca antare, tathā bhagavato nāradassa ca bhagavato padumuttarassa ca antare. Vuttañhetaṁ buddhavaṁse (bu. vaṁ. 28.3, 4, 6, 9) –",
  "atk-s0512a0:98": "‘‘Dīpaṅkarassa bhagavato, koṇḍaññassa ca satthuno;",
  "atk-s0512a0:99": "Etesaṁ antarā kappā, gaṇanāto asaṅkhiyā.",
  "atk-s0512a0:100": "‘‘Koṇḍaññassa aparena, maṅgalo nāma nāyako;",
  "atk-s0512a0:101": "Tesampi antarā kappā, gaṇanāto asaṅkhiyā.",
  "atk-s0512a0:102": "‘‘Sobhitassa aparena, anomadassī mahāyaso;",
  "atk-s0512a0:103": "Tesampi antarā kappā, gaṇanāto asaṅkhiyā.",
  "atk-s0512a0:104": "‘‘Nāradassa bhagavato, padumuttarassa satthuno;",
  "atk-s0512a0:105": "Tesampi antarā kappā, gaṇanāto asaṅkhiyā’’ti.",
  "atk-s0512a0:106": "Evaṁ gaṇanātītatāya asaṅkhyeyyattepi catūsu ṭhānesu mahākappānaṁ gaṇanātikkamena ‘‘caturo ca asaṅkhiye’’ti vuttaṁ, na saṅkhyāvisesenāti veditabbaṁ. Yasmā pana padumuttaradasabalassa ca sumedhadasabalassa ca antare tiṁsakappasahassāni, sujātadasabalassa ca piyadassīdasabalassa ca antare navasahassādhikānaṁ kappānaṁ saṭṭhisahassāni dvāsītuttarāni aṭṭha ca satāni, dhammadassīdasabalassa ca siddhatthadasabalassa ca antare vīsati kappā, siddhatthadasabalassa ca tissadasabalassa ca antare eko kappo , bhagavato vipassissa ca bhagavato sikhissa ca antare saṭṭhi kappā, bhagavato ca vessabhussa bhagavato ca kakusandhassa antare tiṁsa kappā, iti padumuttaradasabalassa uppannakappato paṭṭhāya heṭṭhā tesaṁ tesaṁ buddhānaṁ uppannakappehi iminā ca bhaddakappena saddhiṁ satasahassamahākappā. Te sandhāya vuttaṁ ‘‘kappe ca satasahasse’’ti. Imasmiṁ panatthe vitthāriyamāne sabbaṁ buddhavaṁsapāḷiṁ āharitvā saṁvaṇṇetabbaṁ hotīti ativitthārabhīrukassa mahājanassa cittaṁ anurakkhantā na vitthārayimha. Atthikehi buddhavaṁsato (bu. vaṁ. 1.1 ādayo) gahetabbo. Yopi cettha vattabbo kathāmaggo, sopi aṭṭhasāliniyā (dha. sa. aṭṭha. sumedhakathā) dhammasaṅgahavaṇṇanāya jātakaṭṭhakathāya (jā. aṭṭha. 1.dūrenidānakathā) ca vuttanayeneva veditabbo.",
  "atk-s0512a0:107": "Etthantareti ettha antarasaddo –",
  "atk-s0512a0:108": "‘‘Nadītīresu saṇṭhāne, sabhāsu rathiyāsu ca;",
  "atk-s0512a0:109": "Janā saṅgamma mantenti, mañca tañca kimantara’’nti. (saṁ. ni. 1.228) –",
  "atk-s0512a0:110": "Ādīsu kāraṇe āgato. ‘‘Addasā kho maṁ, bhante, aññatarā itthī vijjantarikāya bhājanaṁ dhovantī’’tiādīsu (ma. ni. 2.149) khaṇe, vijjuniccharaṇakkhaṇeti attho. ‘‘Yassantarato na santi kopā’’tiādīsu (udā. 20) citte. ‘‘Antarā ca gayaṁ antarā ca bodhi’’ntiādīsu (ma. ni. 1.285; mahāva. 11) vivare. ‘‘Na upajjhāyassa bhaṇamānassa antarantarā kathā opātetabbā’’tiādīsu (mahāva. 66) vemajjhe. Idhāpi vemajjheyeva daṭṭhabbo (dī. ni. aṭṭha. 1.1; a. ni. aṭṭha. 2.4.36), tasmā etasmiṁ antare vemajjheti attho. Idaṁ vuttaṁ hoti – yasmiṁ mahākappe amhākaṁ bhagavā sumedhapaṇḍito hutvā dīpaṅkarassa bhagavato pādamūle –",
  "atk-s0512a0:111": "‘‘Manussattaṁ liṅgasampatti, hetu satthāradassanaṁ;",
  "atk-s0512a0:112": "Pabbajjā guṇasampatti, adhikāro ca chandatā’’ti. (bu. vaṁ. 2.59) –",
  "atk-s0512a0:113": "Evaṁ vuttehi aṭṭhahi aṅgehi samannāgataṁ mahābhinīhāraṁ akāsi, samattiṁsa pāramiyo pavicini samādiyi, sabbepi buddhakārake dhamme sampādetuṁ ārabhi, yamhi cetasmiṁ bhaddakappe sabbaso pūritapāramī hutvā anuttaraṁ sammāsambodhiṁ abhisambujjhi. Imesaṁ dvinnaṁ mahākappānaṁ antare yathāvuttaparicchede kālaviseseti. Kathaṁ panetaṁ viññāyatīti? ‘‘Kappe ca satasahasse, caturo ca asaṅkhiye’’ti idañhi mahākappānaṁ paricchedato aparicchedato ca saṅkhyādassanaṁ. Sā kho panāyaṁ saṅkhyā saṅkhyeyyassa ādipariyosānaggahaṇaṁ vinā na sambhavatīti yattha bodhisambhārānamārambho yattha ca te pariyositā tadubhayampi avadhibhāvena ‘‘etthantare’’ti ettha atthato dassitanti viññāyati. Avadhi ca panāyaṁ abhividhivasena veditabbo, na mariyādāvasena, ārambhosānakappānaṁ ekadesena antogadhattā. Nanu ca nippadesena tesaṁ apariyādānato abhividhi ca idha na sambhavatīti? Na idamevaṁ tadekadesepi tabbohārato. Yo hi tadekadesabhūto kappo, so nippadesato pariyādinnoti.",
  "atk-s0512a0:114": "Yaṁ caritaṁ, sabbaṁ taṁ bodhipācananti ettha caritanti cariyā, samattiṁsapāramisaṅgahā dānasīlādipaṭipatti, ñātatthacariyālokatthacariyābuddhatthacariyānaṁ tadantogadhattā. Tathā yā cimā aṭṭha cariyā, seyyathidaṁ – paṇidhisampannānaṁ catūsu iriyāpathesu iriyāpathacariyā, indriyesu guttadvārānaṁ ajjhattikāyatanesu āyatanacariyā, appamādavihārīnaṁ catūsu satipaṭṭhānesu saticariyā, adhicittamanuyuttānaṁ catūsu jhānesu samādhicariyā, buddhisampannānaṁ catūsu ariyasaccesu ñāṇacariyā, sammā paṭipannānaṁ catūsu ariyamaggesu maggacariyā, adhigataphalānaṁ catūsu sāmaññaphalesu patticariyā, tiṇṇaṁ buddhānaṁ sabbasattesu lokatthacariyāti. Tattha padesato dvinnaṁ bodhisattānaṁ paccekabuddhabuddhasāvakānañca lokatthacariyā, mahābodhisattānaṁ pana sammāsambuddhānañca nippadesato. Vuttañhetaṁ niddese (cūḷani. khaggavisāṇasuttaniddesa 121; paṭi. ma. 1.197) ‘‘cariyāti aṭṭha cariyāyo iriyāpathacariyā āyatanacariyā’’ti vitthāro. ‘‘Adhimuccanto saddhāya carati, paggaṇhanto vīriyena carati, upaṭṭhahanto satiyā carati, avikkhipanto samādhinā carati, pajānanto paññāya carati, vijānanto viññāṇena carati, evampi paṭipannassa kusalā dhammā āyatantīti āyatanacariyāya carati, evampi paṭipanno visesamadhigacchatīti visesacariyāya caratī’’ti yā imā aparāpi aṭṭha cariyā vuttā, tāsaṁ sabbāsaṁ pāramitāsveva samorodho veditabbo. Tena vuttaṁ ‘‘caritanti cariyā, samattiṁsapāramisaṅgahā dānasīlādipaṭipattī’’ti. Hetucariyāya eva pana idhādhippetattā maggacariyāpatticariyānaṁ idha anavarodho veditabbo. Tena vuttaṁ ‘‘sabbaṁ taṁ bodhipācana’’nti.",
  "atk-s0512a0:115": "Tattha sabba-saddo sabbasabbaṁ āyatanasabbaṁ sakkāyasabbaṁ padesasabbanti catūsu atthesu dissati. Tathā hi ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’tiādīsu (mahāni. 156; cūḷani. mogharājamāṇavapucchāniddesa 85) sabbasabbasmiṁ. ‘‘Sabbaṁ vo, bhikkhave, desessāmi taṁ suṇātha, kiñca, bhikkhave, sabbaṁ cakkhuñceva rūpā ca…pe… mano ceva dhammā cā’’ti (saṁ. ni. 4.23) ettha āyatanasabbasmiṁ. ‘‘Sabbaṁ sabbato sañjānātī’’tiādīsu (ma. ni. 1.6) sakkāyasabbasmiṁ. ‘‘Sabbesampi vo, sāriputta, subhāsitaṁ pariyāyenā’’tiādīsu (ma. ni. 1.345) padesasabbasmiṁ. Idhāpi padesasabbasmiṁ eva veditabbo, bodhisambhārabhūtassa caritassa adhippetattā.",
  "atk-s0512a0:116": "Bodhīti rukkhopi ariyamaggopi nibbānampi sabbaññutaññāṇampi. ‘‘Bodhirukkhamūle paṭhamābhisambuddho’’ti (mahāva. 1; udā. 1) ca ‘‘antarā ca gayaṁ antarā ca bodhi’’nti (ma. ni. 1.285; mahāva. 11) ca āgataṭṭhāne bujjhati etthāti rukkho bodhi. ‘‘Bodhi vuccati catūsu maggesu ñāṇa’’nti (cūḷani. khaggavisāṇasuttaniddesa 121) āgataṭṭhāne cattāri ariyasaccāni bujjhati etenāti ariyamaggo bodhi. ‘‘Patvāna bodhiṁ amataṁ asaṅkhata’’nti āgataṭṭhāne bujjhati etasmiṁ nimittabhūteti nibbānaṁ bodhi. ‘‘Pappoti bodhiṁ varabhūrimedhaso’’ti (dī. ni. 3.217) āgataṭṭhāne sabbe dhamme sabbākārena bujjhati etenāti sabbaññutaññāṇaṁ bodhi. Idhāpi sabbaññutaññāṇaṁ adhippetaṁ. Arahattamaggasabbaññutaññāṇāni vā idha bodhīti veditabbāni (pārā. aṭṭha. 1.11), mahābodhiyā adhippetattā bhagavato. Āsavakkhayañāṇapadaṭṭhānañhi sabbaññutaññāṇaṁ sabbaññutaññāṇapadaṭṭhānañca āsavakkhayañāṇaṁ ‘‘mahābodhī’’ti vuccati. Etthāyaṁ saṅkhepattho – yathāvuttakālaparicchede yaṁ mama dānāsīlādipaṭipattisaṅkhātaṁ caritaṁ, taṁ sabbaṁ anavasesaṁ mahābodhiyā pācanaṁ sādhakaṁ nibbattakanti. Etena bodhisambhārānaṁ nirantarabhāvanaṁ dasseti. Atha vā sabbanti etthantare yathāvuttakālaparicchede yaṁ caritaṁ, taṁ sabbaṁ sakalameva anavasesaṁ bodhisambhārabhūtameva. Etena sabbasambhārabhāvanaṁ dasseti.",
  "atk-s0512a0:117": "Tasso hi bodhisambhāresubhāvanā sabbasambhārabhāvanā nirantarabhāvanā cirakālabhāvanā sakkaccabhāvanā cāti. Tāsu ‘‘kappe ca satasahasse, caturo ca asaṅkhiye’’ti iminā cirakālabhāvanā vuttā. Yo cettha accantasaṁyogo, tena paṭhame atthavikappe sabbaggahaṇena ca nirantarabhāvanā, dutiye atthavikappe sabbaṁ carita’’nti iminā sabbasambhārabhāvanā, bodhipācana’’nti iminā sakkaccabhāvanā vuttā hoti, yathā taṁ caritaṁ sammāsambodhiṁ pāceti evaṁbhūtabhāvadīpanato. Tathā hi taṁ ‘‘bodhipācana’’nti vattabbataṁ arahati, na aññathāti. Kathaṁ panettha bodhicariyāya nirantarabhāvo veditabbo? Yadi cittanirantaratāya taṁ na yujjati, na hi mahābodhisattānaṁ mahābhinīhārato uddhaṁ bodhisambhārasambharaṇacittato aññaṁ cittaṁ nappavattatīti sakkā vattuṁ. Atha kiriyamayacittappavattiṁ sandhāya vucceyya, evampi na yujjati, na hi sabbāni tesaṁ kiriyamayacittāni bodhisambhārasambharaṇavaseneva pavattanti. Eteneva payoganirantaratāpi paṭikkhittāti daṭṭhabbā. Jātinirantaratāya pana nirantarabhāvanā veditabbā. Yassañhi jātiyaṁ mahābodhisattena mahāpaṇidhānaṁ nibbattitaṁ, tato paṭṭhāya yāva carimattabhāvā na sā nāma jāti upalabbhati, yā sabbena sabbaṁ bodhisambhārasambhatā na siyā antamaso dānapāramimattaṁ upādāya. Ayañhi niyatipatthitānaṁ bodhisattānaṁ dhammatā. Yāva ca te kammādīsu vasībhāvaṁ na pāpuṇanti, tāva sappadesampi sambhāresu payogamāpajjanti. Yadā pana sabbaso kammādīsu vasībhāvappattā honti, atha tato paṭṭhāya nippadesato eva bodhisambhāresu samīhanaṁ sātaccakiriyā ca sampajjati. Sakkaccakāritā pana sabbakālaṁ hoti, evaṁ yena yena bodhisattānaṁ tattha tattha yathādhippāyaṁ samijjhanaṁ sampajjatīti. Evametāya gāthāya bodhisambhāresu sabbasambhārabhāvanā cirakālabhāvanā nirantarabhāvanā sakkaccabhāvanā cāti catassopi bhāvanā pakāsitāti veditabbā.",
  "atk-s0512a0:118": "Tatra yasmā bodhisattacaritaṁ bodhisambhārā bodhicariyā aggayānaṁ pāramiyoti atthato ekaṁ, byañjanameva nānaṁ, yasmā ca parato vibhāgena vakkhamānānaṁ dānapāramiādīnaṁ caritanti idaṁ avisesavacanaṁ, tasmā sabbabodhisambhāresu kosallajananatthaṁ pāramiyo idha saṁvaṇṇetabbā. Tā parato pakiṇṇakakathāyaṁ sabbākārena saṁvaṇṇayissāma.",
  "atk-s0512a0:119": "2. Iti bhagavā attano bodhisattabhūmiyaṁ caritaṁ ārambhato paṭṭhāya yāva pariyosānā mahābodhiyā paripācanamevāti avisesato dassetvā idāni tassa paramukkaṁsagamanena atisayato bodhiparipācanabhāvaṁ dassetuṁ imasmiṁ bhaddakappe katipayā pubbacariyā vibhāgato vibhāvento ‘‘atītakappe’’tiādimāha.",
  "atk-s0512a0:120": "Tattha atītakappeti ito purime purimatare vā sabbasmiṁ atikkante yathāvuttaparicchede mahākappe, kappānaṁ satasahassādhikesu catūsu asaṅkhyeyyesūti attho. Caritanti ciṇṇaṁ dānādipaṭipattiṁ. Ṭhapayitvāti muñcitvā aggahetvā, avatvāti attho. Bhavābhaveti bhave ca abhave ca, ‘‘itibhavābhavakatha’’nti (dī. ni. 1.17) ettha hi vuddhihāniyo bhavābhavāti vuttā. ‘‘Itibhavābhavatañca vītivatto’’ti (udā. 20) ettha sampattivipattivuddhihānisassatucchedapuññapāpānibhavābhavāti adhippetāni. ‘‘Itibhavābhavahetu vā, bhikkhave, bhikkhuno taṇhā uppajjamānā uppajjatī’’ti (a. ni. 4.9; itivu. 105) ettha pana paṇītapaṇītatarāni sappinavanītādibhesajjāni bhavābhavāti adhippetāni. Sampattibhavesu paṇītatarā paṇītatamā bhavābhavātipi vadanti eva, tasmā idhāpi so eva attho veditabbo, khuddake ceva mahante ca bhavasminti vuttaṁ hoti. Imamhi kappeti imasmiṁ bhaddakappe. Pavakkhissanti kathayissaṁ. Suṇohīti dhammasenāpatiṁ savane niyojeti. Meti mama santike, mama bhāsatoti attho.",
  "atk-s0512a0:121": "Nidānakathā niṭṭhitā."
}