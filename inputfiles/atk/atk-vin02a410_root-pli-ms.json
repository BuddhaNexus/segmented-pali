{
  "atk-vin02a410:0": "Cūḷasaṅgāmo",
  "atk-vin02a410:1": "Anuvijjakassa paṭipattivaṇṇanā",
  "atk-vin02a410:2": "365. Cūḷasaṅgāme saṅgāmāvacarena bhikkhunāti saṅgāmo vuccati adhikaraṇavinicchayatthāya saṅghasannipāto. Tatra hi attapaccatthikā ceva sāsanapaccatthikā ca uddhammaṁ ubbinayaṁ satthu sāsanaṁ dīpentā samosaranti vesālikā vajjiputtakā viya. Yo bhikkhu tesaṁ paccatthikānaṁ laddhiṁ madditvā sakavādadīpanatthāya tattha avacarati, ajjhogāhetvā vinicchayaṁ pavatteti, so saṅgāmāvacaro nāma yasatthero viya. Tena saṅgāmāvacarena bhikkhunā saṅghaṁ upasaṅkamantena nīcacittena saṅgho upasaṅkamitabbo. Nīcacittenāti mānaddhajaṁ nipātetvā nihatamānacittena. Rajoharaṇasamenāti pādapuñchanasamena; yathā rajoharaṇassa saṁkiliṭṭhe vā asaṁkiliṭṭhe vā pāde puñchiyamāne neva rāgo na doso; evaṁ iṭṭhāniṭṭhesu arajjantena adussantenāti attho. Yathāpatirūpe āsaneti yathāpatirūpaṁ āsanaṁ ñatvā attano pāpuṇanaṭṭhāne therānaṁ bhikkhūnaṁ piṭṭhiṁ adassetvā nisīditabbaṁ. Anānākathikenāti nānāvidhaṁ taṁ taṁ anatthakathaṁ akathentena. Atiracchānakathikenāti diṭṭhasutamutampi rājakathādikaṁ tiracchānakathaṁ akathentena. Sāmaṁ vā dhammo bhāsitabboti saṅghasannipātaṭṭhāne kappiyākappiyanissitā vā rūpārūpaparicchedasamathācāravipassanācāraṭṭhānanisajjavattādinissitā vā kathā dhammo nāma. Evarūpo dhammo sayaṁ vā bhāsitabbo, paro vā ajjhesitabbo. Yo bhikkhu tathārūpiṁ kathaṁ kathetuṁ pahoti, so vattabbo – ‘‘āvuso saṅghamajjhamhi pañhe uppanne tvaṁ katheyyāsī’’ti. Ariyo vā tuṇhībhāvo nātimaññitabboti ariyā tuṇhī nisīdantā na bālaputhujjanā viya nisīdanti. Aññataraṁ kammaṭṭhānaṁ gahetvāva nisīdanti. Iti kammaṭṭhānamanasikāravasena tuṇhībhāvo ariyo tuṇhībhāvo nāma, so nātimaññitabbo, kiṁ kammaṭṭhānānuyogenāti nāvajānitabbo; attano patirūpaṁ kammaṭṭhānaṁ gahetvāva nisīditabbanti attho.",
  "atk-vin02a410:3": "Na upajjhāyo pucchitabboti ‘‘ko nāmo tuyhaṁ upajjhāyo’’ti na pucchitabbo. Esa nayo sabbattha. Na jātīti ‘‘khattiyajātiyo tvaṁ brāhmaṇajātiyo’’ti evaṁ jāti na pucchitabbā. Na āgamoti ‘‘dīghabhāṇakosi tvaṁ majjhimabhāṇako’’ti evaṁ āgamo na pucchitabbo. Kulapadesoti khattiyakulādivaseneva veditabbo. Atrassa pemaṁ vā doso vāti atra puggale etesaṁ kāraṇānaṁ aññataravasena pemaṁ vā bhaveyya doso vā.",
  "atk-vin02a410:4": "No parisakappikenāti parisakappakena parisānuvidhāyakena na bhavitabbaṁ; yaṁ parisāya ruccati, tadeva cetetvā kappetvā na kathetabbanti attho. Na hatthamuddā dassetabbāti kathetabbe ca akathetabbe ca saññājananatthaṁ hatthavikāro na kātabbo.",
  "atk-vin02a410:5": "Atthaṁ anuvidhiyantenāti vinicchayapaṭivedhameva sallakkhentena ‘‘idaṁ suttaṁ upalabbhati, imasmiṁ vinicchaye idaṁ vakkhāmī’’ti evaṁ paritulayantena nisīditabbanti attho. Na ca āsanā vuṭṭhātabbanti na āsanā vuṭṭhāya sannipātamaṇḍale vicaritabbaṁ, vinayadhare uṭṭhite sabbā parisā uṭṭhahati. Na vītihātabbanti na vinicchayo hāpetabbo. Na kummaggo sevitabboti na āpatti dīpetabbā. Asāhasikena bhavitabbanti na sahasākārinā bhavitabbaṁ; sahasā duruttavacanaṁ na kathetabbanti attho. Vacanakkhamenāti duruttavācaṁ khamanasīlena. Hitaparisakkināti hitesinā hitagavesinā karuṇā ca karuṇāpubbabhāgo ca upaṭṭhāpetabboti ayaṁ padadvayepi adhippāyo. Anasuruttenāti na asuruttena. Asuruttaṁ vuccati viggāhikakathāsaṅkhātaṁ asundaravacanaṁ; taṁ na kathetabbanti attho. Attā pariggahetabboti ‘‘vinicchinituṁ vūpasametuṁ sakkhissāmi nu kho no’’ti evaṁ attā pariggahetabbo; attano pamāṇaṁ jānitabbanti attho. Paro pariggahetabboti ‘‘lajjiyā nu kho ayaṁ parisā, sakkā saññāpetuṁ udāhu no’’ti evaṁ paro pariggahetabbo.",
  "atk-vin02a410:6": "Codako pariggahetabboti ‘‘dhammacodako nu kho no’’ti evaṁ pariggahetabbo. Cuditako pariggahetabboti ‘‘dhammacuditako nu kho no’’ti evaṁ pariggahetabbo. Adhammacodako pariggahetabboti tassa pamāṇaṁ jānitabbaṁ. Sesesupi eseva nayo. Vuttaṁahāpentenāti codakacuditakehi vuttavacanaṁ ahāpentena. Avuttaṁ apakāsentenāti anosaṭaṁ vatthuṁ appakāsentena. Mando hāsetabboti mando momūho paggaṇhitabbo, ‘‘nanu tvaṁ kulaputto’’ti uttejetvā anuyogavattaṁ kathāpetvā tassa anuyogo gaṇhitabbo. Bhīrū assāsetabboti yassa saṅghamajjhaṁ vā gaṇamajjhaṁ vā anosaṭapubbattā sārajjaṁ uppajjati, tādiso ‘‘mā bhāyi, vissaṭṭho kathehi, mayaṁ te upatthambhā bhavissāmā’’ti vatvāpi anuyogavattaṁ kathāpetabbo. Caṇḍo nisedhetabboti apasādetabbo tajjetabbo. Asuci vibhāvetabboti alajjiṁ pakāsetvā āpattiṁ desāpetabbo. Ujumaddavenāti yo bhikkhu uju sīlavā kāyavaṅkādirahito, so maddaveneva upacaritabbo. Dhammesu ca puggalesu cāti ettha yo dhammagaruko hoti na puggalagaruko, ayameva dhammesu ca puggalesu ca majjhattoti veditabbo.",
  "atk-vin02a410:7": "366.Suttaṁ saṁsandanatthāyātiādīsu tena ca pana evaṁ sabrahmacārīnaṁ piyamanāpagarubhāvanīyena anuvijjakena samudāhaṭesu suttādīsu suttaṁ saṁsandanatthāya; āpattānāpattīnaṁ saṁsandanatthanti veditabbaṁ. Opammaṁ nidassanatthāyāti opammaṁ atthadassanatthāya. Attho viññāpanatthāyāti attho jānāpanatthāya. Paṭipucchā ṭhapanatthāyāti pucchā puggalassa ṭhapanatthāya. Okāsakammaṁ codanatthāyāti vatthunā vā āpattiyā vā codanatthāya. Codanā sāraṇatthāyāti dosādosaṁ sarāpanatthāya. Sāraṇā savacanīyatthāyāti dosādosasāraṇā savacanīyakaraṇatthāya. Savacanīyaṁ palibodhatthāyāti savacanīyaṁ ‘‘imamhā āvāsā paraṁ mā pakkamī’’ti evaṁ palibodhatthāya. Palibodho vinicchayatthāyāti vinicchayaṁ pāpanatthāya. Vinicchayo santīraṇatthāyāti dosādosaṁ santīraṇatthāya tulanatthāya. Santīraṇaṁ ṭhānāṭṭhānagamanatthāyāti āpattianāpattigarukalahukāpattijānanatthāya . Saṅgho sampariggahasampaṭicchanatthāyāti vinicchayasampaṭiggahaṇatthāya ca; suvinicchitadubbinicchitabhāvajānanatthāya cāti attho. Paccekaṭṭhāyino avisaṁvādakaṭṭhāyinoti issariyādhipaccajeṭṭhakaṭṭhāne ca avisaṁvādakaṭṭhāne ca ṭhitā; na te apasādetabbāti attho.",
  "atk-vin02a410:8": "Idāni ye mandā mandabuddhino evaṁ vadeyyuṁ ‘‘vinayo nāma kimatthāyā’’ti tesaṁ vacanokāsapidahanatthamattaṁ dassetuṁ vinayo saṁvaratthāyātiādimāha. Tattha vinayo saṁvaratthāyāti sakalāpi vinayapaññatti kāyavacīdvārasaṁvaratthāya. Ājīvavisuddhipariyosānassa sīlassa upanissayo hoti; paccayo hotīti attho. Esa nayo sabbattha. Apicettha avippaṭisāroti pāpapuññānaṁ katākatavasena cittavippaṭisārābhāvo. Pāmujjanti dubbalā taruṇapīti. Pītīti balavā bahalapīti. Passaddhīti kāyacittadarathapaṭippassaddhi. Sukhanti kāyikacetasikasukhaṁ. Tañhi duvidhampi samādhissa upanissayapaccayo hoti. Samādhīti cittekaggatā. Yathābhūtañāṇadassananti taruṇavipassanā; udayabbayañāṇassetaṁ adhivacanaṁ. Cittekaggatā hi taruṇavipassanāya upanissayapaccayo hoti. Nibbidāti sikhāpattā vuṭṭhānagāminibalavavipassanā. Virāgoti ariyamaggo. Vimuttīti arahattaphalaṁ. Catubbidhopi hi ariyamaggo arahattaphalassa upanissayapaccayo hoti. Vimuttiñāṇadassananti paccavekkhaṇāñāṇaṁ. Vimuttiñāṇadassanaṁ anupādāparinibbānatthāyāti apaccayaparinibbānatthāya. Apaccayaparinibbānassa hi taṁ paccayo hoti, tasmiṁ anuppatte avassaṁ parinibbāyitabbatoti. Etadatthā kathāti ayaṁ vinayakathā nāma etadatthā. Mantanāti vinayamantanā eva. Upanisāti ayaṁ ‘‘vinayo saṁvaratthāyā’’tiādikā paramparapaccayatāpi etadatthāya. Sotāvadhānanti imissā paramparapaccayakathāya sotāvadhānaṁ. Imaṁ kathaṁ sutvā yaṁ uppajjati ñāṇaṁ, tampi etadatthāya. Yadidaṁ anupādā cittassa vimokkhoti yo ayaṁ catūhi upādānehi anupādiyitvā cittassa arahattaphalasaṅkhāto vimokkho, sopi etadatthāya; apaccayaparinibbānatthāya evāti attho.",
  "atk-vin02a410:9": "367. Anuyogavattagāthāsu paṭhamagāthā vuttatthā eva.",
  "atk-vin02a410:10": "Vatthuṁ vipattiṁ āpattiṁ, nidānaṁ ākāraakovido pubbāparaṁ na jānātīti ‘‘vatthu’’ntiādīni ‘‘na jānātī’’ti padena sambandho. ‘‘Akovido’’ti padassa ‘‘sa ve tādisako’’ti iminā sambandho. Tasmā ayamettha yojanā – yo bhikkhu pārājikādīnaṁ vatthuṁ na jānāti, catubbidhaṁ vipattiṁ na jānāti, sattavidhaṁ āpattiṁ na jānāti, ‘‘idaṁ sikkhāpadaṁ asukasmiṁ nāma nagare paññatta’’nti evaṁ nidānaṁ na jānāti, ‘‘idaṁ purimavacanaṁ idaṁ pacchimavacana’’nti pubbāparaṁ na jānāti, ‘‘idaṁ kataṁ idaṁ akata’’nti katākataṁ na jānāti. Samena cāti teneva pubbāparaṁ ajānanassa samena aññāṇena, ‘‘katākataṁ na jānātī’’ti vuttaṁ hoti; evaṁ tāva najānāti-padena saddhiṁ sambandho veditabbo. Yaṁ panetaṁ ‘‘ākāraakovido’’ti vuttaṁ, tattha ākāraakovidoti kāraṇākāraṇe akovido. Iti yvāyaṁ vatthuādīnipi na jānāti, ākārassa ca akovido, sa ve tādisako bhikkhu apaṭikkhoti vuccati.",
  "atk-vin02a410:11": "Kammañca adhikaraṇañcāti imesampi padānaṁ ‘‘na jānātī’’ti padeneva sambandho. Ayaṁ panettha yojanā – tatheva iti yvāyaṁ kammañca na jānāti, adhikaraṇañca na jānāti, sattappakāre samathe cāpi akovido, rāgādīhi pana ratto duṭṭho ca mūḷho ca, bhayena bhayā gacchati, sammohena mohā gacchati, rattattā pana duṭṭhattā ca chandā dosā ca gacchati, paraṁ saññāpetuṁ asamatthatāya na ca saññattikusalo, kāraṇākāraṇadassane asamatthatāya nijjhattiyā ca akovido attano sadisāya parisāya laddhattā laddhapakkho, hiriyā paribāhirattā ahiriko, kāḷakehi kammehi samannāgatattā kaṇhakammo, dhammādariyapuggalādariyānaṁ abhāvato anādaro, sa ve tādisako bhikkhu apaṭikkhoti vuccati, na paṭikkhitabbo na oloketabbo, na sammannitvā issariyādhipaccajeṭṭhakaṭṭhāne ṭhapetabboti attho. Sukkapakkhagāthānampi yojanānayo vuttanayeneva veditabboti.",
  "atk-vin02a410:12": "Cūḷasaṅgāmavaṇṇanā niṭṭhitā."
}