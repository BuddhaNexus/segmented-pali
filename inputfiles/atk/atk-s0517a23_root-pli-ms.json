{
  "atk-s0517a23:0": "10. Mātikākathā",
  "atk-s0517a23:1": "Mātikākathāvaṇṇanā",
  "atk-s0517a23:2": "40. Idāni mahāthero vipassanākathānantaraṁ sakale paṭisambhidāmagge niddiṭṭhe samathavipassanāmagganibbānadhamme ākāranānattavasena nānāpariyāyehi thometukāmo nicchātotiādīni ekūnavīsati mātikāpadāni uddisitvā tesaṁ niddesavasena mātikākathaṁ nāma kathesi. Tassā ayaṁ apubbatthānuvaṇṇanā. Mātikāya tāva nicchātoti amilāto. Sabbepi hi kilesā pīḷāyogato milātā, rāgopi tāva nirantarappavatto sarīraṁ dahati, kiṁ panaññe kilesā . ‘‘Tayome, bhikkhave, aggī rāgaggi dosaggi mohaggī’’ti (itivu. 93; dī. ni. 3.305) pana kilesanāyakā tayo eva kilesā vuttā, taṁsampayuttāpi pana dahantiyeva. Evaṁ chātakilesābhāvato nicchāto. Ko so? Vimokkhasambandhena vimokkhoti daṭṭhabbo. Muccatīti mokkho. Vimuccatīti vimokkhoti attho. Idamekaṁ mātikāpadaṁ. Vijjāvimuttīti vijjāyeva vimutti. Idamekaṁ mātikāpadaṁ. Jhānavimokkhoti jhānameva vimokkho. Idamekaṁ mātikāpadaṁ. Sesāni ekekānevāti evaṁ ekūnavīsati mātikāpadāni.",
  "atk-s0517a23:3": "41.Nekkhammena kāmacchandato nicchātoti nekkhammena kāmacchandato apetattā kāmacchandato nikkileso yogī. Tena paṭiladdhaṁ nekkhammampi nicchāto nikkileso vimokkho. Evaṁ sesesupi. Nekkhammena kāmacchandato muccatīti vimokkhoti nekkhammena kāmacchandato yogī muccatīti taṁ nekkhammaṁ vimokkhoti attho. Evaṁ sesesupi. Vijjatīti vijjāti sabhāvato vijjati atthi upalabbhatīti vijjā nāmāti attho. Atha vā sabhāvajānanatthaṁ paṭipannehi yogīhi sabhāvaṁ vedīyati jānīyatīti vijjā nāmāti attho. Atha vā visesalābhatthaṁ paṭipannehi yogīhi vedīyati paṭilābhīyatīti vijjā nāmāti attho. Atha vā attanā vinditabbaṁ bhūmiṁ vindati labhatīti vijjā nāmāti attho. Atha vā sabhāvadassanahetuttā sabhāvaṁ viditaṁ karotīti vijjā nāmāti attho. Vijjanto muccati, muccantovijjatīti yathāvutto dhammo yathāvuttenatthena vijjamāno yathāvuttato muccati, yathāvuttato muccamāno yathāvuttenatthena vijjatīti vijjāvimutti nāmāti attho.",
  "atk-s0517a23:4": "Kāmacchandaṁ saṁvaraṭṭhenāti kāmacchandanivāraṇaṭṭhena taṁ nekkhammaṁ sīlavisuddhi nāmāti attho. Taṁyeva avikkhepahetuttā avikkhepaṭṭhena cittavisuddhi. Dassanahetuttā dassanaṭṭhena diṭṭhivisuddhi. Sesesupi eseva nayo. Paṭippassambhetīti nekkhammādinā kāmacchandādikaṁ yogāvacaro paṭippassambhetīti nekkhammādiko dhammo passaddhi nāmāti attho. Pahīnattāti tena tena pahānena pahīnattā. Ñātaṭṭhena ñāṇanti jhānapaccavekkhaṇāvasena vipassanāvasena maggapaccavekkhaṇāvasena ñātaṭṭhena nekkhammādikaṁ ñāṇaṁ nāmāti attho. Diṭṭhattā dassananti etthāpi eseva nayo. Visujjhatīti yogī, nekkhammādikā visuddhi.",
  "atk-s0517a23:5": "Nekkhammaniddese nekkhammaṁ alobhattā kāmarāgato nissaṭanti nissaraṇaṁ. Tato nikkhantanti nekkhammaṁ. ‘‘Rūpānametaṁ nissaraṇaṁ yadidaṁ nekkhamma’’nti vuccamāne āruppavisesassa adissanato visesassa dassanatthaṁ aññattha vuttapāṭhakkameneva yadidaṁ āruppanti vuttaṁ. Tañca āruppaṁ rūpato nikkhantattā nekkhammaṁ nāmāti adhikāravaseneva vuttaṁ hoti. Bhūtanti uppādasamāyogadīpanaṁ. Saṅkhatanti paccayabalavisesadassanaṁ. Paṭiccasamuppannanti paccayasamāyogepi paccayānaṁ abyāpārabhāvadassanaṁ. Nirodho tassa nekkhammanti nibbānaṁ tato saṅkhatato nikkhantattā tassa saṅkhatassa nekkhammaṁ nāma. Āruppassa ca nirodhassa ca gahaṇaṁ aññattha pāṭhe vuttakkameneva kataṁ. ‘‘Kāmacchandassa nekkhammaṁ nekkhamma’’nti vuccamāne punaruttaṁ hoti. Nekkhammavacaneneva ca tassa nekkhammasiddhīti taṁ avatvā sesanekkhammameva vuttaṁ. Taṁ ujukameva. Nissaraṇaniddesepi imināva nayena attho veditabbo. Nissaraṇīyā dhātuyo panettha ujukameva nekkhammanti vuttaṁ. Pavivekoti pavivittabhāvo nekkhammādikoyeva. Vosajjatīti yogī, nekkhammādayo vosaggo. Nekkhammaṁ pavattento yogī nekkhammena caratīti vuccati. Taṁ pana nekkhammaṁ cariyā. Esa nayo sesesupi. Jhānavimokkhaniddese vattabbaṁ vimokkhakathāyaṁ vuttaṁ. Kevalaṁ tattha ‘‘jānātīti jhānavimokkho’’ti (paṭi. ma. 1.217) vuttaṁ, idha pana ‘‘jānātīti, jhāyatī’’ti puggalādhiṭṭhānāva desanā katāti ayaṁ viseso.",
  "atk-s0517a23:6": "42. Bhāvanādhiṭṭhānajīvitaniddese ca puggalādhiṭṭhānā desanā katā. Dhammato pana bhāvanā nāma nekkhammādayova. Adhiṭṭhānaṁ nāma nekkhammādivasena patiṭṭhāpitacittameva. Jīvitaṁ nāma nekkhammādivasena patiṭṭhāpitacittassa sammāājīvo nāma. Ko so sammāājīvo nāma ? Micchājīvā virati, dhammena samena paccayapariyesanavāyāmo ca. Tattha samaṁ jīvatīti samaṁ jīvitaṁ jīvati, bhāvanapuṁsakavacanaṁ vā, samena jīvatīti vuttaṁ hoti. No visamanti ‘‘samaṁ jīvatī’’ti vuttasseva atthassa paṭisedhavasena avadhāraṇaṁ kataṁ. Sammā jīvatīti ākāranidassanaṁ. No micchāti tasseva niyamanaṁ. Visuddhaṁ jīvatīti sabhāvavisuddhiyā visuddhaṁ jīvitaṁ jīvati. No kiliṭṭhanti tasseva niyamanaṁ. Yaññadevātiādīhi yathāvuttānaṁ tissannaṁ sampadānaṁ ānisaṁsaṁ dasseti. Tattha yaññadevāti yaṁ yaṁ eva. Khattiyaparisanti khattiyānaṁ sannipātaṁ. So hi samantato sīdanti ettha akatabuddhinoti parisāti vuccati. Eseva nayo itarattaye. Khattiyādīnaṁyeva āgamanasampattiyā ñāṇasampattiyā ca samannāgatattā tāsaṁyeva catassannaṁ gahaṇaṁ , na suddaparisāya. Visāradoti tīhi sampadāhi sampanno vigatasārajjo, nibbhayoti attho. Amaṅkubhūtoti asaṅkucito na nittejabhūto. Taṁ kissa hetūti taṁ visāradattaṁ kena hetunā kena kāraṇena hotīti ceti attho. Idāni tathā hīti tassa kāraṇavacanaṁ. Yasmā evaṁ tisampadāsampanno, tasmā ‘‘visārado hotī’’ti visāradabhāvassa kāraṇaṁ dassetvā niṭṭhapesīti.",
  "atk-s0517a23:7": "Saddhammappakāsiniyā paṭisambhidāmagga-aṭṭhakathāya",
  "atk-s0517a23:8": "Mātikākathāvaṇṇanā niṭṭhitā.",
  "atk-s0517a23:9": "Paññāvaggavaṇṇanā niṭṭhitā.",
  "atk-s0517a23:10": "Niṭṭhitā cūḷavaggassa apubbatthānuvaṇṇanā.",
  "atk-s0517a23:11": "Ettāvatā ca tivaggasaṅgahitassa",
  "atk-s0517a23:12": "Samatiṁsakathāpaṭimaṇḍitasspaṭisambhidāmaggassa atthavaṇṇanā niṭṭhitā hotīti.",
  "atk-s0517a23:13": "Nigamanakathā",
  "atk-s0517a23:14": "Mahāvaggo majjhimo ca, cūḷavaggo ca nāmato;",
  "atk-s0517a23:15": "Tayo vaggā idha vuttā, pamāṇapaṭipāṭiyā.",
  "atk-s0517a23:16": "Vagge vagge dasa dasa, kathā yā tā udīritā;",
  "atk-s0517a23:17": "Uddānagāthā sabbāsaṁ, imā tāsaṁ yathākkamaṁ.",
  "atk-s0517a23:18": "Ñāṇaṁ diṭṭhi ānāpānaṁ, indriyaṁ vimokkhapañcamaṁ;",
  "atk-s0517a23:19": "Gati kammaṁ vipallāso, maggo maṇḍoti tā dasa.",
  "atk-s0517a23:20": "Yuganaddhasaccabojjhaṅgā, mettā virāgapañcamā;",
  "atk-s0517a23:21": "Paṭisambhidā dhammacakkaṁ, lokuttarabalasuññatā.",
  "atk-s0517a23:22": "Paññā iddhi abhisamayo, viveko cariyapañcamo;",
  "atk-s0517a23:23": "Pāṭihīraṁ samasīsa-sati vipassanamātikā.",
  "atk-s0517a23:24": "Yo so sugatasutānaṁ, adhipatibhūtena bhūtahitaratinā;",
  "atk-s0517a23:25": "Therena thiraguṇavatā, vutto paṭisambhidāmaggo.",
  "atk-s0517a23:26": "Tassatthavaṇṇanā yā, pubbaṭṭhakathānayaṁ tathā yuttiṁ;",
  "atk-s0517a23:27": "Nissāya mayāraddhā, niṭṭhānamupāgatā esā.",
  "atk-s0517a23:28": "Yaṁ taṁ uttaramantī, mantiguṇayuto yuto ca saddhāya;",
  "atk-s0517a23:29": "Kārayi mahāvihāre, pariveṇamanekasādhuguṇaṁ.",
  "atk-s0517a23:30": "Therenettha nivasatā, samāpitāyaṁ mahābhidhānena;",
  "atk-s0517a23:31": "Tatiye vasse cutito, moggallānassa bhūpatino.",
  "atk-s0517a23:32": "Samayaṁ anulomentī, therānaṁ theravādadīpānaṁ;",
  "atk-s0517a23:33": "Niṭṭhaṁ gatā yathāyaṁ, aṭṭhakathā lokahitajananī.",
  "atk-s0517a23:34": "Dhammaṁ anulomentā, attahitaṁ parahitañca sādhentā;",
  "atk-s0517a23:35": "Niṭṭhaṁ gacchantu tathā, manorathā sabbasattānaṁ.",
  "atk-s0517a23:36": "Saddhammapakāsiniyā, aṭṭhakathāyettha gaṇitakusalehi;",
  "atk-s0517a23:37": "Gaṇitā tu bhāṇavārā, viññeyyā aṭṭhapaññāsa.",
  "atk-s0517a23:38": "Ānuṭṭhubhena assā, chandobandhena gaṇiyamānā tu;",
  "atk-s0517a23:39": "Cuddasasahassasaṅkhā, gāthāyo pañca ca satāni.",
  "atk-s0517a23:40": "Sāsanaciraṭṭhitatthaṁ, lokahitatthañca sādarena mayā;",
  "atk-s0517a23:41": "Puññaṁ imaṁ racayatā, yaṁ pattamanappakaṁ vipulaṁ.",
  "atk-s0517a23:42": "Puññena tena loko, saddhammarasāyanaṁ dasabalassa;",
  "atk-s0517a23:43": "Upabhuñjitvā vimalaṁ, pappotu sukhaṁ sukhenevāti.",
  "atk-s0517a23:44": "Saddhammappakāsinī nāma",
  "atk-s0517a23:45": "Paṭisambhidāmaggappakaraṇassa aṭṭhakathā niṭṭhitā."
}