{
  "atk-s0517a17:0": "4. Vivekakathā",
  "atk-s0517a17:1": "Vivekakathāvaṇṇanā",
  "atk-s0517a17:2": "22. Idāni pahānāvasānāya abhisamayakathāya anantaraṁ pahānākāraṁ dassentena kathitāya suttantapubbaṅgamāya vivekakathāya apubbatthānuvaṇṇanā. Tattha suttante tāva ye kecīti anavasesapariyādānaṁ. Balakaraṇīyāti ūrubalena bāhubalena kattabbā. Kammantāti dhāvanalaṅghanakasanavapanādīni kammāni. Karīyantīti balavantehi karīyanti. Sīlaṁ nissāyāti catupārisuddhisīlaṁ nissayaṁ katvā. Bhāvetīti bhinnasīlassa bhāvanābhāvato idha pana lokiyalokuttarā maggabhāvanā adhippetāti. Vivekanissitanti tadaṅgavivekaṁ samucchedavivekaṁ nissaraṇavivekaṁ nissitaṁ. Vivekoti vivittatā. Ayañhi ariyamaggabhāvanānuyutto yogī vipassanākkhaṇe kiccato tadaṅgavivekanissitaṁ, ajjhāsayato nissaraṇavivekanissitaṁ, maggakkhaṇe kiccato samucchedavivekanissitaṁ, ārammaṇato nissaraṇavivekanissitaṁ bhāveti. Esa nayo virāganissitādīsu. Vivekoyeva hi virajjanaṭṭhena virāgo, nirodhaṭṭhena nirodho, vosajjanaṭṭhena vosaggo. Atha vā kilesehi vivittattā viveko, kilesehi virattattā virāgo, kilesānaṁ niruddhattā nirodho, kilesānañca pariccattattā vissaṭṭhattā, nibbānecattassa ca vissaṭṭhattā vosaggo. Vosaggo pana duvidho pariccāgavosaggo ca pakkhandanavosaggo ca. Tattha pariccāgavosaggoti vipassanākkhaṇe tadaṅgavasena, maggakkhaṇe samucchedavasena kilesappahānaṁ. Pakkhandanavosaggoti vipassanākkhaṇe tanninnabhāvena, maggakkhaṇe ārammaṇakaraṇena nibbānapakkhandanaṁ. Tadubhayampi imasmiṁ lokiyalokuttaramissake atthavaṇṇanānaye vaṭṭati. Tathā hi ayaṁ sammādiṭṭhiādīsu ekeko dhammo yathāvuttena pakārena kilese ca pariccajati, nibbānañca pakkhandati. Vosaggapariṇāminti iminā pana sakalena vacanena vosaggatthaṁ pariṇāmitaṁ pariṇataṁ, paripaccitaṁ paripakkañcāti vuttaṁ hoti. Ayampi ariyamaggabhāvanānuyutto bhikkhu yathā sammādiṭṭhiādīsu ekeko dhammo kilesapariccāgavosaggatthañca nibbānapakkhandanavosaggatthañca paripaccati, yathā ca paripakko hoti, tathā naṁ bhāveti.",
  "atk-s0517a17:3": "23.Bījagāmabhūtagāmāti ettha mūlabījaṁ khandhabījaṁ aggabījaṁ phaḷubījaṁ bījabījanti (pāci. 91) pañcavidhaṁ bījaṁ, bījagāmo nāma bījasamūhoti attho. Tadeva pana sampannanīlaṅkurapātubhāvato paṭṭhāya bhūtagāmo nāma, bhūtānaṁ jātānaṁ nibbattamūlanīlaṅkurānaṁ samūhoti attho. Devatāpariggahe sati nīlaṅkurakālato pabhuti hotīti tesaṁ devatāsaṅkhātānaṁ bhūtānaṁ gāmotipi bhūtagāmoti vadanti. Vuddhinti aṅkurādivasena. Viruḷhinti khandhādivasena. Vepullanti pupphādivasena. Dhammesu pana vuddhinti apubbadhammappavattivasena. Viruḷinti sakiccakaraṇasādhanavasena. Vepullanti kiccanipphattivasena vipulabhāvanti attho. Vipulattantipi pāṭho. Atha vā etāni tīṇi padāni sīlasamādhipaññāhipi yojenti.",
  "atk-s0517a17:4": "Maggaṅganiddesavaṇṇanā",
  "atk-s0517a17:5": "24. Suttantaniddese sammādiṭṭhiyāti sāmivacanaṁ. Jhānavipassanāmaggaphalanibbānesu lokiyaviratisampayuttacitte ca yathāyogaṁ sampayogato ca ārammaṇato ca vattamānāya sammādiṭṭhiyā sāmaññalakkhaṇato ekībhūtāya sammādiṭṭhiyā. Vikkhambhanavivekoti vikkhambhanavasena dūrīkaraṇavasena viveko. Kesaṁ? Nīvaraṇānaṁ. Tassa paṭhamaṁ jhānaṁ bhāvayatotiādi vikkhambhanavasena paṭhamajjhānameva vuttaṁ. Tasmiṁ vutte sesajjhānānipi vuttāneva honti. Jhānesupi sammādiṭṭhiyā vijjamānattā sammādiṭṭhiyā viveko nāma hoti. Tadaṅgavivekoti tena tena vipassanāñāṇaṅgena viveko. Diṭṭhigatānanti diṭṭhivivekassa dukkarattā padhānattā ca diṭṭhivivekova vutto. Tasmiṁ vutte niccasaññādivivekopi vuttova hoti. Nibbedhabhāgiyaṁ samādhinti vipassanāsampayuttasamādhiṁ. Samucchedavivekoti kilesānaṁ samucchedena viveko. Lokuttaraṁ khayagāmimagganti khayasaṅkhātanibbānagāmilokuttaramaggaṁ. Paṭippassaddhivivekoti kilesānaṁ paṭippassaddhiyā viveko. Nissaraṇavivekoti sabbasaṅkhatanissaraṇabhūto saṅkhāraviveko. Chandajāto hotīti pubbabhāge jātadhammachando hoti. Saddhādhimuttoti pubbabhāgeyeva saddhāya adhimutto hoti. Cittañcassa svādhiṭṭhitanti pubbabhāgeyeva cittañca assa yogissa suadhiṭṭhitaṁ suṭṭhu patiṭṭhitaṁ hoti. Iti chando saddhā cittanti ime tayo dhammā pubbabhāge uppannavivekānaṁ upanissayattā nissayā nāma. Keci pana ‘‘cittañcassa svādhiṭṭhitanti samādhi vutto’’ti vadanti. Virāgādīsupi eseva nayo.",
  "atk-s0517a17:6": "Nirodhavāre pana nirodhasaddato aññaṁ pariyāyavacanaṁ dassentena amatā dhātūti vuttaṁ, sesesu nirodho nibbānanti ubhayatthāpi nibbānameva. Dvādasa nissayāti chandasaddhācittāniyeva vivekādīsu catūsu ekekasmiṁ tayo tayo katvā dvādasa nissayā honti.",
  "atk-s0517a17:7": "25. Sammāsaṅkappavāyāmasatisamādhīnampi imināva nayena atthayojanā veditabbā. Sammāvācākammantā jīvānaṁ pana jhānakkhaṇe vipassanākkhaṇe ca abhāvā jhānavipassanānaṁ pubbabhāgaparabhāgavasena vattamānā viratiyo jhānavipassanā sannissitā katvā vuttāti veditabbaṁ. Nīvaraṇānaṁ diṭṭhigatānañca vivekavirāganirodhapaṭinissaggā tathā pavattamānānaṁ viratīnaṁ vivekādayo nāmāti veditabbaṁ. Yathā aṭṭhakanipāte ‘‘tato, tvaṁ bhikkhu, imaṁ samādhiṁ savitakkaṁ savicārampi bhāveyyāsi, avitakkavicāramattampi bhāveyyāsi, avitakkaṁ avicārampi bhāveyyāsi, sappītikampi bhāveyyāsi, nippītikampi bhāveyyāsi, sātasahagatampi bhāveyyāsi, upekkhāsahagatampi bhāveyyāsī’’ti (a. ni. 8.63) mettādayo kāyānupassanādayo ca niyakajjhattamūlasamādhivasena catukkapañcakajjhānikā viya vuttā, evamidhāpi pubbabhāgaparabhāgavasena viratiyo vuttāti veditabbaṁ. Byañjanacchāyamattaṁ gahetvā na bhagavā abbhācikkhitabbo. Gambhīrañhi buddhavacanaṁ, ācariye payirupāsitvā adhippāyato gahetabbaṁ.",
  "atk-s0517a17:8": "26-27. Bojjhaṅgabalaindriyavāresupi imināva nayena attho veditabboti.",
  "atk-s0517a17:9": "Vivekakathāvaṇṇanā niṭṭhitā."
}