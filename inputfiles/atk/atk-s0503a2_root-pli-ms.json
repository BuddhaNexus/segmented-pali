{
  "atk-s0503a2:0": "2. Mucalindavaggo",
  "atk-s0503a2:1": "1. Mucalindasuttavaṇṇanā",
  "atk-s0503a2:2": "11. Mucalindavaggassa paṭhame mucalindamūleti ettha mucalindo vuccati nīparukkho. So ‘‘niculo’’tipi vuccati, tassa samīpe. Keci pana ‘‘mucaloti tassa rukkhassa nāmaṁ, taṁ vanajeṭṭhakatāya pana mucalindoti vutta’’nti vadanti. Mahā akālameghoti asampatte vassakāle uppannamahāmegho. So hi gimhānaṁ pacchime māse sakalacakkavāḷagabbhaṁ pūrento udapādi. Sattāhavaddalikāti tasmiṁ uppanne sattāhaṁ avicchinnavuṭṭhikā ahosi. Sītavātaduddinīti sā ca sattāhavaddalikā udakaphusitasammissena sītavātena samantato paribbhamantena dusitadivasattā duddinī nāma ahosi. Mucalindo nāma nāgarājāti tasseva mucalindarukkhassa samīpe pokkharaṇiyā heṭṭhā nāgabhavanaṁ atthi, tattha nibbatto mahānubhāvo nāgarājā. Sakabhavanāti attano nāgabhavanato. Sattakkhattuṁ bhogehi parikkhipitvāti sattavāre attano sarīrabhogehi bhagavato kāyaṁ parivāretvā. Uparimuddhani mahantaṁ phaṇaṁ vihaccāti bhagavato muddhappadesassa upari attano mahantaṁ phaṇaṁ pasāretvā. ‘‘Phaṇaṁ karitvā’’tipi pāṭho, so evattho.",
  "atk-s0503a2:3": "Tassa kira nāgarājassa etadahosi ‘‘bhagavā ca mayhaṁ bhavanasamīpe rukkhamūle nisinno, ayañca sattāhavaddalikā vattati, vāsāgāramassa laddhuṁ vaṭṭatī’’ti. So sattaratanamayaṁ pāsādaṁ nimminituṁ sakkontopi ‘‘evaṁ kate kāyasāro gahito na bhavissati, dasabalassa kāyaveyyāvaccaṁ karissāmī’’ti mahantaṁ attabhāvaṁ katvā satthāraṁ sattakkhattuṁ bhogehi parikkhipitvā upari phaṇaṁ katvā dhāresi. ‘‘Parikkhepabbhantaraṁ lohapāsāde bhaṇḍāgāragabbhappamāṇaṁ ahosī’’ti khandhakaṭṭhakathāyaṁ (mahāva. aṭṭha. 5) vuttaṁ. Majjhimaṭṭhakathāyaṁ pana ‘‘heṭṭhālohapāsādappamāṇa’’nti (ma. ni. aṭṭha. 1.284). ‘‘Icchiticchitena iriyāpathena satthā viharissatī’’ti kira nāgarājassa ajjhāsayo. Bhagavā pana yathānisinnova sattāhaṁ vītināmesi. Tañca ṭhānaṁ supihitavātapānaṁ suphusitaaggaḷadvāraṁ kūṭāgāraṁ viya ahosi. Mābhagavantaṁ sītantiādi tassa tathā karitvā ṭhānakāraṇaparidīpanaṁ. So hi ‘‘mā bhagavantaṁ sītaṁ bādhayittha, mā uṇhaṁ, mā ḍaṁsādisamphasso bādhayitthā’’ti tathā karitvā aṭṭhāsi.",
  "atk-s0503a2:4": "Tattha kiñcāpi sattāhavaddalikāya uṇhameva natthi, sace pana antarantarā megho vigaccheyya, uṇhaṁ bhaveyya, tampi mā bādhayitthāti evaṁ tassa cintetuṁ yuttaṁ. Keci panettha vadanti ‘‘uṇhaggahaṇaṁ bhogaparikkhepassa vipulabhāvakaraṇe kāraṇakittanaṁ. Khuddake hi tasmiṁ bhagavantaṁ nāgassa sarīrasambhūtā usmā bādheyya, vipulabhāvakaraṇena pana tādisaṁ ‘mā uṇhaṁ bādhayitthā’ti tathā karitvā aṭṭhāsī’’ti.",
  "atk-s0503a2:5": "Viddhanti ubbiddhaṁ, meghavigamena dūrībhūtanti attho. Vigatavalāhakanti apagatameghaṁ. Devanti ākāsaṁ. Viditvāti ‘‘idāni vigatavalāhako ākāso, natthi bhagavato sītādiupaddavo’’ti ñatvā. Viniveṭhetvāti apanetvā. Sakavaṇṇanti attano nāgarūpaṁ. Paṭisaṁharitvāti antaradhāpetvā. Māṇavakavaṇṇanti kumārakarūpaṁ.",
  "atk-s0503a2:6": "Etamatthanti vivekasukhappaṭisaṁvedino yattha katthaci sukhameva hotīti etamatthaṁ sabbākārena jānitvā. Imaṁ udānanti imaṁ vivekasukhānubhāvadīpakaṁ udānaṁ udānesi.",
  "atk-s0503a2:7": "Tattha sukho vivekoti nibbānasaṅkhāto upadhiviveko sukho. Tuṭṭhassāti catumaggañāṇasantosena tuṭṭhassa. Sutadhammassāti pakāsitadhammassa vissutadhammassa. Passatoti taṁ vivekaṁ, yaṁ vā kiñci passitabbaṁ nāma, taṁ sabbaṁ attano vīriyabalādhigatena ñāṇacakkhunā passantassa. Abyāpajjanti akuppanabhāvo, etena mettāpubbabhāgo dassito. Pāṇabhūtesu saṁyamoti sattesu ca saṁyamo avihiṁsanabhāvo sukhoti attho. Etena karuṇāpubbabhāgo dassito.",
  "atk-s0503a2:8": "Sukhā virāgatā loketi vigatarāgatāpi loke sukhā. Kīdisī? Kāmānaṁ samatikkamoti, yā kāmānaṁ samatikkamoti vuccati, sā vigatarāgatāpi sukhāti attho, etena anāgāmimaggo kathito. Asmimānassa yo vinayoti iminā pana arahattaṁ kathitaṁ. Arahattañhi asmimānassa paṭippassaddhivinayoti vuccati, ito parañca sukhaṁ nāma natthi, tenāha ‘‘etaṁ ve paramaṁ sukha’’nti. Evaṁ arahattena desanāya kūṭaṁ gaṇhīti.",
  "atk-s0503a2:9": "Paṭhamasuttavaṇṇanā niṭṭhitā.",
  "atk-s0503a2:10": "2. Rājasuttavaṇṇanā",
  "atk-s0503a2:11": "12. Dutiye sambahulānanti vinayapariyāyena tayo janā ‘‘sambahulā’’ti vuccanti, tato paraṁ saṅgho. Suttantapariyāyena pana tayo tayo eva, tato uddhaṁ sambahulā. Tasmā idhāpi suttantapariyāyena sambahulāti veditabbā. Upaṭṭhānasālāyanti dhammasabhāmaṇḍape. Sā hi dhammaṁ desetuṁ āgatassa tathāgatassa bhikkhūnaṁ upaṭṭhānakaraṇaṭṭhānanti ‘‘upaṭṭhānasālā’’ti vuccati. Atha vā yattha bhikkhū vinayaṁ vinicchinanti, dhammaṁ kathenti, sākacchaṁ samāpajjanti, sannipatanavasena pakatiyā upatiṭṭhanti, sā sālāpi maṇḍapopi ‘‘upaṭṭhānasālā’’tveva vuccati. Tatthāpi hi buddhāsanaṁ niccaṁ paññattameva hoti. Idañhi buddhānaṁ dharamānakāle bhikkhūnaṁ cārittaṁ. Sannisinnānanti nisajjanavasena saṅgamma nisinnānaṁ. Sannipatitānanti tato tato āgantvā sannipatanavasena sannipatitānaṁ. Atha vā buddhāsanaṁ purato katvā satthu sammukhe viya ādaruppattiyā sakkaccaṁ nisīdanavasena sannisinnānaṁ, samānajjhāsayattā aññamaññasmiṁ ajjhāsayena suṭṭhu sammā ca nipatanavasena sannipatitānaṁ. Ayanti idāni vuccamānaṁ niddisati. Antarākathāti kammaṭṭhānamanasikārauddesaparipucchādīnaṁ antarā aññā ekā kathā, atha vā majjhanhike laddhassa sugatovādassa, sāyaṁ labhitabbassa dhammassavanassa ca antarā pavattattā antarākathā, samaṇasamācārasseva vā antarā pavattā aññā ekā kathāti antarākathā. Udapādīti uppannā.",
  "atk-s0503a2:12": "Imesaṁ dvinnaṁ rājūnanti niddhāraṇe sāmivacanaṁ. Mahaddhanataro vātiādīsu pathaviyaṁ nikhaṇitvā ṭhapitaṁ sattaratananicayasaṅkhātaṁ mahantaṁ dhanaṁ etassāti mahaddhano, dvīsu ayaṁ atisayena mahaddhanoti mahaddhanataro. Vāsaddo vikappattho. Sesapadesupi eseva nayo. Ayaṁ pana viseso – niccaparibbayavasena mahanto bhogo etassāti mahābhogo. Devasikaṁ pavisanaāyabhūto mahanto koso etassāti mahākoso. Apare pana ‘‘devasikaṁ pavisanaāyabhūtaṁ maṇisārapheggugumbādibhedabhinnaṁ pariggahavatthu dhanaṁ, tadeva sāragabbhādīsu nihitaṁ koso’’ti vadanti. Vajiro, mahānīlo, indanīlo, marakato, veḷuriyo, padumarāgo, phussarāgo, kakketano, pulāko, vimalo, lohitaṅko , phaliko, pavāḷo, jotiraso, gomuttako, gomedako, sogandhiko, muttā, saṅkho, añjanamūlo, rājapaṭṭo, amataṁsako, piyako, brāhmaṇī cāti catubbīsati maṇi nāma. Satta lohāni kahāpaṇo ca sāro nāma. Sayanacchādanapāvuraṇagajadantasilādīni pheggu nāma. Candanāgarukuṅkumatagarakappūrādi gumbā nāma. Tattha purimena ādisaddena sālivīhiādimuggamāsādipubbaṇṇāparaṇṇabhedaṁ dhaññavikatiṁ ādiṁ katvā yaṁ sattānaṁ upabhogaparibhogabhūtaṁ vatthu, taṁ sabbaṁ saṅgayhati. Mahantaṁ vijitaṁ raṭṭhaṁ etassāti mahāvijito. Mahanto hatthiassādivāhano etassāti mahāvāhano. Mahantaṁ senābalañceva thāmabalañca etassāti mahabbalo. Icchitanibbattisaṅkhātā puññakammanipphannā mahatī iddhi etassāti mahiddhiko. Tejasaṅkhāto ussāhamantapabhusattisaṅkhāto vā mahanto ānubhāvo etassāti mahānubhāvo.",
  "atk-s0503a2:13": "Ettha ca paṭhamena āyasampadā, dutiyena vittūpakaraṇasampadā, tatiyena vibhavasampadā, catutthena janapadasampadā, pañcamena yānasampadā, chaṭṭhena parivārasampadāya saddhiṁ attasampadā, sattamena puññakammasampadā, aṭṭhamena pabhāvasampadā tesaṁ rājūnaṁ pakāsitā hoti. Tena yā sā sāmisampatti, amaccasampatti, senāsampatti, raṭṭhasampatti, vibhavasampatti, mittasampatti, duggasampattīti satta pakatisampadā rājūnaṁ icchitabbā. Tā sabbā yathārahaṁ paridīpitāti veditabbā.",
  "atk-s0503a2:14": "Dānādīhi catūhi saṅgahavatthūhi parisaṁ rañjetīti rājā. Magadhānaṁ issaroti māgadho. Mahatiyā senāya samannāgatattā seniyagottattā vā seniyo. Bimbi vuccati suvaṇṇaṁ, tasmā sārabimbivaṇṇatāya bimbisāro. Keci pana ‘‘nāmamevetaṁ tassa rañño’’ti vadanti. Paccāmittaṁ parasenaṁ jinātīti pasenadi. Kosalaraṭṭhassa adhipatīti kosalo. Ayañcarahīti ettha carahīti nipātamattaṁ. Vippakatāti apariyositā. Ayaṁ tesaṁ bhikkhūnaṁ antarākathā aniṭṭhitāti attho.",
  "atk-s0503a2:15": "Sāyanhasamayanti sāyanhe ekaṁ samayaṁ. Paṭisallānā vuṭṭhitoti tato tato rūpādiārammaṇato cittassa paṭisaṁharaṇato paṭisallānasaṅkhātāya phalasamāpattito yathākālaparicchedaṁ vuṭṭhito. Bhagavā hi pubbaṇhasamayaṁ bhikkhusaṅghaparivuto sāvatthiṁ pavisitvā bhikkhūnaṁ sulabhapiṇḍapātaṁ katvā katabhattakicco bhikkhūhi saddhiṁ sāvatthito nikkhamitvā vihāraṁ pavisitvā gandhakuṭippamukhe ṭhatvā vattaṁ dassetvā ṭhitānaṁ bhikkhūnaṁ yathāsamuṭṭhitaṁ sugatovādaṁ datvā tesu araññarukkhamūlādidivāṭṭhānaṁ uddissa gatesu gandhakuṭiṁ pavisitvā phalasamāpattisukhena divasabhāgaṁ vītināmetvā yathākālaparicchede samāpattito vuṭṭhāya, ‘‘mayhaṁ upagamanaṁ āgamayamānā catasso parisā sakalavihāraṁ paripūrentiyo nisinnā, idāni me dhammadesanatthaṁ dhammasabhāmaṇḍalaṁ upagantuṁ kālo’’ti āsanato vuṭṭhāya, kesarasīho viya kañcanaguhāya surabhigandhakuṭito nikkhamitvā yūthaṁ upasaṅkamanto mattavaravāraṇo viya akāyacāpallena cāruvikkantagamano asītianubyañjanappaṭimaṇḍitabāttiṁsamahāpurisalakkhaṇasamujjalāya byāmappabhāya parikkhepavilāsasampannāya pabhassaraketumālālaṅkatāya nīlapītalohitodātamañjiṭṭhapabhassarānaṁ vasena chabbaṇṇabuddharaṁsiyo vissajjentiyā acinteyyānubhāvāya anupamāya buddhalīlāya samannāgatāya rūpakāyasampattiyā sakalavihāraṁ ekālokaṁ kurumāno upaṭṭhānasālaṁ upasaṅkami. Tena vuttaṁ – ‘‘atha kho bhagavā…pe… tenupasaṅkamī’’ti.",
  "atk-s0503a2:16": "Evaṁ upasaṅkamitvā vattaṁ dassetvā nisinne te bhikkhū tuṇhībhūte disvā ‘‘mayi akathente ime bhikkhū buddhagāravena kappampi na kathessantī’’ti kathāsamuṭṭhāpanatthaṁ ‘‘kāya nuttha, bhikkhave’’tiādimāha. Tattha kāya nutthāti katamāya nu bhavatha. ‘‘Kāya notthā’’tipi pāḷi, so evattho, ‘‘kāya nvetthā’’tipi paṭhanti, tassa katamāya nu etthāti attho. Tatrāyaṁ saṅkhepattho – bhikkhave, katamāya nāma kathāya idha sannisinnā bhavatha, katamā ca tumhākaṁ kathā mamāgamanapaccayā aniṭṭhitā, taṁ niṭṭhāpessāmīti evaṁ sabbaññupavāraṇāya pavāresi.",
  "atk-s0503a2:17": "Na khvetanti na kho etaṁ, ayameva vā pāṭho. ‘‘Na khota’’ntipi paṭhanti, na kho etaṁ icceva padavibhāgo. Kulaputtānanti jātiācārakulaputtānaṁ. Saddhāti saddhāya, kammaphalasaddhāya ratanattayasaddhāya ca. Agārasmāti gharato, gahaṭṭhabhāvāti attho. Anagāriyanti pabbajjaṁ. Pabbajitānanti upagatānaṁ . Yanti kiriyāparāmasanaṁ. Tatthāyaṁ padayojanā – ‘‘bhikkhave, tumhe neva rājābhinītā na corābhinītā na iṇaṭṭā na jīvitapakatā pabbajitā, atha kho saddhāya agārato nikkhamitvā mama sāsane pabbajitā, tumhe etarahi evarūpiṁ rājappaṭisaṁyuttaṁ tiracchānakathaṁ katheyyātha, yaṁ evarūpāya kathāya kathanaṁ, etaṁ tumhākaṁ na kho patirūpaṁ na yuttamevā’’ti.",
  "atk-s0503a2:18": "Evaṁ sannipatitānaṁ pabbajitānaṁ appatirūpaṁ paṭikkhipitvā idāni nesaṁ patirūpaṁ paṭipattiṁ anujānanto ‘‘sannipatitānaṁ vo, bhikkhave, dvayaṁ karaṇīyaṁ dhammī vā kathā ariyo vā tuṇhībhāvo’’ti āha. Tattha voti tumhākaṁ. Karaṇīyanti hi padaṁ apekkhitvā kattari sāmivacanametaṁ, tasmā tumhehīti attho. Dvayaṁ karaṇīyanti dve kātabbā. Dhammī kathāti catusaccadhammato anapetā kathā, pavattinivattiparidīpinī dhammadesanāti attho. Dasakathāvatthusaṅkhātāpi hi dhammakathā tadekadesā evāti. Ariyoti ekantahitāvahattā ariyo, visuddho uttamoti vā ariyo. Tuṇhībhāvoti samathavipassanābhāvanābhūtaṁ akathanaṁ. Keci pana ‘‘vacīsaṅkhārapaṭipakkhabhāvato dutiyajjhānaṁ ariyo tuṇhībhāvo’’ti vadanti. Apare ‘‘catutthajjhānaṁ ariyo tuṇhībhāvo’’ti vadanti. Ayaṁ panettha attho – ‘‘bhikkhave, cittavivekassa paribrūhanatthaṁ vivekaṭṭhakāyā suññāgāre viharantā sace kadāci sannipatatha, evaṁ sannipatitehi tumhehi ‘assutaṁ sāveti sutaṁ vā pariyodapetī’ti vuttanayena aññamaññassūpakārāya khandhādīnaṁ aniccatādipaṭisaṁyuttā dhammakathā vā pavattetabbā, aññamaññaṁ abyābādhanatthaṁ jhānasamāpattiyā vā viharitabba’’nti.",
  "atk-s0503a2:19": "Tattha purimena karaṇīyavacanena anotiṇṇānaṁ sāsane otaraṇūpāyaṁ dasseti, pacchimena otiṇṇānaṁ saṁsārato nissaraṇūpāyaṁ. Purimena vā āgamaveyyattiye niyojeti, pacchimena adhigamaveyyattiye. Atha vā purimena sammādiṭṭhiyā paṭhamaṁ uppattihetuṁ dīpeti, dutiyena dutiyaṁ. Vuttañhetaṁ –",
  "atk-s0503a2:20": "‘‘Dveme, bhikkhave, hetū dve paccayā sammādiṭṭhiyā uppādāya parato ca ghoso, paccattañca yoniso manasikāro’’ti (a. ni. 2.127).",
  "atk-s0503a2:21": "Purimena vā lokiyasammādiṭṭhiyā mūlakāraṇaṁ vibhāveti, pacchimena lokuttarasammādiṭṭhiyā mūlakāraṇanti evamādinā ettha yojanā veditabbā.",
  "atk-s0503a2:22": "Etamatthaṁ viditvāti tehi bhikkhūhi kittitakāmasampattito jhānādisampatti santatarā ceva paṇītatarā cāti etamatthaṁ sabbākārato viditvā. Imaṁ udānanti imaṁ ariyavihārasukhānubhāvadīpakaṁ udānaṁ udānesi.",
  "atk-s0503a2:23": "Tattha yañca kāmasukhaṁ loketi lokasaddo ‘‘khandhaloko āyatanaloko dhātuloko’’tiādīsu (mahāni. 3, 7; cūḷani. ajitamāṇavapucchāniddesa 2) saṅkhāresu āgato.",
  "atk-s0503a2:24": "‘‘Yāvatā candimasūriyā pariharanti,",
  "atk-s0503a2:25": "Disā bhanti virocanā;",
  "atk-s0503a2:26": "Tāva sahassadhā loko,",
  "atk-s0503a2:27": "Ettha te vattatī vaso’’ti. –",
  "atk-s0503a2:28": "Ādīsu (ma. ni. 1.503) okāse āgato. ‘‘Addasā kho bhagavā buddhacakkhunā lokaṁ volokento’’tiādīsu (mahāva. 9; ma. ni. 1.283) sattesu. Idha pana sattaloke okāsaloke ca veditabbo. Tasmā avīcito paṭṭhāya upari brahmalokato heṭṭhā etasmiṁ loke yaṁ vatthukāme paṭicca kilesakāmavasena uppajjanato kāmasahagataṁ sukhaṁ. Yañcidaṁ diviyaṁ sukhanti yañca idaṁ divi bhavaṁ dibbavihāravasena ca laddhabbaṁ brahmānaṁ manussānañca rūpasamāpattisukhaṁ. Taṇhakkhayasukhassāti yaṁ āgamma taṇhā khīyati, taṁ nibbānaṁ ārammaṇaṁ katvā taṇhāya ca paṭipassambhanavasena pavattaphalasamāpattisukhaṁ taṇhakkhayasukhaṁ nāma, tassa taṇhakkhayasukhassa. Eteti liṅgavipallāsena niddeso, etāni sukhānīti attho. Keci ubhayampi sukhasāmaññena gahetvā ‘‘eta’’nti paṭhanti, tesaṁ ‘‘kalaṁ nāgghatī’’ti pāṭhena bhavitabbaṁ.",
  "atk-s0503a2:29": "Soḷasinti soḷasannaṁ pūraṇiṁ. Ayañhettha saṅkhepattho – cakkavattisukhaṁ ādiṁ katvā sabbasmiṁ manussaloke manussasukhaṁ, nāgasupaṇṇādiloke nāgādīhi anubhavitabbaṁ sukhaṁ, cātumahārājikādidevaloke chabbidhaṁ kāmasukhanti yaṁ ekādasavidhe kāmaloke uppajjantaṁ kāmasukhaṁ, yañca idaṁ rūpārūpadevesu dibbavihārabhūtesu rūpārūpajjhānesu ca uppannattā ‘‘diviya’’nti laddhanāmaṁ lokiyajjhānasukhaṁ, sakalampi tadubhayaṁ taṇhakkhayasukhasaṅkhātaṁ phalasamāpattisukhaṁ soḷasa bhāge katvā tato ekabhāgaṁ soḷasabhāgaguṇe laddhaṁ ekabhāgasaṅkhātaṁ kalaṁ na agghatīti.",
  "atk-s0503a2:30": "Ayañca atthavaṇṇanā phalasamāpattisāmaññena vuttā. Pāḷiyaṁ avisesena taṇhakkhayassa āgatattā paṭhamaphalasamāpattisukhassāpi kalaṁ lokiyaṁ na agghati eva. Tathā hi vuttaṁ –",
  "atk-s0503a2:31": "‘‘Pathabyā ekarajjena, saggassa gamanena vā;",
  "atk-s0503a2:32": "Sabbalokādhipaccena, sotāpattiphalaṁ vara’’nti. (dha. pa. 178);",
  "atk-s0503a2:33": "Sotāpattisaṁyuttepi vuttaṁ –",
  "atk-s0503a2:34": "‘‘Kiñcāpi, bhikkhave, rājā cakkavattī catunnaṁ dīpānaṁ issariyādhipaccaṁ rajjaṁ kāretvā kāyassa bhedā paraṁ maraṇā sugatiṁ saggaṁ lokaṁ upapajjati devānaṁ tāvatiṁsānaṁ sahabyataṁ, so tattha nandane vane accharāsaṅghaparivuto dibbehi ca pañcahi kāmaguṇehi samappito samaṅgībhūto paricāreti, so catūhi dhammehi asamannāgato. Atha kho so aparimuttova nirayā, aparimutto tiracchānayoniyā, aparimutto pettivisayā, aparimutto apāyaduggativinipātā. Kiñcāpi, bhikkhave, ariyasāvako piṇḍiyālopena yāpeti, nantakāni ca dhāreti, so catūhi dhammehi samannāgato, atha kho so parimutto nirayā, parimutto tiracchānayoniyā, parimutto pettivisayā, parimutto apāyaduggativinipātā.",
  "atk-s0503a2:35": "‘‘Katamehi catūhi? Idha, bhikkhave, ariyasāvako buddhe aveccappasādena samannāgato hoti ‘itipi so bhagavā arahaṁ…pe... buddho bhagavā’ti. Dhamme aveccappasādena…pe… viññūhī’ti. Saṅghe aveccappasādena…pe… puññakkhettaṁ lokassā’ti. Ariyakantehi sīlehi samannāgato hoti akhaṇḍehi…pe… samādhisaṁvattanikehi. Imehi catūhi dhammehi samannāgato hoti. Yo ca, bhikkhave, catunnaṁ dīpānaṁ paṭilābho, yo catunnaṁ dhammānaṁ paṭilābho, catunnaṁ dīpānaṁ paṭilābho catunnaṁ dhammānaṁ paṭilābhassa kalaṁ nāgghati soḷasi’’nti (saṁ. ni. 5.997).",
  "atk-s0503a2:36": "Evaṁ bhagavā sabbattha lokiyasukhaṁ sauttaraṁ sātisayaṁ, lokuttarasukhameva anuttaranti atisayanti bhājesīti.",
  "atk-s0503a2:37": "Dutiyasuttavaṇṇanā niṭṭhitā.",
  "atk-s0503a2:38": "3. Daṇḍasuttavaṇṇanā",
  "atk-s0503a2:39": "13. Tatiye kumārakāti dārakā. Antarā ca sāvatthiṁ antarā ca jetavananti antarāsaddo ‘‘tadantaraṁ ko jāneyya, aññatra tathāgatā’’ti (a. ni. 6.44; 10.75), ‘‘janā saṅgamma mantenti, mañca tvañca kimantara’’ntiādīsu (saṁ. ni. 1.228) kāraṇe āgato. ‘‘Addasā maṁ, bhante, aññatarā itthī vijjantarikāya bhājanaṁ dhovantī’’tiādīsu (ma. ni. 2.149) khaṇe. ‘‘Yassantarato na santi kopā’’tiādīsu (udā. 20) citte. ‘‘Antarā vosānamāpādī’’tiādīsu vemajjhe. ‘‘Apicāyaṁ, bhikkhave, tapodā dvinnaṁ mahānirayānaṁ antarikāya āgacchatī’’tiādīsu (pārā. 231) vivare . Svāyamidhāpi vivare veditabbo. Tasmā sāvatthiyā ca jetavanassa ca vivareti, evamettha attho veditabbo. Antarāsaddayogato cettha upayogavacanaṁ ‘‘antarā ca sāvatthiṁ antarā ca jetavana’’nti. Īdisesu ṭhānesu akkharacintakā ‘‘antarā gāmañca nadiñca gacchatī’’ti ekameva antarāsaddaṁ payujjanti, so dutiyapadenapi yojetabbo hoti. Idha pana yojetvā vutto.",
  "atk-s0503a2:40": "Ahiṁ daṇḍena hanantīti bilato nikkhamitvā gocarāya gacchantaṁ kaṇhasappaṁ chātajjhattaṁ anubandhitvā yaṭṭhīhi pothenti. Tena ca samayena bhagavā sāvatthiṁ piṇḍāya gacchanto antarāmagge te dārake ahiṁ daṇḍena hanante disvā ‘‘kasmā kumārakā imaṁ ahiṁ daṇḍena hanathā’’ti pucchitvā ‘‘ḍaṁsanabhayena, bhante’’ti ca vutte ‘‘ime attano sukhaṁ karissāmāti imaṁ paharantā nibbattaṭṭhāne dukkhaṁ anubhavissanti, aho avijjāya nikatikosalla’’nti dhammasaṁvegaṁ uppādesi. Teneva ca dhammasaṁvegena udānaṁ udānesi. Tena vuttaṁ ‘‘atha kho bhagavā’’tiādi.",
  "atk-s0503a2:41": "Tattha etamatthaṁ viditvāti ‘‘ime dārakā attasukhāya paradukkhaṁ karontā sayaṁ parattha sukhaṁ na labhissantī’’ti etamatthaṁ jānitvāti evameke vaṇṇenti. Aññesaṁ duppaṭipannānaṁ sukhapariyesanaṁ āyatiṁ dukkhāya saṁvattati, suppaṭipannānaṁ ekantena sukhāya saṁvattati. Tasmā ‘‘paravihesāvinimuttā accantameva sukhabhāgino vata mayhaṁ ovādappaṭikarā’’ti somanassavasenevetampi satthā udānaṁ udānesīti vadanti. Apare pana bhaṇanti ‘‘evaṁ tehi kumārakehi pavattitaṁ paraviheṭhanaṁ sabbākārena ādīnavato viditvā paravihesāya parānukampāya ca yathākkamaṁ ādīnavānisaṁsavibhāvanaṁ imaṁ udānaṁ udānesī’’ti.",
  "atk-s0503a2:42": "Tattha sukhakāmānīti ekanteneva attano sukhassa icchanato sukhānugiddhāni. Bhūtānīti pāṇino. Yo daṇḍena vihiṁsatīti ettha daṇḍenāti desanāmattaṁ, daṇḍena vā leḍḍusatthapāṇippahārādīhi vāti attho. Atha vā daṇḍenāti daṇḍanena. Idaṁ vuttaṁ hoti – yo sukhakāmāni sabbabhūtāni jātiādinā ghaṭṭanavasena vacīdaṇḍena vā pāṇimuggarasatthādīhi pothanatāḷanacchedanādivasena sarīradaṇḍena vā sataṁ vā sahassaṁ vā ṭhāpanavasena dhanadaṇḍena vāti imesu daṇḍesu yena kenaci daṇḍena vihiṁsati viheṭheti dukkhaṁ pāpeti, attano sukhamesāno, pecca so na labhate sukhanti so puggalo attano sukhaṁ esanto gavesanto patthento pecca paraloke manussasukhaṁ dibbasukhaṁ nibbānasukhanti tividhampi sukhaṁ na labhati, aññadatthu tena daṇḍena dukkhameva labhatīti attho.",
  "atk-s0503a2:43": "Pecca so labhate sukhanti yo khantimettānuddayasampanno ‘‘yathāhaṁ sukhakāmo dukkhappaṭikūlo, evaṁ sabbepī’’ti cintetvā sampattaviratiādīsu ṭhito vuttanayena kenaci daṇḍena sabbānipi bhūtāni na hiṁsati na bādhati, so puggalo paraloke manussabhūto manussasukhaṁ, devabhūto dibbasukhaṁ, ubhayaṁ atikkamanto nibbānasukhaṁ labhatīti. Ettha ca tādisassa puggalassa avassaṁbhāvitāya taṁ sukhaṁ paccuppannaṁ viya hotīti dassanatthaṁ ‘‘labhate’’ti vuttaṁ. Purimagāthāyapi eseva nayo.",
  "atk-s0503a2:44": "Tatiyasuttavaṇṇanā niṭṭhitā.",
  "atk-s0503a2:45": "4. Sakkārasuttavaṇṇanā",
  "atk-s0503a2:46": "14. Catutthe tena kho pana samayena bhagavā sakkato hotīti kappānaṁ satasahassādhikesu catūsu asaṅkhyeyyesu paripūritassa puññasambhāravisesassa phalabhūtena ‘‘ito paraṁ mayhaṁ okāso natthī’’ti ussahajātena viya uparūpari vaḍḍhamānena sakkārādinā bhagavā sakkato hoti. Sabbadisāsu hi yamakamahāmegho vuṭṭhahitvā mahoghaṁ viya sabbapāramiyo ‘‘ekasmiṁ attabhāve vipākaṁ dassāmā’’ti sampiṇḍitā viya bhagavato lābhasakkāramahoghaṁ nibbattayiṁsu. Tato annapānavatthayānamālāgandhavilepanādihatthā khattiyabrāhmaṇādayo āgantvā ‘‘kahaṁ buddho, kahaṁ bhagavā, kahaṁ devadevo, kahaṁ narāsabho, kahaṁ purisasīho’’ti bhagavantaṁ pariyesanti. Sakaṭasatehi paccaye āharitvā okāsaṁ alabhamānā samantā gāvutappamāṇepi sakaṭadhurena sakaṭadhuraṁ āhacca tiṭṭhanti ceva anubandhanti ca andhakavindabrāhmaṇādayo viya. Sabbaṁ taṁ khandhake (mahāva. 282) tesu tesu ca suttesu āgatanayena veditabbaṁ. Yathā ca bhagavato, evaṁ bhikkhusaṅghassāti. Vuttañhetaṁ –",
  "atk-s0503a2:47": "‘‘Yāvatā kho, cunda, etarahi saṅghā vā gaṇā vā loke uppannā, nāhaṁ, cunda, aññaṁ ekasaṅghampi samanupassāmi evaṁ lābhaggayasaggappattaṁ, yatharivāyaṁ, cunda, bhikkhusaṅgho’’ti (dī. ni. 3.176).",
  "atk-s0503a2:48": "Svāyaṁ bhagavato ca bhikkhusaṅghassa ca uppanno lābhasakkāro ekato hutvā dvinnaṁ mahānadīnaṁ udakogho viya appameyyo ahosi. Tena vuttaṁ – ‘‘tena kho pana samayena bhagavā sakkato hoti…pe… parikkhārānaṁ, bhikkhusaṅghopi sakkato…pe… parikkhārāna’’nti.",
  "atk-s0503a2:49": "Titthiyā pana pubbe akatapuññatāya ca duppaṭipannatāya ca asakkatā agarukatā, buddhuppādena pana visesato vipannasobhā sūriyuggamane khajjopanakā viya nippabhā nittejā hatalābhasakkārā ahesuṁ. Te tādisaṁ bhagavato saṅghassa ca lābhasakkāraṁ asahamānā issāpakatā ‘‘evaṁ ime pharusāhi vācāhi ghaṭṭetvāva palāpessāmā’’ti usūyā visuggāraṁ uggirantā tattha tattha bhikkhū akkosantā paribhāsantā vicariṁsu . Tena vuttaṁ – ‘‘aññatitthiyā pana paribbājakā asakkatā honti…pe… parikkhārānaṁ. Atha kho te aññatitthiyā paribbājakā bhagavato sakkāraṁ asahamānā bhikkhusaṅghassa ca gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesentī’’ti.",
  "atk-s0503a2:50": "Tattha asabbhāhīti asabhāyoggāhi sabhāyaṁ sādhujanasamūhe vattuṁ ayuttāhi, duṭṭhullāhīti attho. Pharusāhīti kakkhaḷāhi mammacchedikāhi. Akkosantīti jātiādīhi akkosavatthūhi khuṁsenti. Paribhāsantīti bhaṇḍanavasena bhayaṁ uppādentā tajjenti. Rosentīti yathā parassa roso hoti, evaṁ anuddhaṁsanavasena rosaṁ uppādenti. Vihesentīti viheṭhenti, vividhehi ākārehi aphāsuṁ karonti.",
  "atk-s0503a2:51": "Kathaṁ panete samantapāsādike bhagavati bhikkhusaṅghe ca akkosādīni pavattesunti? Bhagavato uppādato pahīnalābhasakkāratāya upahatacittā pathaviṁ khaṇitvā pakkhalantā viya avaṇe veḷuriyamaṇimhi vaṇaṁ uppādentā viya ca sundarikaṁ nāma paribbājikaṁ saññāpetvā tāya satthu bhikkhūnañca avaṇṇaṁ vuṭṭhāpetvā akkosādīni pavattesuṁ. Taṁ panetaṁ sundarīvatthu parato sundarīsutte (udā. 38) pāḷiyaṁyeva āgamissati, tasmā yamettha vattabbaṁ, taṁ tattheva vaṇṇayissāma.",
  "atk-s0503a2:52": "Bhikkhū bhagavato santikaṁ upasaṅkamitvā taṁ pavattimārocesuṁ. Tena vuttaṁ – ‘‘atha kho sambahulā bhikkhū yena bhagavā tenupasaṅkamiṁsu…pe… vihesentī’’ti. Taṁ vuttatthameva.",
  "atk-s0503a2:53": "Etamatthaṁviditvāti etaṁ issāpakatānaṁ titthiyānaṁ vippaṭipattiṁ sabbākārato viditvā. Imaṁ udānanti imaṁ tehi kate vippakāre pasannacittehi ca parehi kate upakāre tādibhāvānubhāvadīpakaṁ udānaṁ udānesi.",
  "atk-s0503a2:54": "Tattha gāme araññe sukhadukkhaphuṭṭhoti gāme vā araññe vā yattha katthaci sukhena dukkhena ca phuṭṭho sukhadukkhāni anubhavanto, tesaṁ vā paccayehi samaṅgībhūto. Nevattato no parato dahethāti ‘‘ahaṁ sukhito , ahaṁ dukkhito, mama sukhaṁ, mama dukkhaṁ, parenidaṁ mayhaṁ sukhadukkhaṁ uppādita’’nti ca neva attato na parato taṁ sukhadukkhaṁ ṭhapetha. Kasmā? Na hettha khandhapañcake ahanti vā mamanti vā paroti vā parassāti vā passitabbayuttakaṁ kiñci atthi, kevalaṁ saṅkhārā eva pana yathāpaccayaṁ uppajjitvā khaṇe khaṇe bhijjantīti. Sukhadukkhaggahaṇañcettha desanāsīsaṁ, sabbassāpi lokadhammassa vasena attho veditabbo. Iti bhagavā ‘‘nāhaṁ kvacani, kassaci kiñcanatasmiṁ, na ca mama kvacani, katthaci kiñcanatatthī’’ti catukoṭikaṁ suññataṁ vibhāvesi.",
  "atk-s0503a2:55": "Idāni tassa attato parato ca adahanassa kāraṇaṁ dasseti ‘‘phusanti phassā upadhiṁ paṭiccā’’ti. Ete sukhavedanīyā dukkhavedanīyā ca phassā nāma khandhapañcakasaṅkhātaṁ upadhiṁ paṭicca tasmiṁ sati yathāsakaṁ visayaṁ phusanti, tattha pavattantiyeva. Adukkhamasukhā hi vedanā santasabhāvatāya sukhe eva saṅgahaṁ gacchatīti duvidhasamphassavasenevāyaṁ atthavaṇṇanā katā.",
  "atk-s0503a2:56": "Yathā pana te phassā na phusanti, taṁ dassetuṁ ‘‘nirupadhiṁ kena phuseyyuṁ phassā’’ti vuttaṁ. Sabbaso hi khandhūpadhiyā asati kena kāraṇena te phassā phuseyyuṁ, na taṁ kāraṇaṁ atthi. Yadi hi tumhe akkosādivasena uppajjanasukhadukkhaṁ na icchatha, sabbaso nirupadhibhāveyeva yogaṁ kareyyāthāti anupādisesanibbānadhātuyā gāthaṁ niṭṭhapesi. Evaṁ iminā udānena vaṭṭavivaṭṭaṁ kathitaṁ.",
  "atk-s0503a2:57": "Catutthasuttavaṇṇanā niṭṭhitā.",
  "atk-s0503a2:58": "5. Upāsakasuttavaṇṇanā",
  "atk-s0503a2:59": "15. Pañcame icchānaṅgalakoti icchānaṅgalanāmako kosalesu eko brāhmaṇagāmo, taṁnivāsitāya tattha vā jāto bhavoti vā icchānaṅgalako. Upāsakoti tīhi saraṇagamanehi bhagavato santike upāsakabhāvassa paveditattā upāsako pañcasikkhāpadiko buddhamāmako, dhammamāmako, saṅghamāmako. Kenacideva karaṇīyenāti uddhārasodhāpanādinā kenacideva kattabbena. Tīretvāti niṭṭhāpetvā. Ayaṁ kira upāsako pubbe abhiṇhaṁ bhagavantaṁ upasaṅkamitvā payirupāsati, so katipayaṁ kālaṁ bahukaraṇīyatāya satthu dassanaṁ nābhisambhosi. Tenāha bhagavā – ‘‘cirassaṁ kho tvaṁ, upāsaka, imaṁ pariyāyamakāsi, yadidaṁ idhāgamanāyā’’ti.",
  "atk-s0503a2:60": "Tattha cirassanti cirena. Pariyāyanti vāraṁ. Yadidanti nipāto, yo ayanti attho. Idaṁ vuttaṁ hoti – idha mama santike āgamanāya yo ayaṁ ajja kato vāro, taṁ imaṁ cirena papañcaṁ katvā akāsīti. Cirapaṭikāhanti cirapaṭiko ahaṁ, cirakālato paṭṭhāya ahaṁ upasaṅkamitukāmoti sambandho. Kehici kehicīti ekaccehi ekaccehi. Atha vā kehici kehicīti yehi vā tehi vā. Tattha gāravaṁ dasseti. Satthari abhippasannassa hi satthudassanadhammassavanesu viya na aññattha ādaro hoti. Kiccakaraṇīyehīti ettha avassaṁ kātabbaṁ kiccaṁ, itaraṁ karaṇīyaṁ. Paṭhamaṁ vā kātabbaṁ kiccaṁ, pacchā kātabbaṁ karaṇīyaṁ. Khuddakaṁ vā kiccaṁ, mahantaṁ karaṇīyaṁ. Byāvaṭoti ussukko. Evāhanti evaṁ iminā pakārena ahaṁ nāsakkhiṁ upasaṅkamituṁ, na agāravādināti adhippāyo.",
  "atk-s0503a2:61": "Etamatthaṁ viditvāti dullabhe buddhuppāde manussattalābhe ca sattānaṁ sakiñcanabhāvena kiccapasutatāya kusalantarāyo hoti, na akiñcanassāti etamatthaṁ sabbākārato viditvā. Imaṁ udānanti tadatthaparidīpanameva imaṁ udānaṁ udānesi.",
  "atk-s0503a2:62": "Tattha sukhaṁ vata tassa na hoti kiñcīti yassa puggalassa kiñci rūpādīsu ekavatthumpi ‘‘mameta’’nti taṇhāya pariggahitabhāvena na hoti natthi na vijjati, sukhaṁ vata tassa puggalassa, aho sukhamevāti attho. ‘‘Na hosī’’tipi pāṭho, tassa atītakālavasena attho veditabbo. Keci pana na hoti kiñcīti padassa ‘‘rāgādikiñcanaṁ yassa na hotī’’ti atthaṁ vaṇṇenti, taṁ na sundaraṁ pariggahadhammavasena desanāya āgatattā. Rāgādikiñcananti pariggahetabbassāpi saṅgahe sati yuttameva vuttaṁ siyā atha vā yassa puggalassa kiñci appampi kiñcanaṁ palibodhajātaṁ rāgādikiñcanābhāvato eva na hoti, taṁ tassa akiñcanattaṁ sukhassa paccayabhāvato sukhaṁ vataṁ, aho sukhanti attho. Kassa pana na hoti kiñcananti ce, āha ‘‘saṅkhātadhammassa bahussutassā’’ti. Yo catūhipi maggasaṅkhāhi soḷasakiccanipphattiyā saṅkhātadhammo katakicco, tato eva paṭivedhabāhusaccena bahussuto, tassa.",
  "atk-s0503a2:63": "Iti bhagavā akiñcanabhāve ānisaṁsaṁ dassetvā sakiñcanabhāve ādīnavaṁ dassetuṁ ‘‘sakiñcanaṁ passā’’tiādimāha. Tassattho – rāgādikiñcanānaṁ āmisakiñcanānañca atthitāya sakiñcanaṁ, sakiñcanattā eva aladdhānañca laddhānañca kāmānaṁ pariyesanārakkhaṇahetu kiccakaraṇīyavasena ‘‘ahaṁ mamā’’ti gahaṇavasena ca vihaññamānaṁ vighātaṁ āpajjamānaṁ passāti dhammasaṁvegappatto satthā attano cittaṁ vadati. Jano janasmiṁ paṭibandharūpoti sayaṁ añño jano samāno aññasmiṁ jane ‘‘ahaṁ imassa, mama aya’’nti taṇhāvasena paṭibandhasabhāvo hutvā vihaññati vighātaṁ āpajjati. ‘‘Paṭibaddhacitto’’tipi pāṭho. Ayañca attho –",
  "atk-s0503a2:64": "‘‘Puttā matthi dhanammatthi, iti bālo vihaññati;",
  "atk-s0503a2:65": "Attā hi attano natthi, kuto puttā kuto dhana’’nti. (dha. pa. 62) –",
  "atk-s0503a2:66": "Ādīhi suttapadehi dīpetabboti.",
  "atk-s0503a2:67": "Pañcamasuttavaṇṇanā niṭṭhitā.",
  "atk-s0503a2:68": "6. Gabbhinīsuttavaṇṇanā",
  "atk-s0503a2:69": "16. Chaṭṭhe aññatarassa paribbājakassāti ekassa kuṭumbikassa paribbājakassa. Daharāti taruṇī. Māṇavikāti brāhmaṇadhītāya vohāro. Pajāpatīti bhariyā. Gabbhinīti āpannasattā. Upavijaññāti ajja suveti paccupaṭṭhitavijāyanakālā hotīti sambandho. So kira brāhmaṇajātiko sabhariyo vādapatthassame ṭhito, tena naṁ sapajāpatikaṁ paribbājakavohārena samudācaranti. Bhariyā panassa brāhmaṇajātikattā brāhmaṇāti ālapati. Telanti tilatelaṁ. Telasīsena cettha yaṁ yaṁ vijātāya pasavadukkhappaṭikāratthaṁ icchitabbaṁ, taṁ sabbaṁ sappiloṇādiṁ āharāti āṇāpeti. Yaṁ me vijātāya bhavissatīti yaṁ telādi mayhaṁ vijātāya bahinikkhantagabbhāya upakārāya bhavissati. ‘‘Paribbājikāyā’’tipi pāṭho. Kutoti kasmā ṭhānā, yato ñātikulā vā mittakulā vā telādiṁ āhareyyaṁ, taṁ ṭhānaṁ me natthīti adhippāyo. Telaṁāharāmīti vattamānasamīpatāya vattamānaṁ katvā vuttaṁ, telaṁ āharissāmīti attho. Samaṇassa vā brāhmaṇassa vā sappissa vā telassa vāti ca samuccayattho vā-saddo ‘‘aggito vā udakato vā mithubhedā vā’’tiādīsu (mahāva. 286; dī. ni. 2.152; udā. 76) viya. Sappissa vā telassa vāti paccatte sāmivacanaṁ, sappi ca telañca yāvadatthaṁ pātuṁ pivituṁ dīyatīti attho. Apare pana ‘‘sappissa vā telassa vāti avayavasambandhe sāmivacanaṁ. Sappitelasamudāyassa hi avayavo idha yāvadatthasaddena vuccatī’’ti vadanti. No nīharitunti bhājanena vā hatthena vā bahi netuṁ no dīyati, ucchadditvānāti vamitvā, yaṁnūna dadeyyanti sambandho. Evaṁ kirassa ahosi ‘‘ahaṁ rañño koṭṭhāgāraṁ gantvā telaṁ kaṇṭhamattaṁ pivitvā tāvadeva gharaṁ āgantvā ekasmiṁ bhājane yathāpītaṁ vamitvā uddhanaṁ āropetvā pacissāmi, yaṁ pittasemhādimissitaṁ, taṁ agginā jhāyissati, telaṁ pana gahetvā imissā paribbājikāya kamme upanessāmī’’ti.",
  "atk-s0503a2:70": "Uddhaṁ kātunti vamanavasena uddhaṁ nīharituṁ. Na pana adhoti viriñcanavasena heṭṭhā nīharituṁ na pana sakkoti. So hi ‘‘adhikaṁ pītaṁ sayameva mukhato niggamissatī’’ti pivitvā āsayassa arittatāya aniggate vamanavirecanayogaṁ ajānanto alabhanto vā kevalaṁ dukkhāhi vedanāhi phuṭṭho āvaṭṭati ca parivaṭṭati ca. Dukkhāhīti dukkhamāhi. Tibbāhīti bahalāhi tikhiṇāhi vā. Kharāhīti kakkhaḷāhi. Kaṭukāhīti ativiya aniṭṭhabhāvena dāruṇāhi. Āvaṭṭatīti ekasmiṁyeva ṭhāne anipajjitvā attano sarīraṁ ito cito ākaḍḍhanto āvaṭṭati. Parivaṭṭatīti ekasmiṁ padese nipannopi aṅgapaccaṅgāni parito khipanto vaṭṭati, abhimukhaṁ vā vaṭṭanto āvaṭṭati, samantato vaṭṭanto parivaṭṭati.",
  "atk-s0503a2:71": "Etamatthaṁ viditvāti ‘‘sakiñcanassa appaṭisaṅkhāparibhogahetukā ayaṁ dukkhuppatti, akiñcanassa pana sabbaso ayaṁ natthī’’ti etamatthaṁ sabbākārato jānitvā tadatthappakāsanaṁ imaṁ udānaṁ udānesi.",
  "atk-s0503a2:72": "Tattha sukhino vatāti sukhino vata sappurisā. Ke pana teti? Ye akiñcanā, ye rāgādikiñcanassa pariggahakiñcanassa ca abhāvena akiñcanā, kesaṁ panidaṁ kiñcanaṁ natthīti āha – ‘‘vedaguno hi janā akiñcanā’’ti, ye ariyamaggañāṇasaṅkhātaṁ vedaṁ gatā adhigatā, tena vā vedena nibbānaṁ gatāti vedaguno, te ariyajanā khīṇāsavapuggalā anavasesarāgādikiñcanānaṁ aggamaggena samucchinnattā akiñcanā nāma. Asati hi rāgādikiñcane kuto pariggahakiñcanassa sambhavo. Evaṁ gāthāya purimabhāgena arahante pasaṁsitvā aparabhāgena andhaputhujjane garahanto ‘‘sakiñcanaṁ passā’’tiādimāha. Taṁ purimasutte vuttatthameva. Evaṁ imāyapi gāthāya vaṭṭavivaṭṭaṁ kathitaṁ.",
  "atk-s0503a2:73": "Chaṭṭhasuttavaṇṇanā niṭṭhitā.",
  "atk-s0503a2:74": "7. Ekaputtakasuttavaṇṇanā",
  "atk-s0503a2:75": "17. Sattame ekaputtakoti eko putto, so ca anukampitabbaṭṭhena ekaputtako, piyāyitabbaṭṭhena piyo, manassa vaḍḍhanaṭṭhena manāpo. Sarīrasobhāsampattiyā vā dassanīyaṭṭhena piyo, sīlācārasampattiyā kalyāṇadhammatāya manāpo. Kaleti satte khepetīti kālo, maraṇaṁ. Taṁ kato pattoti kālaṅkato, kālena vā maccunā kato naṭṭho adassanaṁ gatoti kālaṅkato, matoti attho.",
  "atk-s0503a2:76": "Sambahulā upāsakāti sāvatthivāsino bahū upāsakā mataputtaupāsakassa sahasokībhāvena yāva āḷāhanā pacchato gantvā matasarīrassa kattabbaṁ kāretvā paṭinivattā yathānivatthāva udakaṁ otaritvā sīsaṁnhātā vatthāni pīḷetvā anotāpetvāva ekaṁ nivāsetvā ekaṁ uttarāsaṅgaṁ katvā upāsakaṁ purato katvā ‘‘sokavinodanaṁ dhammaṁ satthu santike sossāmā’’ti bhagavantaṁ upasaṅkamiṁsu. Tena vuttaṁ ‘‘allakesā’’tiādi.",
  "atk-s0503a2:77": "Tattha allavatthāti udakena tintavatthā. Divā divassāti divasassapi divā, majjhanhike kāleti attho. Yasmā jānantāpi tathāgatā pucchanti , jānantāpi na pucchanti. Kālaṁ viditvā pucchanti, kālaṁ viditvā na pucchanti, tasmā jānantoyeva bhagavā kathāsamuṭṭhāpanatthaṁ pucchanto ‘‘kiṁ nu kho tumhe upāsakā’’tiādimāha. Tassattho – tumhe upāsakā aññesu divasesu mama santikaṁ āgacchantā otāpitasuddhavatthā sāyanhe āgacchatha, ajja pana allavatthā allakesā ṭhitamajjhanhike kāle idhāgatā, taṁ kiṁ kāraṇanti. Tena mayanti tena puttaviyogajanitacittasantāpena balavasokābhibhūtatāya evaṁbhūtā mayaṁ idhūpasaṅkamantāti.",
  "atk-s0503a2:78": "Etamatthaṁ viditvāti piyavatthusambhavā sokadukkhadomanassādayo, asati piyavatthusmiṁ sabbaso ete na santīti etamatthaṁ sabbākārato jānitvā tadatthappakāsanaṁ imaṁ udānaṁ udānesi.",
  "atk-s0503a2:79": "Tattha piyarūpassādagadhitāseti piyasabhāvesu rūpakkhandhādīsu sukhavedanassādena gadhitā paṭibaddhacittā. Gadhitāseti hi gadhitāiccevattho. Seti vā nipātamattaṁ. Piyarūpā nāma cakkhādayo puttadārādayo ca. Vuttañhetaṁ – ‘‘kiñca loke piyarūpaṁ sātarūpaṁ cakkhu loke …pe… dhammataṇhā loke piyarūpaṁ sātarūpa’’nti (cūḷani. hemakamāṇavapucchāniddesa 55).",
  "atk-s0503a2:80": "‘‘Khettaṁ vatthuṁ hiraññaṁ vā, gavassaṁ dāsaporisaṁ;",
  "atk-s0503a2:81": "Thiyo bandhū puthu kāme, yo naro anugijjhatī’’ti ca. (su. ni. 775);",
  "atk-s0503a2:82": "Tasmā tesu piyarūpesu assādena giddhā mucchitā ajjhāpannāti attho. Ke pana te piyarūpassādagadhitāti te dasseti ‘‘devakāyāputhumanussā cā’’ti, cātumahārājikādayo bahudevasamūhā ceva jambudīpakādikā bahumanussā ca. Aghāvinoti kāyikacetasikadukkhena dukkhitā. Parijunnāti jarārogādivipattiyā yobbanārogyādisampattito parihīnā. Yathālābhavasena vāyamattho devamanussesu veditabbo. Atha vā kāmañcekantasukhasamappitānaṁ devānaṁ dukkhajarārogā na sambhavanti, tadanativattasabhāvatāya pana tepi ‘‘aghāvino’’ti ‘‘parijunnā’’ti ca vuttā. Tesampi vā pubbanimittuppattiyā paṭicchannajarāya cetasikarogassa ca vasena dukkhādīnaṁ sambhavo veditabbo. Maccurājassa vasaṁ gacchantīti piyavatthuvisayāya taṇhāya appahīnattā punappunaṁ gabbhūpagamanato dhātuttayissaratāya maccurājasaṅkhātassa maraṇassa vasaṁ hatthameva gacchanti.",
  "atk-s0503a2:83": "Ettāvatā vaṭṭaṁ dassetvā idāni ‘‘ye ve divā’’tiādinā vivaṭṭaṁ dasseti. Tattha ye ve divā ca ratto ca appamattāti ‘‘divasaṁ caṅkamena nisajjāya āvaraṇīyehi dhammehi cittaṁ parisodhetī’’tiādinā vuttanayena divasabhāge rattibhāge ca daḷhaṁ appamattā appamādappaṭipadaṁ pūrenti. Jahanti piyarūpanti catusaccakammaṭṭhānabhāvanaṁ ussukkāpetvā ariyamaggādhigamena piyarūpaṁ piyajātikaṁ cakkhādipiyavatthuṁ tappaṭibaddhachandarāgajahanena jahanti. Te ve khaṇanti aghamūlaṁ, maccuno āmisaṁ durativattanti te ariyapuggalā aghassa vaṭṭadukkhassa mūlabhūtaṁ, maccunā maraṇena āmasitabbato āmisaṁ, ito bahiddhā kehicipi samaṇabrāhmaṇehi nivattituṁ asakkuṇeyyatāya durativattaṁ, saha avijjāya taṇhaṁ ariyamaggañāṇakudālena khaṇanti, lesamattampi anavasesantā ummūlayantīti. Svāyamattho –",
  "atk-s0503a2:84": "‘‘Appamādo amatapadaṁ, pamādo maccuno padaṁ;",
  "atk-s0503a2:85": "Appamattā na mīyanti, ye pamattā yathā matā’’ti. (dha. pa. 21) –",
  "atk-s0503a2:86": "Ādīhi suttapadehi vitthāretabboti.",
  "atk-s0503a2:87": "Sattamasuttavaṇṇanā niṭṭhitā.",
  "atk-s0503a2:88": "8. Suppavāsāsuttavaṇṇanā",
  "atk-s0503a2:89": "18. Aṭṭhame kuṇḍikāyanti evaṁnāmake koliyānaṁ nagare. Kuṇḍadhānavaneti tassa nagarassa avidūre kuṇḍadhānasaṅkhāte vane.",
  "atk-s0503a2:90": "Pubbe kira kuṇḍo nāma eko yakkho tasmiṁ vanasaṇḍe vāsaṁ kappesi, kuṇḍadhānamissakena ca balikammena tussatīti tassa tathā tattha baliṁ upaharanti, tenetaṁ vanasaṇḍaṁ kuṇḍadhānavanantveva paññāyittha. Tassa avidūre ekā gāmapatikā ahosi, sāpi tassa yakkhassa āṇāpavattiṭṭhāne niviṭṭhattā teneva paripālitattā kuṇḍikāti voharīyittha . Aparabhāge tattha koliyarājāno nagaraṁ kāresuṁ, tampi purimavohārena kuṇḍikātveva vuccati. Tasmiñca vanasaṇḍe koliyarājāno bhagavato bhikkhusaṅghassa ca vasanatthāya vihāraṁ patiṭṭhāpesuṁ, tampi kuṇḍadhānavanantveva paññāyittha. Atha bhagavā janapadacārikaṁ caranto anukkamena taṁ vihāraṁ patvā tattha vihāsi. Tena vuttaṁ – ‘‘ekaṁ samayaṁ bhagavā kuṇḍikāyaṁ viharati kuṇḍadhānavane’’ti.",
  "atk-s0503a2:91": "Suppavāsāti tassā upāsikāya nāmaṁ. Koliyadhītāti koliyarājaputtī. Sā hi bhagavato aggupaṭṭhāyikā paṇītadāyikānaṁ sāvikānaṁ etadagge ṭhapitā sotāpannā ariyasāvikā. Yañhi kiñci bhagavato yuttarūpaṁ khādanīyaṁ bhojanīyaṁ bhesajjaṁ vā na tattha aññāhi saṁvidhātabbaṁ atthi, sabbaṁ taṁ sayameva attano paññāya vicāretvā sakkaccaṁ sampādetvā upaneti. Devasikañca aṭṭhasataṁ saṅghabhattapāṭipuggalikabhattāni deti. Yo koci bhikkhu vā bhikkhunī vā taṁ kulaṁ piṇḍāya paviṭṭho rittahattho na gacchati. Evaṁ muttacāgā payatapāṇī vossaggaratā yācayogā dānasaṁvibhāgaratā. Assā kucchiyaṁ purimabuddhesu katādhikāro pacchimabhaviko sāvakabodhisatto paṭisandhiṁ gaṇhi. Sā taṁ gabbhaṁ kenacideva pāpakammena satta vassāni kucchinā parihari, sattāhañca mūḷhagabbhā ahosi. Tena vuttaṁ – ‘‘satta vassāni gabbhaṁ dhāreti sattāhaṁ mūḷhagabbhā’’ti.",
  "atk-s0503a2:92": "Tattha satta vassānīti satta saṁvaccharāni, accantasaṁyoge ca idaṁ upayogavacanaṁ. Gabbhaṁ dhāretīti gabbhaṁ vahati, gabbhinī hotīti attho. Sattāhaṁ mūḷhagabbhāti satta ahāni byākulagabbhā. Gabbho hi paripakko sampajjamāno vijāyanakāle kammajavātehi sañcāletvā parivattito uddhaṁpādo adhosiro hutvā yonimukhābhimukho hoti, evaṁ so katthaci alaggo bahi nikkhamati. Vipajjamāno pana viparivattanavasena yonimaggaṁ pidahitvā tiriyaṁ nipajjati, sayameva vā yonimaggo pidahati, so tattha kammajavātehi aparāparaṁ parivattamāno byākulo mūḷhagabbhoti vuccati. Tassāpi satta divase evaṁ ahosi, tena vuttaṁ ‘‘sattāhaṁ mūḷhagabbhā’’ti.",
  "atk-s0503a2:93": "Ayañca gabbho sīvalitthero. Tassa kathaṁ satta vassāni gabbhavāsadukkhaṁ, sattāhaṁ mūḷhagabbhabhāvappatti, mātu cassāpi sotāpannāya ariyasāvikāya tathā dukkhānubhavanaṁ jātanti? Vuccate – atīte kāsikarāje bārāṇasiyaṁ rajjaṁ kārente eko kosalarājā mahantena balenāgantvā bārāṇasiṁ gahetvā taṁ rājānaṁ māretvā tassa aggamahesiṁ attano aggamahesiṁ akāsi. Bārāṇasirañño pana putto pitu maraṇakāle niddhamanadvārena palāyitvā attano ñātimittabandhave ekajjhaṁ katvā anukkamena balaṁ saṁharitvā bārāṇasiṁ āgantvā avidūre mahantaṁ khandhāvāraṁ bandhitvā tassa rañño paṇṇaṁ pesesi ‘‘rajjaṁ vā detu, yuddhaṁ vā’’ti . Rājakumārassa mātā sāsanaṁ sutvā ‘‘yuddhena kammaṁ natthi, sabbadisāsu sañcāraṁ pacchinditvā bārāṇasinagaraṁ parivāretu, tato dārūdakabhattaparikkhayena kilantā nagare manussā vināva yuddhena rājānaṁ gahetvā dassantī’’ti paṇṇaṁ pesesi. So mātu sāsanaṁ sutvā cattāri mahādvārāni rakkhanto satta vassāni nagaraṁ uparundhi, nagare manussā cūḷadvārena nikkhamitvā dārūdakāni āharanti, sabbakiccāni karonti.",
  "atk-s0503a2:94": "Atha rājakumārassa mātā taṁ pavattiṁ sutvā ‘‘bālo mama putto upāyaṁ na jānāti, gacchatha, assa cūḷadvārāni pidhāya nagaraṁ uparundhatūti vadethā’’ti puttassa gūḷhasāsanaṁ pahiṇi. So mātu sāsanaṁ sutvā satta divase tathā akāsi. Nāgarā bahi nikkhamituṁ alabhantā sattame divase tassa rañño sīsaṁ gahetvā kumārassa adaṁsu. Kumāro nagaraṁ pavisitvā rajjaṁ aggahesi. So tadā satta vassāni nagararundhanakammanissandena etarahi satta vassāni mātukucchisaṅkhātāya lohitakumbhiyā vasi, avasesato pana sattāhaṁ nagarūparundhanena sattāhaṁ mūḷhagabbhabhāvaṁ āpajji. Jātakaṭṭhakathāyaṁ pana ‘‘satta divasāni nagaraṁ rundhitvā gahitakammanissandena sattavassāni lohitakumbhiyaṁ vasitvā sattāhaṁ mūḷhagabbhabhāvaṁ āpajjī’’ti vuttaṁ. Yaṁ pana so padumuttarasammāsambuddhapādamūle ‘‘lābhīnaṁ aggo bhaveyya’’nti mahādānaṁ datvā patthanaṁ akāsi, yañca vipassissa bhagavato kāle nāgarehi saddhiṁ sahassagghanikaṁ guḷadadhiṁ datvā patthanaṁ akāsi, tassānubhāvena lābhīnaṁ aggo jāto. Suppavāsāpi ‘‘nagaraṁ rundhitvā gaṇha, tātā’’ti pesitabhāvena satta vassāni kucchinā gabbhaṁ pariharitvā sattāhaṁ mūḷhagabbhājātā . Evaṁ te mātāputtā attano kammassa anurūpaṁ īdisaṁ dukkhaṁ paṭisaṁvediṁsu.",
  "atk-s0503a2:95": "Tīhivitakkehīti ratanattayaguṇānussatipaṭisaṁyuttehi tīhi sammāvitakkehi. Adhivāsetīti mūḷhagabbhatāya uppannadukkhaṁ sahati. Sā hi bhagavato sambuddhabhāvaṁ, ariyasaṅghassa suppaṭipattiṁ, nibbānassa ca dukkhanissaraṇabhāvaṁ anussarantī attano uppajjamānadukkhaṁ amanasikaraṇeneva abhibhavitvā khamati. Tena vuttaṁ ‘‘tīhi vitakkehi adhivāsetī’’ti.",
  "atk-s0503a2:96": "Sammāsambuddho vatātiādi tesaṁ vitakkānaṁ pavattiākāradassanaṁ. Tassattho – yo bhagyavantatādīhi kāraṇehi bhagavā lokanātho sammā aviparītaṁ sāmaṁ sayameva sabbadhamme aho vata buddho, so bhagavā evarūpassa etarahi mayā anubhaviyamānassa aññassa ca evaṁjātikassa sakalassa vaṭṭadukkhassa pahānāya accantaṁ anuppādanirodhāya dhammaṁ katheti, aviparītadhammaṁ katheti. Aviparītadhammadesanatāya hi satthu sammāsambodhisiddhi. Tassa yathāvuttaguṇassa bhagavato dhammassavanante jātattā sīladiṭṭhisāmaññena saṁhatattā ca sāvakasaṅghoti laddhanāmo aṭṭhaariyapuggalasamūho suppaṭipanno vata aho vata sammā paṭipanno, yo ariyasaṅgho evarūpassa īdisassa vaṭṭadukkhassa pahānāya anuppādanirodhāya anivattipaṭipadaṁ paṭipanno. Susukhaṁ vata aho vata suṭṭhu sukhaṁ sabbasaṅkhatanissaṭaṁ nibbānaṁ, yasmiṁ nibbāne īdisaṁ vaṭṭadukkhaṁ na upalabbhatīti. Ettha ca paṭipajjamānāpi paṭipannā icceva vuttā paṭipattiyā anivattibhāvato. Atha vā uppannasaddo viya paṭipannasaddo vattamānatthopi veditabbo. Tenevāha ‘‘sotāpattiphalasacchikiriyāya paṭipanno’’ti.",
  "atk-s0503a2:97": "Sāmikanti attano patiṁ koliyarājaputtaṁ. Āmantesīti abhāsi. Mama vacanena bhagavato pāde sirasā vandāhīti mayhaṁ vacanena cakkalakkhaṇappaṭimaṇḍitāni vikasitapadumasassirīkāni bhagavato caraṇāni tava sirasā vandāhi, uttamaṅgena abhivādanaṁ karohīti attho. Appābādhantiādīsu ābādhoti visabhāgavedanā vuccati, yā ekadese uppajjitvāpi sakalasarīraṁ ayapaṭṭena ābandhitvā viya gaṇhati. Ātaṅkoti kicchajīvitakaro rogo. Atha vā yāpetabbarogo ātaṅko, itaro ābādho. Khuddako vā rogo ātaṅko, balavā ābādho. Keci pana ‘‘ajjhattasamuṭṭhāno ābādho, bahiddhāsamuṭṭhāno ātaṅko’’ti vadanti. Tadubhayassāpi abhāvaṁ pucchāti vadati. Gilānasseva ca uṭṭhānaṁ nāma garukaṁ hoti, kāye balaṁ na hoti, tasmā niggelaññatāya lahuparivattisaṅkhātaṁ kāyassa lahuṭṭhānaṁ sarīrabalañca pucchāti vadati. Phāsuvihāranti ṭhānanisinnagamanasayanasaṅkhātesu catūsu iriyāpathesu sukhavihārañca pucchāti vadati. Athassa pucchitabbākāraṁ dassentī ‘‘suppavāsā, bhante’’tiādimāha. Evañca vadehīti idāni vattabbākāraṁ nidasseti.",
  "atk-s0503a2:98": "Paramanti vacanasampaṭicchanaṁ. Tena sādhu, bhadde, yathā vuttaṁ, tathā paṭipajjāmīti dasseti. Koliyaputtoti suppavāsāya sāmiko koliyarājaputto. Sukhinī hotūti sadevake loke aggadakkhiṇeyyo satthā suppavāsāya pesitavandanaṁ sampaṭicchitvā tadanantaraṁ attano mettāvihārasaṁsūcakaṁ buddhāciṇṇaṁ sukhūpasaṁhāraṁ tassā sāmaññato pakāsetvā puna tassā puttassa ca gabbhavipattimūlakadukkhuppattipaṭikkhepamukhena sukhūpasaṁhāraṁ nidassento ‘‘sukhinī…pe… arogā, arogaṁ puttaṁ vijāyatū’’ti āha.",
  "atk-s0503a2:99": "Sahavacanāti bhagavato vacanena saheva. Yasmiṁ kāle bhagavā tathā avoca, tasmiṁyeva kāle tampi kammaṁ parikkhayaṁ agamāsi. Tassa parikkhīṇabhāvaṁ oloketvā satthā tathā abhāsi. Apare pana vadanti – sace tathā satthā nācikkhissā, tato parampi kiñci kālaṁ tassā taṁ dukkhaṁ anubandhissā. Yasmā pana bhagavatā ‘‘sukhinī arogā arogañca puttaṁ vijāyatū’’ti vuttaṁ, tasmā tassa vacanasamakālameva so gabbho byākulabhāvaṁ vijahitvā sukheneva bahi nikkhami, evaṁ tesaṁ mātāputtānaṁ sotthi ahosi. Acinteyyo hi buddhānaṁ buddhānubhāvo. Yathā hi paṭācārāya piyavippayogasambhūtena sokena ummādaṁ patvā –",
  "atk-s0503a2:100": "‘‘Ubho puttā kālakatā, panthe mayhaṁ patī mato;",
  "atk-s0503a2:101": "Mātā pitā ca bhātā ca, ekacitakamhi jhāyare’’ti. (apa. therī 2.2.498) –",
  "atk-s0503a2:102": "Vatvā jātarūpeneva carantiyā ‘‘satiṁ paṭilabhāhi bhaginī’’ti bhagavato vacanasamanantarameva ummādo vūpasami, tathā suppiyāpi upāsikā attanāva attano ūruyaṁ katena mahāvaṇena vuṭṭhātuṁ asakkontī sayanapiṭṭhe nipannā ‘‘āgantvā maṁ vandatū’’ti vacanasamanantarameva vaṇe pākatike jāte sayameva gantvā bhagavantaṁ vandīti evamādīni vatthūni idha udāharitabbānīti.",
  "atk-s0503a2:103": "Evaṁ, bhanteti, bhante, yathā bhagavā saputtāya mātuyā arogabhāvaṁ āsīsanto āha – ‘‘sukhinī arogā arogaṁ puttaṁ vijāyatū’’ti, taṁ evameva. Na hi kadāci buddhānaṁ bhagavantānaṁ vacanassa aññathābhāvoti adhippāyo. Keci pana ‘‘evamatthū’’ti vadanti, apare ‘‘hotū’’ti padassa atthaṁ ānetvā vaṇṇayanti. Abhinanditvāti karavīkarutamañjunā brahmassarena bhagavatā vuccamāne tasmiṁ vacane pītisomanassapaṭilābhato abhimukhabhāvena nanditvā. Anumoditvāti tato pacchāpi sammodanaṁ uppādetvā, cittena vā abhinanditvā vācāya anumoditvā, vacanasampattiyā vā abhinanditvā atthasampattiyā anumoditvā. Sakaṁ gharaṁ paccāyāsīti attano gharaṁ paṭigacchi. Ye pana ‘‘yena sakaṁ ghara’’nti paṭhanti, tesaṁ yadipi ya-ta-saddānaṁ sambandhabhāvato ‘‘tenā’’ti padaṁ vuttameva hoti, tathāpi ‘‘paṭiyāyitvā’’ti pāṭhaseso yojetabbo hoti.",
  "atk-s0503a2:104": "Vijātanti pajātaṁ, pasutanti attho. Acchariyanti andhassa pabbatārohanaṁ viya niccaṁ na hotīti acchariyaṁ, ayaṁ tāva saddanayo. Aṭṭhakathāsu pana ‘‘accharāyoggaṁ acchariya’’nti vuttaṁ , accharaṁ paharituṁ yuttanti attho. Vatāti sambhāvane, aho acchariyanti attho. Bhoti dhammālapanaṁ. Abhūtapubbaṁ bhūtanti abbhutaṁ.",
  "atk-s0503a2:105": "Tathāgatassāti aṭṭhahi kāraṇehi bhagavā tathāgato – tathā āgatoti tathāgato, tathā gatoti tathāgato, tathalakkhaṇaṁ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgato.",
  "atk-s0503a2:106": "Kathaṁ bhagavā tathā āgatoti tathāgato? Yathā sabbalokahitāya ussukkamāpannā purimakā sammāsambuddhā āgatāti. Kiṁ vuttaṁ hoti? Yena abhinīhārena te bhagavanto āgatā, tena aṭṭhaguṇasamannāgatena ayampi bhagavā āgato. Yathā ca te bhagavanto dānapāramiṁ pūretvā sīlanekkhammapaññāvīriyakhantisaccaadhiṭṭhānamettāupekkhāpāramīti imā dasa pāramiyo, dasa upapāramiyo, dasa paramatthapāramiyoti samatiṁsa pāramiyo pūretvā pañca mahāpariccāge pariccajitvā pubbayogapubbacariyadhammakkhānañātatthacariyādayo pūretvā buddhicariyāya koṭiṁ patvā āgatā, tathā ayampi bhagavā āgato. Yathā ca te bhagavanto cattāro satipaṭṭhāne…pe… ariyaṁ aṭṭhaṅgikaṁ maggaṁ bhāvetvā brūhetvā āgatā, tathā ayampi bhagavā āgato. Evaṁ tathā āgatoti tathāgato.",
  "atk-s0503a2:107": "Kathaṁ tathā gatoti tathāgato? Yathā sampatijātā te bhagavanto samehi pādehi pathaviyaṁ patiṭṭhāya uttarābhimukhā sattapadavītihārena gatā, setacchatte dhāriyamāne sabbāva disā anuvilokesuṁ, āsabhiñca vācaṁ bhāsiṁsu loke attano jeṭṭhaseṭṭhabhāvaṁ pakāsentā, tañca nesaṁ gamanaṁ tathaṁ ahosi avitathaṁ anekesaṁ visesādhigamānaṁ pubbanimittabhāvena, tathā ayampi bhagavā gato, tañcassa gamanaṁ kathaṁ ahosi avitathaṁ tesaññeva visesādhigamānaṁ pubbanimittabhāvena. Evaṁ tathā gatoti tathāgato.",
  "atk-s0503a2:108": "Yathā vā te bhagavanto nekkhammena kāmacchandaṁ pahāya gatā, abyāpādena byāpādaṁ, ālokasaññāya thinamiddhaṁ, avikkhepena uddhaccakukkuccaṁ, dhammavavatthānena vicikicchaṁ pahāya gatā, ñāṇena avijjaṁ padāletvā, pāmojjena aratiṁ vinodetvā, aṭṭhasamāpattīhi aṭṭhārasahi mahāvipassanāhi catūhi ca ariyamaggehi taṁ taṁ paṭipakkhaṁ pahāya gatā, evaṁ ayampi bhagavā gato. Evampi tathā gatoti tathāgato.",
  "atk-s0503a2:109": "Kathaṁ tathalakkhaṇaṁ āgatoti tathāgato? Pathavīdhātuyā kakkhaḷalakkhaṇaṁ, āpodhātuyā paggharaṇalakkhaṇaṁ, tejodhātuyā uṇhattalakkhaṇaṁ, vāyodhātuyā vitthambhanalakkhaṇaṁ, ākāsadhātuyā asamphuṭṭhalakkhaṇaṁ, rūpassa ruppanalakkhaṇaṁ, vedanāya vedayitalakkhaṇaṁ, saññāya sañjānanalakkhaṇaṁ, saṅkhārānaṁ abhisaṅkharaṇalakkhaṇaṁ, viññāṇassa vijānanalakkhaṇanti evaṁ pañcannaṁ khandhānaṁ, dvādasannaṁ āyatanānaṁ, aṭṭhārasannaṁ dhātūnaṁ, bāvīsatiyā indriyānaṁ, catunnaṁ saccānaṁ, dvādasapadikassa paccayākārassa, catunnaṁ satipaṭṭhānānaṁ, catunnaṁ sammappadhānānaṁ, catunnaṁ iddhipādānaṁ, pañcannaṁ indriyānaṁ, pañcannaṁ balānaṁ, sattannaṁ bojjhaṅgānaṁ, ariyassa aṭṭhaṅgikassa maggassa, sattannaṁ visuddhīnaṁ, amatogadhassa nibbānassāti evaṁ tassa tassa dhammassa yaṁ sabhāvasarasalakkhaṇaṁ, taṁ tathaṁ avitathaṁ anaññathaṁ lakkhaṇaṁ ñāṇagatiyā āgato avirajjhitvā patto adhigatoti tathāgato. Evaṁ tathalakkhaṇaṁ āgatoti tathāgato.",
  "atk-s0503a2:110": "Kathaṁ tathadhamme yāthāvato abhisambuddhoti tathāgato? Tathadhammā nāma cattāri ariyasaccāni. Yathāha – ‘‘cattārimāni, bhikkhave, tathāni avitathāni anaññathāni. Katamāni cattāri? Idaṁ dukkhanti, bhikkhave, tathametaṁ avitathametaṁ anaññathameta’’nti (saṁ. ni. 5.1090) vitthāro. Tāni ca bhagavā abhisambuddho, tasmā tathānaṁ abhisambuddhattā tathāgato.",
  "atk-s0503a2:111": "Apica jarāmaraṇassa jātipaccayasambhūtasamudāgataṭṭho tatho avitatho anaññatho…pe… saṅkhārānaṁ avijjāpaccayasambhūtasamudāgataṭṭho tatho avitatho anaññatho, tathā avijjāya saṅkhārānaṁ paccayaṭṭho…pe... jātiyā jarāmaraṇassa paccayaṭṭho tatho avitatho anaññatho, taṁ sabbaṁ bhagavā abhisambuddho, tasmāpi tathānaṁ abhisambuddhattā tathāgato. Abhisambuddhattho hi ettha gatasaddoti. Evaṁ tathadhamme yāthāvato abhisambuddhoti tathāgato.",
  "atk-s0503a2:112": "Kathaṁ tathadassitāya tathāgato? Yaṁ sadevake…pe… sadevamanussāya pajāya aparimāṇāsu lokadhātūsu aparimāṇānaṁ sattānaṁ cakkhudvāre āpāthamāgacchantaṁ rūpārammaṇaṁ nāma atthi, taṁ bhagavā sabbākārato jānāti passati. Evaṁ jānatā passatā ca tena taṁ iṭṭhāniṭṭhādivasena vā diṭṭhasutamutaviññātesu labbhamānakapadavasena vā ‘‘katamaṁ taṁ rūpaṁ rūpāyatanaṁ , yaṁ rūpaṁ catunnaṁ mahābhūtānaṁ upādāya vaṇṇanibhā sanidassanaṁ sappaṭighaṁ nīlaṁ pītaka’’ntiādinā (dha. sa. 616) nayena anekehi nāmehi terasahi vārehi dvipaññāsāya nayehi vibhajjamānaṁ tathameva hoti, vitathaṁ natthi. Esa nayo sotadvārādīsu āpāthamāgacchantesu saddādīsu. Vuttañhetaṁ bhagavatā –",
  "atk-s0503a2:113": "‘‘Yaṁ , bhikkhave, sadevakassa lokassa…pe… sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ jānāmi, tamahaṁ abbhaññāsiṁ, taṁ tathāgatassa viditaṁ, taṁ tathāgato na upaṭṭhāsī’’ti (a. ni. 4.24).",
  "atk-s0503a2:114": "Evaṁ tathadassitāya tathāgato . Tattha tathadassīatthe tathāgatoti padasambhavo veditabbo.",
  "atk-s0503a2:115": "Kathaṁ tathavāditāya tathāgato? Yaṁ rattiṁ bhagavā anuttaraṁ sammāsambodhiṁ abhisambuddho, yañca rattiṁ anupādisesāya nibbānadhātuyā parinibbāyi, etthantare pañcacattālīsavassaparimāṇakālaṁ yaṁ bhagavatā bhāsitaṁ lapitaṁ suttageyyādi, sabbaṁ taṁ parisuddhaṁ paripuṇṇaṁ rāgamadādinimmathanaṁ ekasadisaṁ tathaṁ avitathaṁ. Tenāha –",
  "atk-s0503a2:116": "‘‘Yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati, sabbaṁ taṁ tatheva hoti, no aññathā, tasmā ‘tathāgato’ti vuccatī’’ti (dī. ni. 3.188).",
  "atk-s0503a2:117": "Gadaattho ettha gatasaddo. Evaṁ tathavāditāya tathāgato.",
  "atk-s0503a2:118": "Apica āgadanaṁ āgado, vacananti attho. Tatho avitatho aviparīto āgado assāti dakārassa takāraṁ katvā tathāgatoti evamettha padasiddhi veditabbā.",
  "atk-s0503a2:119": "Kathaṁ tathākāritāya tathāgato? Bhagavato hi vācāya kāyo anulometi, kāyassapi vācā, tasmā yathāvādī tathākārī, yathākārī tathāvādī ca hoti. Evaṁbhūtassa cassa yathāvācā, kāyopi tathā gato pavattoti attho. Yathā ca kāyo, vācāpi tathā gatā pavattāti tathāgato. Tenāha –",
  "atk-s0503a2:120": "‘‘Yathāvādī , bhikkhave, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī. Tasmā ‘tathāgato’ti vuccatī’’ti (a. ni. 4.23).",
  "atk-s0503a2:121": "Evaṁ tathākāritāya tathāgato.",
  "atk-s0503a2:122": "Kathaṁ abhibhavanaṭṭhena tathāgato? Yasmā upari bhavaggaṁ heṭṭhā avīciṁ pariyantaṁ karitvā tiriyaṁ aparimāṇāsu lokadhātūsu sabbasatte abhibhavati sīlenapi samādhināpi paññāyapi vimuttiyāpi vimuttiñāṇadassanenapi , na tassa tulā vā pamāṇaṁ vā atthi, atha kho atulo appameyyo anuttaro devadevo sakkānaṁ atisakko, brahmānaṁ atibrahmā sabbasattuttamo, tasmā tathāgato. Tenāha –",
  "atk-s0503a2:123": "‘‘Sadevake, bhikkhave, loke…pe… sadevamanussāya tathāgato abhibhū anabhibhūto aññadatthudaso vasavatti, tasmā ‘tathāgato’ti vuccatī’’ti (a. ni. 4.23).",
  "atk-s0503a2:124": "Tatrāyaṁ padasiddhi – agado viya agado, desanāvilāso ceva puññussayo ca. Tena so mahānubhāvo bhisakko viya dibbāgadena sappe sabbaparappavādino sadevakañca lokaṁ abhibhavati. Iti sabbalokābhibhavane tatho avitatho aviparīto yathāvuttova agado etassāti dakārassa takāraṁ katvā tathāgatoti veditabbo. Evaṁ abhibhavanaṭṭhena tathāgato.",
  "atk-s0503a2:125": "Apica tathāya gatoti tathāgato, tathaṁ gatoti tathāgato. Tattha sakalalokaṁ tīraṇapariññāya tathāya gato avagatoti tathāgato. Lokasamudayaṁ pahānapariññāya tathāya gato atītoti tathāgato. Lokanirodhaṁ sacchikiriyāya tathāya gato adhigatoti tathāgato. Lokanirodhagāminiṁ paṭipadaṁ tathaṁ gato paṭipannoti tathāgato. Vuttañhetaṁ bhagavatā –",
  "atk-s0503a2:126": "‘‘Loko, bhikkhave, tathāgatena abhisambuddho, lokasmā tathāgato visaṁyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno, lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā , bhikkhave, tathāgatena abhisambuddhā , lokanirodhagāminī paṭipadā tathāgatassa bhāvitā. Yaṁ, bhikkhave , sadevakassa lokassa…pe… sabbaṁ taṁ tathāgatena abhisambuddhaṁ. Tasmā ‘tathāgato’ti vuccatī’’ti (a. ni. 4.23).",
  "atk-s0503a2:127": "Aparehipi aṭṭhahi kāraṇehi bhagavā tathāgato – tathāya āgatoti tathāgato, tathāya gatoti tathāgato, tathāni āgatoti tathāgato, tathā gatoti tathāgato, tathāvidhoti tathāgato, tathā pavattitoti tathāgato, tathehi agatoti tathāgato, tathā gatabhāvena tathāgato.",
  "atk-s0503a2:128": "Kathaṁ tathāya āgatoti tathāgato? Yā sā bhagavatā sumedhabhūtena dīpaṅkaradasabalassa pādamūle –",
  "atk-s0503a2:129": "‘‘Manussattaṁ liṅgasampatti, hetu satthāradassanaṁ,",
  "atk-s0503a2:130": "Pabbajjā guṇasampatti, adhikāro ca chandatā;",
  "atk-s0503a2:131": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59) –",
  "atk-s0503a2:132": "Evaṁ vuttaṁ aṭṭhaṅgasamannāgataṁ abhinīhāraṁ sampādentena ‘‘ahaṁ sadevakaṁ lokaṁ tiṇṇo tāressāmi, mutto mocessāmi, danto damessāmi, santo samessāmi, assattho assāsessāmi, parinibbuto parinibbāpessāmi, buddho bodhessāmī’’ti mahāpaṭiññā pavattitā. Vuttañhetaṁ –",
  "atk-s0503a2:133": "‘‘Kiṁ me ekena tiṇṇena, purisena thāmadassinā;",
  "atk-s0503a2:134": "Sabbaññutaṁ pāpuṇitvā, santāressaṁ sadevakaṁ.",
  "atk-s0503a2:135": "‘‘Iminā me adhikārena, katena purisuttame;",
  "atk-s0503a2:136": "Sabbaññutaṁ pāpuṇitvā, tāremi janataṁ bahuṁ.",
  "atk-s0503a2:137": "‘‘Saṁsārasotaṁ chinditvā, viddhaṁsetvā tayo bhave;",
  "atk-s0503a2:138": "Dhammanāvaṁ samāruyha, santāressaṁ sadevakaṁ.",
  "atk-s0503a2:139": "‘‘Kiṁ me aññātavesena, dhammaṁ sacchikatenidha;",
  "atk-s0503a2:140": "Sabbaññutaṁ pāpuṇitvā, buddho hessaṁ sadevake’’ti. (bu. vaṁ. 2.55-58);",
  "atk-s0503a2:141": "Taṁ panetaṁ mahāpaṭiññaṁ sakalassāpi buddhakaradhammasamudāyassa pavicaya paccavekkhaṇasamādānānaṁ kāraṇabhūtaṁ avisaṁvādetvā lokanāyako yasmā mahākappānaṁ satasahassādhikāni cattāri asaṅkhyeyyāni sakkaccaṁ nirantaraṁ niravasesato dānapāramiādayo samatiṁsapāramiyo pūretvā, aṅgapariccāgādayo pañca mahāpariccāge pariccajitvā, saccādhiṭṭhānādīni cattāri adhiṭṭhānāni paribrūhetvā, puññañāṇasambhāre sambharitvā, pubbayogapubbacariyadhammakkhānañātatthacariyādayo ukkaṁsāpetvā, buddhicariyaṁ paramakoṭiṁ pāpetvā, anuttaraṁ sammāsambodhiṁ abhisambujjhi, tasmā tasseva sā mahāpaṭiññā tathā avitathā anaññathā, na tassa vālaggamattampi vitathaṁ atthi. Tathā hi dīpaṅkaradasabalo koṇḍañño maṅgalo…pe… kassapo bhagavāti ime catuvīsati sammāsambuddhā paṭipāṭiyā uppannā ‘‘buddho bhavissatī’’ti byākariṁsu. Evaṁ catuvīsatiyā buddhānaṁ santike laddhabyākaraṇo ye te katābhinīhārehi bodhisattehi laddhabbā ānisaṁsā, te labhitvāva āgatoti tāya yathāvuttāya mahāpaṭiññāya tathāya abhisambuddhabhāvaṁ āgato adhigatoti tathāgato. Evaṁ tathāya āgatoti tathāgato.",
  "atk-s0503a2:142": "Kathaṁ tathāya gatoti tathāgato? Yāya mahākaruṇāya lokanātho mahādukkhasambādhappaṭipannaṁ sattanikāyaṁ disvā ‘‘tassa natthañño koci paṭissaraṇaṁ, ahameva namito saṁsāradukkhato mutto mocessāmī’’ti samussāhitamānaso mahābhinīhāramakāsi. Katvā ca yathāpaṇidhānaṁ sakalalokahitasampādanāya ussukkamāpanno attano kāyajīvitanirapekkho paresaṁ sotapathāgamanamattenapi cittutrāsasamuppādikā atidukkarā dukkaracariyā samācaranto yathā mahābodhiyā paṭipatti hānabhāgiyā saṁkilesabhāgiyā ṭhitibhāgiyā vā na hoti, atha kho uttaruttari visesabhāgiyāva hoti, tathā paṭipajjamāno anupubbena niravasese bodhisambhāre sampādetvā abhisambodhiṁ pāpuṇi. Tato parañca tāyeva mahākaruṇāya sañcoditamānaso pavivekaratiṁ paramañca santaṁ vimokkhasukhaṁ pahāya bālajanabahule loke tehi samuppāditaṁ sammānāvamānavippakāraṁ agaṇetvā vineyyajanassa vinayanena niravasesaṁ buddhakiccaṁ niṭṭhapesi. Tattha yo bhagavato sattesu mahākaruṇāya samokkamanākāro, so parato āvibhavissati. Yathā ca buddhabhūtassa lokanāthassa sattesu mahākaruṇā, evaṁ bodhisattabhūtassapi mahābhinīhārakālādīsūti sabbattha sabbadā ca ekasadisatāya tathā avitathā anaññathā, tasmā tīsupi avatthāsu sabbasattesu samānarasāya tathāya mahākaruṇāya sakalalokahitāya gato paṭipannoti tathāgato. Evaṁ tathāya gatoti tathāgato.",
  "atk-s0503a2:143": "Kathaṁ tathāni āgatoti tathāgato? Tathāni nāma cattāri ariyamaggañāṇāni. Tāni hi idaṁ dukkhaṁ, ayaṁ dukkhasamudayo, ayaṁ dukkhanirodho, ayaṁ dukkhanirodhagāminī paṭipadāti evaṁ sabbañeyyadhammasaṅgāhakānaṁ pavattinivattitadubhayahetubhūtānaṁ catunnaṁ ariyasaccānaṁ dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho, samudayassa āyūhanaṭṭho nidānaṭṭho saṁyogaṭṭho palibodhaṭṭho, nirodhassa nissaraṇaṭṭho vivekaṭṭho asaṅkhataṭṭho amataṭṭho, maggassa niyyānaṭṭho hetvaṭṭho dassanaṭṭho ādhipateyyaṭṭhotiādīnaṁ tabbibhāgānañca yathābhūtasabhāvāvabodhavibandhakassa saṁkilesapakkhassa samucchindanena paṭiladdhāya tattha asammohābhisamayasaṅkhātāya aviparītākārappavattiyā dhammānaṁ sabhāvasarasalakkhaṇassa avisaṁvādanato tathāni avitathāni anaññathāni, tāni bhagavā anaññaneyyo sayameva āgato adhigato, tasmā tathāni āgatoti tathāgato.",
  "atk-s0503a2:144": "Yathā ca maggañāṇāni, evaṁ bhagavato tīsu kālesu appaṭihatañāṇāni catupaṭisambhidāñāṇāni catuvesārajjañāṇāni pañcagatiparicchedañāṇāni chaasādhāraṇañāṇāni sattabojjhaṅgavibhāvanañāṇāni aṭṭhamaggaṅgavibhāvanañāṇāni navānupubbavihārasamāpattiñāṇāni dasabalañāṇāni ca tathabhāve veditabbāni.",
  "atk-s0503a2:145": "Tatrāyaṁ vibhāvanā – yañhi kiñci aparimāṇāsu lokadhātūsu aparimāṇānaṁ sattānaṁ hīnādibhedabhinnāsu atītāsu khandhāyatanadhātūsu sabhāvakiccādi avatthāvisesādi khandhappaṭibaddhanāmagottādi ca jānitabbaṁ. Anindriyabaddhesu ca atisukhumatirohitavidūradesesupi rūpadhammesu yo taṁtaṁpaccayavisesehi saddhiṁ paccayuppannānaṁ vaṇṇasaṇṭhānagandharasaphassādiviseso, tattha sabbattheva hatthatale ṭhapitaāmalake viya paccakkhato appaṭihataṁ bhagavato ñāṇaṁ pavattati, tathā anāgatāsu paccuppannāsu cāti imāni tīsu kālesu appaṭihatañāṇāni nāma. Yathāha –",
  "atk-s0503a2:146": "‘‘Atītaṁse buddhassa bhagavato appaṭihataṁ ñāṇaṁ, anāgataṁse buddhassa bhagavato appaṭihataṁ ñāṇaṁ, paccuppannaṁse buddhassa bhagavato appaṭihataṁ ñāṇa’’nti (paṭi. ma. 3.5).",
  "atk-s0503a2:147": "Tāni panetāni tattha tattha dhammānaṁ sabhāvasarasalakkhaṇassa avisaṁvādanato tathāni avitathāni anaññathāni, tāni bhagavā sayambhūñāṇena adhigañchīti. Evampi tathāni āgatoti tathāgato.",
  "atk-s0503a2:148": "Tathā atthappaṭisambhidā dhammappaṭisambhidā niruttippaṭisambhidā paṭibhānappaṭisambhidāti catasso paṭisambhidā. Tattha atthappabhedassa sallakkhaṇavibhāvanavavatthānakaraṇasamatthaṁ atthappabhedagataṁ ñāṇaṁ atthappaṭisambhidā. Dhammappabhedassa sallakkhaṇavibhāvanavavatthānakaraṇasamatthaṁ dhammappabhedagataṁ ñāṇaṁ dhammappaṭisambhidā. Niruttippabhedassa sallakkhaṇavibhāvanavavatthānakaraṇasamatthaṁ niruttābhilāpe pabhedagataṁ ñāṇaṁ niruttippaṭisambhidā. Paṭibhānappabhedassa sallakkhaṇavibhāvanavavatthānakaraṇasamatthaṁ paṭibhānappabhedagataṁ ñāṇaṁ paṭibhānappaṭisambhidā. Vuttañhetaṁ –",
  "atk-s0503a2:149": "‘‘Atthe ñāṇaṁ atthappaṭisambhidā, dhamme ñāṇaṁ dhammappaṭisambhidā, tatra dhammaniruttābhilāpe ñāṇaṁ niruttippaṭisambhidā, ñāṇesu ñāṇaṁ paṭibhānappaṭisambhidā’’ti (vibha. 718-721).",
  "atk-s0503a2:150": "Ettha ca hetuanusārena araṇīyato adhigantabbato ca saṅkhepato hetuphalaṁ attho nāma. Pabhedato pana yaṁ kiñci paccayuppannaṁ, nibbānaṁ , bhāsitattho, vipāko, kiriyāti ime pañca dhammā attho. Taṁ atthaṁ paccavekkhantassa tasmiṁ atthe pabhedagataṁ ñāṇaṁ atthappaṭisambhidā. Dhammoti saṅkhepato paccayo. So hi yasmā taṁ taṁ atthaṁ vidahati pavatteti ceva pāpeti ca, tasmā dhammoti vuccati, pabhedato pana yo koci phalanibbattanako hetu ariyamaggo bhāsitaṁ kusalaṁ akusalanti ime pañca dhammā dhammo, taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammappaṭisambhidā. Vuttampi cetaṁ –",
  "atk-s0503a2:151": "‘‘Dukkhe ñāṇaṁ atthappaṭisambhidā, dukkhasamudaye ñāṇaṁ dhammappaṭisambhidā, dukkhanirodhe ñāṇaṁ atthappaṭisambhidā, dukkhanirodhagāminiyā paṭipadāya ñāṇaṁ dhammappaṭisambhidā’’ti (vibha. 719).",
  "atk-s0503a2:152": "Atha vā hetumhi ñāṇaṁ dhammappaṭisambhidā, hetuphale ñāṇaṁ atthappaṭisambhidā. Ye dhammā jātā bhūtā sañjātā nibbattā abhinibbattā pātubhūtā, imesu dhammesu ñāṇaṁ atthappaṭisambhidā. Yamhā dhammā te dhammā jātā bhūtā sañjātā nibbattā abhinibbattā pātubhūtā, tesu dhammesu ñāṇaṁ dhammappaṭisambhidā. Jarāmaraṇe ñāṇaṁ atthappaṭisambhidā, jarāmaraṇasamudaye ñāṇaṁ dhammappaṭisambhidā. Jarāmaraṇanirodhe ñāṇaṁ atthappaṭisambhidā, jarāmaraṇanirodhagāminiyā paṭipadāya ñāṇaṁ dhammappaṭisambhidā. Jātiyā, bhave, upādāne, taṇhāya, vedanāya, phasse, saḷāyatane, nāmarūpe, viññāṇe, saṅkhāresu ñāṇaṁ atthappaṭisambhidā, saṅkhārasamudaye ñāṇaṁ dhammappaṭisambhidā. Saṅkhāranirodhe ñāṇaṁ atthappaṭisambhidā, saṅkhāranirodhagāminiyā paṭipadāya ñāṇaṁ dhammappaṭisambhidā.",
  "atk-s0503a2:153": "‘‘Idha bhikkhu dhammaṁ jānāti suttaṁ geyyaṁ…pe… vedallaṁ, ayaṁ vuccati dhammappaṭisambhidā. So tassa tasseva bhāsitassa atthaṁ jānāti ‘ayaṁ imassa bhāsitassa attho, ayaṁ imassa bhāsitassa attho’ti, ayaṁ vuccati atthappaṭisambhidā.",
  "atk-s0503a2:154": "‘‘Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ samaye phasso hoti…pe… avikkhepo hoti…pe… ime dhammā kusalā. Imesu dhammesu ñāṇaṁ dhammappaṭisambhidā, tesaṁ vipāke ñāṇaṁ atthappaṭisambhidā’’tiādi (vibha. 724-725) vitthāro.",
  "atk-s0503a2:155": "Yā panetasmiṁ atthe ca dhamme ca sabhāvanirutti abyabhicāravohāro abhilāpo, tasmiṁ sabhāvaniruttābhilāpe māgadhikāya sabbasattānaṁ mūlabhāsāya ‘‘ayaṁ sabhāvanirutti, ayaṁ asabhāvaniruttī’’ti pabhedagataṁ ñāṇaṁ niruttippaṭisambhidā. Yathāvuttesu tesu ñāṇesu gocarakiccato vitthārato pavattaṁ sabbampi taṁ ñāṇaṁ ārammaṇaṁ katvā paccavekkhantassa tasmiṁ ñāṇe pabhedagataṁ ñāṇaṁ paṭibhānappaṭisambhidā. Iti imāni cattāri paṭisambhidāñāṇāni sayameva bhagavatā adhigatāni atthadhammādike tasmiṁ tasmiṁ attano visaye avisaṁvādanavasena aviparītākārappavattiyā tathāni avitathāni anaññathāni. Evampi bhagavā tathāni āgatoti tathāgato.",
  "atk-s0503a2:156": "Tathā yaṁkiñci ñeyyaṁ nāma, sabbaṁ taṁ bhagavatā sabbākārena ñātaṁ diṭṭhaṁ adhigataṁ abhisambuddhaṁ. Tathā hissa abhiññeyyā dhammā abhiññeyyato buddhā, pariññeyyā dhammā pariññeyyato, pahātabbā dhammā pahātabbato, sacchikātabbā dhammā sacchikātabbato, bhāvetabbā dhammā bhāvetabbato, yato naṁ koci samaṇo vā brāhmaṇo vā devo vā māro vā brahmā vā ‘‘ime nāma te dhammā anabhisambuddhā’’ti saha dhammena anuyuñjituṁ samattho natthi.",
  "atk-s0503a2:157": "Yaṁkiñci pahātabbaṁ nāma, sabbaṁ taṁ bhagavato anavasesato bodhimūleyeva pahīnaṁ anuppattidhammaṁ , na tassa pahānāya uttari karaṇīyaṁ atthi. Tathā hissa lobhadosamohaviparītamanasikāraahirikānottappathinamiddhakodhūpanāha- makkhapalāsaissāmacchariyamāyāsāṭheyyathambhasārambhamānātimānamadappamādatividhā- kusalamūladuccaritavisamaviparītasaññā- malavitakkapapañcaesanātaṇhācatubbidhavipariyesaāsavagantha- oghayogāgatitaṇhupādānapañcābhinandananīvaraṇacetokhilacetasovinibandha- chavivādamūlasattānusayaaṭṭhamicchattanavaāghātavatthutaṇhā- mūlakadasaakusalakammapathaekavīsati anesanadvāsaṭṭhidiṭṭhigataaṭṭhasatataṇhāvicaritādippabhedaṁ diyaḍḍhakilesasahassaṁ saha vāsanāya pahīnaṁ samucchinnaṁ samūhataṁ, yato naṁ koci samaṇo vā…pe… brahmā vā ‘‘ime nāma te kilesā appahīnā’’ti saha dhammena anuyuñjituṁ samattho natthi.",
  "atk-s0503a2:158": "Ye cime bhagavatā kammavipākakilesūpavādaāṇāvītikkamappabhedā antarāyikā vuttā, alameva te paṭisevato ekantena antarāyāya. Yato naṁ koci samaṇo vā…pe… brahmā vā ‘‘nālaṁ te paṭisevato antarāyāyā’’ti saha dhammena anuyuñjituṁ samattho natthi.",
  "atk-s0503a2:159": "Yo ca bhagavatā niravasesavaṭṭadukkhanissaraṇāya sīlasamādhipaññāya saṅgaho sattakoṭṭhāsiko sattatiṁsappabhedo ariyamaggapubbaṅgamo anuttaro niyyāniko dhammo desito, so ekanteneva niyyāti, paṭipannassa vaṭṭadukkhato mokkhāya hoti, yato naṁ koci samaṇo vā…pe… brahmā vā ‘‘niyyāniko dhammoti tayā desito na niyyātī’’ti saha dhammena anuyuñjituṁ samattho natthīti. Vuttañhetaṁ – ‘‘sammāsambuddhassa te paṭijānato ime dhammā anabhisambuddhā’’ti (ma. ni. 1.150) vitthāro. Evametāni attano ñāṇappahānadesanāvisesānaṁ avitathabhāvāvabodhanato aviparītākārappavattitāni bhagavato catuvesārajjañāṇāni tathāni avitathāni anaññathāni. Evampi bhagavā tathāni āgatoti tathāgato.",
  "atk-s0503a2:160": "Tathā nirayagati, tiracchānagati, petagati, manussagati, devagatīti pañca gatiyo, tāsu sañjīvādayo aṭṭha mahānirayā, kukkuḷādayo soḷasa ussadanirayā, lokantarikanirayoti sabbepime ekantadukkhatāya nirassādaṭṭhena nirayā, yathākammunā gantabbato gati cāti nirayagati, tibbandhakārasītanarakāpi etesveva antogadhā. Kimikīṭasarīsapapakkhisoṇasiṅgālādayo tiriyaṁ añchitabhāvena tiracchānā, te eva gatīti tiracchānagati. Khuppipāsitattā paradattūpajīvinijjhāmataṇhikādayo dukkhabahulatāya pākaṭasukhato itā vigatāti petā, te eva gatīti petagati, kālakañcikādiasurāpi etesvevantogadhā. Parittadīpavāsīhi saddhiṁ jambudīpādicatumahādīpavāsino manaso ussannatāya manussā, te eva gatīti manussagati. Cātumahārājikato paṭṭhāya yāva nevasaññānāsaññāyatanūpagāti ime chabbīsati devanikāyā dibbanti attano iddhānubhāvena kīḷanti jotanti cāti devā, te eva gatīti devagati.",
  "atk-s0503a2:161": "Tā panetā gatiyo yasmā taṁtaṁkammanibbatto upapattibhavaviseso, tasmā atthato vipākakkhandhā kaṭattā ca rūpaṁ. Tattha ‘‘ayaṁ nāma gati iminā nāma kammunā jāyati, tassa ca kammassa paccayavisesehi evaṁ vibhāgabhinnattā visuṁ ete sattanikāyā evaṁ vibhāgabhinnā’’ti yathāsakaṁ hetuphalavibhāgaparicchindanavasena ṭhānaso hetuso bhagavato ñāṇaṁ pavattati. Tenāha bhagavā –",
  "atk-s0503a2:162": "‘‘Pañca kho imā, sāriputta, gatiyo. Katamā pañca? Nirayo, tiracchānayoni, pettivisayo, manussā, devā. Nirayañcāhaṁ, sāriputta, pajānāmi nirayagāmiñca maggaṁ nirayagāminiñca paṭipadaṁ, yathā paṭipanno ca kāyassa bhedā parammaraṇā apāyaṁ duggatiṁ vinipātaṁ nirayaṁ upapajjati, tañca pajānāmī’’tiādi (ma. ni. 1.153).",
  "atk-s0503a2:163": "Tāni panetāni bhagavato ñāṇāni tasmiṁ tasmiṁ visaye aviparītākārappavattiyā avisaṁvādanato tathāni avitathāni anaññathāni. Evampi bhagavā tathāni āgatoti tathāgato.",
  "atk-s0503a2:164": "Tathā yaṁ sattānaṁ saddhādiyogavikalāvikalabhāvāvabodhanena apparajakkhamahārajakkhatādivisesavibhāvanaṁ paññāsāya ākārehi pavattaṁ bhagavato indriyaparopariyattañāṇaṁ. Vuttañhetaṁ – ‘‘saddho puggalo apparajakkho, assaddho puggalo mahārajakkho’’ti (paṭi. ma. 1.111) vitthāro.",
  "atk-s0503a2:165": "Yañca ‘‘ayaṁ puggalo apparajakkho, ayaṁ sassatadiṭṭhiko, ayaṁ ucchedadiṭṭhiko, ayaṁ anulomikāyaṁ khantiyaṁ ṭhito, ayaṁ yathābhūtañāṇe ṭhito, ayaṁ kāmāsayo, na nekkhammādiāsayo, ayaṁ nekkhammāsayo, na kāmādiāsayo’’tiādinā ‘‘imassa kāmarāgo ativiya thāmagato, na paṭighādiko, imassa paṭigho ativiya thāmagato, na kāmarāgādiko’’tiādinā ‘‘imassa puññābhisaṅkhāro adhiko, na apuññābhisaṅkhāro na āneñjābhisaṅkhāro, imassa apuññābhisaṅkhāro adhiko, na puññābhisaṅkhāro na āneñjābhisaṅkhāro, imassa āneñjābhisaṅkhāro adhiko, na puññābhisaṅkhāro na apuññābhisaṅkhāro. Imassa kāyasucaritaṁ adhikaṁ, imassa vacīsucaritaṁ, imassa manosucaritaṁ, ayaṁ hīnādhimuttiko, ayaṁ paṇītādhimuttiko, ayaṁ kammāvaraṇena samannāgato, ayaṁ kilesāvaraṇena samannāgato, ayaṁ vipākāvaraṇena samannāgato, ayaṁ na kammāvaraṇena samannāgato, na kilesāvaraṇena samannāgato, na vipākāvaraṇena samannāgato’’tiādinā ca sattānaṁ āsayādīnaṁ yathābhūtaṁ vibhāvanākārappavattaṁ bhagavato āsayānusayañāṇaṁ. Yaṁ sandhāya vuttaṁ –",
  "atk-s0503a2:166": "‘‘Idha tathāgato sattānaṁ āsayaṁ jānāti, anusayaṁ jānāti, caritaṁ jānāti, adhimuttiṁ jānāti, bhabbābhabbe satte jānātī’’tiādi (paṭi. ma. 1.113).",
  "atk-s0503a2:167": "Yañca uparimaheṭṭhimapurimapacchimakāyehi dakkhiṇavāmaakkhikaṇṇasotanāsikasotaaṁsakūṭahatthapādehi aṅguliaṅgulantarehi lomakūpehi ca aggikkhandhūdakadhārāpavattanaṁ anaññasādhāraṇaṁ vividhavikubbaniddhinimmāpanakaṁ bhagavato yamakapāṭihāriyañāṇaṁ. Yaṁ sandhāya vuttaṁ –",
  "atk-s0503a2:168": "‘‘Idha tathāgato yamakapāṭihāriyaṁ karoti asādhāraṇaṁ sāvakehi, uparimakāyato aggikkhandho pavattati, heṭṭhimakāyato udakadhārā pavattati. Heṭṭhimakāyato aggikkhandho pavattati, uparimakāyato udakadhārā pavattatī’’tiādi (paṭi. ma. 1.116).",
  "atk-s0503a2:169": "Yañca rāgādīhi jātiādīhi ca anekehi dukkhadhammehi upaddutaṁ sattanikāyaṁ tato nīharitukāmatāvasena nānānayehi pavattassa bhagavato mahākaruṇokkamanassa paccayabhūtaṁ mahākaruṇāsamāpattiñāṇaṁ. Yathāha (paṭi. ma. 1.117-118) –",
  "atk-s0503a2:170": "‘‘Katamaṁ tathāgatassa mahākaruṇāsamāpattiyā ñāṇaṁ? Bahukehi ākārehi passantānaṁ buddhānaṁ bhagavantānaṁ sattesu mahākaruṇā okkamati, āditto lokasannivāsoti passantānaṁ buddhānaṁ bhagavantānaṁ sattesu mahākaruṇā okkamati. Uyyutto, payāto, kummaggappaṭipanno, upanīyati loko addhuvo, atāṇo loko anabhissaro , assako loko, sabbaṁ pahāya gamanīyaṁ, ūno loko atitto taṇhādāsoti passantānaṁ buddhānaṁ bhagavantānaṁ sattesu mahākaruṇā okkamati.",
  "atk-s0503a2:171": "‘‘Atāyano lokasannivāso, aleṇo, asaraṇo, asaraṇībhūto. Uddhato loko avūpasanto, sasallo lokasannivāso viddho puthusallehi, avijjandhakārāvaraṇo kilesapañjarapakkhitto, avijjāgato lokasannivāso aṇḍabhūto pariyonaddho tantākulakajāto kulaguṇḍikajāto muñjapabbajabhūto apāyaṁ duggatiṁ vinipātaṁ saṁsāraṁ nātivattati, avijjāvisadosasaṁlitto, kilesakalalībhūto, rāgadosamohajaṭājaṭito.",
  "atk-s0503a2:172": "‘‘Taṇhāsaṅghāṭapaṭimukko, taṇhājālena otthaṭo, taṇhāsotena vuyhati, taṇhāsaññojanena saṁyutto, taṇhānusayena anusaṭo, taṇhāsantāpena santappati, taṇhāpariḷāhena pariḍayhati.",
  "atk-s0503a2:173": "‘‘Diṭṭhisaṅghāṭapaṭimukko, diṭṭhijālena otthaṭo, diṭṭhisotena vuyhati, diṭṭhisaññojanena saṁyutto, diṭṭhānusayena anusaṭo, diṭṭhisantāpena santappati, diṭṭhipariḷāhena pariḍayhati.",
  "atk-s0503a2:174": "‘‘Jātiyā anugato, jarāya anusaṭo, byādhinā abhibhūto, maraṇena abbhāhato, dukkhe patiṭṭhito.",
  "atk-s0503a2:175": "‘‘Taṇhāya uḍḍito, jarāpākāraparikkhitto, maccupāsena parikkhitto, mahābandhanabaddho, rāgabandhanena dosamohamānadiṭṭhikilesaduccaritabandhanena baddho, mahāsambādhappaṭipanno, mahāpalibodhena palibuddho, mahāpapāte patito, mahākantārappaṭipanno, mahāsaṁsārappaṭipanno, mahāvidugge samparivattati, mahāpalipe palipanno.",
  "atk-s0503a2:176": "‘‘Abbhāhato lokasannivāso, āditto lokasannivāso rāgagginā dosagginā mohagginā jātiyā jarāya maraṇena sokehi paridevehi dukkhehi domanassehi upāyāsehi, unnītako lokasannivāso haññati niccamatāṇo pattadaṇḍo takkaro, vajjabandhanabaddho āghātanapaccupaṭṭhito, anātho lokasannivāso paramakāruññappatto, dukkhābhitunno cirarattaṁ pīḷito, gadhito niccaṁ pipāsito.",
  "atk-s0503a2:177": "‘‘Andho acakkhuko, hatanetto apariṇāyako, vipathapakkhando añjasāparaddho, mahoghapakkhando.",
  "atk-s0503a2:178": "‘‘Dvīhi diṭṭhigatehi pariyuṭṭhito, tīhi duccaritehi vippaṭipanno, catūhi yogehi yojito, catūhi ganthehi ganthito, catūhi upādānehi upādiyati, pañcagatisamāruḷho, pañcahi kāmaguṇehi rajjati, pañcahi nīvaraṇehi otthaṭo, chahi vivādamūlehi vivadati, chahi taṇhākāyehi rajjati, chahi diṭṭhigatehi pariyuṭṭhito, sattahi anusayehi anusaṭo, sattahi saññojanehi saṁyutto, sattahi mānehi unnato, aṭṭhahi lokadhammehi samparivattati, aṭṭhahi micchattehi niyyāto, aṭṭhahi purisadosehi dussati, navahi āghātavatthūhi āghātito, navavidhamānehi unnato, navahi taṇhāmūlakehi dhammehi rajjati, dasahi kilesavatthūhi kilissati, dasahi āghātavatthūhi āghātito, dasahi akusalakammapathehi samannāgato, dasahi saṁyojanehi saṁyutto, dasahi micchattehi niyyāto, dasavatthukāya micchādiṭṭhiyā samannāgato, dasavatthukāya antaggāhikāya diṭṭhiyā samannāgato, aṭṭhasatataṇhāpapañcehi papañcito, dvāsaṭṭhiyā diṭṭhigatehi pariyuṭṭhito, lokasannivāsoti passantānaṁ buddhānaṁ bhagavantānaṁ sattesu mahākaruṇā okkamati.",
  "atk-s0503a2:179": "‘‘Ahañcamhi tiṇṇo, loko ca atiṇṇo. Ahañcamhi mutto, loko ca amutto. Ahañcamhi danto, loko ca adanto. Ahañcamhi santo, loko ca asanto. Ahañcamhi assattho, loko ca anassattho. Ahañcamhi parinibbuto, loko ca aparinibbuto. Pahomi khvāhaṁ tiṇṇo tāretuṁ, mutto mocetuṁ, danto dametuṁ, santo sametuṁ, assattho assāsetuṁ, parinibbuto parinibbāpetunti passantānaṁ buddhānaṁ bhagavantānaṁ sattesu mahākaruṇā okkamatī’’ti (paṭi. ma. 1.117-118).",
  "atk-s0503a2:180": "Evaṁ ekūnanavutiyā ākārehi vibhajanaṁ kataṁ.",
  "atk-s0503a2:181": "Yaṁ pana yāvatā dhammadhātuyā yattakaṁ ñātabbaṁ saṅkhatāsaṅkhatādikassa sabbassa paropadesanirapekkhaṁ sabbākārena paṭivijjhanasamatthaṁ ākaṅkhamattappaṭibaddhavuttianaññasādhāraṇaṁ bhagavato ñāṇaṁ sabbathā anavasesasaṅkhatāsaṅkhatasammutisaccāvabodhato sabbaññutaññāṇaṁ tatthāvaraṇābhāvato nissaṅgappavattimupādāya anāvaraṇañāṇanti vuccati. Ekameva hi taṁ ñāṇaṁ visayappavattimukhena aññehi asādhāraṇabhāvadassanatthaṁ duvidhena uddiṭṭhaṁ. Aññathā sabbaññutānāvaraṇañāṇānaṁ sādhāraṇatā sabbavisayatā āpajjeyyuṁ, na ca taṁ yuttaṁ kiñcāpi imāya yuttiyā. Ayañhettha pāḷi –",
  "atk-s0503a2:182": "‘‘Sabbaṁ saṅkhatamasaṅkhataṁ anavasesaṁ jānātīti sabbaññutaññāṇaṁ, tattha āvaraṇaṁ natthīti anāvaraṇañāṇaṁ. Atītaṁ sabbaṁ jānātīti sabbaññutaññāṇaṁ, tattha āvaraṇaṁ natthīti anāvaraṇañāṇaṁ. Anāgataṁ sabbaṁ jānātīti sabbaññutaññāṇaṁ, tattha āvaraṇaṁ natthīti anāvaraṇañāṇaṁ. Paccuppannaṁ sabbaṁ jānātīti sabbaññutaññāṇaṁ, tattha āvaraṇaṁ natthīti anāvaraṇañāṇa’’nti (paṭi. ma. 1.119-120) vitthāro.",
  "atk-s0503a2:183": "Evametāni bhagavato chaasādhāraṇañāṇāni aviparītākārappavattiyā yathāsakavisayassa avisaṁvādanato tathāni avitathāni anaññathāni. Evampi bhagavā tathāni āgatoti tathāgato.",
  "atk-s0503a2:184": "Tathā –",
  "atk-s0503a2:185": "‘‘Sattime, bhikkhave, bojjhaṅgā – satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo’’ti (paṭi. ma. 2.17; saṁ. ni. 5.185) evaṁ sarūpato, ‘‘yāyaṁ lokuttaramaggakkhaṇe uppajjamānā līnuddhaccapatiṭṭhānāyūhanakāmasukhallikattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtā satiādibhedā dhammasāmaggī, yāya ariyasāvako bujjhati kilesaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti, sā dhammasāmaggī bodhīti vuccati. Tassā ‘bodhiyā aṅgāti bojjhaṅgā, ariyasāvako vā yathāvuttāya dhammasāmaggiyā bujjhatīti katvā bodhīti vuccati, tassa bodhissa aṅgātipi bojjhaṅgā’’ti evaṁ sāmaññalakkhaṇato. ‘‘Upaṭṭhānalakkhaṇo satisambojjhaṅgo, pavicayalakkhaṇo dhammavicayasambojjhaṅgo, paggahalakkhaṇo vīriyasambojjhaṅgo, pharaṇalakkhaṇo pītisambojjhaṅgo, upasamalakkhaṇo passaddhisambojjhaṅgo, avikkhepalakkhaṇo samādhisambojjhaṅgo, paṭisaṅkhānalakkhaṇo upekkhāsambojjhaṅgo’’ti evaṁ visesalakkhaṇato.",
  "atk-s0503a2:186": "‘‘Tattha katamo satisambojjhaṅgo? Idha, bhikkhu , satimā hoti paramena satinepakkena samannāgato, cirakatampi cirabhāsitampi saritā hoti anussaritā’’tiādinā (vibha. 467) sattannaṁ bojjhaṅgānaṁ aññamaññopakāravasena ekakkhaṇe pavattidassanato, ‘‘tattha katamo satisambojjhaṅgo? Atthi ajjhattaṁ, bhikkhave, dhammesu sati, atthi bahiddhā dhammesu satī’’tiādinā tesaṁ visayavibhāgena pavattidassanato. ‘‘Tattha katamo satisambojjhaṅgo? Idha, bhikkhave, bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmi’’ntiādinā (vibha. 471) bhāvanāvidhidassanato. ‘‘Tattha katame satta bojjhaṅgā? Idha bhikkhu yasmiṁ samaye lokuttaraṁ jhānaṁ bhāveti…pe… tasmiṁ samaye satta bojjhaṅgā honti satisambojjhaṅgo…pe… upekkhāsambojjhaṅgo. Tattha katamo satisambojjhaṅgo? Yā sati…pe… anussatī’’tiādinā (vibha. 478-479) channavutiyā nayasahassavibhāgehīti evaṁ nānākārato pavattāni bhagavato sambojjhaṅgavibhāvanañāṇāni tassa tassa atthassa avisaṁvādanato tathāni avitathāni anaññathāni. Evampi bhagavā tathāni āgatoti tathāgato.",
  "atk-s0503a2:187": "Tathā –",
  "atk-s0503a2:188": "‘‘Tattha katamaṁ dukkhanirodhagāminī paṭipadā ariyasaccaṁ? Ayameva ariyo aṭṭhaṅgiko maggo. Seyyathidaṁ, sammādiṭṭhi…pe… sammāsamādhī’’ti (vibha. 205) evaṁ sarūpato. Sabbakilesehi ārakattā ariyabhāvakarattā ariyaphalappaṭilābhakarattā ca ariyo, aṭṭhavidhattā nibbānādhigamāya ekantakāraṇattā ca aṭṭhaṅgiko. Kilese mārento gacchati, nibbānatthikehi maggīyati, sayaṁ vā nibbānaṁ maggatīti maggoti evaṁ sāmaññalakkhaṇato. ‘‘Sammā dassanalakkhaṇā sammādiṭṭhi, sammā abhiniropanalakkhaṇo sammāsaṅkappo, sammā pariggahaṇalakkhaṇā sammāvācā, sammā samuṭṭhānalakkhaṇo sammākammanto, sammā vodānalakkhaṇo sammāājīvo, sammā paggahalakkhaṇo sammāvāyāmo, sammā upaṭṭhānalakkhaṇā sammāsati, sammā avikkhepalakkhaṇo sammāsamādhī’’ti evaṁ visesalakkhaṇato. Sammādiṭṭhi aññehipi attano paccanīkakilesehi saddhiṁ micchādiṭṭhiṁ pajahati, nibbānaṁ ārammaṇaṁ karoti, tappaṭicchādakamohavidhamanena asammohato sampayuttadhamme ca passati. Tathā sammāsaṅkappādayopi micchāsaṅkappādīni pajahanti, nibbānañca ārammaṇaṁ karonti, sahajātadhammānaṁ sammāabhiniropanapariggahaṇasamuṭṭhānavodānapaggahaupaṭṭhānasamādahanāni ca karontīti evaṁ kiccavibhāgato. Sammādiṭṭhi pubbabhāge nānakkhaṇā visuṁ visuṁ dukkhādiārammaṇā hutvā maggakāle ekakkhaṇā nibbānameva ārammaṇaṁ katvā kiccato ‘‘dukkhe ñāṇa’’ntiādīni cattāri nāmāni labhati, sammāsaṅkappādayopi pubbabhāge nānakkhaṇā nānārammaṇā maggakāle ekakkhaṇā ekārammaṇā.",
  "atk-s0503a2:189": "Tesu sammāsaṅkappo kiccato nekkhammasaṅkappotiādīni tīṇi nāmāni labhati, sammāvācādayo tayo pubbabhāge musāvādāveramaṇītiādivibhāgā viratiyopi cetanāyopi hutvā maggakkhaṇe viratiyova, sammāvāyāmasatiyo kiccato sammappadhānasatipaṭṭhānavasena cattāri nāmāni labhanti. Sammāsamādhi pana maggakkhaṇepi paṭhamajjhānādivasena nānā evāti evaṁ pubbabhāgaparabhāgesu pavattivibhāgato, ‘‘idha, bhikkhave, bhikkhu sammādiṭṭhiṁ bhāveti vivekanissita’’ntiādinā (vibha. 489) bhāvanāvidhito, ‘‘tattha katamo aṭṭhaṅgiko maggo? Idha, bhikkhu, yasmiṁ samaye lokuttaraṁ jhānaṁ bhāveti…pe… dukkhāpaṭipadaṁ dandhābhiññaṁ, tasmiṁ samaye aṭṭhaṅgiko maggo hoti sammādiṭṭhi sammāsaṅkappo’’tiādinā (vibha. 499) caturāsītiyā nayasahassavibhāgehīti evaṁ anekākārato pavattāni bhagavato ariyamaggavibhāvanañāṇāni atthassa avisaṁvādanato sabbānipi tathāni avitathāni anaññathāni. Evampi bhagavā tathāni āgatoti tathāgato.",
  "atk-s0503a2:190": "Tathā paṭhamajjhānasamāpatti yā ca nirodhasamāpattīti etāsu anupaṭipāṭiyā viharitabbaṭṭhena samāpajjitabbaṭṭhena ca anupubbavihārasamāpattīsu sampādanapaccavekkhaṇādivasena yathārahaṁ sampayogavasena ca pavattāni bhagavato ñāṇāni tadatthasiddhiyā tathāni avitathāni anaññathāni . Tathā ‘‘idaṁ imassa ṭhānaṁ, idaṁ aṭṭhāna’’nti aviparītaṁ tassa tassa phalassa kāraṇākāraṇajānanaṁ, tesaṁ tesaṁ sattānaṁ atītādibhedabhinnassa kammasamādānassa anavasesato yathābhūtaṁ vipākantarajānanaṁ, āyūhanakkhaṇeyeva tassa tassa sattassa ‘‘ayaṁ nirayagāminī paṭipadā…pe… ayaṁ nibbānagāminī paṭipadā’’ti yāthāvato sāsavānāsavakammavibhāgajānanaṁ, 0.khandhāyatanādīnaṁ upādinnānupādinnādianekasabhāvaṁ nānāsabhāvañca tassa lokassa ‘‘imāya nāma dhātuyā ussannattā imasmiṁ dhammappabandhe ayaṁ viseso jāyatī’’tiādinā nayena yathābhūtaṁ dhātunānattajānanaṁ, anavasesato sattānaṁ hīnādiajjhāsayādhimuttijānanaṁ, saddhādiindriyānaṁ tikkhamudutājānanaṁ, saṁkilesādīhi saddhiṁ jhānavimokkhādivisesajānanaṁ , sattānaṁ aparimāṇāsu jātīsu tappaṭibandhena saddhiṁ anavasesato pubbenivutthakkhandhasantatijānanaṁ, hīnādivibhāgehi saddhiṁ cutipaṭisandhijānanaṁ, ‘‘idaṁ dukkha’’ntiādinā heṭṭhā vuttanayeneva catusaccajānananti imāni bhagavato dasabalañāṇāni avirajjhitvā yathāsakaṁ visayāvagāhanato yathādhippetatthasādhanato ca yathābhūtavuttiyā tathāni avitathāni anaññathāni. Vuttañhetaṁ –",
  "atk-s0503a2:191": "‘‘Idha tathāgato ṭhānañca ṭhānato aṭṭhānañca aṭṭhānato yathābhūtaṁ pajānātī’’tiādi (vibha. 809; a. ni. 10.21).",
  "atk-s0503a2:192": "Evampi bhagavā tathāni āgatoti tathāgato.",
  "atk-s0503a2:193": "Yathā cetesaṁ ñāṇānaṁ vasena, evaṁ yathāvuttānaṁ satipaṭṭhānasammappadhānavibhāvanañāṇādīnaṁ anantāparimeyyabhedānaṁ anaññasādhāraṇānaṁ paññāvisesānaṁ vasena bhagavā tathāni ñāṇāni āgato adhigatoti tathāgato. Evampi tathāni āgatoti tathāgato.",
  "atk-s0503a2:194": "Kathaṁ tathā gatoti tathāgato? Yā sā bhagavato abhijāti abhisambodhi dhammavinayapaññāpanā anupādisesanibbānadhātu, sā tathā. Kiṁ vuttaṁ hoti? Yadatthaṁ lokanāthena abhisambodhi patthitā pavattitā ca, tadatthassa ekantasiddhiyā avisaṁvādanato aviparītatthavuttiyā tathā avitathā anaññathā. Tathā hi ayaṁ bhagavā bodhisattabhūto samatiṁsapāramiparipūraṇādikaṁ vuttappabhedaṁ sabbaṁ buddhattahetuṁ sampādetvā tusitapure ṭhitova buddhakolāhalaṁ sutvā dasasahassacakkavāḷadevatāhi ekato sannipatitāhi upasaṅkamitvā –",
  "atk-s0503a2:195": "‘‘Kālo deva mahāvīra, uppajja mātukucchiyaṁ;",
  "atk-s0503a2:196": "Sadevakaṁ tārayanto, bujjhassu amataṁ pada’’nti. (bu. vaṁ. 1.67) –",
  "atk-s0503a2:197": "Āyācito uppannapubbanimitto pañca mahāvilokanāni viloketvā ‘‘idānāhaṁ manussayoniyaṁ uppajjitvā abhisambujjhissāmī’’ti āsāḷhipuṇṇamāya sakyarājakule mahāmāyāya deviyā kucchimhi paṭisandhiṁ gahetvā dasa māse devamanussehi mahatā parihārena parihariyamāno visākhapuṇṇamāya paccūsasamaye abhijātiṁ pāpuṇi.",
  "atk-s0503a2:198": "Abhijātikkhaṇe panassa paṭisandhiggahaṇakkhaṇe viya dvattiṁsapubbanimittāni pāturahesuṁ. Ayañhi dasasahassī lokadhātu kampi saṅkampi sampakampi sampavedhi, dasasu cakkavāḷasahassesu appamāṇo obhāso phari, tassa taṁ siriṁ daṭṭhukāmā viya jaccandhā cakkhūni paṭilabhiṁsu, badhirā saddaṁ suṇiṁsu. Mūgā samālapiṁsu, khujjā ujugattā ahesuṁ, paṅgulā padasā gamanaṁ paṭilabhiṁsu, bandhanagatā sabbasattā andubandhanādīhi mucciṁsu, sabbanirayesu aggi nibbāyi, pettivisaye khuppipāsā vūpasami, tiracchānānaṁ bhayaṁ nāhosi, sabbasattānaṁ rogo vūpasami, sabbasattā piyaṁvadā ahesuṁ, madhurenākārena assā hasiṁsu, vāraṇā gajjiṁsu, sabbatūriyāni sakaṁ sakaṁ ninnādaṁ muñciṁsu, aghaṭṭitāni eva manussānaṁ hatthūpagādīni ābharaṇāni madhurenākārena raviṁsu, sabbadisā vippasannā ahesuṁ, sattānaṁ sukhaṁ uppādayamāno mudusītalavāto vāyi, akālamegho vassi, pathavitopi udakaṁ ubbhijjitvā vissandi, pakkhino ākāsagamanaṁ vijahiṁsu, nadiyo asandamānā aṭṭhaṁsu, mahāsamudde madhuraṁ udakaṁ ahosi, upakkilesavimutte sūriye dissamāne eva ākāsagatā sabbā jotiyo jaliṁsu , ṭhapetvā arūpāvacare deve avasesā sabbe devā sabbepi nerayikā dissamānarūpā ahesuṁ, tarukuṭṭakavāṭaselādayo anāvaraṇabhūtā ahesuṁ, sattānaṁ cutūpapātā nāhesuṁ, sabbaṁ aniṭṭhagandhaṁ abhibhavitvā dibbagandho vāyi, sabbe phalūpagā rukkhā phaladharā sampajjiṁsu, mahāsamuddo sabbatthakameva pañcavaṇṇehi padumehi sañchannatalo ahosi, thalajajalajādīni sabbapupphāni pupphiṁsu, rukkhānaṁ khandhesu khandhapadumāni, sākhāsu sākhapadumāni, latāsu latāpadumāni pupphiṁsu, mahītale silātalāni bhinditvā uparūpari satta satta hutvā daṇḍapadumāni nāma nikkhamiṁsu, ākāse olambakapadumāni nibbattiṁsu, samantato pupphavassaṁ vassi, ākāse dibbatūriyāni vajjiṁsu, sakaladasasahassī lokadhātu vaṭṭetvā vissaṭṭhamālāguḷaṁ viya uppīḷetvā baddhamālākalāpo viya alaṅkatappaṭiyattaṁ mālāsanaṁ viya ca ekamālāmālinī vipphurantavāḷabījanī pupphadhūpagandhaparivāsitā paramasobhaggappattā ahosi, tāni ca pubbanimittāni upari adhigatānaṁ anekesaṁ visesādhigamānaṁ nimittabhūtāni eva ahesuṁ. Evaṁ anekacchariyapātubhāvappaṭimaṇḍitā cāyaṁ abhijāti yadatthaṁ anena abhisambodhi patthitā, tassā abhisambodhiyā ekantasiddhiyā tathāva ahosi avitathā anaññathā.",
  "atk-s0503a2:199": "Tathā ye buddhaveneyyā bodhaneyyabandhavā, te sabbepi anavasesato sayameva bhagavatā vinītā. Ye ca sāvakaveneyyā dhammaveneyyā ca, tepi sāvakādīhi vinītā vinayaṁ gacchanti gamissanti cāti yadatthaṁ bhagavatā abhisambodhi abhipatthitā, tadatthassa ekantasiddhiyā abhisambodhi tathā avitathā anaññathā.",
  "atk-s0503a2:200": "Apica yassa yassa ñeyyadhammassa yo yo sabhāvo bujjhitabbo, so so hatthatale ṭhapitaāmalakaṁ viya āvajjanamattappaṭibaddhena attano ñāṇena aviparītaṁ anavasesato bhagavatā abhisambuddhoti evampi abhisambodhi tathā avitathā anaññathā.",
  "atk-s0503a2:201": "Tathā tesaṁ tesaṁ dhammānaṁ tathā tathā desetabbappakāraṁ tesaṁ tesañca sattānaṁ āsayānusayacaritādhimuttiṁ sammadeva oloketvā dhammataṁ avijahanteneva paññattinayavohāramaggaṁ anatidhāvanteneva ca dhammataṁ vibhāvantena yathāparādhaṁ yathājjhāsayaṁ yathādhammañca anusāsantena bhagavatā veneyyā vinītā ariyabhūmiṁ sampāpitāti dhammavinayapaññāpanāpissa tadatthasiddhiyā yathābhūtavuttiyā ca tathā avitathā anaññathā.",
  "atk-s0503a2:202": "Tathā yā sā bhagavatā anuppattā pathaviyādiphassavedanādirūpārūpasabhāvavinimuttā lujjanabhāvābhāvato lokasabhāvātītā tamasā visaṁsaṭṭhattā kenaci anobhāsanīyā lokasabhāvābhāvato eva gatiādibhāvarahitā appatiṭṭhā anārammaṇā amatamahānibbānadhātu khandhasaṅkhātānaṁ upādīnaṁ lesamattassapi abhāvato anupādisesāti vuccati, yaṁ sandhāya vuttaṁ –",
  "atk-s0503a2:203": "‘‘Atthi, bhikkhave, tadāyatanaṁ, yattha neva pathavī na āpo na tejo na vāyo na ākāsānañcāyatanaṁ na viññāṇañcāyatanaṁ na ākiñcaññāyatanaṁ na nevasaññānāsaññāyatanaṁ nāyaṁ loko na paro loko na ca ubho candimasūriyā, tatrāpāhaṁ, bhikkhave, neva āgatiṁ vadāmi na gatiṁ na ṭhitiṁ na cutiṁ na upapattiṁ, appatiṭṭhaṁ appavattaṁ anārammaṇamevetaṁ, esevanto dukkhassā’’ti (udā. 71).",
  "atk-s0503a2:204": "Sā sabbesampi upādānakkhandhānaṁ atthaṅgamo, sabbasaṅkhārānaṁ samatho, sabbūpadhīnaṁ paṭinissaggo, sabbadukkhānaṁ vūpasamo, sabbālayānaṁ samugghāto, sabbavaṭṭānaṁ upacchedo, accantasantilakkhaṇoti yathāvuttasabhāvassa kadācipi avisaṁvādanato tathā avitathā anaññathā. Evametā abhijātiādikā tathā gato upagato adhigato paṭipanno pattoti tathāgato. Evaṁ bhagavā tathā gatoti tathāgato.",
  "atk-s0503a2:205": "Kathaṁ tathāvidhoti tathāgato? Yathāvidhā purimakā sammāsambuddhā, ayampi bhagavā tathāvidho. Kiṁ vuttaṁ hoti? Yathāvidhā te bhagavanto maggasīlena phalasīlena sabbenapi lokiyalokuttarasīlena, maggasamādhinā phalasamādhinā sabbenapi lokiyalokuttarasamādhinā, maggapaññāya phalapaññāya sabbāyapi lokiyalokuttarapaññāya, devasikaṁ valañjitabbehi catuvīsatikoṭisatasahassasamāpattivihārehi, tadaṅgavimuttiyā, vikkhambhanavimuttiyā, samucchedavimuttiyā, paṭippassaddhivimuttiyā, nissaraṇavimuttiyāti saṅkhepato. Vitthārato pana anantāparimāṇabhedehi acinteyyānubhāvehi sakalasabbaññuguṇehi, ayampi amhākaṁ bhagavā tathāvidho. Sabbesañhi sammāsambuddhānaṁ āyuvemattaṁ, sarīrappamāṇavemattaṁ, kulavemattaṁ, dukkaracariyāvemattaṁ, rasmivemattanti, imehi pañcahi vemattehi siyā vemattaṁ, na pana sīlavisuddhiyādīsu visuddhīsu samathavipassanāpaṭipattiyaṁ attanā paṭiladdhaguṇesu ca kiñci nānākaraṇaṁ atthi. Atha kho majjhe bhinnasuvaṇṇaṁ viya aññamaññaṁ nibbisesā te buddhā bhagavanto. Tasmā yathāvidhā purimakā sammāsambuddhā, ayampi bhagavā tathāvidho. Evaṁ tathāvidhoti tathāgato. Vidhattho cettha gatasaddo, tathā hi lokiyā vidhayuttagatasadde pakāratthe vadanti.",
  "atk-s0503a2:206": "Kathaṁ tathā pavattitoti tathāgato? Anaññasādhāraṇena iddhānubhāvena samannāgatattā atthappaṭisambhidādīnaṁ ukkaṁsapāramippattiyā anāvaraṇañāṇappaṭilābhena ca bhagavato kāyappavattiyādīnaṁ katthaci paṭighātābhāvato yathā ruci tathā gataṁ gati gamanaṁ kāyavacīcittappavatti etassāti tathāgato. Evaṁ tathā pavattitoti tathāgato.",
  "atk-s0503a2:207": "Kathaṁ tathehi agatoti tathāgato? Bodhisambhārasambharaṇe tappaṭipakkhappavattisaṅkhātaṁ natthi etassa gatanti agato. So panassa agatabhāvo maccheradānapāramiādīsu aviparītaṁ ādīnavānisaṁsapaccavekkhaṇādinayappavattehi ñāṇehīti tathehi ñāṇehi agatoti tathāgato.",
  "atk-s0503a2:208": "Atha vā kilesābhisaṅkhārappavattisaṅkhātaṁ khandhappavattisaṅkhātameva vā pañcasupi gatīsu gataṁ gamanaṁ etassa natthīti agato. Saupādisesaanupādisesanibbānappattiyā svāyamassa agatabhāvo tathehi ariyamaggañāṇehīti evampi bhagavā tathehi agatoti tathāgato.",
  "atk-s0503a2:209": "Kathaṁ tathā gatabhāvena tathāgato? Tathā gatabhāvenāti ca tathāgatassa sabbhāvena atthitāyāti attho. Ko panesa tathāgato, yassa atthitāya bhagavā tathāgatoti vuccatīti? Saddhammo. Saddhammo hi ariyamaggo tāva yathā yuganaddhasamathavipassanābalena anavasesato kilesapakkhaṁ samūhanantena samucchedappahānavasena gantabbaṁ , tathā gato. Phaladhammo yathā attano maggānurūpaṁ paṭippassaddhipahānavasena gantabbaṁ, tathā gato pavatto. Nibbānadhammo pana yathā gato paññāya paṭividdho sakalavaṭṭadukkhavūpasamāya sampajjati, buddhādīhi tathā gato sacchikatoti tathāgato. Pariyattidhammopi yathā purimabuddhehi suttageyyādivasena pavattiādippakāsanavasena ca veneyyānaṁ āsayādianurūpaṁ pavattito, amhākampi bhagavatā tathā gato gadito pavattitoti vā tathāgato. Yathā bhagavatā desito, tathā bhagavato sāvakehi gato avagatoti tathāgato. Evaṁ sabbopi saddhammo tathāgato. Tenāha sakko devānamindo – ‘‘tathāgataṁ devamanussapūjitaṁ, dhammaṁ namassāma suvatthi hotū’’ti (khu. pā. 6.17; su. ni. 240). Svāssa atthīti bhagavā tathāgato.",
  "atk-s0503a2:210": "Yathā ca dhammo, evaṁ ariyasaṅghopi yathā attahitāya parahitāya ca paṭipannehi suvisuddhaṁ pubbabhāgasamathavipassanāpaṭipadaṁ purakkhatvā tena tena maggena gantabbaṁ, taṁ taṁ tathā gatoti tathāgato. Yathā vā bhagavatā saccapaṭiccasamuppādādayo desitā, tathāva buddhattā tathā gadanato ca tathāgato. Tenāha sakko devarājā – ‘‘tathāgataṁ devamanussapūjitaṁ, saṅghaṁ namassāma suvatthi hotū’’ti. Svāssa sāvakabhūto atthīti bhagavā tathāgato. Evaṁ tathāgatabhāvena tathāgatoti.",
  "atk-s0503a2:211": "Idampi ca tathāgatassa tathāgatabhāvadīpane mukhamattakameva, sabbākārena pana tathāgatova tathāgatassa tathāgatabhāvaṁ vaṇṇeyya. Idañhi tathāgatapadaṁ mahatthaṁ mahāgatikaṁ mahāvisayaṁ, tassa appamādapadassa viya tepiṭakampi buddhavacanaṁ yuttito atthabhāvena āharanto ‘‘atitthena dhammakathiko pakkhando’’ti na vattabboti.",
  "atk-s0503a2:212": "Tatthetaṁ vuccati –",
  "atk-s0503a2:213": "‘‘Yatheva loke purimā mahesino,",
  "atk-s0503a2:214": "Sabbaññubhāvaṁ munayo idhāgatā;",
  "atk-s0503a2:215": "Tathā ayaṁ sakyamunīpi āgato,",
  "atk-s0503a2:216": "Tathāgato vuccati tena cakkhumā.",
  "atk-s0503a2:217": "‘‘Pahāya kāmādimale asesato,",
  "atk-s0503a2:218": "Samādhiñāṇehi yathā gatā jinā;",
  "atk-s0503a2:219": "Purātanā sakyamunī jutindharo,",
  "atk-s0503a2:220": "Tathā gato tena tathāgato mato.",
  "atk-s0503a2:221": "‘‘Tathañca dhātāyatanādilakkhaṇaṁ,",
  "atk-s0503a2:222": "Sabhāvasāmaññavibhāgabhedato;",
  "atk-s0503a2:223": "Sayambhuñāṇena jinoyamāgato,",
  "atk-s0503a2:224": "Tathāgato vuccati sakyapuṅgavo.",
  "atk-s0503a2:225": "‘‘Tathāni saccāni samantacakkhunā,",
  "atk-s0503a2:226": "Tathā idappaccayatā ca sabbaso;",
  "atk-s0503a2:227": "Anaññaneyyā nayato vibhāvitā,",
  "atk-s0503a2:228": "Tathā gato tena jino tathāgato.",
  "atk-s0503a2:229": "‘‘Anekabhedāsupi lokadhātusu,",
  "atk-s0503a2:230": "Jinassa rūpāyatanādigocare;",
  "atk-s0503a2:231": "Vicittabhede tathameva dassanaṁ,",
  "atk-s0503a2:232": "Tathāgato tena samantalocano.",
  "atk-s0503a2:233": "‘‘Yato ca dhammaṁ tathameva bhāsati,",
  "atk-s0503a2:234": "Karoti vācāya nurūpamattano;",
  "atk-s0503a2:235": "Guṇehi lokaṁ abhibhuyyirīyati,",
  "atk-s0503a2:236": "Tathāgato tenapi lokanāyako.",
  "atk-s0503a2:237": "‘‘Tathā pariññāya tathāya sabbaso,",
  "atk-s0503a2:238": "Avedi lokaṁ pabhavaṁ atikkami;",
  "atk-s0503a2:239": "Gato ca paccakkhakiriyāya nibbutiṁ,",
  "atk-s0503a2:240": "Arīyamaggañca gato tathāgato.",
  "atk-s0503a2:241": "‘‘Tathā paṭiññāya tathāya sabbaso,",
  "atk-s0503a2:242": "Hitāya lokassa yatoyamāgato;",
  "atk-s0503a2:243": "Tathāya nātho karuṇāya sabbadā,",
  "atk-s0503a2:244": "Gato ca tenāpi jino tathāgato.",
  "atk-s0503a2:245": "‘‘Tathāni ñāṇāni yatoyamāgato,",
  "atk-s0503a2:246": "Yathāsabhāvaṁ visayāvabodhato;",
  "atk-s0503a2:247": "Tathābhijātippabhutī tathāgato,",
  "atk-s0503a2:248": "Tadatthasampādanato tathāgato.",
  "atk-s0503a2:249": "‘‘Yathāvidhā te purimā mahesino,",
  "atk-s0503a2:250": "Tathāvidhoyampi tathā yathāruci;",
  "atk-s0503a2:251": "Pavattavācā tanucittabhāvato,",
  "atk-s0503a2:252": "Tathāgato vuccati aggapuggalo.",
  "atk-s0503a2:253": "‘‘Sambodhisambhāravipakkhato pure,",
  "atk-s0503a2:254": "Gataṁ na saṁsāragatampi tassa vā;",
  "atk-s0503a2:255": "Na catthi nāthassa bhavantadassino,",
  "atk-s0503a2:256": "Tathehi tasmā agato tathāgato.",
  "atk-s0503a2:257": "‘‘Tathāgato dhammavaro mahesinā,",
  "atk-s0503a2:258": "Yathā pahātabbamalaṁ pahīyati;",
  "atk-s0503a2:259": "Tathāgato ariyagaṇopi satthuno,",
  "atk-s0503a2:260": "Tathāgato tena samaṅgibhāvato’’ti.",
  "atk-s0503a2:261": "Mahiddhikatāti paramena cittavasībhāvena ca iddhividhayogena dhammānubhāvaññathattanipphādanasamatthatāsaṅkhātāya mahatiyā iddhiyā samannāgamo mahiddhikatā. Cirakālasambhūtena suvidūrappaṭipakkhena icchitatthanipphattihetubhūtena mahājutikena puññatejena samannāgamo mahānubhāvatā. Yatrāti acchariyapasaṁsākotuhalahāsapasādiko paccattatthe nipāto. Tena yuttattā vijāyissatīti anāgatakālavacanaṁ, attho pana atītakāloyeva. Ayañhettha attho – yā hi nāma ayaṁ suppavāsā tathā dukkhanimuggā kicchāpannā bhagavato vacanasamakālameva sukhinī arogā arogaṁ puttaṁ vijāyīti. Attamanoti sakamano, bhagavati pasādena kilesarahitacittoti attho. Kilesapariyuṭṭhitañhi cittaṁ vase avattanato attamanoti na sakkā vattunti. Attamanoti vā pītisomanassehi gahitamano. Pamuditoti pāmojjena yutto. Pītisomanassajātoti jātabalavapītisomanasso. Athāti pacchā, tato katipāhassa accayena. Sattabhattānīti sattasu divasesu dātabbabhattāni. Svātanāyāti svātanapuññatthaṁ, yaṁ sve buddhappamukhassa saṅghassa dānavasena payirupāsanavasena ca bhavissati puññaṁ tadatthaṁ.",
  "atk-s0503a2:262": "Atha kho bhagavā āyasmantaṁ mahāmoggallānaṁ āmantesīti kasmā āmantesi? Suppavāsāya sāmikassa pasādarakkhaṇatthaṁ. Suppavāsā pana acalappasādāva, upāsakassa pana pasādarakkhaṇaṁ mahāmoggallānattherassa bhāro. Tenāha ‘‘tuyheso upaṭṭhāko’’ti. Tattha tuyhesoti tuyhaṁ eso. Tiṇṇaṁ dhammānaṁ pāṭibhogoti mama bhogādīnaṁ tiṇṇaṁ dhammānaṁ ahāniyā avināsāya ayyo mahāmoggallāno yadi pāṭibhogo yadi patibhū, ito satta divase atikkamitvā mama sakkā dānaṁ dātunti yadi ayyena ñātanti dīpeti. Theropi tassa tesu divasesu bhogānaṁ jīvitassa ca anupaddavaṁ passitvā āha – ‘‘dvinnaṁ kho nesaṁ, āvuso, dhammānaṁ pāṭibhogo bhogānañca jīvitassa cā’’ti. Saddhā panassa cittappaṭibaddhāti tasseva bhāraṁ karonto ‘‘saddhāya pana tvaññeva pāṭibhogo’’ti āha. Api ca so upāsako diṭṭhasacco, tassa saddhāya aññathābhāvo natthīti tathā vuttaṁ. Teneva ca kāraṇena bhagavatā ‘‘pacchāpi tvaṁ karissasīti saññāpehī’’ti vuttaṁ. Upāsakopi satthari there ca gāravena subbacatāya tassā ca puññena vaḍḍhiṁ icchanto ‘‘karotu suppavāsā koliyadhītā satta bhattāni, pacchāhaṁ karissāmī’’ti anujāni.",
  "atk-s0503a2:263": "Tañca dārakanti vijātadivasato paṭṭhāya ekādasamaṁ divasaṁ atikkamitvā tato paraṁ sattāhaṁ buddhappamukhaṁ bhikkhusaṅghaṁ bhojetvā sattame divase taṁ sattavassikaṁ dārakaṁ bhagavantaṁ bhikkhusaṅghañca vandāpesi. Satta me vassānīti satta me saṁvaccharāni, accantasaṁyogavasena cetaṁ upayogavacanaṁ. Lohitakumbhiyaṁ vutthānīti mātukucchiyaṁ attano gabbhavāsadukkhaṁ sandhāya vadati. Aññānipi evarūpāni satta puttānīti ‘‘aññepi evarūpe satta putte’’ti vattabbe liṅgavipallāsavasena vuttaṁ ‘‘evarūpānī’’ti. Evaṁ satta vassāni gabbhadhāraṇavasena sattāhaṁ mūḷhagabbhatāya ca mahantaṁ dukkhaṁ pāpetvā uppajjanakaputteti attho. Etena mātugāmānaṁ puttalolatāya puttalābhena titti natthīti dasseti.",
  "atk-s0503a2:264": "Etamatthaṁ viditvāti etaṁ sattadivasādhikāni satta saṁvaccharāni gabbhadhāraṇādivasena pavattaṁ mahantaṁ dukkhaṁ ekapade visaritvā puttalolatāvasena tāya vuttamatthaṁ viditvā. Imaṁ udānanti imaṁ cittasukhappamatto viya pamattapuggale iṭṭhākārena vañcetvā taṇhāsinehassa mahānatthakarabhāvadīpakaṁ udānaṁ udānesi.",
  "atk-s0503a2:265": "Tattha asātanti amadhuraṁ asundaraṁ aniṭṭhaṁ. Sātarūpenāti iṭṭhasabhāvena. Piyarūpenāti piyāyitabbabhāvena. Sukhassa rūpenāti sukhasabhāvena. Idaṁ vuttaṁ hoti – yasmā asātaṁ appiyaṁ dukkhameva samānaṁ sakalampi vaṭṭagataṁ saṅkhārajātaṁ appahīnavipallāsattā ayonisomanasikārena iṭṭhaṁ viya piyaṁ viya sukhaṁ viya ca hutvā upaṭṭhahamānaṁ sativippavāsena pamattapuggalaṁ ativattati abhibhavati ajjhottharati, tasmā imampi suppavāsaṁ punapi sattakkhattuṁ evarūpaṁ asātaṁ appiyaṁ dukkhaṁ sātādipatirūpakena dukkhena puttasaṅkhātapemavatthusukhena ajjhottharatīti.",
  "atk-s0503a2:266": "Aṭṭhamasuttavaṇṇanā niṭṭhitā.",
  "atk-s0503a2:267": "9. Visākhāsuttavaṇṇanā",
  "atk-s0503a2:268": "19. Navame pubbārāmeti sāvatthiyā pācīnadisābhāge anurādhapurassa uttamadevīvihārasadise ṭhāne kārite ārāme. Migāramātupāsādeti migāramātuyā pāsāde.",
  "atk-s0503a2:269": "Tatrāyaṁ anupubbikathā – atīte satasahassakappamatthake padumuttaradasabalaṁ ekā upāsikā aññataraṁ upāsikaṁ attano aggupaṭṭhāyikaṭṭhāne ṭhapentaṁ disvā bhagavantaṁ nimantetvā buddhappamukhassa bhikkhusatasahassassa dānaṁ datvā bhagavato nipaccakāraṁ katvā ‘‘anāgate tumhādisassa buddhassa aggupaṭṭhāyikā bhaveyya’’nti patthanaṁ akāsi. Sā kappasatasahassaṁ devesu ca manussesu ca saṁsaritvā amhākaṁ bhagavato kāle bhaddiyanagare meṇḍakaseṭṭhiputtassa dhanañjayaseṭṭhino gehe sumanadeviyā kucchismiṁ paṭisandhiṁ gaṇhi. Jātakāle cassā visākhāti nāmaṁ akaṁsu. Sā yadā bhagavā bhaddiyanagaraṁ agamāsi, tadā pañcahi dārikāsatehi saddhiṁ bhagavato paccuggamanaṁ katvā paṭhamadassaneneva sotāpannā ahosi.",
  "atk-s0503a2:270": "Aparabhāge sāvatthiyaṁ migāraseṭṭhiputtassa puṇṇavaḍḍhanakumārassa gehaṁ gatā, tattha naṁ sasuro migāraseṭṭhi upakāravasena mātuṭṭhāne ṭhapesi. Tasmā migāramātāti vuccati. Sā attano mahallatāpasādhanaṁ vissajjetvā navakoṭīhi bhagavato bhikkhusaṅghassa ca vasanatthāya karīsamatte bhūmibhāge uparibhūmiyaṁ pañcagabbhasatāni heṭṭhābhūmiyaṁ pañcagabbhasatānīti gabbhasahassehi paṭimaṇḍitaṁ pāsādaṁ kāresi. Tena vuttaṁ ‘‘migāramātupāsāde’’ti.",
  "atk-s0503a2:271": "Kocideva atthoti kiñcideva payojanaṁ. Raññeti rājini. Paṭibaddhoti āyatto. Visākhāya ñātikulato maṇimuttādiracitaṁ tādisaṁ bhaṇḍajātaṁ tassā paṇṇākāratthāya pesitaṁ, taṁ nagaradvārappattaṁ suṅkikā tattha suṅkaṁ gaṇhantā tadanurūpaṁ aggahetvā atirekaṁ gaṇhiṁsu. Taṁ sutvā visākhā rañño tamatthaṁ nivedetukāmā patirūpaparivārena rājanivesanaṁ agamāsi, tasmiṁ khaṇe rājā mallikāya deviyā saddhiṁ antepuraṁ gato hoti. Visākhā okāsaṁ alabhamānā ‘‘idāni labhissāmi, idāni labhissāmī’’ti bhojanavelaṁ atikkamitvā chinnabhattā hutvā pakkāmi. Evaṁ dvīhatīhaṁ gantvāpi okāsaṁ na labhiyeva. Iti rājā aniveditopi tassa atthavinicchayassa okāsākaraṇena ‘‘yathādhippāyaṁ na tīretī’’ti vutto. Tattha yathādhippāyanti adhippāyānurūpaṁ. Na tīretīti na niṭṭhāpeti. Mahāupāsikāya hi rājāyattasuṅkameva rañño datvā itaraṁ vissajjāpetuṁ adhippāyo, so raññā na diṭṭhattā eva na tīrito. Handāti vossaggatthe nipāto. Divā divassāti divasassa divā, majjhanhike kāleti attho. Kenacideva karaṇīyena dvīhatīhaṁ rājanivesanadvāraṁ gacchantī tassa atthassa aniṭṭhitattā niratthakameva upasaṅkamiṁ , bhagavati upasaṅkamanameva pana dassanānuttariyādippaṭilābhakāraṇattā sātthakanti evāhaṁ, bhante, imāya velāya idhāgatāti imamatthaṁ dassentī mahāupāsikā ‘‘idha me, bhante’’tiādimāha.",
  "atk-s0503a2:272": "Etamatthanti etaṁ parāyattatāya adhippāyāsamijjhanasaṅkhātaṁ atthaṁ viditvā. Imaṁ udānanti imaṁ parādhīnāparādhīnavuttīsu ādīnavānisaṁsaparidīpakaṁ udānaṁ udānesi.",
  "atk-s0503a2:273": "Tattha sabbaṁ paravasaṁ dukkhanti yaṁ kiñci atthajātaṁ payojanaṁ paravasaṁ parāyattaṁ attano icchāya nipphādetuṁ asakkuṇeyyatāya dukkhaṁ dukkhāvahaṁ hotīti attho. Sabbaṁ issariyaṁ sukhanti duvidhaṁ issariyaṁ lokiyaṁ lokuttarañca. Tattha lokiyaṁ rājissariyādi ceva lokiyajjhānābhiññānibbattaṁ cittissariyañca, lokuttaraṁ maggaphalādhigamanimittaṁ nirodhissariyaṁ. Tesu yaṁ cakkavattibhāvapariyosānaṁ manussesu issariyaṁ, yañca sakkādīnaṁ tasmiṁ tasmiṁ devanikāye ādhipaccabhūtaṁ issariyaṁ, tadubhayaṁ yadipi kammānubhāvena yathicchitanipphattiyā sukhanimittatāya sukhaṁ, vipariṇāmadukkhatāya pana sabbathā dukkhameva. Tathā aniccantikatāya lokiyajjhānanibbattaṁ cittissariyaṁ, nirodhissariyameva pana lokadhammehi akampanīyato anivattisabhāvattā ca ekantasukhaṁ nāma. Yaṁ panettha sabbattheva aparādhīnatāya labhati cittasukhaṁ, taṁ sandhāya satthā ‘‘sabbaṁ issariyaṁ sukha’’nti āha.",
  "atk-s0503a2:274": "Sādhāraṇe vihaññantīti idaṁ ‘‘sabbaṁ paravasaṁ dukkha’’nti imassa padassa atthavivaraṇaṁ. Ayañhettha attho – sādhāraṇe payojane sādhetabbe sati tassa parādhīnatāya yathādhippāyaṁ anipphādanato ime sattā vihaññanti vighātaṁ āpajjanti kilamanti. Kasmā? Yogā hi duratikkamāti yasmā kāmayogabhavayogadiṭṭhiyogaavijjāyogā anādikālabhāvitā anupacitakusalasambhārehi pajahituṁ asakkuṇeyyatāya duratikkamā. Etesu diṭṭhiyogo paṭhamamaggena atikkamitabbo, kāmayogo tatiyamaggena. Itare aggamaggena. Iti ariyamaggānaṁ duradhigamanīyattā ime yogā duratikkamā. Tasmā kāmayogādivasena icchitālābhahetu sattā vihaññanti, asādhāraṇe pana cittissariye nirodhissariye ca sati na kadācipi vighātassa sambhavoti adhippāyo.",
  "atk-s0503a2:275": "Atha vā sabbaṁ paravasanti yaṁ attano aññappaṭibaddhavuttisaṅkhātaṁ, taṁ sabbaṁ aniccasabhāvatāya dukkhaṁ. ‘‘Yadaniccaṁ taṁ dukkha’’nti hi vuttaṁ. Sabbaṁ issariyanti yaṁ sabbasaṅkhatanissaṭaṁ issariyaṭṭhānatāya issariyanti laddhanāmaṁ nibbānaṁ, taṁ upādisesādivibhāgaṁ sabbaṁ sukhaṁ. ‘‘Nibbānaṁ paramaṁ sukha’’nti (dha. pa. 203-204) hi vuttaṁ. Sādhāraṇeti evaṁ dukkhasukhe vavatthite ime sattā bahusādhāraṇe dukkhakāraṇe nimuggā hutvā vihaññanti. Kasmā? Yogā hi duratikkamāti yasmā te sabbattha nimujjanassa hetubhūtā kāmayogādayo duratikkamā, tasmā tvampi visākhe parāyattamatthaṁ patthetvā alabhamānā vihaññasīti adhippāyo.",
  "atk-s0503a2:276": "Navamasuttavaṇṇanā niṭṭhitā.",
  "atk-s0503a2:277": "10. Bhaddiyasuttavaṇṇanā",
  "atk-s0503a2:278": "20. Dasame anupiyāyanti evaṁ nāmake nagare. Ambavaneti tassa nagarassa avidūre mallarājūnaṁ ekaṁ ambavanaṁ ahosi, tattha mallarājūhi bhagavato vihāro kārito, so ‘‘ambavana’’ntveva vuccati. Anupiyaṁ gocaragāmaṁ katvā tattha bhagavā viharati, tena vuttaṁ ‘‘anupiyāyaṁ viharati ambavane’’ti. Bhaddiyoti tassa therassa nāmaṁ. Kāḷīgodhāya puttoti kāḷīgodhā nāma sākiyānī sakyarājadevī ariyasāvikā āgataphalā viññātasāsanā, tassā ayaṁ putto. Tassa pabbajjāvidhi khandhake (cūḷava. 330-331) āgatova. So pabbajitvā vipassanaṁ paṭṭhapetvā na cirasseva chaḷabhiñño ahosi, terasapi dhutaṅgāni samādāya vattati. Bhagavatā ca ‘‘etadaggaṁ, bhikkhave, mama sāvakānaṁ bhikkhūnaṁ uccakulikānaṁ, yadidaṁ bhaddiyo kāḷīgodhāya putto’’ti (a. ni. 1.193) uccakulikabhāve etadagge ṭhapito asītiyā sāvakānaṁ abbhantaro.",
  "atk-s0503a2:279": "Suññāgāragatoti ‘‘ṭhapetvā gāmañca gāmūpacārañca avasesaṁ arañña’’nti vuttaṁ araññaṁ rukkhamūlañca ṭhapetvā aññaṁ pabbatakandarādi pabbajitasāruppaṁ nivāsaṭṭhānaṁ janasambādhābhāvato idha suññāgāranti adhippetaṁ. Atha vā jhānakaṇṭakānaṁ saddānaṁ abhāvato vivittaṁ yaṁ kiñci agārampi suññāgāranti veditabbaṁ. Taṁ suññāgāraṁ upagato. Abhikkhaṇanti bahulaṁ. Udānaṁ udānesīti so hi āyasmā araññe divāvihāraṁ upagatopi rattivāsūpagatopi yebhuyyena phalasamāpattisukhena nirodhasukhena ca vītināmeti, tasmā taṁ sukhaṁ sandhāya pubbe attanā anubhūtaṁ sabhayaṁ sapariḷāhaṁ rajjasukhaṁ jigucchitvā ‘‘aho sukhaṁ aho sukha’’nti somanassasahitaṁ ñāṇasamuṭṭhānaṁ pītisamuṭṭhānaṁ samuggirati.",
  "atk-s0503a2:280": "Sutvāna nesaṁ etadahosīti nesaṁ sambahulānaṁ bhikkhūnaṁ tassa āyasmato ‘‘aho sukhaṁ, aho sukha’’nti udānentassa udānaṁ sutvā ‘‘nissaṁsayaṁ esa anabhirato brahmacariyaṁ caratī’’ti evaṁ parivitakkitaṁ ahosi. Te bhikkhū puthujjanā tassa āyasmato vivekasukhaṁ sandhāya udānaṁ ajānantā evaṁ amaññiṁsu, tena vuttaṁ ‘‘nissaṁsaya’’ntiādi. Tattha nissaṁsayanti asandehena ekantenāti attho. ‘‘Yaṁ so pubbe agāriyabhūto samāno’’ti pāḷiṁ vatvā ‘‘anubhavī’’ti vacanasesena keci atthaṁ vaṇṇenti, apare ‘‘yaṁ sā’’ti paṭhanti, ‘‘yaṁsa pubbe agāriyabhūtassā’’ti pana pāḷi. Tattha yaṁsāti yaṁ assa, sandhivasena hi akārasakāralopo ‘‘evaṁsa te (ma. ni. 1.23; a. ni. 6.58), pupphaṁsā uppajjī’’tiādīsu (pārā. 36) viya. Tassattho – assa āyasmato bhaddiyassa pabbajitato pubbe agāriyabhūtassa gahaṭṭhassa sato yaṁ rajjasukhaṁ anubhūtaṁ. Sā tamanussaramānoti so taṁ sukhaṁ etarahi ukkaṇṭhanavasena anussaranto.",
  "atk-s0503a2:281": "Te bhikkhū bhagavantaṁ etadavocunti te sambahulā bhikkhū ullapanasabhāvasaṇṭhitā tassa anuggahaṇādhippāyena bhagavantaṁ etadavocuṁ, na ujjhānavasena. Aññataranti nāmagottena apākaṭaṁ ekaṁ bhikkhuṁ. Āmantesīti āṇāpesi te bhikkhū saññāpetukāmo. Evanti vacanasampaṭiggahe, sādhūti attho. Puna evanti paṭiññāya. Abhikkhaṇaṁ ‘‘aho sukhaṁ, aho sukha’’nti imaṁ udānaṁ udānesīti yathā te bhikkhū vadanti, taṁ evaṁ tathevāti attano udānaṁ paṭijānāti. Kiṁ pana tvaṁ bhaddiyāti kasmā bhagavā pucchati, kiṁ tassa cittaṁ na jānātīti ? No na jānāti, teneva pana tamatthaṁ vadāpetvā te bhikkhū saññāpetuṁ pucchati. Vuttañhetaṁ – ‘‘jānantāpi tathāgatā pucchanti, jānantāpi na pucchantī’’tiādi. Atthavasanti kāraṇaṁ.",
  "atk-s0503a2:282": "Antepureti itthāgārassa sañcaraṇaṭṭhānabhūte rājagehassa abbhantare, yattha rājā nhānabhojanasayanādiṁ kappeti. Rakkhā susaṁvihitāti ārakkhādikatapurisehi gutti suṭṭhu samantato vihitā. Bahipi antepureti aḍḍakaraṇaṭṭhānādike antepurato bahibhūte rājagehe. Evaṁ rakkhito gopito santoti evaṁ rājageharājadhānirajjadesesu anto ca bahi ca anekesu ṭhānesu anekasatehi susaṁvihitarakkhāvaraṇaguttiyā mameva nibbhayatthaṁ phāsuvihāratthaṁ rakkhito gopito samāno. Bhītotiādīni padāni aññamaññavevacanāni. Atha vā bhītoti pararājūhi bhāyamāno. Ubbiggoti sakarajjepi pakatito uppajjanakabhayubbegena ubbiggo calito. Ussaṅkīti ‘‘raññā nāma sabbakālaṁ avissatthena bhavitabba’’nti vacanena sabbattha avissāsavasena tesaṁ tesaṁ kiccakaraṇīyānaṁ paccayaparisaṅkāya ca uddhamukhaṁ saṅkamāno. Utrāsīti ‘‘santikāvacarehipi ajānantasseva me kadāci anattho bhaveyyā’’ti uppannena sarīrakampaṁ uppādanasamatthena tāsena utrāsī. ‘‘Utrasto’’tipi paṭhanti. Vihāsinti evaṁbhūto hutvā vihariṁ.",
  "atk-s0503a2:283": "Etarahīti idāni pabbajitakālato paṭṭhāya. Ekoti asahāyo, tena vūpakaṭṭhakāyataṁ dasseti. Abhītotiādīnaṁ padānaṁ vuttavipariyāyena attho veditabbo. Bhayādinimittassa pariggahassa taṁ nimittassa ca kilesassa abhāvenevassa abhītāditāti. Etena cittavivekaṁ dasseti . Appossukkoti sarīraguttiyaṁ nirussukko. Pannalomoti lomahaṁsuppādakassa chambhitattassa abhāvena anuggatalomo. Padadvayenapi serivihāraṁ dasseti. Paradattavuttoti parehi dinnena cīvarādinā vattamāno, etena sabbaso saṅgābhāvadīpanamukhena anavasesabhayahetuvirahaṁ dasseti. Migabhūtena cetasāti vissatthavihāritāya migassa viya jātena cittena. Migo hi amanussapathe araññe vasamāno vissattho tiṭṭhati, nisīdati, nipajjati, yenakāmañca pakkamati appaṭihatacāro, evaṁ ahampi viharāmīti dasseti. Vuttañhetaṁ paccekabuddhena –",
  "atk-s0503a2:284": "‘‘Migo araññamhi yathā abaddho,",
  "atk-s0503a2:285": "Yenicchakaṁ gacchati gocarāya;",
  "atk-s0503a2:286": "Viññū naro seritaṁ pekkhamāno,",
  "atk-s0503a2:287": "Eko care khaggavisāṇakappo’’ti. (su. ni. 39; apa. thera 1.1.95);",
  "atk-s0503a2:288": "Imaṁ kho ahaṁ, bhante, atthavasanti, bhante, bhagavā yadidaṁ mama etarahi paramaṁ vivekasukhaṁ phalasamāpattisukhaṁ, idameva kāraṇaṁ sampassamāno ‘‘aho sukhaṁ, aho sukha’’nti udānaṁ udānesinti.",
  "atk-s0503a2:289": "Etamatthanti etaṁ bhaddiyattherassa puthujjanavisayātītaṁ vivekasukhasaṅkhātamatthaṁ sabbākārato viditvā. Imaṁ udānanti idaṁ sahetukabhayasokavigamānubhāvadīpakaṁ udānaṁ udānesi.",
  "atk-s0503a2:290": "Tattha yassantarato na santi kopāti yassa ariyapuggalassa antarato abbhantare attano citte cittakālussiyakaraṇato cittappakopā rāgādayo āghātavatthuādikāraṇabhedato anekabhedā dosakopā eva kopā na santi maggena pahīnattā na vijjanti. Ayañhi antarasaddo kiñcāpi ‘‘mañca tvañca kimantara’’ntiādīsu (saṁ. ni. 1.228) kāraṇe dissati, ‘‘antaraṭṭhake himapātasamaye’’tiādīsu (mahāva. 346) vemajjhe, ‘‘antarā ca jetavanaṁ antarā ca sāvatthi’’ntiādīsu (udā. 13, 44) vivare, ‘‘bhayamantarato jāta’’ntiādīsu (itivu. 88; mahāni. 5) citte, idhāpi citte eva daṭṭhabbo. Tena vuttaṁ ‘‘antarato attano citte’’ti.",
  "atk-s0503a2:291": "Itibhavābhavatañca vītivattoti yasmā bhavoti sampatti, abhavoti vipatti. Tathā bhavoti vuddhi, abhavoti hāni. Bhavoti vā sassataṁ, abhavoti ucchedo. Bhavoti vā puññaṁ, abhavoti pāpaṁ. Bhavoti vā sugati, abhavoti duggati. Bhavoti vā khuddako, abhavoti mahanto. Tasmā yā sā sampattivipattivuḍḍhihānisassatucchedapuññapāpasugatiduggati- khuddakamahantaupapattibhavānaṁ vasena iti anekappakārā bhavābhavatā vuccati. Catūhipi ariyamaggehi yathāsambhavaṁ tena tena nayena taṁ itibhavābhavatañca vītivatto atikkanto hoti. Atthavasena vibhatti vipariṇāmetabbā. Taṁ vigatabhayanti taṁ evarūpaṁ yathāvuttaguṇasamannāgataṁ khīṇāsavaṁ cittakopābhāvato itibhavābhavasamatikkamato ca bhayahetuvigamena vigatabhayaṁ, vivekasukhena aggaphalasukhena ca sukhiṁ, vigatabhayattā eva asokaṁ. Devā nānubhavanti dassanāyāti adhigatamagge ṭhapetvā sabbepi upapattidevā vāyamantāpi cittacāradassanavasena dassanāya daṭṭhuṁ nānubhavanti na abhisambhuṇanti na sakkonti, pageva manussā. Sekkhāpi hi puthujjanā viya arahato cittappavattiṁ na jānanti.",
  "atk-s0503a2:292": "Dasamasuttavaṇṇanā niṭṭhitā.",
  "atk-s0503a2:293": "Niṭṭhitā ca mucalindavaggavaṇṇanā."
}