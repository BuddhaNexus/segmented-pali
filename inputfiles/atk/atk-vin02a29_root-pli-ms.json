{
  "atk-vin02a29:0": "10. Kosambakakkhandhakaṁ",
  "atk-vin02a29:1": "Kosambakavivādakathā",
  "atk-vin02a29:2": "451. Kosambakakkhandhake – taṁ bhikkhuṁ āpattiyā adassane ukkhipiṁsūti ettha ayamanupubbikathā – dve kira bhikkhū ekasmiṁ āvāse vasanti vinayadharo ca suttantiko ca. Tesu suttantiko bhikkhu ekadivasaṁ vaccakuṭiṁ paviṭṭho ācamanaudakāvasesaṁ bhājane ṭhapetvāva nikkhami. Vinayadharo pacchā paviṭṭho taṁ udakaṁ disvā nikkhamitvā taṁ bhikkhuṁ pucchi – ‘‘āvuso, tayā idaṁ udakaṁ ṭhapita’’nti? ‘‘Āmāvuso’’ti. ‘‘Kiṁ tvaṁ ettha āpattibhāvaṁ na jānāsī’’ti? ‘‘Āma, na jānāmī’’ti. ‘‘Hoti, āvuso ettha āpattī’’ti? ‘‘Sace hoti, desissāmī’’ti. ‘‘Sace pana te, āvuso, asañcicca asatiyā kataṁ, natthi āpattī’’ti. So tassā āpattiyā anāpattidiṭṭhi ahosi.",
  "atk-vin02a29:3": "Vinayadharopi attano nissitakānaṁ ‘‘ayaṁ suttantiko āpattiṁ āpajjamānopi na jānātī’’ti ārocesi. Te tassa nissitake disvā ‘‘tumhākaṁ upajjhāyo āpattiṁ āpajjitvāpi āpattibhāvaṁ na jānātī’’ti āhaṁsu. Te gantvā attano upajjhāyassa ārocesuṁ. So evamāha – ‘‘ayaṁ vinayadharo pubbe anāpattī’’ti vatvā ‘‘idāni āpattī’’ti vadati. Musāvādī esoti. Te gantvā ‘‘tumhākaṁ upajjhāyo musāvādī’’ti evaṁ aññamaññaṁ kalahaṁ vaḍḍhayiṁsu. Tato vinayadharo okāsaṁ labhitvā tassa āpattiyā adassane ukkhepanīyakammaṁ akāsi. Tena vuttaṁ – ‘‘taṁ bhikkhuṁ āpattiyā adassane ukkhipiṁsū’’ti.",
  "atk-vin02a29:4": "453.Bhinno bhikkhusaṅgho bhinno bhikkhusaṅghoti ettha na tāva bhinno; apica kho yathā deve vuṭṭhe ‘‘idāni sassaṁ nipphanna’’nti vuccati, avassañhi taṁ nipphajjissati, evameva iminā kāraṇena āyatiṁ avassaṁ bhijjissati, so ca kho kalahavasena na saṅghabhedavasena, tasmā ‘‘bhinno’’ti vuttaṁ. Sambhamaatthavasena cettha āmeḍitaṁ veditabbaṁ.",
  "atk-vin02a29:5": "454.Etamatthaṁbhāsitvā uṭṭhāyāsanā pakkāmīti kasmā evaṁ bhāsitvā pakkāmi? Sace hi bhagavā ukkhepake vā ‘‘akāraṇe tumhehi so bhikkhu ukkhitto’’ti vadeyya, ukkhittānuvattake vā ‘‘tumhe āpattiṁ āpannā’’ti vadeyya, ‘‘etesaṁ bhagavā pakkho, etesaṁ bhagavā pakkho’’ti vatvā āghātaṁ bandheyyuṁ, tasmā tantimeva ṭhapetvā etamatthaṁ bhāsitvā uṭṭhāyāsanā pakkāmi.",
  "atk-vin02a29:6": "455.Attanā vā attānanti ettha yo saṅghena ukkhepanīyakatānaṁ adhammavādīnaṁ pakkhe nisinno ‘‘tumhe kiṁ bhaṇathā’’ti tesañca itaresañca laddhiṁ sutvā ‘‘ime adhammavādino, itare dhammavādino’’ti cittaṁ uppādeti, ayaṁ tesaṁ majjhe nisinnova tesaṁ nānāsaṁvāsako hoti, kammaṁ kopeti, itaresampi hatthapāsaṁ anāgatattā kopeti. Evaṁ attanā vā attānaṁ nānāsaṁvāsakaṁ karoti. Samānasaṁvāsakanti etthāpi yo adhammavādīnaṁ pakkhe nisinno ‘‘adhammavādino ime, itare dhammavādino’’ti tesaṁ majjhaṁ pavisati, yattha vā tattha vā pana pakkhe nisinno ‘‘ime dhammavādino’’ti gaṇhāti, ayaṁ attanā vā attānaṁ samānasaṁvāsakaṁ karotīti veditabbo.",
  "atk-vin02a29:7": "456.Kāyakammaṁ vacīkammanti ettha kāyena paharantā kāyakammaṁ upadaṁsenti, pharusaṁ vadantā vacīkammaṁ upadaṁsentīti veditabbā. Hatthaparāmāsaṁ karontīti kodhavasena hatthehi aññamaññaṁ parāmasanaṁ karonti. Adhammiyāyamāneti adhammiyāni kiccāni kurumāne. Asammodikāvattamānāyāti asammodikāya vattamānāya. Ayameva vā pāṭho. Sammodanakathāya avattamānāyāti attho. Ettāvatā na aññamaññanti ettha dve pantiyo katvā upacāraṁ muñcitvā nisīditabbaṁ, dhammiyāyamāne pana sammodikāya vattamānāya āsanantarikāya nisīditabbaṁ, ekekaṁ āsanaṁ antaraṁ katvā nisīditabbaṁ.",
  "atk-vin02a29:8": "457-458.Mā bhaṇḍanantiādīsu ‘‘akatthā’’ti pāṭhasesaṁ gahetvā ‘‘mā bhaṇḍanaṁ akatthā’’ti evamattho daṭṭhabbo. Adhammavādīti ukkhittānuvattakesu aññataro. Ayaṁ pana bhikkhu bhagavato atthakāmo, ayaṁ kirassa adhippāyo ‘‘ime bhikkhū kodhābhibhūtā satthu vacanaṁ na gaṇhanti, mā bhagavā ete ovadanto kilamitthā’’ti tasmā evamāha. Bhagavā pana ‘‘pacchāpi saññaṁ labhitvā oramissantī’’ti tesaṁ anukampāya atītavatthuṁ āharitvā kathesi. Tattha anatthatoti anattho ato; etasmā me purisā anatthoti vuttaṁ hoti. Atha vā anatthatoti anatthado. Sesaṁ pākaṭameva.",
  "atk-vin02a29:9": "464.Puthusaddotiādigāthāsu pana puthu mahā saddo assāti puthusaddo. Samajanoti samāno ekasadiso jano; sabbo cāyaṁ bhaṇḍanakārakojano samantato saddanicchāraṇena puthusaddo ceva sadiso cāti vuttaṁ hoti. Na bālo koci maññathāti tattha koci ekopi ‘‘ahaṁ bālo’’ti na maññittha; sabbepi paṇḍitamāninoyeva. Nāññaṁ bhiyyo amaññarunti koci ekopi ‘‘ahaṁ bālo’’ti ca na maññittha; bhiyyo ca saṅghasmiṁ bhijjamāne aññampi ekaṁ ‘‘mayhaṁ kāraṇā saṅgho bhijjatī’’ti idaṁ kāraṇaṁ na maññitthāti attho.",
  "atk-vin02a29:10": "Parimuṭṭhāti parimuṭṭhassatino. Vācāgocarabhāṇinoti rākārassa rassādeso kato , vācāgocarā na satipaṭṭhānādigocarā. Bhāṇino ca kathaṁ bhāṇino? Yāvicchanti mukhāyāmaṁ yāva mukhaṁ pasāretuṁ icchanti, tāva pasāretvā bhāṇino, ekopi saṅghagāravena mukhasaṅkocaṁ na karotīti attho. Yena nītāti yena kalahena imaṁ nillajjabhāvaṁ nītā. Na taṁ vidūti na taṁ jānanti, ‘‘evaṁ sādīnavo aya’’nti.",
  "atk-vin02a29:11": "Ye ca taṁ upanayhantīti taṁ ‘‘akkocchi maṁ, avadhi ma’’ntiādikaṁ ākāraṁ ye ca upanayhanti. Sanantanoti porāṇo.",
  "atk-vin02a29:12": "Pareti paṇḍite ṭhapetvā tato aññe bhaṇḍanakārakā pare nāma. Te ettha saṅghamajjhe kalahaṁ karontā ‘‘mayaṁ yamāmase upayamāma; satataṁ samitaṁ maccusantikaṁ gacchāmā’’ti na jānanti. Ye ca tattha vijānantīti ye tattha paṇḍitā ‘‘mayaṁ maccusamīpaṁ gacchāmā’’ti vijānanti. Tatosammanti medhagāti evañhi te jānantā yonisomanasikāraṁ uppādetvā medhagānaṁ kalahānaṁ vūpasamāya paṭipajjanti.",
  "atk-vin02a29:13": "Aṭṭhicchinnāti ayaṁ gāthā brahmadattañca dīghāvukumārañca sandhāya vuttā. Tesampi hoti saṅgati, kasmā tumhākaṁ na hoti, yesaṁ vo neva mātāpitūnaṁ aṭṭhīni chinnāni, na pāṇā hatā, na gavāssadhanāni haṭānīti.",
  "atk-vin02a29:14": "Sace labhethātiādigāthā paṇḍitasahāyassa ca bālasahāyassa ca vaṇṇāvaṇṇadīpanatthaṁ vuttā. Abhibhuyya sabbāni parissayānīti pākaṭaparissaye ca paṭicchannaparissaye ca abhibhavitvā tena saddhiṁ attamano satimā careyya.",
  "atk-vin02a29:15": "Rājāvaraṭṭhaṁ vijitanti yathā attano vijitaṁ raṭṭhaṁ mahājanakarājā ca arindamamahārājā ca pahāya ekakā cariṁsu; evaṁ careyyāti attho. Mātaṅgaraññeva nāgoti mātaṅgo araññe nāgova. Mātaṅgoti hatthī vuccati; nāgoti mahantādhivacanametaṁ. Yathā hi mātuposako mātaṅganāgo araññe eko cari, na ca pāpāni akāsi. Yathā ca pālileyyako, evaṁ eko care, na ca pāpāni kayirāti vuttaṁ hoti.",
  "atk-vin02a29:16": "Pālileyyakagamanakathā",
  "atk-vin02a29:17": "467.Pālileyyake viharati rakkhitavanasaṇḍeti pālileyyakaṁ upanissāya rakkhitavanasaṇḍe viharati. Hatthināgoti mahāhatthī. Hatthikalabhehīti hatthipotakehi. Hatthicchāpehīti khīrūpakehi daharapotakehi. Chinnaggānīti tehi purato purato gacchantehi chinnaggāni khāyitāvasesāni khāṇusadisāni tiṇāni khādati. Obhaggobhagganti tena hatthināgena uccaṭṭhānato bhañjitvā bhañjitvā pātitaṁ. Assa sākhābhaṅganti etassa santakaṁ sākhābhaṅgaṁ te khādanti. Āvilānīti tehi paṭhamataraṁ otaritvā pivantehi ālulitāni kaddamodakāni pivati. Ogāhāti titthato.",
  "atk-vin02a29:18": "Nāgassa nāgenāti hatthināgassa buddhanāgena. Īsādantassāti rathaīsāsadisadantassa. Yadeko ramatī vaneti yasmā buddhanāgo viya ayampi hatthināgo eko pavivitto vane ramati; tasmāssa nāgassa nāgena cittaṁ sameti, ekībhāvaratiyā ekasadisaṁ hotīti attho.",
  "atk-vin02a29:19": "Yathābhirantaṁ viharitvāti ettha temāsaṁ bhagavā tattha vihāsīti veditabbo. Ettāvatā kosambakehi kira ubbāḷho bhagavā temāsaṁ araññaṁ pavisitvā vasīti sabbattha kathā patthaṭā ahosi.",
  "atk-vin02a29:20": "Atha kho kosambakā upāsakāti atha kho imaṁ kathāsallāpaṁ sutvā kosambivāsino upāsakā.",
  "atk-vin02a29:21": "Aṭṭhārasavatthukathā",
  "atk-vin02a29:22": "468.Adhammaṁ dhammotiādīni aṭṭhārasa bhedakaravatthūni saṅghabhedakakkhandhake vaṇṇayissāma.",
  "atk-vin02a29:23": "475.Taṁukkhittakaṁ bhikkhuṁ osāretvāti taṁ gahetvā sīmaṁ gantvā āpattiṁ desāpetvā kammavācāya osāretvā. Tāvadeva uposathoti taṁdivasameva uposathakkhandhake vuttanayeneva sāmaggīuposatho kātabbo.",
  "atk-vin02a29:24": "476.Amūlā mūlaṁ gantvāti na mūlā mūlaṁ gantvā; taṁ vatthuṁ avinicchinitvāti attho. Ayaṁ vuccati upāli saṅghasāmaggī atthāpetā byañjanūpetāti atthato apagatā, ‘‘saṅghasāmaggī’’ti imaṁ pana byañjanamattaṁ upetā.",
  "atk-vin02a29:25": "477.Saṅghassa kiccesūti saṅghassa karaṇīyesu uppannesu. Mantanāsūti vinayamantanāsu. Atthesu jātesūti vinayaatthesu uppannesu. Vinicchayesūti tesaṁyeva atthānaṁ vinicchayesu. Mahatthikoti mahāupakāro. Paggahārahoti paggaṇhituṁ vutto.",
  "atk-vin02a29:26": "Anānuvajjo paṭhamena sīlatotiādimhiyeva tāva sīlato na upavajjo. Avekkhitācāroti apekkhitācāro; ālokite vilokite sampajānakārītiādinā nayena upaparikkhitācāro. Aṭṭhakathāsu pana ‘‘appaṭicchannācāro’’ti vuttaṁ.",
  "atk-vin02a29:27": "Visayhāti abhibhavitvā. Anuyyutaṁ bhaṇanti anuññātaṁ anapagataṁ bhaṇanto. Yasmā hi so anuyyutaṁ bhaṇati, usūyāya vā agatigamanavasena vā kāraṇāpagataṁ na bhaṇati, tasmā atthaṁ na hāpeti. Usūyāya pana agatigamanavasena vā bhaṇanto atthaṁ hāpeti, kāraṇaṁ na deti, tasmā so parisagato chambhati ceva vedhati ca. Yo īdiso na hoti, ayaṁ ‘‘paggahāraho’’ti dasseti.",
  "atk-vin02a29:28": "Kiñca bhiyyo ‘‘tatheva pañha’’nti gāthā, tassattho – yathā ca anuyyutaṁ bhaṇanto atthaṁ na hāpeti, tatheva parisāya majjhe pañhaṁ pucchito samāno na ceva pajjhāyati, na ca maṅku hoti. Yo hi atthaṁ na jānāti, so pajjhāyati. Yo vattuṁ na sakkoti, so maṅku hoti. Yo pana atthañca jānāti, vattuñca sakkoti; so na pajjhāyati, na maṅku hoti. Kālāgatanti kathetabbayuttakāle āgataṁ. Byākaraṇārahanti pañhassa atthānulomatāya byākaraṇānucchavikaṁ. Vacoti vadanto; evarūpaṁ vacanaṁ bhaṇantoti attho. Rañjetīti toseti. Viññūparisanti viññūnaṁ parisaṁ.",
  "atk-vin02a29:29": "Ācerakamhica saketi attano ācariyavāde. Alaṁ pametunti vīmaṁsituṁ taṁ taṁ kāraṇaṁ paññāya tulayituṁ samattho. Paguṇoti kataparicayo laddhāsevano. Kathetaveti kathetabbe. Viraddhikovidoti viraddhaṭṭhānakusalo.",
  "atk-vin02a29:30": "Paccatthikā yena vajantīti ayaṁ gāthā yādise kathetabbe paguṇo, taṁ dassetuṁ vuttā. Ayañhettha attho – yādisena kathitena paccatthikā ca niggahaṁ gacchanti, mahājano ca saññapanaṁ gacchati; saññattiṁ avabodhanaṁ gacchatīti attho. Yañca kathento sakaṁ ādāyaṁ attano ācariyavādaṁ na hāpeti, yasmiṁ vatthusmiṁ adhikaraṇaṁ uppannaṁ, tadanurūpaṁ anupaghātakaraṁ pañhaṁ byākaramāno tādise kathetabbe paguṇo hotīti.",
  "atk-vin02a29:31": "Dūteyyakammesu alanti aṭṭhahi dūtaṅgehi samannāgatattā saṅghassa dūteyyakammesu samattho. Suṭṭhu uggaṇhātīti samuggaho. Idaṁ vuttaṁ hoti – yathā nāma āhunaṁ āhutipiṇḍaṁ samuggaṇhanti, evaṁ pītisomanassajāteneva cetasā saṅghassa kiccesu samuggaho, saṅghassakiccesu tassa tassa kiccassa paṭiggāhakoti attho. Karaṁ vacoti vacanaṁ karonto. Na tena maññatīti tena vacanakaraṇena ‘‘ahaṁ karomi, saṅghabhāraṁ nittharāmī’’ti na mānātimānaṁ jappeti.",
  "atk-vin02a29:32": "Āpajjati yāvatakesu vatthūsūti yattakesu vatthūsu āpattiṁ āpajjamāno āpajjati. Hoti yathā ca vuṭṭhitīti tassā ca āpattiyā yathā vuṭṭhānaṁ hoti. Ete vibhaṅgāti yesu vatthūsu āpajjati, yathā ca vuṭṭhānaṁ hoti, imesaṁ atthānaṁ jotakā ete vibhaṅgā. Ubhayassāti ubhaye assa. Svāgatāti suṭṭhu āgatā. Āpattivuṭṭhānapadassa kovidoti āpattivuṭṭhānakāraṇakusalo.",
  "atk-vin02a29:33": "Yāni cācaranti yāni ca bhaṇḍanakāraṇādīni ācaranto tajjanīyakammādivasena nissāraṇaṁ gacchati. Osāraṇaṁ taṁvusitassa jantunoti taṁ vattaṁ vusitassa jantuno, yā osāraṇā kātabbā, etampi jānāti. Sesaṁ sabbattha uttānamevāti.",
  "atk-vin02a29:34": "Kosambakakkhandhakavaṇṇanā niṭṭhitā.",
  "atk-vin02a29:35": "Samantapāsādikāya vinayasaṁvaṇṇanāya",
  "atk-vin02a29:36": "Mahāvaggavaṇṇanā samattā.",
  "atk-vin02a29:37": "Mahāvagga-aṭṭhakathā niṭṭhitā."
}