{
  "atk-s0508a211:0": "15. Soḷasakanipāto",
  "atk-s0508a211:1": "1. Aññāsikoṇḍaññattheragāthāvaṇṇanā",
  "atk-s0508a211:2": "Soḷasakanipāte esa bhiyyotiādikā āyasmato aññāsikoṇḍaññattherassa gāthā. Kā uppatti? Ayampi padumuttarassa bhagavato kāle haṁsavatīnagare gahapatimahāsālakule nibbattitvā viññutaṁ patvā ekadivasaṁ satthu santike dhammaṁ suṇanto satthāraṁ ekaṁ bhikkhuṁ attano sāsane paṭhamaṁ paṭividdhadhammarattaññūnaṁ aggaṭṭhāne ṭhapentaṁ disvā sayampi taṁ ṭhānantaraṁ patthento satasahassabhikkhuparivārassa satthuno sattāhaṁ mahādānaṁ pavattetvā paṇidhānaṁ akāsi. Satthāpissa anantarāyataṁ disvā bhāviniṁ sampattiṁ byākāsi. So yāvajīvaṁ puññāni katvā satthari parinibbute cetiye patiṭṭhāpiyamāne antocetiye ratanagharaṁ kāresi, cetiyaṁ parivāretvā sahassaratanagghiyāni ca kāresi.",
  "atk-s0508a211:3": "So evaṁ puññāni katvā, tato cavitvā, devamanussesu saṁsaranto vipassissa bhagavato kāle mahākālo nāma kuṭumbiko hutvā aṭṭhakarīsamatte khette sāligabbhaṁ phāletvā, gahitasālitaṇḍulehi asambhinnakhīrapāyāsaṁ sampādetvā, tattha madhusappisakkarādayo pakkhipitvā, buddhappamukhassa saṅghassa adāsi. Sāligabbhaṁ phāletvā gahitagahitaṭṭhānaṁ puna pūrati, puthukakāle puthukaggaṁ nāma adāsi. Lāyane lāyanaggaṁ, veṇikaraṇe veṇaggaṁ, kalāpādikaraṇe kalāpaggaṁ, khalaggaṁ, bhaṇḍaggaṁ, minaggaṁ, koṭṭhagganti; evaṁ ekasasse nava vāre aggadānaṁ nāma adāsi. Tampi sassaṁ atirekataraṁ sampannaṁ ahosi.",
  "atk-s0508a211:4": "Evaṁ yāvajīvaṁ puññāni katvā, tato cuto devaloke nibbattitvā devesu ca manussesu ca saṁsaranto, amhākaṁ bhagavato uppattito puretarameva kapilavatthunagarassa avidūre doṇavatthunāmake brāhmaṇagāme brāhmaṇamahāsālakule nibbatti. Tassa koṇḍaññoti gottato āgataṁ nāmaṁ ahosi. So vayappatto tayo vede uggahetvā lakkhaṇamantesu ca pāraṁ agamāsi. Tena samayena amhākaṁ bodhisatto tusitapurato cavitvā kapilavatthupure suddhodanamahārājassa gehe nibbatti. Tassa nāmaggahaṇadivase aṭṭhuttarasatesu brāhmaṇesu upanītesu ye aṭṭha brāhmaṇā lakkhaṇapariggahaṇatthaṁ mahātalaṁ upanītā. So tesu sabbanavako hutvā, mahāpurisassa lakkhaṇanipphattiṁ disvā, ‘‘ekaṁsena ayaṁ buddho bhavissatī’’ti niṭṭhaṁ gantvā mahāsattassa abhinikkhamanaṁ udikkhanto vicarati.",
  "atk-s0508a211:5": "Bodhisattopi kho mahatā parivārena vaḍḍhamāno anukkamena vuddhippatto ñāṇaparipākaṁ gantvā ekūnatiṁsatime vasse mahābhinikkhamanaṁ nikkhamanto anomānadītīre pabbajitvā anukkamena uruvelaṁ gantvā padhānaṁ padahi. Tadā koṇḍañño māṇavo mahāsattassa pabbajitabhāvaṁ sutvā, lakkhaṇapariggāhakabrāhmaṇānaṁ puttehi vappamāṇavādīhi saddhiṁ attapañcamo pabbajitvā, anukkamena bodhisattassa santikaṁ upasaṅkamitvā, chabbassāni taṁ upaṭṭhahanto tassa oḷārikāhāraparibhogena nibbinno apakkamitvā isipatanaṁ agamāsi. Atha kho bodhisatto oḷārikāhāraparibhogena laddhakāyabalo vesākhapuṇṇamāyaṁ bodhirukkhamūle aparājitapallaṅke nisinno tiṇṇaṁ mārānaṁ matthakaṁ madditvā, abhisambuddho hutvā, sattasattāhaṁ bodhimaṇḍeyeva vītināmetvā, pañcavaggiyānaṁ ñāṇaparipākaṁ ñatvā, āsāḷhīpuṇṇamāyaṁ isipatanaṁ gantvā, tesaṁ dhammacakkapavattanasuttantaṁ (mahāva. 13 ādayo; saṁ. ni. 5.1081) desesi. Desanāpariyosāne koṇḍaññatthero aṭṭhārasahi brahmakoṭīhi saddhiṁ sotāpattiphale patiṭṭhāsi. Atha pañcamiyaṁ pakkhassa anattalakkhaṇasuttantadesanāya (mahāva. 20; saṁ. ni. 3.59) arahattaṁ sacchākāsi. Tena vuttaṁ apadāne (apa. thera 1.1.596-612) –",
  "atk-s0508a211:6": "‘‘Padumuttarasambuddhaṁ, lokajeṭṭhaṁ vināyakaṁ;",
  "atk-s0508a211:7": "Buddhabhūmimanuppattaṁ, paṭhamaṁ addasaṁ ahaṁ.",
  "atk-s0508a211:8": "‘‘Yāvatā bodhiyā mūle, yakkhā sabbe samāgatā;",
  "atk-s0508a211:9": "Sambuddhaṁ parivāretvā, vandanti pañjalīkatā.",
  "atk-s0508a211:10": "‘‘Sabbe devā tuṭṭhamanā, ākāse sañcaranti te;",
  "atk-s0508a211:11": "Buddho ayaṁ anuppatto, andhakāratamonudo.",
  "atk-s0508a211:12": "‘‘Tesaṁ hāsaparetānaṁ, mahānādo avattatha;",
  "atk-s0508a211:13": "Kilese jhāpayissāma, sammāsambuddhasāsane.",
  "atk-s0508a211:14": "‘‘Devānaṁ giramaññāya, vācāsabhimudīrihaṁ;",
  "atk-s0508a211:15": "Haṭṭho haṭṭhena cittena, ādibhikkhamadāsahaṁ.",
  "atk-s0508a211:16": "‘‘Mama saṅkappamaññāya, satthā loke anuttaro;",
  "atk-s0508a211:17": "Devasaṅghe nisīditvā, imā gāthā abhāsatha.",
  "atk-s0508a211:18": "‘‘Sattāhaṁ abhinikkhamma, bodhiṁ ajjhagamaṁ ahaṁ;",
  "atk-s0508a211:19": "Idaṁ me paṭhamaṁ bhattaṁ, brahmacārissa yāpanaṁ.",
  "atk-s0508a211:20": "‘‘Tusitā hi idhāgantvā, yo me bhikkhaṁ upānayi;",
  "atk-s0508a211:21": "Tamahaṁ kittayissāmi, suṇotha mama bhāsato.",
  "atk-s0508a211:22": "‘‘Tiṁsakappasahassāni, devarajjaṁ karissati;",
  "atk-s0508a211:23": "Sabbe deve abhibhotvā, tidivaṁ āvasissati.",
  "atk-s0508a211:24": "‘‘Devalokā cavitvāna, manussattaṁ gamissati;",
  "atk-s0508a211:25": "Sahassadhā cakkavattī, tattha rajjaṁ karissati.",
  "atk-s0508a211:26": "‘‘Kappasatasahassamhi, okkākakulasambhavo;",
  "atk-s0508a211:27": "Gotamo nāma gottena, satthā loke bhavissati.",
  "atk-s0508a211:28": "‘‘Tidasā so cavitvāna, manussattaṁ gamissati;",
  "atk-s0508a211:29": "Agārā pabbajitvāna, chabbassāni vasissati.",
  "atk-s0508a211:30": "‘‘Tato sattamake vasse, buddho saccaṁ kathessati;",
  "atk-s0508a211:31": "Koṇḍañño nāma nāmena, paṭhamaṁ sacchikāhiti.",
  "atk-s0508a211:32": "‘‘Nikkhantenānupabbajiṁ, padhānaṁ sukataṁ mayā;",
  "atk-s0508a211:33": "Kilese jhāpanatthāya, pabbajiṁ, anagāriyaṁ.",
  "atk-s0508a211:34": "‘‘Abhigantvāna sabbaññū, buddho loke sadevake;",
  "atk-s0508a211:35": "Isināme migāraññe, amatabherimāhani.",
  "atk-s0508a211:36": "‘‘So dāni patto amataṁ, santipadamanuttaraṁ;",
  "atk-s0508a211:37": "Sabbāsave pariññāya, viharāmi anāsavo.",
  "atk-s0508a211:38": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a211:39": "Atha naṁ satthā aparabhāge jetavanamahāvihāre bhikkhusaṅghamajjhe paññattavarabuddhāsane nisinno paṭhamaṁ paṭividdhadhammabhāvaṁ dīpento, ‘‘etadaggaṁ, bhikkhave, mama sāvakānaṁ bhikkhūnaṁ rattaññūnaṁ yadidaṁ aññāsikoṇḍañño’’ti (a. ni. 1.188) etadagge ṭhapesi. So dvīhi aggasāvakehi attani karīyamānaṁ paramanipaccakāraṁ gāmantasenāsane ākiṇṇavihārañca pariharitukāmo, vivekābhiratiyā viharitukāmo ca attano santikaṁ upagatānaṁ gahaṭṭhapabbajitānaṁ paṭisanthārakaraṇampi papañcaṁ maññamāno satthāraṁ āpucchitvā himavantaṁ pavisitvā chaddantehi nāgehi upaṭṭhiyamāno chaddantadahatīre dvādasa vassāni vasi. Evaṁ tattha vasantaṁ theraṁ ekadivasaṁ sakko devarājā upasaṅkamitvā vanditvā ṭhito evamāha – ‘‘sādhu me, bhante, ayyo dhammaṁ desetū’’ti. Thero tassa catusaccagabbhaṁ tilakkhaṇāhataṁ suññatapaṭisaṁyuttaṁ nānānayavicittaṁ amatogadhaṁ buddhalīlāya dhammaṁ desesi. Taṁ sutvā sakko attano pasādaṁ pavedento –",
  "atk-s0508a211:40": "673.",
  "atk-s0508a211:41": " ‘‘Esa bhiyyo pasīdāmi, sutvā dhammaṁ mahārasaṁ;",
  "atk-s0508a211:42": "Virāgo desito dhammo, anupādāya sabbaso’’ti. – paṭhamaṁ gāthamāha;",
  "atk-s0508a211:43": "Tattha esa bhiyyo pasīdāmi, sutvā dhammaṁ mahārasanti yadipi anekavāraṁ satthu santike dhammaṁ sutvā tattha abhippasanno. Idāni pana tumhehi kathitaṁ nānānayavicittatāya asecanakatāya ca mahārasaṁ dhammaṁ sutvā eso ahaṁ tato bhiyyo pasīdāmi. Virāgo desito dhammo, anupādāya sabbasoti sabbasaṁkilesato sabbasaṅkhārato ca virajjanato virāgajananato virāgo. Tato eva rūpādīsu kañci dhammaṁ anupādāya aggahetvā vimuttisādhanavasena pavattattā sabbaso anupādāya desito.",
  "atk-s0508a211:44": "Evaṁ sakko devarājā therassa desanaṁ thometvā theraṁ abhivādetvā sakaṭṭhānameva gato. Athekadivasaṁ thero micchāvitakkehi abhibhuyyamānānaṁ ekaccānaṁ puthujjanānaṁ cittācāraṁ disvā tappaṭipakkhabhūtañcassa anukkamaṁ anussaritvā, attano ca sabbaso tato vinivattitamānasataṁ āvajjetvā tadatthaṁ dīpetvā –",
  "atk-s0508a211:45": "674.",
  "atk-s0508a211:46": " ‘‘Bahūni loke citrāni, asmiṁ pathavimaṇḍale;",
  "atk-s0508a211:47": "Mathenti maññe saṅkappaṁ, subhaṁ rāgūpasaṁhitaṁ.",
  "atk-s0508a211:48": "675.",
  "atk-s0508a211:49": " ‘‘Rajamuhatañca vātena, yathā meghopasammaye;",
  "atk-s0508a211:50": "Evaṁ sammanti saṅkappā, yadā paññāya passatī’’ti. – dve gāthā abhāsi;",
  "atk-s0508a211:51": "Tattha bahūni loke citrānīti rūpādivasena tatthāpi nīlapītādivasena itthipurisādivasena ca anekāni loke cittavicittāni ārammaṇajātāni. Asmiṁ pathavimaṇḍaleti paccakkhabhūtaṁ manussalokaṁ sandhāya vadati. Mathenti maññe saṅkappanti tajjaṁ purisavāyāmasahitaṁ araṇisahitaṁ viya aggiṁ ayonisomanasikārābhisaṅkhātāni micchāsaṅkappāni mathenti maññe mathentāni viya tiṭṭhanti. Kīdisaṁ? Subhaṁ rāgūpasaṁhitaṁ, kāmavitakkanti attho. So hi subhākāraggahaṇena ‘‘subho’’ti voharīyati.",
  "atk-s0508a211:52": "Rajamuhatañcavātenāti ca-iti nipātamattaṁ. Yathā gimhānaṁ pacchime māse vātena ūhataṁ uṭṭhitaṁ rajaṁ mahāmegho vassanto upasammaye, vūpasameyya. Evaṁ sammanti saṅkappā, yadā paññāya passatīti yadā ariyasāvako tāni lokacitrāni samudayato, assādato, ādīnavato, nissaraṇato ca yathābhūtaṁ paññāya passati, atha yathā taṁ rajaṁ uhataṁ meghena, evaṁ sammanti paññāya sabbepi micchāsaṅkappā. Na hi uppannāya sammādiṭṭhiyā micchāsaṅkappā patiṭṭhaṁ labhanti. Yathā pana paññāya passati, taṁ dassento –",
  "atk-s0508a211:53": "676.",
  "atk-s0508a211:54": " ‘‘Sabbe saṅkhārā aniccāti, yadā paññāya passati;",
  "atk-s0508a211:55": "Atha nibbindati dukkhe, esa maggo visuddhiyā.",
  "atk-s0508a211:56": "677.",
  "atk-s0508a211:57": " ‘‘Sabbe saṅkhārā dukkhāti…pe… esa maggo visuddhiyā.",
  "atk-s0508a211:58": "678.",
  "atk-s0508a211:59": " ‘‘Sabbe dhammā anattāti, yadā paññāya passati;",
  "atk-s0508a211:60": "Atha nibbindati dukkhe, esa maggo visuddhiyā’’ti. –",
  "atk-s0508a211:61": "Tisso gāthā abhāsi.",
  "atk-s0508a211:62": "Tattha sabbe saṅkhārāti chaḷārammaṇasaṅgahā sabbe tebhūmakā pañcakkhandhā. Aniccāti ‘‘ādimajjhaantavantato, aniccantikato, tāvakālikato, tattha tattha bhijjanato na niccā’’ti yadā vipassanāpaññāya passati. Atha nibbindati dukkheti atha imasmiṁ vaṭṭadukkhe nibbindati, nibbindanto dukkhaparijānanādividhinā saccāni paṭivijjhati. Esa maggo visuddhiyāti esa yathāvutto vipassanāvidhi ñāṇadassanavisuddhiyā, accantavisuddhiyā ca maggo adhigamupāyo.",
  "atk-s0508a211:63": "Dukkhāti sappaṭibhayato, udayabbayasampaṭipīḷanato, dukkhamato, sukhapaṭikkhepato ca dukkhā. Sesaṁ vuttanayameva.",
  "atk-s0508a211:64": "Sabbe dhammā anattāti sabbepi catubhūmakā dhammā anattā. Idha pana tebhūmakadhammāva gahetabbā. Te hi asārato, avasavattanato, suññato, attapaṭikkhepato ca anattāti vipassitabbā. Sesaṁ purimasadisameva.",
  "atk-s0508a211:65": "Evaṁ vipassanāvidhiṁ dassetvā tena vidhinā katakiccaṁ attānaṁ aññaṁ viya katvā dassento –",
  "atk-s0508a211:66": "679.",
  "atk-s0508a211:67": " ‘‘Buddhānubuddho yo thero, koṇḍañño tibbanikkamo;",
  "atk-s0508a211:68": "Pahīnajātimaraṇo, brahmacariyassa kevalī.",
  "atk-s0508a211:69": "680.",
  "atk-s0508a211:70": " ‘‘Oghapāso daḷhakhilo, pabbato duppadālayo;",
  "atk-s0508a211:71": "Chetvā khilañca pāsañca, selaṁ bhetvāna dubbhidaṁ;",
  "atk-s0508a211:72": "Tiṇṇo pāraṅgato jhāyī, mutto so mārabandhanā’’ti. –",
  "atk-s0508a211:73": "Gāthādvayamāha.",
  "atk-s0508a211:74": "Tattha buddhānubuddhoti buddhānaṁ anubuddho, sammāsambuddhehi bujjhitāni saccāni tesaṁ desanānusārena bujjhatīti attho. Thirehi asekkhehi sīlasārādīhi samannāgatoti, thero. Koṇḍaññoti gottakittanaṁ. Tibbanikkamoti daḷhavīriyo, thiraparakkamo. Jātimaraṇānaṁ pahīnakāraṇattā pahīnajātimaraṇo. Brahmacariyassa kevalīti maggabrahmacariyassa anavasesaṁ, anavasesato vā maggabrahmacariyassa pāripūrako, atha vā kevalī nāma kilesehi asammissatāya maggañāṇaṁ phalañāṇañca, taṁ imasmiṁ atthīti kevalī. Yasmā pana tadubhayampi maggabrahmacariyassa vasena hoti na aññathā, tasmā ‘‘brahmacariyassa kevalī’’ti vuttaṁ.",
  "atk-s0508a211:75": "Oghapāsoti ‘‘kāmogho, bhavogho, diṭṭhogho, avijjogho’’ti (dha. sa. 1156; vibha. 938) evaṁ vuttā cattāro oghā – ‘‘antalikkhacaro pāso, yvāyaṁ carati mānaso’’ti (mahāva. 33; saṁ. ni. 1.151) evaṁ vutto rāgapāso ca. Daḷhakhiloti ‘‘satthari kaṅkhati, dhamme kaṅkhati, saṅghe kaṅkhati, sikkhāya kaṅkhati, sabrahmacārīsu kupito hoti anattamano āhatacitto khilajāto’’ti (ma. ni. 1.185; a. ni. 5.205) evaṁ vutto daḷho thiro pañcavidho cetokhilo ca. Pacurajanehi padāletuṁ asakkuṇeyyatāya duppadālayo. Tato eva pabbatasadisatāya pabbatoti ca saṅkhaṁ gato. ‘‘Dukkhe aññāṇa’’ntiādinā (vibha. 226; saṁ. ni. 2.2) vā nayena vutto aññāṇappabhedo ca. Iti etaṁ sabbaṁ chetvā khilañca pāsañcāti etesu catubbidhesu saṁkilesadhammesu yo khilañca pāsañca ariyamaggañāṇāsinā chinditvā. Selaṁ bhetvāna dubbhidanti yena kenaci ñāṇena chindituṁ asakkuṇeyyaṁ aññāṇaselaṁ vajirūpamañāṇena chinditvā, cattāropi oghe taritvā, tesaṁ paratīre nibbāne ṭhitattā tiṇṇo pāraṅgato. Ārammaṇūpanijjhānalakkhaṇena lakkhaṇūpanijjhānalakkhaṇenāti duvidhenapi jhāyī; mutto so mārabandhanāti so evarūpo khīṇāsavo sabbasmāpi kilesamārabandhanā mutto vippamutto visaṁyuttoti. Attānameva sandhāya thero vadati.",
  "atk-s0508a211:76": "Athekadivasaṁ thero, attano saddhivihārikaṁ ekaṁ bhikkhuṁ akalyāṇamittasaṁsaggena kusītaṁ hīnavīriyaṁ uddhataṁ unnaḷaṁ viharantaṁ disvā, iddhiyā tattha gantvā, taṁ ‘‘mā, āvuso, evaṁ kari, akalyāṇamitte pahāya kalyāṇamitte sevanto samaṇadhammaṁ karohī’’ti ovadi. So therassa vacanaṁ nādiyi. Thero tassa anādiyanena dhammasaṁvegappatto puggalādhiṭṭhānāya kathāya micchāpaṭipattiṁ garahanto sammāpaṭipattiṁ vivekavāsañca pasaṁsanto –",
  "atk-s0508a211:77": "681.",
  "atk-s0508a211:78": " ‘‘Uddhato capalo bhikkhu, mitte āgamma pāpake;",
  "atk-s0508a211:79": "Saṁsīdati mahoghasmiṁ, ūmiyā paṭikujjito.",
  "atk-s0508a211:80": "682.",
  "atk-s0508a211:81": " ‘‘Anuddhato acapalo, nipako saṁvutindriyo;",
  "atk-s0508a211:82": "Kalyāṇamitto medhāvī, dukkhassantakaro siyā.",
  "atk-s0508a211:83": "683.",
  "atk-s0508a211:84": " ‘‘Kālapabbaṅgasaṅkāso, kiso dhamanisanthato;",
  "atk-s0508a211:85": "Mattaññū annapānasmiṁ, adīnamanaso naro.",
  "atk-s0508a211:86": "684.",
  "atk-s0508a211:87": " ‘‘Phuṭṭho ḍaṁsehi makasehi, araññasmiṁ brahāvane;",
  "atk-s0508a211:88": "Nāgo saṅgāmasīseva, sato tatrādhivāsaye.",
  "atk-s0508a211:89": "685-6.",
  "atk-s0508a211:90": " ‘‘Nābhinandāmi maraṇaṁ…pe… sampajāno patissato.",
  "atk-s0508a211:91": "687.",
  "atk-s0508a211:92": " ‘‘Pariciṇṇo mayā satthā…pe… bhavanetti samūhatā.",
  "atk-s0508a211:93": "688.",
  "atk-s0508a211:94": " ‘‘Yassa catthāya pabbajito, agārasmānagāriyaṁ;",
  "atk-s0508a211:95": "So me attho anuppatto, kiṁ me saddhivihārinā’’ti. –",
  "atk-s0508a211:96": "Imā gāthā abhāsi.",
  "atk-s0508a211:97": "Tattha uddhatoti uddhaccayutto asamāhito vikkhittacitto. Capaloti pattacīvaramaṇḍanādinā cāpalyena samannāgato lolapakatiko. Mitte āgamma pāpaketi akalyāṇamitte nissāya samaṇadhammaṁ akaronto. Saṁsīdati mahoghasmiṁ, ūmiyā paṭikujjitoti yathā mahāsamudde patitapuriso samuddavīcīhi otthaṭo sīsaṁ ukkhipituṁ alabhanto tattheva saṁsīdati, evaṁ saṁsāramahoghasmiṁ paribbhamanto kodhupāyāsaūmiyā paṭikujjito otthaṭo vipassanāvasena paññāsīsaṁ ukkhipituṁ alabhanto tattheva saṁsīdati.",
  "atk-s0508a211:98": "Nipakoti nipuṇo, attatthaparatthesu kusalo. Saṁvutindriyoti manacchaṭṭhānaṁ indriyānaṁ saṁvaraṇena pihitindriyo. Kalyāṇamittoti kalyāṇehi mittehi samannāgato. Medhāvīti dhammojapaññāya samaṅgībhūto. Dukkhassantakaro siyāti so tādiso sakalassāpi vaṭṭadukkhassa antakaro bhaveyya.",
  "atk-s0508a211:99": "Kālapabbaṅgasaṅkāsotiādi vivekābhiratikittanaṁ. Nābhinandāmītiādi pana katakiccabhāvadassanaṁ. Taṁ sabbaṁ heṭṭhā (theragā. aṭṭha. 2.607) vuttatthameva. Osāne pana kiṁ me saddhivihārināti attano saddhivihārikaṁ sandhāya vuttaṁ. Tasmā edisena dubbacena anādarena saddhivihārinā kiṁ me payojanaṁ ekavihāroyeva mayhaṁ ruccatīti attho.",
  "atk-s0508a211:100": "Evaṁ pana vatvā chaddantadahameva gato. Tattha dvādasa vassāni vasitvā upakaṭṭhe parinibbāne satthāraṁ upasaṅkamitvā parinibbānaṁ anujānāpetvā tattheva gantvā parinibbāyi.",
  "atk-s0508a211:101": "Aññāsikoṇḍaññattheragāthāvaṇṇanā niṭṭhitā.",
  "atk-s0508a211:102": "2. Udāyittheragāthāvaṇṇanā",
  "atk-s0508a211:103": "Manussabhūtantiādikā āyasmato udāyittherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinitvā devamanussesu saṁsaranto imasmiṁ buddhuppāde kapilavatthusmiṁ brāhmaṇakule nibbattitvā udāyīti laddhanāmo vayappatto satthu ñātisamāgame buddhānubhāvaṁ disvā, paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi. Tayo hi ime udāyittherā amaccaputto pubbe āgato kāḷudāyī, kovariyaputto lāludāyī, ayaṁ brāhmaṇaputto mahāudāyīti. Svāyaṁ ekadivasaṁ satthārā setavāraṇaṁ sabbālaṅkārapaṭimaṇḍitaṁ mahājanena pasaṁsiyamānaṁ aṭṭhuppattiṁ katvā nāgopamasuttante (a. ni. 6.43) desite desanāpariyosāne attano ñāṇabalānurūpaṁ satthu guṇe anussaritvā, buddhārammaṇāya pītiyā samussāhitamānaso ‘‘ayaṁ mahājano imaṁ tiracchānagataṁ nāgaṁ pasaṁsati, na buddhamahānāgaṁ. Handāhaṁ buddhamahāgandhahatthino guṇe pākaṭe karissāmī’’ti satthāraṁ thomento –",
  "atk-s0508a211:104": "689.",
  "atk-s0508a211:105": " ‘‘Manussabhūtaṁ sambuddhaṁ, attadantaṁ samāhitaṁ;",
  "atk-s0508a211:106": "Iriyamānaṁ brahmapathe, cittassūpasame rataṁ.",
  "atk-s0508a211:107": "690.",
  "atk-s0508a211:108": " ‘‘Yaṁ manussā namassanti, sabbadhammāna pāraguṁ;",
  "atk-s0508a211:109": "Devāpi taṁ namassanti, iti me arahato sutaṁ.",
  "atk-s0508a211:110": "691.",
  "atk-s0508a211:111": " ‘‘Sabbasaṁyojanātītaṁ , vanā nibbanamāgataṁ;",
  "atk-s0508a211:112": "Kāmehi nekkhammarataṁ, muttaṁ selāva kañcanaṁ.",
  "atk-s0508a211:113": "692.",
  "atk-s0508a211:114": " ‘‘Sa ve accaruci nāgo, himavāvaññe siluccaye;",
  "atk-s0508a211:115": "Sabbesaṁ nāganāmānaṁ, saccanāmo anuttaro.",
  "atk-s0508a211:116": "693.",
  "atk-s0508a211:117": " ‘‘Nāgaṁ vo kittayissāmi, na hi āguṁ karoti so;",
  "atk-s0508a211:118": "Soraccaṁ avihiṁsā ca, pādā nāgassa te duve.",
  "atk-s0508a211:119": "694.",
  "atk-s0508a211:120": " ‘‘Sati ca sampajaññañca, caraṇā nāgassa tepare;",
  "atk-s0508a211:121": "Saddhāhattho mahānāgo, upekkhāsetadantavā.",
  "atk-s0508a211:122": "695.",
  "atk-s0508a211:123": " ‘‘Sati gīvā siro paññā, vīmaṁsā dhammacintanā;",
  "atk-s0508a211:124": "Dhammakucchisamāvāso, viveko tassa vāladhi.",
  "atk-s0508a211:125": "696.",
  "atk-s0508a211:126": " ‘‘So jhāyī assāsarato, ajjhattaṁ susamāhito;",
  "atk-s0508a211:127": "Gacchaṁ samāhito nāgo, ṭhito nāgo samāhito.",
  "atk-s0508a211:128": "697.",
  "atk-s0508a211:129": " ‘‘Sayaṁ samāhito nāgo, nisinnopi samāhito;",
  "atk-s0508a211:130": "Sabbattha saṁvuto nāgo, esā nāgassa sampadā.",
  "atk-s0508a211:131": "698.",
  "atk-s0508a211:132": " ‘‘Bhuñjati anavajjāni, sāvajjāni na bhuñjati;",
  "atk-s0508a211:133": "Ghāsamacchādanaṁ laddhā, sannidhiṁ parivajjayaṁ.",
  "atk-s0508a211:134": "699.",
  "atk-s0508a211:135": " ‘‘Saṁyojanaṁ aṇuṁ thūlaṁ, sabbaṁ chetvāna bandhanaṁ;",
  "atk-s0508a211:136": "Yena yeneva gacchati, anapekkhova gacchati.",
  "atk-s0508a211:137": "700.",
  "atk-s0508a211:138": " ‘‘Yathāpi udake jātaṁ, puṇḍarīkaṁ pavaḍḍhati;",
  "atk-s0508a211:139": "Nopalippati toyena, sucigandhaṁ manoramaṁ.",
  "atk-s0508a211:140": "701.",
  "atk-s0508a211:141": " ‘‘Tatheva ca loke jāto, buddho loke viharati;",
  "atk-s0508a211:142": "Nopalippati lokena, toyena padumaṁ yathā.",
  "atk-s0508a211:143": "702.",
  "atk-s0508a211:144": " ‘‘Mahāgini pajjalito, anāhāropasammati;",
  "atk-s0508a211:145": "Aṅgāresu ca santesu, nibbutoti pavuccati.",
  "atk-s0508a211:146": "703.",
  "atk-s0508a211:147": " ‘‘Atthassāyaṁ viññāpanī, upamā viññūhi desitā;",
  "atk-s0508a211:148": "Viññissanti mahānāgā, nāgaṁ nāgena desitaṁ.",
  "atk-s0508a211:149": "704.",
  "atk-s0508a211:150": " ‘‘Vītarāgo vītadoso, vītamoho anāsavo;",
  "atk-s0508a211:151": "Sarīraṁ vijahaṁ nāgo, parinibbissatyanāsavo’’ti. – imā gāthā abhāsi;",
  "atk-s0508a211:152": "Tattha manussabhūtanti manussesu bhūtaṁ, nibbattaṁ; manussattabhāvaṁ vā pattaṁ. Satthā hi āsavakkhayañāṇādhigamena sabbagativimuttopi carimattabhāve gahitapaṭisandhivasena ‘‘manusso’’tveva voharīyatīti. Guṇavasena pana devānaṁ atidevo, brahmānaṁ atibrahmā. Sambuddhanti sayameva bujjhitabbabuddhavantaṁ. Attadantanti attanāyeva dantaṁ. Bhagavā hi attanāyeva uppāditena ariyamaggena cakkhutopi…pe… manatopi uttamena damathena danto. Samāhitanti aṭṭhavidhena samādhinā maggaphalasamādhinā ca samāhitaṁ. Iriyamānaṁ brahmapatheti catubbidhepi brahmavihārapathe, brahme vā seṭṭhe phalasamāpattipathe samāpajjanavasena pavattamānaṁ. Kiñcāpi bhagavā na sabbakālaṁ yathāvutte brahmapathe iriyati, tattha iriyasāmatthiyaṁ pana tanninnatañca upādāya ‘‘iriyamāna’’nti vuttaṁ. Cittassūpasame ratanti cittassa upasamahetubhūte sabbasaṅkhārasamathe, nibbāne, abhirataṁ. Yaṁ manussā namassanti, sabbadhammāna pāragunti yaṁ sammāsambuddhaṁ sabbesaṁ khandhāyatanādidhammānaṁ abhiññāpāragū, pariññāpāragū, pahānapāragū, bhāvanāpāragū, sacchikiriyapāragū, samāpattipāragūti chadhā pāraguṁ paramukkaṁsagatasampattiṁ khattiyapaṇḍitādayo manussā namassanti. Dhammānudhammapaṭipattiyā pūjentā kāyena vācāya manasā ca tanninnā tappoṇā tappabbhārā honti. Devāpi taṁ namassantīti na kevalaṁ manussā eva, atha kho aparimāṇāsu lokadhātūsu devāpi taṁ namassanti. Iti me arahato sutanti evaṁ mayā ārakattādīhi kāraṇehi arahato, bhagavato, dhammasenāpatiādīnañca ‘‘satthā devamanussāna’’ntiādikaṁ vadantānaṁ santike evaṁ sutanti dasseti.",
  "atk-s0508a211:153": "Sabbasaṁyojanātītanti sabbāni dasapi saṁyojanāni yathārahaṁ catūhi maggehi saha vāsanāya atikkantaṁ. Vanā nibbanamāgatanti kilesavanato tabbirahitaṁ nibbanaṁ upagataṁ. Kāmehi nekkhammaratanti sabbaso kāmehi nikkhamitvā pabbajjājhānavipassanādibhede nekkhamme abhirataṁ. Muttaṁ selāva kañcananti asārato nissaṭasārasabhāvattā selato nissaṭakañcanasadisaṁ devāpi taṁ namassantīti yojanā.",
  "atk-s0508a211:154": "Save accaruci nāgoti so ekaṁsato āguṁ na karoti, punabbhavaṁ na gacchati; nāgo viya balavāti. ‘‘Nāgo’’ti laddhanāmo sammāsambuddho, accarucīti attano kāyaruciyā ñāṇaruciyā ca sadevakaṁ lokaṁ atikkamitvā ruci, sobhi. Yathā kiṁ? Himavāvaññe siluccaye, yathā hi himavā pabbatarājā attano thiragarumahāsārabhāvādīhi guṇehi aññe pabbate atirocati, evaṁ atirocatīti attho. Sabbesaṁ nāganāmānanti ahināgahatthināgapurisanāgānaṁ , sekhāsekhapaccekabuddhanāgānaṁ vā. Saccanāmoti sacceneva nāganāmo. Taṁ pana saccanāmataṁ ‘‘na hi āguṁ karotī’’tiādinā sayameva vakkhati.",
  "atk-s0508a211:155": "Idāni buddhanāgaṁ avayavato ca dassento nāmato tāva dassetuṁ ‘‘na hi āguṁ karoti so’’ti āha. Yasmā āguṁ, pāpaṁ, sabbena sabbaṁ na karoti, tasmā nāgoti attho. Soraccanti sīlaṁ. Avihiṁsāti karuṇā. Tadubhayaṁ sabbassapi guṇarāsissa pubbaṅgamanti, katvā buddhanāgassa purimapādabhāvo tassa yuttoti āha ‘‘pādā nāgassa te duve’’ti.",
  "atk-s0508a211:156": "Aparapādabhāvena vadanto ‘‘sati ca sampajaññañca, caraṇā nāgassa tepare’’ti āha. ‘‘Tyāpare’’ti vā pāṭho. Te aparetveva padavibhāgo. Anavajjadhammānaṁ ādāne saddhā hattho etassāti, saddhāhattho. Suparisuddhavedanā ñāṇappabhedā upekkhā setadantā te etassa atthīti, upekkhāsetadantavā.",
  "atk-s0508a211:157": "Uttamaṅgaṁ paññā, tassā adhiṭṭhānaṁ satīti āha ‘‘sati gīvā siro paññā’’ti. Vīmaṁsā dhammacintanāti yathā khāditabbākhāditabbassa soṇḍāya parāmasanaṁ ghāyanañca hatthināgassa vīmaṁsā nāma hoti, evaṁ buddhanāgassa kusalādidhammacintanā vīmaṁsā. Samā vasanti etthāti, samāvāso, bhājanaṁ kucchi eva samāvāso, abhiññāsamathānaṁ ādhānabhāvato samathavipassanāsaṅkhāto dhammo kucchisamāvāso etassāti dhammakucchisamāvāso. Vivekoti upadhiviveko. Tassāti buddhanāgassa. Vāladhi, pariyosānaṅgabhāvato.",
  "atk-s0508a211:158": "Jhāyīti ārammaṇūpanijjhānena ca jhāyanasīlo. Assāsaratoti paramassāsabhūte nibbāne rato. Ajjhattaṁ susamāhitoti visayajjhatte phalasamāpattiyaṁ suṭṭhu samāhito tadidaṁ samādhānaṁ suṭṭhu sabbakālikanti dassetuṁ ‘‘gacchaṁ samāhito nāgo’’tiādi vuttaṁ. Bhagavā hi savāsanassa uddhaccassa pahīnattā vikkhepābhāvato niccaṁ samāhitova. Tasmā yaṁ yaṁ iriyāpathaṁ kappeti, taṁ taṁ samāhitova kappesīti.",
  "atk-s0508a211:159": "Sabbatthāti, sabbasmiṁ gocare, sabbasmiñca dvāre sabbaso pihitavutti. Tenāha – ‘‘sabbaṁ kāyakammaṁ ñāṇapubbaṅgamaṁ ñāṇānuparivatta’’ntiādi (netti. 15). Esā nāgassa sampadāti esā ‘‘na hi āguṁ karoti so’’tiādinā ‘‘sambuddha’’ntiādinā eva vā yathāvuttā vakkhamānā ca buddhagandhahatthino sampatti guṇaparipuṇṇā.",
  "atk-s0508a211:160": "Bhuñjatianavajjānīti sammājīvassa ukkaṁsapāramippattiyā bhuñjati agarahitabbāni, micchājīvassa sabbaso savāsanānañca pahīnattā sāvajjāni garahitabbāni na bhuñjati anavajjāni bhuñjanto ca sannidhiṁ parivajjayaṁ bhuñjatīti yojanā.",
  "atk-s0508a211:161": "Saṁyojananti vaṭṭadukkhena saddhiṁ santānaṁ saṁyojanato vaṭṭe osīdāpanasamatthaṁ dasavidhampi saṁyojanaṁ. Aṇuṁ thūlanti khuddakañceva mahantañca. Sabbaṁ chetvāna bandhananti maggañāṇena anavasesaṁ kilesabandhanaṁ chinditvā. Yena yenāti yena yena disābhāgena.",
  "atk-s0508a211:162": "Yathā hi udake jātaṁ puṇḍarīkaṁ udake pavaḍḍhati nopalippati toyena, anupalepasabhāvattā, tatheva loke jāto buddho loke viharati, nopalippati lokena taṇhādiṭṭhimānalepābhāvatoti yojanā.",
  "atk-s0508a211:163": "Ginīti aggi. Anāhāroti anindhano.",
  "atk-s0508a211:164": "Atthassāyaṁ viññāpanīti satthu guṇasaṅkhātassa upameyyatthassa viññāpanī, pakāsanī ayaṁ nāgūpamā. Viññūhīti satthu paṭividdhacatusaccadhammaṁ parijānantehi attānaṁ sandhāya vadati. Viññissantītiādi kāraṇavacanaṁ, yasmā nāgena mayā desitaṁ nāgaṁ tathāgatagandhahatthiṁ mahānāgā khīṇāsavā attano visaye ṭhatvā vijānissanti, tasmā aññesaṁ puthujjanānaṁ ñāpanatthaṁ ayaṁ upamā amhehi bhāsitāti adhippāyo.",
  "atk-s0508a211:165": "Sarīraṁvijahaṁ nāgo, parinibbissatyanāsavoti bodhimūle saupādisesaparinibbānena anāsavo sammāsambuddhanāgo, idāni sarīraṁ attabhāvaṁ vijahanto khandhaparinibbānena parinibbāyissatīti.",
  "atk-s0508a211:166": "Evaṁ cuddasahi upamāhi maṇḍetvā, soḷasahi gāthāhi, catusaṭṭhiyā pādehi satthu guṇe vaṇṇento anupādisesāya nibbānadhātuyā desanaṁ niṭṭhāpesi.",
  "atk-s0508a211:167": "Udāyittheragāthāvaṇṇanā niṭṭhitā.",
  "atk-s0508a211:168": "Soḷasakanipātavaṇṇanā niṭṭhitā."
}