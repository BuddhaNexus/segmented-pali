{
  "atk-s0503a4:0": "4. Meghiyavaggo",
  "atk-s0503a4:1": "1. Meghiyasuttavaṇṇanā",
  "atk-s0503a4:2": "31. Meghiyavaggassa paṭhame cālikāyanti evaṁ nāmake nagare. Tassa kira nagarassa dvāraṭṭhānaṁ muñcitvā samantato calapaṅkaṁ hoti, taṁ calapaṅkaṁ nissāya ṭhitattā olokentānaṁ calamānaṁ viya upaṭṭhāti, tasmā ‘‘cālikā’’ti vuccati. Cālike pabbateti tassa nagarassa avidūre eko pabbato, sopi sabbasetattā kālapakkhauposathe olokentānaṁ calamāno viya upaṭṭhāti, tasmā ‘‘cālikapabbato’’ti saṅkhaṁ gato. Tattha bhagavato mahantaṁ vihāraṁ kārayiṁsu, bhagavā tadā taṁ nagaraṁ gocaragāmaṁ katvā tasmiṁ cālikapabbatamahāvihāre viharati. Tena vuttaṁ – ‘‘cālikāyaṁ viharati cālike pabbate’’ti. Meghiyoti tassa therassa nāmaṁ. Upaṭṭhāko hotīti paricārako hoti. Bhagavato hi paṭhamabodhiyaṁ upaṭṭhākā anibaddhā ahesuṁ, ekadā nāgasamālo, ekadā nāgito, ekadā upavāno, ekadā sunakkhatto, tadāpi meghiyattherova upaṭṭhāko. Tenāha – ‘‘tena kho pana samayena āyasmā meghiyo bhagavato upaṭṭhāko hotī’’ti.",
  "atk-s0503a4:3": "Jantugāmanti evaṁ nāmakaṁ tasseva vihārassa aparaṁ gocaragāmaṁ. ‘‘Jattugāma’’ntipi pāṭho. Kimikāḷāyāti kāḷakimīnaṁ bahulatāya ‘‘kimikāḷā’’ti laddhanāmāya nadiyā. Jaṅghavihāranti ciranisajjāya jaṅghāsu uppannakilamathavinodanatthaṁ vicaraṇaṁ. Pāsādikanti aviraḷarukkhatāya siniddhapattatāya ca passantānaṁ pasādamāvahatīti pāsādikaṁ. Sandacchāyatāya manuññabhūmibhāgatāya ca manuññaṁ. Anto paviṭṭhānaṁ pītisomanassajananaṭṭhena cittaṁ rametīti ramaṇīyaṁ. Alanti pariyattaṁ, yuttantipi attho. Padhānatthikassāti yogena bhāvanāya atthikassa. Padhānāyāti samaṇadhammakaraṇāya. Āgaccheyyāhanti āgaccheyyaṁ ahaṁ. Therena kira pubbe taṁ ṭhānaṁ anupaṭipāṭiyā pañca jātisatāni raññā eva satā anubhūtaṁ uyyānaṁ ahosi, tenassa diṭṭhamatteyeva tattha viharituṁ cittaṁ nami. Āgamehi tāvāti satthā therassa vacanaṁ sutvā upadhārento ‘‘na tāvassa ñāṇaṁ paripākaṁ gata’’nti ñatvā paṭikkhipanto evamāha . Ekakamhi tāvāti idaṁ panassa ‘‘evamayaṁ gantvāpi kamme anipphajjamāne nirāsaṅko hutvā pemavasena puna āgacchissatī’’ti cittamaddavajananatthaṁ āha. Yāva aññopi koci bhikkhu āgacchatīti añño koci bhikkhu mama santikaṁ yāva āgacchati, tāva āgamehīti attho. ‘‘Koci bhikkhu dissatī’’tipi pāṭho. ‘‘Āgacchatū’’tipi paṭhanti, tathā ‘‘dissatū’’ti.",
  "atk-s0503a4:4": "Natthi kiñci uttari karaṇīyanti catūsu saccesu catūhi maggehi pariññādīnaṁ soḷasannaṁ kiccānaṁ katattā, abhisambodhiyā vā adhigatattā tato aññaṁ uttari karaṇīyaṁ nāma natthi. Natthi katassa vā paticayoti katassa vā puna paticayopi natthi. Na hi bhāvitamaggo puna bhāvīyati, pahīnakilesānaṁ vā puna pahānena kiccaṁ atthi. Atthi katassa paticayoti mayhaṁ santāne nipphāditassa sīlādidhammassa ariyamaggassa anadhigatattā tadatthaṁ puna vaḍḍhanasaṅkhāto paticayo atthi, icchitabboti attho. Padhānanti kho meghiya vadamānaṁ kinti vadeyyāmāti ‘‘samaṇadhammaṁ karomī’’ti taṁ vadamānaṁ mayaṁ aññaṁ kiṁ nāma vadeyyāma?",
  "atk-s0503a4:5": "Divāvihāraṁnisīdīti divāvihāratthāya nisīdi. Nisinno ca yasmiṁ maṅgalasilāpaṭṭe pubbe anupaṭipāṭiyā pañca jātisatāni rājā hutvā uyyānakīḷaṁ kīḷanto vividhanāṭakaparivāro nisinnapubbo, tasmiṁyeva ṭhāne nisīdi. Athassa nisinnakālato paṭṭhāya samaṇabhāvo vigato viya ahosi, rājavesaṁ gahetvā nāṭakaparivāraparivuto setacchattassa heṭṭhā mahārahe pallaṅke nisinno viya jāto. Athassa taṁ sampattiṁ assādayato kāmavitakko udapādi. So tasmiṁyeva khaṇe sahoḍḍhaṁ gahite dve core ānetvā purato ṭhapite viya addasa. Tesu ekassa vadhaṁ āṇāpanavasena byāpādavitakko uppajji, ekassa bandhanaṁ āṇāpanavasena vihiṁsāvitakko, evaṁ so latājālena rukkho viya madhumakkhikāhi madhughātako viya ca akusalavitakkehi parikkhitto samparikiṇṇo ahosi. Taṁ sandhāya ‘‘atha kho āyasmato meghiyassā’’tiādi vuttaṁ.",
  "atk-s0503a4:6": "Acchariyaṁvata bhoti garahaṇacchariyaṁ nāma kiretaṁ yathā āyasmā ānando bhagavato valiyagattaṁ disvā avoca ‘‘acchariyaṁ, bhante, abbhutaṁ, bhante’’ti (saṁ. ni. 5.511). Apare pana ‘‘tasmiṁ samaye pupphaphalapallavādīsu lobhavasena kāmavitakko, kharassarānaṁ pakkhiādīnaṁ saddassavanena byāpādavitakko, leḍḍuādīhi tesaṁ paṭibāhanādhippāyena vihiṁsāvitakko, ‘idhevāhaṁ vaseyya’nti tattha sāpekkhatāvasena kāmavitakko, vanacarake tattha tattha disvā tesu cittadubbhanena byāpādavitakko, tesaṁ viheṭhanādhippāyena vihiṁsāvitakko tassa uppajjī’’tipi vadanti. Yathā vā tathā vā tassa micchāvitakkuppattiyeva acchariyakāraṇaṁ. Anvāsattāti anulaggā vokiṇṇā. Attani garumhi ca ekattepi bahuvacanaṁ dissati. ‘‘Anusanto’’tipi pāṭho.",
  "atk-s0503a4:7": "Yena bhagavā tenupasaṅkamīti evaṁ micchāvitakkehi samparikiṇṇo kammaṭṭhānasappāyaṁ kātuṁ asakkonto ‘‘idaṁ vata disvā dīghadassī bhagavā paṭisedhesī’’ti sallakkhetvā ‘‘imaṁ kāraṇaṁ dasabalassa ārocessāmī’’ti nisinnāsanato vuṭṭhāya yena bhagavā tenupasaṅkami. Upasaṅkamitvā ca ‘‘idha mayhaṁ, bhante’’tiādinā attano pavattiṁ ārocesi.",
  "atk-s0503a4:8": "Tattha yebhuyyenāti bahulaṁ abhikkhaṇaṁ. Pāpakāti lāmakā. Akusalāti akosallasambhūtā. Duggatisampāpanaṭṭhena vā pāpakā, kusalapaṭipakkhatāya akusalā. Vitakketi ūhati ārammaṇaṁ cittaṁ abhiniropetīti vitakko, kāmasahagato vitakko kāmavitakko, kilesakāmasampayutto vatthukāmārammaṇo vitakkoti attho. Byāpādasahagato vitakko byāpādavitakko. Vihiṁsāsahagato vitakko vihiṁsāvitakko. Tesu kāmānaṁ abhinandanavasena pavatto nekkhammapaṭipakkho kāmavitakko, ‘‘ime sattā haññantu vā vinassantu vā mā vā ahesu’’nti sattesu sampadussanavasena pavatto mettāpaṭipakkho byāpādavitakko, pāṇileḍḍudaṇḍādīhi sattānaṁ viheṭhetukāmatāvasena pavatto karuṇāpaṭipakkho vihiṁsāvitakko.",
  "atk-s0503a4:9": "Kasmā panassa bhagavā tattha gamanaṁ anujāni? ‘‘Ananuññātopi cāyaṁ maṁ ohāya gacchissateva, ‘paricārakāmatāya maññe bhagavā gantuṁ na detī’ti cassa siyā aññathattaṁ. Tadassa dīgharattaṁ ahitāya dukkhāya saṁvatteyyā’’ti anujāni.",
  "atk-s0503a4:10": "Evaṁ tasmiṁ attano pavattiṁ ārocetvā nisinne athassa bhagavā sappāyaṁ dhammaṁ desento ‘‘aparipakkāya, meghiya, cetovimuttiyā’’tiādimāha. Tattha aparipakkāyāti paripākaṁ appattāya. Cetovimuttiyāti kilesehi cetaso vimuttiyā. Pubbabhāge hi tadaṅgavasena ceva vikkhambhanavasena ca kilesehi cetaso vimutti hoti, aparabhāge samucchedavasena ceva paṭipassaddhivasena ca. Sāyaṁ vimutti heṭṭhā vitthārato kathitāva, tasmā tattha vuttanayena veditabbā. Tattha vimuttiparipācanīyehi dhammehi āsaye paripācite pabodhite vipassanāya maggagabbhaṁ gaṇhantiyā paripākaṁ gacchantiyā cetovimutti paripakkā nāma hoti, tadabhāve aparipakkā.",
  "atk-s0503a4:11": "Katame pana vimuttiparipācanīyā dhammā? Saddhindriyādīnaṁ visuddhikaraṇavasena pannarasa dhammā veditabbā. Vuttañhetaṁ –",
  "atk-s0503a4:12": "‘‘Assaddhe puggale parivajjayato, saddhe puggale sevato bhajato payirupāsato, pasādanīye suttante paccavekkhato – imehi tīhākārehi saddhindriyaṁ visujjhati.",
  "atk-s0503a4:13": "‘‘Kusīte puggale parivajjayato, āraddhavīriye puggale sevato bhajato payirupāsato, sammappadhāne paccavekkhato – imehi tīhākārehi vīriyindriyaṁ visujjhati.",
  "atk-s0503a4:14": "‘‘Muṭṭhassatī puggale parivajjayato, upaṭṭhitassatī puggale sevato bhajato payirupāsato, satipaṭṭhāne paccavekkhato – imehi tīhākārehi satindriyaṁ visujjhati.",
  "atk-s0503a4:15": "‘‘Asamāhite puggale parivajjayato, samāhite puggale sevato bhajato payirupāsato, jhānavimokkhe paccavekkhato – imehi tīhākārehi samādhindriyaṁ visujjhati.",
  "atk-s0503a4:16": "‘‘Duppaññe puggale parivajjayato, paññavante puggale sevato bhajato payirupāsato, gambhīrañāṇacariyaṁ paccavekkhato – imehi tīhākārehi paññindriyaṁ visujjhati.",
  "atk-s0503a4:17": "‘‘Iti ime pañca puggale parivajjayato, pañca puggale sevato bhajato payirupāsato, pañca suttante paccavekkhato – imehi pannarasahi ākārehi, imāni pañcindriyāni visujjhantī’’ti (paṭi. ma. 1.185).",
  "atk-s0503a4:18": "Aparepi pannarasa dhammā vimuttiparipācanīyā – saddhāpañcamāni indriyāni, aniccasaññā dukkhasaññā anattasaññā pahānasaññā virāgasaññāti imā pañca nibbedhabhāgiyā saññā, kalyāṇamittatā sīlasaṁvaro abhisallekhatā vīriyārambho nibbedhikapaññāti. Tesu vineyyadamanakusalo satthā vineyyassa meghiyattherassa ajjhāsayavasena idha kalyāṇamittatādayo vimuttiparipācanīye dhamme dassento ‘‘pañca dhammā paripākāya saṁvattantī’’ti vatvā te vitthārento ‘‘idha, meghiya, bhikkhu kalyāṇamitto hotī’’tiādimāha.",
  "atk-s0503a4:19": "Tattha kalyāṇamittoti kalyāṇo bhaddo sundaro mitto etassāti kalyāṇamitto. Yassa sīlādiguṇasampanno ‘‘aghassa ghātā, hitassa vidhātā’’ti evaṁ sabbākārena upakāro mitto hoti, so puggalo kalyāṇamittova. Yathāvuttehi kalyāṇapuggaleheva sabbiriyāpathesu saha ayati pavattati, na vinā tehīti kalyāṇasahāyo.Kalyāṇapuggalesu eva cittena ceva kāyena ca ninnapoṇapabbhārabhāvena pavattatīti kalyāṇasampavaṅko. Padattayena kalyāṇamittasaṁsagge ādaraṁ uppādeti.",
  "atk-s0503a4:20": "Tatridaṁ kalyāṇamittalakkhaṇaṁ – idha kalyāṇamitto saddhāsampanno hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno. Tattha saddhāsampattiyā saddahati tathāgatassa bodhiṁ kammaphalañca, tena sammāsambodhihetubhūtaṁ sattesu hitesitaṁ na pariccajati. Sīlasampattiyā sabrahmacārīnaṁ piyo hoti manāpo garu bhāvanīyo codako pāpagarahī vattā vacanakkhamo, sutasampattiyā saccapaṭiccasamuppādādipaṭisaṁyuttānaṁ gambhīrānaṁ kathānaṁ kattā hoti, cāgasampattiyā appiccho hoti santuṭṭho pavivitto asaṁsaṭṭho, vīriyasampattiyā āraddhavīriyo hoti sattānaṁ hitappaṭipattiyā, satisampattiyā upaṭṭhitassati hoti, samādhisampattiyā avikkhitto hoti samāhitacitto, paññāsampattiyā aviparītaṁ jānāti. So satiyā kusalānaṁ dhammānaṁ gatiyo samanvesamāno paññāya sattānaṁ hitāhitaṁ yathābhūtaṁ jānitvā, samādhinā tattha ekaggacitto hutvā, vīriyena satte ahitā nisedhetvā hite niyojeti. Tenāha –",
  "atk-s0503a4:21": "‘‘Piyo garu bhāvanīyo, vattā ca vacanakkhamo;",
  "atk-s0503a4:22": "Gambhīrañca kathaṁ kattā, no caṭṭhāne niyojaye’’ti. (a. ni. 7.37);",
  "atk-s0503a4:23": "Ayaṁ paṭhamo dhammo paripākāya saṁvattatīti, ayaṁ kalyāṇamittatāsaṅkhāto brahmacariyavāsassa ādibhāvato, sabbesañca kusalānaṁ dhammānaṁ bahukāratāya padhānabhāvato ca imesu pañcasu dhammesu ādito vuttattā paṭhamo anavajjadhammo avisuddhānaṁ saddhādīnaṁ visuddhikaraṇavasena cetovimuttiyā paripākāya saṁvattati. Ettha ca kalyāṇamittassa bahukāratā padhānatā ca ‘‘upaḍḍhamidaṁ, bhante, brahmacariyassa yadidaṁ kalyāṇamittatā’’ti vadantaṁ dhammabhaṇḍāgārikaṁ, ‘‘mā hevaṁ, ānandā’’ti dvikkhattuṁ paṭisedhetvā, ‘‘sakalameva hidaṁ, ānanda, brahmacariyaṁ, yadidaṁ kalyāṇamittatā kalyāṇasahāyatā’’tiādisuttapadehi (saṁ. ni. 1.129; 5.2) veditabbā.",
  "atk-s0503a4:24": "Puna caparanti puna ca aparaṁ dhammajātaṁ. Sīlavāti ettha kenaṭṭhena sīlaṁ? Sīlanaṭṭhena sīlaṁ. Kimidaṁ sīlanaṁ nāma? Samādhānaṁ, kāyakammādīnaṁ susīlyavasena avippakiṇṇatāti attho. Atha vā upadhāraṇaṁ, jhānādikusalānaṁ dhammānaṁ patiṭṭhānavasena ādhārabhāvoti attho. Tasmā sīleti sīlatīti vā sīlaṁ. Ayaṁ tāva saddalakkhaṇanayena sīlattho. Apare pana ‘‘siraṭṭho sītalaṭṭho sīlaṭṭho saṁvaraṭṭho’’ti niruttinayena atthaṁ vaṇṇenti. Tayidaṁ pāripūrito atisayato vā sīlaṁ assa atthīti sīlavā, sīlasampannoti attho.",
  "atk-s0503a4:25": "Yathā ca sīlavā hoti sīlasampanno, taṁ dassetuṁ ‘‘pātimokkhasaṁvarasaṁvuto’’tiādimāha. Tattha pātimokkhanti sikkhāpadasīlaṁ. Tañhi yo naṁ pāti rakkhati, taṁ mokkheti moceti āpāyikādīhi dukkhehīti pātimokkhaṁ. Saṁvaraṇaṁ saṁvaro, kāyavācāhi avītikkamo. Pātimokkhameva saṁvaro pātimokkhasaṁvaro, tena saṁvuto pihitakāyavācoti pātimokkhasaṁvarasaṁvuto, idamassa tasmiṁ sīle patiṭṭhitabhāvaparidīpanaṁ. Viharatīti tadanurūpavihārasamaṅgibhāvaparidīpanaṁ. Ācāragocarasampannoti heṭṭhā pātimokkhasaṁvarassa, upari visesānaṁ yogassa ca upakārakadhammaparidīpanaṁ. Aṇumattesu vajjesu bhayadassāvīti pātimokkhasīlato acavanadhammatāparidīpanaṁ. Samādāyāti sikkhāpadānaṁ anavasesato ādānaparidīpanaṁ. Sikkhatīti sikkhāya samaṅgibhāvaparidīpanaṁ. Sikkhāpadesūti sikkhitabbadhammaparidīpanaṁ.",
  "atk-s0503a4:26": "Aparo nayo – kilesānaṁ balavabhāvato, pāpakiriyāya sukarabhāvato, puññakiriyāya ca dukkarabhāvato bahukkhattuṁ apāyesu patanasīloti pātī, puthujjano. Aniccatāya vā bhavādīsu kammavegakkhitto ghaṭīyantaṁ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa patanasīloti vā pātī, sattasantāno cittameva vā. Taṁ pātinaṁ saṁsāradukkhato mokkhetīti pātimokkhaṁ. Cittassa hi vimokkhena satto ‘‘vimutto’’ti vuccati. Vuttañhi ‘‘cittavodānā sattā visujjhantī’’ti (saṁ. ni. 3.100), ‘‘anupādāya āsavehi cittaṁ vimutta’’nti (mahāva. 28) ca.",
  "atk-s0503a4:27": "Atha vā avijjādihetunā saṁsāre patati gacchati pavattatīti pāti, ‘‘avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata’’nti (saṁ. ni. 2.124) hi vuttaṁ. Tassa pātino sattassa taṇhādisaṁkilesattayato mokkho etenāti pātimokkho, ‘‘kaṇṭhekālo’’tiādīnaṁ viya samāsasiddhi veditabbā.",
  "atk-s0503a4:28": "Atha vā pāteti vinipāteti dukkhehīti pāti, cittaṁ. Vuttañhi ‘‘cittena niyyatī loko, cittena parikassatī’’ti (saṁ. ni. 1.62). Tassa pātino mokkho etenāti pātimokkho. Patati vā etena apāyadukkhe saṁsāradukkhe cāti pāti, taṇhādisaṁkilesā. Vuttañhi – ‘‘taṇhā janeti purisaṁ (saṁ. ni. 1.55-57), taṇhādutiyo puriso’’ti (itivu. 15, 105) cādi. Tato pātito mokkhoti pātimokkho.",
  "atk-s0503a4:29": "Atha vā patati etthāti pāti, cha ajjhattikabāhirāni āyatanāni. Vuttañhi – ‘‘chasu loko samuppanno, chasu kubbati santhava’’nti (su. ni. 171). Tato cha ajjhattikabāhirāyatanasaṅkhātapātito mokkhoti pātimokkho. Atha vā pāto vinipāto assa atthīti pātī, saṁsāro. Tato mokkhoti pātimokkho.",
  "atk-s0503a4:30": "Atha vā sabbalokādhipatibhāvato dhammissaro bhagavā patīti vuccati, muccati etenāti mokkho. Patino mokkho tena paññattattāti patimokkho, patimokkho eva pātimokkho. Sabbaguṇānaṁ vā tammūlabhāvato uttamaṭṭhena pati ca, so yathāvuttaṭṭhena mokkho cāti patimokkho, patimokkho eva pātimokkho. Tathā hi vuttaṁ ‘‘pātimokkhantiādimetaṁ mukhameta’’nti vitthāro.",
  "atk-s0503a4:31": "Atha vā paiti pakāre, atīti accantatthe nipāto, tasmā pakārehi accantaṁ mokkhetīti pātimokkhaṁ. Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena samucchedavasena ca accantaṁ mokkheti mocetīti pātimokkhaṁ. Pati mokkhoti vā patimokkho, tamhā tamhā vītikkamadosato paccekaṁ mokkhoti attho. Patimokkho eva pātimokkho. Mokkhoti vā nibbānaṁ, tassa mokkhassa paṭibimbabhūtoti patimokkho. Sīlasaṁvaro hi sūriyassa aruṇuggamanaṁ viya nibbānassa udayabhūto tappaṭibhāgo ca yathārahaṁ saṁkilesanibbāpanato. Patimokkho eva pātimokkho. Pativattati mokkheti dukkhanti vā patimokkhaṁ, patimokkhameva pātimokkhanti evaṁ tāvettha pātimokkhasaddassa attho veditabbo.",
  "atk-s0503a4:32": "Saṁvarati pidahati etenāti saṁvaro, pātimokkhameva saṁvaro pātimokkhasaṁvaro. Atthato pana tato tato vītikkamitabbato viratiyo cetanā ca. Tena pātimokkhasaṁvarena upeto samannāgato pātimokkhasaṁvarasaṁvutoti vutto. Vuttañhetaṁ vibhaṅge –",
  "atk-s0503a4:33": "‘‘Iminā pātimokkhasaṁvarena upeto hoti samupeto upāgato samupāgato upapanno samupapanno samannāgato, tena vuccati pātimokkhasaṁvarasaṁvuto’’ti (vibha. 511).",
  "atk-s0503a4:34": "Viharatīti iriyāpathavihārena viharati irīyati vattati.",
  "atk-s0503a4:35": "Ācāragocarasampannoti veḷudānādimicchājīvassa kāyapāgabbhiyādīnañca akaraṇena sabbaso anācāraṁ vajjetvā ‘‘kāyiko avītikkamo vācasiko avītikkamo kāyikavācasiko avītikkamo’’ti evaṁ vuttabhikkhusāruppaācārasampattiyā, vesiyādiagocaraṁ vajjetvā piṇḍapātādiatthaṁ upasaṅkamituṁ yuttaṭṭhānasaṅkhātena gocarena ca sampannattā ācāragocarasampanno.",
  "atk-s0503a4:36": "Apica yo bhikkhu satthari sagāravo sappatisso sabrahmacārīsu sagāravo sappatisso hirottappasampanno sunivattho supāruto pāsādikena abhikkantena paṭikkantena ālokitena vilokitena samiñjitena pasāritena iriyāpathasampanno indriyesu guttadvāro bhojane mattaññū jāgariyamanuyutto satisampajaññena samannāgato appiccho santuṭṭho pavivitto asaṁsaṭṭho ābhisamācārikesu sakkaccakārī garucittīkārabahulo viharati, ayaṁ vuccati ācārasampanno.",
  "atk-s0503a4:37": "Gocaro pana upanissayagocaro ārakkhagocaro upanibandhagocaroti tividho. Tattha yo dasakathāvatthuguṇasamannāgato vuttalakkhaṇo kalyāṇamitto, yaṁ nissāya asutaṁ suṇāti, sutaṁ pariyodāpeti, kaṅkhaṁ vitarati, diṭṭhiṁ ujuṁ karoti, cittaṁ pasādeti, yañca anusikkhanto saddhāya vaḍḍhati , sīlena, sutena, cāgena, paññāya vaḍḍhati, ayaṁ vuccati upanissayagocaro.",
  "atk-s0503a4:38": "Yo bhikkhu antaragharaṁ paviṭṭho vīthiṁ paṭipanno okkhittacakkhu yugamattadassāvī cakkhundriyasaṁvutova gacchati, na hatthiṁ olokento, na assaṁ, na rathaṁ, na pattiṁ, na itthiṁ, na purisaṁ olokento, na uddhaṁ olokento, na adho olokento, na disāvidisaṁ pekkhamāno gacchati, ayaṁ ārakkhagocaro.",
  "atk-s0503a4:39": "Upanibandhagocaro pana cattāro satipaṭṭhānā, yattha bhikkhu attano cittaṁ upanibandhati, vuttañhetaṁ bhagavatā –",
  "atk-s0503a4:40": "‘‘Ko ca, bhikkhave, bhikkhuno gocaro sako pettiko visayo, yadidaṁ cattāro satipaṭṭhānā’’ti (saṁ. ni. 5.372).",
  "atk-s0503a4:41": "Tattha upanissayagocarassa pubbe vuttattā itaresaṁ vasenettha gocaro veditabbo. Iti yathāvuttāya ācārasampattiyā, imāya ca gocarasampattiyā samannāgatattā ācāragocarasampanno.",
  "atk-s0503a4:42": "Aṇumattesu vajjesu bhayadassāvīti appamattakattā aṇuppamāṇesu assatiyā asañcicca āpannasekhiyaakusalacittuppādādibhedesu vajjesu bhayadassanasīlo. Yo hi bhikkhu paramāṇumattaṁ vajjaṁ aṭṭhasaṭṭhiyojanapamāṇādhikayojanasatasahassubbedhasinerupabbatarājasadisaṁ katvā passati, yopi sabbalahukaṁ dubbhāsitamattaṁ pārājikasadisaṁ katvā passati, ayampi aṇumattesu vajjesu bhayadassāvī nāma. Samādāya sikkhati sikkhāpadesūti yaṁkiñci sikkhāpadesu sikkhitabbaṁ, taṁ sabbena sabbaṁ sabbathā sabbaṁ anavasesaṁ sammā ādiyitvā sikkhati, pavattati paripūretīti attho.",
  "atk-s0503a4:43": "Abhisallekhikāti ativiya kilesānaṁ sallekhanī, tesaṁ tanubhāvāya pahānāya yuttarūpā. Cetovivaraṇasappāyāti cetaso paṭicchādakānaṁ nīvaraṇānaṁ dūrībhāvakaraṇena cetovivaraṇasaṅkhātānaṁ samathavipassanānaṁ sappāyā, samathavipassanācittasseva vā vivaraṇāya pākaṭīkaraṇāya vā sappāyā upakārikāti cetovivaraṇasappāyā.",
  "atk-s0503a4:44": "Idāni yena nibbidādiāvahanena ayaṁ kathā abhisallekhikā cetovivaraṇasappāyā ca nāma hoti, taṁ dassetuṁ ‘‘ekantanibbidāyā’’tiādi vuttaṁ. Tattha ekantanibbidāyāti ekaṁseneva vaṭṭadukkhato nibbindanatthāya. Virāgāya nirodhāyāti tasseva virajjanatthāya ca nirujjhanatthāya ca. Upasamāyāti sabbakilesūpasamāya. Abhiññāyāti sabbassāpi abhiññeyyassa abhijānanāya. Sambodhāyāti catumaggasambodhāya. Nibbānāyāti anupādisesanibbānāya. Etesu hi ādito tīhi padehi vipassanā vuttā, dvīhi maggo, dvīhi nibbānaṁ vuttaṁ. Samathavipassanā ādiṁ katvā nibbānapariyosāno ayaṁ sabbo uttarimanussadhammo dasakathāvatthulābhino sijjhatīti dasseti.",
  "atk-s0503a4:45": "Idāni taṁ kathaṁ vibhajitvā dassento ‘‘appicchakathā’’tiādimāha. Tattha appicchoti na iccho, tassa kathā appicchakathā, appicchabhāvappaṭisaṁyuttā kathā vā appicchakathā. Ettha ca atriccho pāpiccho mahiccho appicchoti icchāvasena cattāro puggalā. Tesu attanā yathāladdhena lābhena atitto uparūpari lābhaṁ icchanto atriccho nāma. Yaṁ sandhāya vuttaṁ –",
  "atk-s0503a4:46": "‘‘Catubbhi aṭṭhajjhagamā, aṭṭhabhi cāpi soḷasa;",
  "atk-s0503a4:47": "Soḷasabhi ca dvattiṁsa, atricchaṁ cakkamāsado;",
  "atk-s0503a4:48": "Icchāhatassa posassa, cakkaṁ bhamati matthake’’ti. (jā. 1.5.103);",
  "atk-s0503a4:49": "‘‘Atricchā atilobhena, atilobhamadena cā’’ti ca. (jā. 1.2.168);",
  "atk-s0503a4:50": "Lābhasakkārasilokanikāmayatāya asantaguṇasambhāvanādhippāyo pāpiccho. Yaṁ sandhāya vuttaṁ –",
  "atk-s0503a4:51": "‘‘Tattha katamā kuhanā? Lābhasakkārasilokasannissitassa pāpicchassa icchāpakatassa paccayappaṭisevanasaṅkhātena vā sāmantajappitena vā iriyāpathassa vā aṭhapanā’’tiādi (vibha. 861).",
  "atk-s0503a4:52": "Santaguṇasambhāvanādhippāyo paṭiggahaṇe amattaññū mahiccho. Yaṁ sandhāya vuttaṁ –",
  "atk-s0503a4:53": "‘‘Idhekacco saddho samāno ‘saddhoti maṁ jano jānātū’ti icchati, sīlavā samāno ‘sīlavāti maṁ jano jānātū’ti icchatī’’tiādi (vibha. 851).",
  "atk-s0503a4:54": "Duttappiyatāya hissa vijātamātāpi cittaṁ gahetuṁ na sakkoti. Tenetaṁ vuccati –",
  "atk-s0503a4:55": "‘‘Aggikkhandho samuddo ca, mahiccho cāpi puggalo;",
  "atk-s0503a4:56": "Sakaṭehi paccaye dentu, tayopete atappiyā’’ti.",
  "atk-s0503a4:57": "Ete pana atricchatādayo dose ārakā parivajjetvā santaguṇanigūhanādhippāyo paṭiggahaṇe ca mattaññū appiccho. So attani vijjamānampi guṇaṁ paṭicchādetukāmatāya saddho samāno ‘‘saddhoti maṁ jano jānātū’’ti na icchati, sīlavā, bahussuto, pavivitto, āraddhavīriyo, upaṭṭhitassati, samāhito, paññavā samāno ‘‘paññavāti maṁ jano jānātū’’ti na icchati.",
  "atk-s0503a4:58": "Svāyaṁ paccayappiccho dhutaṅgappiccho pariyattiappiccho adhigamappicchoti catubbidho. Tattha catūsu paccayesu appiccho paccayadāyakaṁ deyyadhammaṁ attano thāmañca oloketvā sacepi hi deyyadhammo bahu hoti, dāyako appaṁ dātukāmo, dāyakassa vasena appameva gaṇhāti. Deyyadhammo ce appo, dāyako bahuṁ dātukāmo, deyyadhammassa vasena appameva gaṇhāti. Deyyadhammopi ce bahu, dāyakopi bahuṁ dātukāmo, attano thāmaṁ ñatvā pamāṇayuttameva gaṇhāti. Evarūpo hi bhikkhu anuppannaṁ lābhaṁ uppādeti, uppannaṁ lābhaṁ thāvaraṁ karoti, dāyakānaṁ cittaṁ ārādheti. Dhutaṅgasamādānassa pana attani atthibhāvaṁ na jānāpetukāmo dhutaṅgappiccho. Yo attano bahussutabhāvaṁ jānāpetuṁ na icchati, ayaṁ pariyattiappiccho. Yo pana sotāpannādīsu aññataro hutvā sabrahmacārīnampi attano sotāpannādibhāvaṁ jānāpetuṁ na icchati, ayaṁ adhigamappiccho. Evametesaṁ appicchānaṁ yā appicchatā, tassā saddhiṁ sandassanādividhinā anekākāravokāraānisaṁsavibhāvanavasena, tappaṭipakkhassa atricchādibhedassa icchācārassa ādīnavavibhāvanavasena ca pavattā kathā appicchakathā.",
  "atk-s0503a4:59": "Santuṭṭhikathāti ettha santuṭṭhīti sakena attanā laddhena tuṭṭhi santuṭṭhi. Atha vā visamaṁ paccayicchaṁ pahāya samaṁ tuṭṭhi, santuṭṭhi. Santena vā vijjamānena tuṭṭhi santuṭṭhi. Vuttañcetaṁ –",
  "atk-s0503a4:60": "‘‘Atītaṁ nānusocanto, nappajappamanāgataṁ;",
  "atk-s0503a4:61": "Paccuppannena yāpento, santuṭṭhoti pavuccatī’’ti.",
  "atk-s0503a4:62": "Sammā vā ñāyena bhagavatā anuññātavidhinā paccayehi tuṭṭhi santuṭṭhi. Atthato itarītarapaccayasantoso , so dvādasavidho hoti. Kathaṁ ? Cīvare yathālābhasantoso, yathābalasantoso, yathāsāruppasantosoti tividho, evaṁ piṇḍapātādīsu.",
  "atk-s0503a4:63": "Tatrāyaṁ pabhedavaṇṇanā – idha bhikkhu cīvaraṁ labhati sundaraṁ vā asundaraṁ vā, so teneva yāpeti, aññaṁ na pattheti, labhantopi na gaṇhāti, ayamassa cīvare yathālābhasantoso. Atha pana pakatidubbalo vā hoti ābādhajarābhibhūto vā, garuṁ cīvaraṁ pārupanto kilamati, so sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti, ayamassa cīvare yathābalasantoso. Aparo paṭṭacīvarādīnaṁ aññataraṁ mahagghacīvaraṁ labhitvā ‘‘idaṁ therānaṁ cirapabbajitānaṁ, idaṁ bahussutānaṁ anurūpaṁ, idaṁ gilānānaṁ dubbalānaṁ, idaṁ appalābhīnaṁ vā hotū’’ti tesaṁ datvā attanā saṅkārakūṭādito nantakāni uccinitvā saṅghāṭiṁ katvā tesaṁ vā purāṇacīvarāni gahetvā dhārentopi santuṭṭhova hoti, ayamassa cīvare yathāsāruppasantoso.",
  "atk-s0503a4:64": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ na pattheti, labhantopi na gaṇhāti, ayamassa piṇḍapāte yathālābhasantoso. Atha pana ābādhiko hoti, lūkhaṁ pakativiruddhaṁ vā byādhiviruddhaṁ vā piṇḍapātaṁ bhuñjitvā gāḷhaṁ rogātaṅkaṁ pāpuṇāti, so sabhāgassa bhikkhuno datvā tassa hatthato sappāyabhojanaṁ bhuñjitvā samaṇadhammaṁ karontopi santuṭṭhova hoti, ayamassa piṇḍapāte yathābalasantoso. Aparo bhikkhu paṇītaṁ piṇḍapātaṁ labhati, so ‘‘ayaṁ piṇḍapāto cirapabbajitādīnaṁ anurūpo’’ti cīvaraṁ viya tesaṁ datvā, tesaṁ vā santakaṁ gahetvā, attanā piṇḍāya caritvā, missakāhāraṁ vā paribhuñjantopi santuṭṭhova hoti. Ayamassa piṇḍapāte yathāsāruppasantoso.",
  "atk-s0503a4:65": "Idha pana bhikkhuno senāsanaṁ pāpuṇāti manāpaṁ vā amanāpaṁ vā antamaso tiṇakuṭikāpi tiṇasanthārakampi, so teneva santussati, puna aññaṁ sundarataraṁ vā pāpuṇāti, taṁ na gaṇhāti, ayamassa senāsane yathālābhasantoso. Atha pana ābādhiko hoti dubbalo vā, so byādhiviruddhaṁ vā pakativiruddhaṁ vā senāsanaṁ labhati, yatthassa vasato aphāsu hoti, so taṁ sabhāgassa bhikkhuno datvā tassa santake sappāyasenāsane vasitvā samaṇadhammaṁ karontopi santuṭṭhova hoti, ayamassa senāsane yathābalasantoso. Aparo sundaraṁ senāsanaṁ pattampi na sampaṭicchati ‘‘paṇītasenāsanaṁ pamādaṭṭhāna’’nti, mahāpuññatāya vā leṇamaṇḍapakūṭāgārādīni paṇītasenāsanāni labhati, so tāni cīvarādīni viya cirapabbajitādīnaṁ datvā yattha katthaci vasantopi santuṭṭhova hoti, ayamassa senāsane yathāsāruppasantoso.",
  "atk-s0503a4:66": "Idha pana bhikkhu bhesajjaṁ labhati lūkhaṁ vā paṇītaṁ vā, so teneva tussati, aññaṁ na pattheti, labhantopi na gaṇhāti, ayamassa gilānapaccaye yathālābhasantoso. Atha pana telena atthiko phāṇitaṁ labhati, so taṁ sabhāgassa bhikkhuno datvā, tassa hatthato telaṁ gahetvā, bhesajjaṁ katvā samaṇadhammaṁ karontopi santuṭṭhova hoti, ayamassa gilānapaccaye yathābalasantoso. Aparo mahāpuñño bahuṁ telamadhuphāṇitādipaṇītabhesajjaṁ labhati, so taṁ cīvarādīni viya cirapabbajitādīnaṁ datvā tesaṁ ābhatena yena kenaci bhesajjaṁ karontopi santuṭṭhova hoti. Yo pana ekasmiṁ bhājane muttaharītakaṁ, ekasmiṁ catumadhuraṁ ṭhapetvā ‘‘gaṇhatha, bhante, yadicchasī’’ti vuccamāno sacassa tesu aññatarenapi rogo vūpasammati , ‘‘muttaharītakaṁ nāma buddhādīhi vaṇṇitaṁ, pūtimuttabhesajjaṁ nissāya pabbajjā, tattha te yāvajīvaṁ ussāho karaṇīyo’’ti (mahāva. 128) vacanamanussaranto catumadhuraṁ paṭikkhipitvā muttaharītakena bhesajjaṁ karonto paramasantuṭṭhova hoti, ayamassa gilānapaccaye yathāsāruppasantoso.",
  "atk-s0503a4:67": "So evaṁpabhedo sabbopi santoso santuṭṭhīti pavuccati. Tena vuttaṁ ‘‘atthato itarītarapaccayasantoso’’ti. Itarītarasantuṭṭhiyā saddhiṁ sandassanādividhinā ānisaṁsavibhāvanavasena, tappaṭipakkhassa atricchatādibhedassa icchāpakatattassa ādīnavavibhāvanavasena ca pavattā kathā santuṭṭhikathā. Ito parāsupi kathāsu eseva nayo, visesamattameva vakkhāma.",
  "atk-s0503a4:68": "Pavivekakathāti ettha kāyaviveko cittaviveko upadhivivekoti tayo vivekā. Tesu eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati, eko paṭikkamati, eko abhikkamati, eko caṅkamaṁ adhiṭṭhāti, eko carati, eko viharatīti evaṁ sabbiriyāpathesu sabbakiccesu gaṇasaṅgaṇikaṁ pahāya vivittavāso kāyaviveko nāma. Aṭṭha samāpattiyo pana cittaviveko nāma. Nibbānaṁ upadhiviveko nāma. Vuttañhetaṁ –",
  "atk-s0503a4:69": "‘‘Kāyaviveko ca vivekaṭṭhakāyānaṁ nekkhammābhiratānaṁ, cittaviveko ca parisuddhacittānaṁ paramavodānappattānaṁ, upadhiviveko ca nirupadhīnaṁ puggalānaṁ visaṅkhāragatāna’’nti (mahāni. 57).",
  "atk-s0503a4:70": "Vivekoyeva paviveko, pavivekappaṭisaṁyuttā kathā pavivekakathā.",
  "atk-s0503a4:71": "Asaṁsaggakathāti ettha savanasaṁsaggo dassanasaṁsaggo samullapanasaṁsaggo sambhogasaṁsaggo kāyasaṁsaggoti pañca saṁsaggā. Tesu idhekacco bhikkhu suṇāti ‘‘asukasmiṁ gāme vā nigame vā itthī abhirūpā dassanīyā pāsādikā paramāya vaṇṇapokkharatāya samannāgatā’’ti, so taṁ sutvā saṁsīdati visīdati, na sakkoti brahmacariyaṁ sandhāretuṁ, sikkhaṁ paccakkhāya hīnāyāvattati, evaṁ visabhāgārammaṇasavanena uppannakilesasanthavo savanasaṁsaggo nāma. Na heva kho bhikkhu suṇāti, apica kho sāmaṁ passati itthiṁ abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ, so taṁ disvā saṁsīdati visīdati, na sakkoti brahmacariyaṁ sandhāretuṁ, sikkhaṁ paccakkhāya hīnāyāvattati, evaṁ visabhāgārammaṇadassanena uppannakilesasanthavo dassanasaṁsaggo nāma. Disvā pana aññamaññaṁ ālāpasallāpavasena uppanno kilesasanthavo samullapanasaṁsaggo nāma. Sahajagghanādīnipi eteneva saṅgaṇhāti. Attano pana santakaṁ yaṁkiñci mātugāmassa datvā vā adatvā vā tena dinnassa vanabhaṅgiyādino paribhogavasena uppannakilesasanthavo sambhogasaṁsaggo nāma. Mātugāmassa hatthaggāhādivasena uppannakilesasanthavo kāyasaṁsaggo nāma. Yopi cesa –",
  "atk-s0503a4:72": "‘‘Gihīhi saṁsaṭṭho viharati ananulomikena saṁsaggena sahasokī sahanandī sukhitesu sukhito, dukkhitesu dukkhito , uppannesu kiccakaraṇīyesu attanā uyyogaṁ āpajjatī’’ti (saṁ. ni. 3.3; mahāni. 164) –",
  "atk-s0503a4:73": "Evaṁ vutto ananulomiko gihisaṁsaggo, yo ca sabrahmacārīhipi kilesuppattihetubhūto saṁsaggo, taṁ sabbaṁ pahāya yvāyaṁ saṁsāre thirataraṁ saṁvegaṁ, saṅkhāresu tibbaṁ bhayasaññaṁ, sarīre paṭikūlasaññaṁ, sabbākusalesu jigucchāpubbaṅgamaṁ hirottappaṁ, sabbakiriyāsu satisampajaññanti sabbaṁ paccupaṭṭhapetvā kamaladale jalabindu viya sabbattha alaggabhāvo, ayaṁ sabbasaṁsaggappaṭipakkhatāya asaṁsaggo. Tappaṭisaṁyuttā kathā asaṁsaggakathā.",
  "atk-s0503a4:74": "Vīriyārambhakathāti ettha vīrassa bhāvo, kammanti vā vīriyaṁ, vidhinā īrayitabbaṁ pavattetabbanti vā vīriyaṁ, vīriyañca taṁ akusalānaṁ dhammānaṁ pahānāya kusalānaṁ dhammānaṁ upasampadāya ārambhanaṁ vīriyārambho. Svāyaṁ kāyiko cetasiko cāti duvidho, ārambhadhātu, nikkamadhātu, parakkamadhātu cāti tividho; sammappadhānavasena catubbidho. So sabbopi yo bhikkhu gamane uppannaṁ kilesaṁ ṭhānaṁ pāpuṇituṁ na deti; ṭhāne uppannaṁ nisajjaṁ, nisajjāya uppannaṁ sayanaṁ pāpuṇituṁ na deti, tattha tattheva ajapadena daṇḍena kaṇhasappaṁ uppīḷetvā gaṇhanto viya, tikhiṇena asinā amittaṁ gīvāya paharanto viya ca sīsaṁ ukkhipituṁ adatvā vīriyabalena niggaṇhāti, tassevaṁ āraddhavīriyassa vasena veditabbo. Tappaṭisaṁyuttā kathā vīriyārambhakathā.",
  "atk-s0503a4:75": "Sīlakathādīsu duvidhaṁ sīlaṁ lokiyaṁ lokuttarañca. Tattha lokiyaṁ pātimokkhasaṁvarādi catupārisuddhisīlaṁ, lokuttaraṁ maggasīlaṁ phalasīlañca. Tathā vipassanāya pādakabhūtā saha upacārena aṭṭha samāpattiyo lokiyo samādhi, maggasampayutto panettha lokuttaro samādhi nāma. Tathā paññāpi lokiyā sutamayā cintāmayā jhānasampayuttā vipassanāñāṇañca. Visesato panettha vipassanāpaññā gahetabbā, lokuttarā maggapaññā phalapaññā ca. Vimuttīpi ariyaphalavimutti nibbānañca. Apare pana tadaṅgavikkhambhanasamucchedavimuttīnampi vasenettha atthaṁ vaṇṇenti. Vimuttiñāṇadassanampi ekūnavīsatividhaṁ paccavekkhaṇañāṇaṁ. Iti imesaṁ sīlādīnaṁ saddhiṁ sandassanādividhinā anekākāravokāraānisaṁsavibhāvanavasena ceva tappaṭipakkhānaṁ dussīlyādīnaṁ ādīnavavibhāvanavasena ca pavattā kathā, tappaṭisaṁyuttā kathā vā sīlādikathā nāma.",
  "atk-s0503a4:76": "Ettha ca ‘‘attanā ca appiccho hoti, appicchakathañca paresaṁ kattā’’ti (ma. ni. 1.252; a. ni. 10.70) ‘‘santuṭṭho hoti itarītarena cīvarena, itarītaracīvarasantuṭṭhiyā ca vaṇṇavādī’’ti (saṁ. ni. 2.144; cūḷani. khaggavisāṇasuttaniddesa 128) ca ādivacanato sayañca appicchatādiguṇasamannāgatena paresampi tadatthāya hitajjhāsayena pavattetabbā tathārūpī kathā, yā idha abhisallekhikādibhāvena visesetvā vuttā appicchakathādīti veditabbā. Kārakasseva hi kathā visesato adhippetatthasādhinī. Tathā hi vakkhati ‘‘kalyāṇamittassetaṁ, meghiya, bhikkhuno pāṭikaṅkhaṁ…pe. … akasiralābhī’’ti.",
  "atk-s0503a4:77": "Evarūpāyāti īdisāya, yathāvuttāya. Nikāmalābhīti yathicchitalābhī yathārucilābhī, sabbakālaṁ imā kathā sotuṁ vicāretuñca yathāsukhaṁ labhanto. Akicchalābhīti niddukkhalābhī. Akasiralābhīti vipulalābhī.",
  "atk-s0503a4:78": "Āraddhavīriyoti paggahitavīriyo. Akusalānaṁ dhammānaṁ pahānāyāti akosallasambhūtaṭṭhena akusalānaṁ pāpadhammānaṁ pajahanatthāya. Kusalānaṁ dhammānanti kucchitānaṁ salanādiatthena anavajjaṭṭhena ca kusalānaṁ sahavipassanānaṁ maggaphaladhammānaṁ. Upasampadāyāti sampādanāya, attano santāne uppādanāya. Thāmavāti ussoḷhisaṅkhātena vīriyathāmena samannāgato. Daḷhaparakkamoti thiraparakkamo asithilavīriyo. Anikkhittadhuroti anorohitadhuro anosakkitavīriyo.",
  "atk-s0503a4:79": "Paññavāti vipassanāpaññāya paññavā. Udayatthagāminiyāti pañcannaṁ khandhānaṁ udayañca vayañca paṭivijjhantiyā. Ariyāyāti vikkhambhanavasena kilesehi ārakā dūre ṭhitāya niddosāya. Nibbedhikāyāti nibbedhabhāgiyāya. Sammā dukkhakkhayagāminiyāti vaṭṭadukkhassa khepanato ‘‘dukkhakkhayo’’ti laddhanāmaṁ ariyamaggaṁ sammā hetunā ñāyena gacchantiyā.",
  "atk-s0503a4:80": "Imesu ca pana pañcasu dhammesu sīlaṁ vīriyaṁ paññā ca yogino ajjhattikaṁ aṅgaṁ, itaradvayaṁ bāhiraṁ aṅgaṁ. Tathāpi kalyāṇamittasannissayeneva sesaṁ catubbidhaṁ ijjhati, kalyāṇamittassevettha bahūpakārataṁ dassento satthā ‘‘kalyāṇamittassetaṁ, meghiya, bhikkhuno pāṭikaṅkha’’ntiādinā desanaṁ vaḍḍheti. Tattha pāṭikaṅkhanti ekaṁsena icchitabbaṁ, avassaṁbhāvīti attho. Yanti kiriyāparāmasanaṁ. Idaṁ vuttaṁ hoti – ‘‘sīlavā bhavissatī’’ti ettha yadetaṁ kalyāṇamittassa bhikkhuno sīlavantatāya bhavanaṁ sīlasampannattaṁ, tassa bhikkhuno sīlasampannattā etaṁ tassa pāṭikaṅkhaṁ, avassaṁbhāvī ekaṁseneva tassa tattha niyojanatoti adhippāyo. Pātimokkhasaṁvarasaṁvuto viharissatītiādīsupi eseva nayo.",
  "atk-s0503a4:81": "Evaṁ bhagavā sadevake loke uttamakalyāṇamittasaṅkhātassa attano vacanaṁ anādiyitvā taṁ vanasaṇḍaṁ pavisitvā tādisaṁ vippakāraṁ pattassa āyasmato meghiyassa kalyāṇamittatādinā sakalaṁ sāsanasampattiṁ dassetvā, idānissa tattha ādarajātassa pubbe yehi kāmavitakkādīhi upaddutattā kammaṭṭhānaṁ na sampajji, tassa tesaṁ ujuvipaccanīkabhūtattā ca bhāvanānayaṁ pakāsetvā, tato paraṁ arahattassa kammaṭṭhānaṁ ācikkhanto, ‘‘tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā’’tiādimāha. Tattha tenāti evaṁ kalyāṇamittasannissayena yathāvuttasīlādiguṇasamannāgatena. Tenevāha ‘‘imesu pañcasu dhammesu patiṭṭhāyā’’ti. Uttarīti āraddhataruṇavipassanassa rāgādiparissayā ce uppajjeyyuṁ, tesaṁ visodhanatthaṁ tato uddhaṁ cattāro dhammā bhāvetabbā uppādetabbā vaḍḍhetabbā ca.",
  "atk-s0503a4:82": "Asubhāti ekādasasu asubhakammaṭṭhānesu yathārahaṁ yattha katthaci asubhabhāvanā. Rāgassa pahānāyāti kāmarāgassa pajahanatthāya. Ayamattho sālilāyakopamāya vibhāvetabbo – eko hi puriso asitaṁ gahetvā koṭito paṭṭhāya sālikhette sāliyo lāyati, athassa vatiṁ bhinditvā gāvo pavisiṁsu. So asitaṁ ṭhapetvā, yaṭṭhiṁ ādāya, teneva maggena gāvo nīharitvā, vatiṁ pākatikaṁ katvā, puna asitaṁ gahetvā sāliyo lāyi. Tattha sālikhettaṁ viya buddhasāsanaṁ daṭṭhabbaṁ, sālilāyako viya yogāvacaro, asitaṁ viya paññā, lāyanakālo viya vipassanāya kammakaraṇakālo, yaṭṭhi viya asubhakammaṭṭhānaṁ, vati viya saṁvaro , vatiṁ bhinditvā gāvīnaṁ pavisanaṁ viya sahasā appaṭisaṅkhāya pamādaṁ āgamma rāgassa uppajjanaṁ, asitaṁ ṭhapetvā, yaṭṭhiṁ ādāya, paviṭṭhamaggeneva gāvo nīharitvā, vatiṁ paṭipākatikaṁ katvā, puna ṭhitaṭṭhānato paṭṭhāya sālilāyanaṁ viya asubhakammaṭṭhānena rāgaṁ vikkhambhetvā, puna vipassanāya kammakaraṇakāloti idamettha upamāsaṁsandanaṁ. Evaṁbhūtaṁ bhāvanāvidhiṁ sandhāya vuttaṁ ‘‘asubhā bhāvetabbā rāgassa pahānāyā’’ti.",
  "atk-s0503a4:83": "Mettāti mettākammaṭṭhānaṁ. Byāpādassa pahānāyāti vuttanayeneva uppannakopassa pajahanatthāya. Ānāpānassatīti soḷasavatthukā ānāpānassati. Vitakkupacchedāyāti vuttanayeneva uppannānaṁ vitakkānaṁ upacchedanatthāya. Asmimānasamugghātāyāti asmīti uppajjanakassa navavidhassa mānassa samucchedanatthāya. Aniccasaññinoti hutvā abhāvato udayabbayavantato pabhaṅguto tāvakālikato niccappaṭipakkhato ca ‘‘sabbe saṅkhārā aniccā’’ti (dha. pa. 277; cūḷani. hemakamāṇavapucchāniddesa 56) pavattaaniccānupassanāvasena aniccasaññino. Anattasaññā saṇṭhātīti asārakato avasavattanato parato rittato tucchato suññato ca ‘‘sabbe dhammā anattā’’ti (dha. pa. 279; cūḷani. hemakamāṇavapucchāniddesa 56) evaṁ pavattā anattānupassanāsaṅkhātā anattasaññā citte saṇṭhahati, atidaḷhaṁ patiṭṭhāti. Aniccalakkhaṇe hi diṭṭhe anattalakkhaṇaṁ diṭṭhameva hoti. Tīsu hi lakkhaṇesu ekasmiṁ diṭṭhe itaradvayaṁ diṭṭhameva hoti. Tena vuttaṁ – ‘‘aniccasaññino hi, meghiya, anattasaññā saṇṭhātī’’ti. Anattalakkhaṇe diṭṭhe asmīti uppajjanakamāno suppajahova hotīti āha – ‘‘anattasaññī asmimānasamugghātaṁ pāpuṇātī’’ti diṭṭheva dhamme nibbānanti diṭṭheyeva dhamme imasmiṁyeva attabhāve apaccayaparinibbānaṁ pāpuṇāti. Ayamettha saṅkhepo, vitthārato pana asubhādibhāvanānayo visuddhimagge (visuddhi. 1.102) vuttanayena gahetabbo.",
  "atk-s0503a4:84": "Etamatthaṁviditvāti etaṁ āyasmato meghiyassa micchāvitakkacorehi kusalabhaṇḍupacchedasaṅkhātaṁ atthaṁ jānitvā. Imaṁ udānanti imaṁ kāmavitakkādīnaṁ avinodane vinodane ca ādīnavānisaṁsadīpakaṁ udānaṁ udānesi.",
  "atk-s0503a4:85": "Tattha khuddāti hīnā lāmakā. Vitakkāti kāmavitakkādayo tayo pāpavitakkā. Te hi sabbavitakkehi patikiṭṭhatāya idha khuddāti vuttā ‘‘na ca khuddamācare’’tiādīsu (khu. pā. 9.3; su. ni. 145) viya. Sukhumāti ñātivitakkādayo adhippetā. Ñātivitakko janapadavitakko amarāvitakko parānuddayatāya paṭisaṁyutto vitakko lābhasakkārasilokapaṭisaṁyutto vitakko anavaññattipaṭisaṁyutto vitakkoti ete hi vitakkā kāmavitakkādayo viya dāruṇā na hontīti anoḷārikasabhāvatāya sukhumāti vuttā. Anugatāti cittena anuvattitā. Vitakke hi uppajjamāne cittaṁ tadanugatameva hoti tassa ārammaṇābhiniropanato. ‘‘Anuggatā’’tipi pāḷi, anuuṭṭhitāti attho. Manaso uppilāvāti cetaso uppilāvitattakarā.",
  "atk-s0503a4:86": "Ete avidvā manaso vitakketi ete kāmavitakkādike manovitakke assādādīnavanissaraṇato ñātatīraṇapahānapariññāhi yathābhūtaṁ ajānanto. Hurā huraṁ dhāvati bhantacittoti appahīnamicchāvitakkattā anavaṭṭhitacitto ‘‘kadāci rūpe, kadāci sadde’’tiādinā tasmiṁ tasmiṁ ārammaṇe assādādivasena aparāparaṁ dhāvati paribbhamati. Atha vā hurā huraṁ dhāvati bhantacittoti apariññātavitakkattā tannimittānaṁ avijjātaṇhānaṁ vasena paribbhamanamānaso idhalokato paralokaṁ ādānanikkhepehi aparāparaṁ dhāvati saṁsaratīti attho.",
  "atk-s0503a4:87": "Ete ca vidvā manaso vitakketi ete yathāvuttappabhede kāmavitakkādike manovitakke assādādito yathābhūtaṁ jānanto. Ātāpiyoti vīriyavā. Saṁvaratīti pidahati. Satimāti satisampanno. Anuggateti dullabhavasena anuppanne. Idaṁ vuttaṁ hoti – ete vuttappakāre kāmavitakkādike manovitakke cittassa uppilāvitahetutāya manaso uppilāve vidvā vipassanāpaññāsahitāya maggapaññāya sammadeva jānanto, tassa sahāyabhūtānaṁ sammāvāyāmasatīnaṁ atthitāya ātāpiyo satimā te ariyamaggabhāvanāya āyatiṁ uppattirahe anuggate anuppanne eva maggakkhaṇe saṁvarati, ñāṇasaṁvaravasena pidahati, āgamanapathaṁ pacchindati, evaṁbhūto ca catusaccappabodhena buddho ariyasāvako arahattādhigamena asesaṁ, anavasesaṁ ete kāmavitakkādike pajahāsi samucchindīti. Etthāpi ‘‘anugate’’tipi paṭhanti. Tassattho heṭṭhā vuttoyeva.",
  "atk-s0503a4:88": "Paṭhamasuttavaṇṇanā niṭṭhitā.",
  "atk-s0503a4:89": "2. Uddhatasuttavaṇṇanā",
  "atk-s0503a4:90": "32. Dutiye kusinārāyanti kusinārāyaṁ nāma mallarājūnaṁ nagare. Upavattane mallānaṁ sālavaneti yathā hi anurādhapurassa thūpārāmo, evaṁ kusinārāya uyyānaṁ dakkhiṇapacchimadisāya hoti. Yathā thūpārāmato dakkhiṇadvārena nagarapavisanamaggo pācīnamukho gantvā uttarena nivattati, evaṁ uyyānato sālapanti pācīnamukhā gantvā uttarena nivattā, tasmā ‘‘upavattana’’nti vuccati. Tasmiṁ upavattane mallarājūnaṁ sālavane. Araññakuṭikāyanti sālapantiyā avidūre rukkhagacchasañchannaṭṭhāne katā kuṭikā, taṁ sandhāya vuttaṁ ‘‘araññakuṭikāyaṁ viharatī’’ti. Te pana bhikkhū paṭisaṅkhānavirahitā ossaṭṭhavīriyā pamattavihārino, tena vuttaṁ ‘‘uddhatā’’tiādi.",
  "atk-s0503a4:91": "Tattha uddhaccabahulattā avūpasantacittatāya uddhatā. Tucchabhāvena māno naḷo viyāti naḷo, mānasaṅkhāto uggato naḷo etesanti unnaḷā, uggatatucchamānāti attho. Pattacīvaramaṇḍanādicāpallena samannāgatattā bahukatāya vā capalā. Pharusavācatāya mukhena kharāti mukharā. Tiracchānakathābahulatāya vikiṇṇā byākulā vācā etesanti vikiṇṇavācā. Muṭṭhā naṭṭhā sati etesanti muṭṭhassatino, sativirahitā pamādavihārinoti attho. Sabbena sabbaṁ sampajaññābhāvato asampajānā. Gaddūhanamattampi kālaṁ cittasamādhānassa abhāvato na samāhitāti asamāhitā. Lolasabhāvattā bhantamigasappaṭibhāgatāya vibbhantacittā. Manacchaṭṭhānaṁ indriyānaṁ asaṁvaraṇato asaññatindriyatāya pākatindriyā.",
  "atk-s0503a4:92": "Etamatthaṁviditvāti etaṁ tesaṁ bhikkhūnaṁ uddhaccādivasena pamādavihāraṁ jānitvā. Imaṁ udānanti imaṁ pamādavihāre appamādavihāre ca yathākkamaṁ ādīnavānisaṁsavibhāvanaṁ udānaṁ udānesi.",
  "atk-s0503a4:93": "Tattha arakkhitenāti satiārakkhābhāvena aguttena. Kāyenāti chaviññāṇakāyena cakkhuviññāṇena hi rūpaṁ disvā tattha nimittānubyañjanaggahaṇavasena abhijjhādipavattito viññāṇadvārassa satiyā arakkhitabhāvato. Sotaviññāṇādīsupi eseva nayo. Evaṁ chaviññāṇakāyassa arakkhitabhāvaṁ sandhāyāha ‘‘arakkhitena kāyenā’’ti. Keci pana ‘‘kāyenā’’ti atthaṁ vadanti, tesampi vuttanayeneva atthayojanāya sati yujjeyya. Apare pana ‘‘arakkhitena cittenā’’ti paṭhanti, tesampi vuttanayo eva attho. Micchādiṭṭhihatenāti sassatādimicchābhinivesadūsitena. Thinamiddhābhibhūtenāti cittassa akalyatālakkhaṇena thinena kāyassa akalyatālakkhaṇena middhena ca ajjhotthaṭena, tena kāyena cittenāti vā sambandho. Vasaṁ mārassa gacchatīti kilesamārādikassa sabbassapi mārassa vasaṁ yathākāmakaraṇīyataṁ upagacchati, tesaṁ visayaṁ nātikkamatīti attho.",
  "atk-s0503a4:94": "Imāya hi gāthāya bhagavā ye satiārakkhābhāvena sabbaso arakkhitacittā, yonisomanasikārassa hetubhūtāya paññāya abhāvato ayoniso ummujjanena niccantiādinā vipariyesagāhino, tato eva kusalakiriyāya vīriyārambhābhāvato kosajjābhibhūtā saṁsāravaṭṭato sīsaṁ na ukkhipissantīti tesaṁ bhikkhūnaṁ pamādavihāragarahāmukhena vaṭṭaṁ dassetvā idāni vivaṭṭaṁ dassetuṁ, ‘‘tasmā rakkhitacittassā’’ti dutiyagāthamāha.",
  "atk-s0503a4:95": "Tattha tasmā rakkhitacittassāti yasmā arakkhitacitto mārassa yathākāmakaraṇīyo hutvā saṁsāreyeva hoti, tasmā satisaṁvarena manacchaṭṭhānaṁ indriyānaṁ rakkhaṇena pidahanena rakkhitacitto assa. Citte hi rakkhite cakkhādiindriyāni rakkhitāneva hontīti. Sammāsaṅkappagocaroti yasmā micchāsaṅkappagocaro tathā tathā ayoniso vitakketvā nānāvidhāni micchādassanāni gaṇhanto micchādiṭṭhihatena cittena mārassa yathākāmakaraṇīyo hoti, tasmā yonisomanasikārena kammaṁ karonto nekkhammasaṅkappādisammāsaṅkappagocaro assa, jhānādisampayuttaṁ sammāsaṅkappameva attano cittassa pavattiṭṭhānaṁ kareyya. Sammādiṭṭhipurekkhāroti sammāsaṅkappagocaratāya vidhūtamicchādassano puretaraṁyeva kammassakatālakkhaṇaṁ, tato yathābhūtañāṇalakkhaṇañca sammādiṭṭhiṁ purato katvā pubbe vuttanayeneva sīlasamādhīsu yutto payutto vipassanaṁ ārabhitvā saṅkhāre sammasanto ñatvāna udayabbayaṁ pañcasu upādānakkhandhesu samapaññāsāya ākārehi uppādanirodhaṁ vavatthapetvā udayabbayañāṇamadhigantvā tato paraṁ bhaṅgānupassanādivasena vipassanaṁ ussukkāpetvā anukkamena ariyamaggaṁ gaṇhanto aggamaggena, thinamiddhābhibhū bhikkhu sabbā duggatiyo jaheti, evaṁ so heṭṭhimamaggavajjhānaṁ kilesānaṁ paṭhamameva pahīnattā diṭṭhivippayuttalobhasahagatacittuppādesu uppajjanakathinamiddhānaṁ adhigatena arahattamaggena samucchindanato tadekaṭṭhānaṁ mānādīnampi pahīnattā sabbaso bhinnakileso khīṇāsavo bhikkhu tividhadukkhatāyogena duggatisaṅkhātā sabbāpi gatiyo ucchinnabhavamūlattā jahe, pajaheyya. Tāsaṁ parabhāge nibbāne patiṭṭheyyāti attho.",
  "atk-s0503a4:96": "Dutiyasuttavaṇṇanā niṭṭhitā.",
  "atk-s0503a4:97": "3. Gopālakasuttavaṇṇanā",
  "atk-s0503a4:98": "33. Tatiye kosalesūti kosalā nāma jānapadino rājakumārā, tesaṁ nivāso ekopi janapado ‘‘kosalā’’tveva vuccati, tesu kosalesu janapade. Cārikaṁ caratīti aturitacārikāvasena janapadacārikaṁ carati. Mahatāti guṇamahattenapi mahatā, aparicchinnasaṅkhyattā saṅkhyāmahattenapi mahatā. Bhikkhusaṅghenāti diṭṭhisīlasāmaññasaṁhatena samaṇagaṇena. Saddhinti ekato. Maggā okkammāti maggato apakkamitvā. Aññataraṁ rukkhamūlanti ghanapattasākhāviṭapasampannassa sandacchāyassa mahato rukkhassa samīpasaṅkhātaṁ mūlaṁ.",
  "atk-s0503a4:99": "Aññataro gopālakoti eko gogaṇarakkhako, nāmena pana nando nāma. So kira aḍḍho mahaddhano mahābhogo, yathā keṇiyo jaṭilo pabbajjāvasena, evaṁ anāthapiṇḍikassa goyūthaṁ rakkhanto gopālakattena rājapīḷaṁ apaharanto attano kuṭumbaṁ rakkhati. So kālena kālaṁ pañca gorase gahetvā, mahāseṭṭhissa santikaṁ āgantvā niyyātetvā satthu santikaṁ gantvā, satthāraṁ passati, dhammaṁ suṇāti, attano vasanaṭṭhānaṁ āgamanatthāya satthāraṁ yācati. Satthā tasseva ñāṇaparipākaṁ āgamayamāno agantvā, aparabhāge mahatā bhikkhusaṅghena parivuto janapadacārikaṁ caranto, ‘‘idānissa ñāṇaṁ paripakka’’nti ñatvā tassa vasanaṭṭhānassa avidūre maggā okkamma aññatarasmiṁ rukkhamūle nisīdi tassa āgamanaṁ āgamayamāno. Nandopi kho ‘‘satthā kira janapadacārikaṁ caranto ito āgacchatī’’ti sutvā, haṭṭhatuṭṭho vegena gantvā, satthāraṁ upasaṅkamitvā vanditvā katapaṭisanthāro ekamantaṁ nisīdi, athassa bhagavā dhammaṁ desesi. So sotāpattiphale patiṭṭhahitvā bhagavantaṁ nimantetvā sattāhaṁ pāyāsadānamadāsi, sattame divase bhagavā anumodanaṁ katvā pakkāmi. Tena vuttaṁ – ‘‘ekamantaṁ nisinnaṁ kho taṁ gopālakaṁ bhagavā dhammiyā kathāya sandassesi…pe… uṭṭhāyāsanā pakkāmī’’ti.",
  "atk-s0503a4:100": "Tattha sandassesīti ‘‘ime dhammā kusalā, ime dhammā akusalā’’tiādinā kusalādidhamme kammavipāke idhalokaparaloke paccakkhato dassento anupubbikathāvasāne cattāri ariyasaccāni sammā dassesi. Samādapesīti ‘‘saccādhigamāya ime nāma dhammā attani uppādetabbā’’ti sīlādidhamme sammā gaṇhāpetvā tesu taṁ patiṭṭhapesi. Samuttejesīti te dhammā samādinnā anukkamena bhāviyamānā nibbedhabhāgiyā hutvā tikkhavisadā yathā khippaṁ ariyamaggaṁ āvahanti, tathā sammā uttejesi sammadeva tejesi. Sampahaṁsesīti bhāvanāya pubbenāparaṁ visesabhāvadassanena cittassa pamodāpanavasena suṭṭhu pahaṁsesi. Apicettha sāvajjānavajjadhammesu dukkhādīsu ca sammohavinodanena sandassanaṁ, sammāpaṭipattiyaṁ pamādāpanodanena samādapanaṁ, cittassālasiyāpattivinodanena samuttejanaṁ, sammāpaṭipattisiddhiyā sampahaṁsanaṁ veditabbaṁ. Evaṁ so bhagavato sāmukkaṁsikāya dhammadesanāya sotāpattiphale patiṭṭhahi. Adhivāsesīti tena diṭṭhasaccena ‘‘adhivāsetu me, bhante bhagavā’’tiādinā nimantito kāyaṅgavācaṅgaṁ acopento citteneva adhivāsesi sādiyi. Tenevāha ‘‘tuṇhībhāvenā’’ti.",
  "atk-s0503a4:101": "Appodakapāyāsanti nirudakapāyāsaṁ. Paṭiyādāpetvāti sampādetvā sajjetvā. Navañca sappinti navanītaṁ gahetvā tāvadeva vilīnaṁ maṇḍasappiñca paṭiyādāpetvā. Sahatthāti ādarajāto sahattheneva parivisanto. Santappesīti paṭiyattaṁ bhojanaṁ bhojesi. Sampavāresīti ‘‘alaṁ ala’’nti vācāya paṭikkhipāpesi. Bhuttāvinti katabhattakiccaṁ. Onītapattapāṇinti pattato apanītapāṇiṁ, ‘‘dhotapattapāṇi’’ntipi pāṭho, dhotapattahatthanti attho. Nīcanti anuccaṁ āsanaṁ gahetvā āsaneyeva nisīdanaṁ ariyadesavāsīnaṁ cārittaṁ, so pana satthu santike upacāravasena paññattassa dāruphalakāsanassa samīpe nisīdi. Dhammiyā kathāyātiādi sattame divase kataṁ anumodanaṁ sandhāya vuttaṁ . So kira sattāhaṁ bhagavantaṁ bhikkhusaṅghañca tattha vasāpetvā mahādānaṁ pavattesi. Sattame pana divase appodakapāyāsadānaṁ adāsi. Satthā tassa tasmiṁ attabhāve uparimaggatthāya ñāṇaparipākābhāvato anumodanameva katvā pakkāmi.",
  "atk-s0503a4:102": "Sīmantarikāyāti sīmantare, tassa gāmassa antaraṁ. Gāmavāsino kira ekaṁ taḷākaṁ nissāya tena saddhiṁ kalahaṁ akaṁsu. So te abhibhavitvā taṁ taḷākaṁ gaṇhi. Tena baddhāghāto eko puriso taṁ satthu pattaṁ gahetvā dūraṁ anugantvā ‘‘nivattāhi upāsakā’’ti vutte bhagavantaṁ vanditvā padakkhiṇaṁ katvā bhikkhusaṅghassa ca añjaliṁ katvā yāva dassanūpacārasamatikkamā dasanakhasamodhānasamujjalaṁ añjaliṁ sirasi paggayha paṭinivattitvā dvinnaṁ gāmānaṁ antare araññappadese ekakaṁ gacchantaṁ sarena vijjhitvā māresi. Tena vuttaṁ acirapakkantassa…pe… voropesī’’ti. Kenacideva karaṇīyena ohīyitvā pacchā gacchantā bhikkhū taṁ tathā mataṁ disvā bhagavato tamatthaṁ ārocesuṁ, taṁ sandhāya vuttaṁ ‘‘atha kho sambahulā bhikkhū’’tiādi.",
  "atk-s0503a4:103": "Etamatthaṁ viditvāti yasmā diṭṭhisampannaṁ ariyasāvakaṁ nandaṁ mārentena purisena ānantariyakammaṁ bahulaṁ apuññaṁ pasutaṁ, tasmā yaṁ corehi ca verīhi ca kattabbaṁ, tatopi ghorataraṁ imesaṁ sattānaṁ micchāpaṇihitaṁ cittaṁ karotīti imamatthaṁ jānitvā tadatthadīpanaṁ imaṁ udānaṁ udānesi.",
  "atk-s0503a4:104": "Tattha diso disanti dūsako dūsanīyaṁ coro coraṁ, disvāti vacanaseso. Yaṁ taṁ kayirāti yaṁ tassa anayabyasanaṁ kareyya, dutiyapadepi eseva nayo. Idaṁ vuttaṁ hoti – eko ekassa mittadubbhī coro puttadārakhettavatthugomahiṁsādīsu aparajjhanto yassa aparajjhati, tampi tatheva attani aparajjhantaṁ coraṁ disvā, verī vā pana kenacideva kāraṇena baddhaveraṁ veriṁ disvā attano kakkhaḷatāya dāruṇatāya yaṁ tassa anayabyasanaṁ kareyya, puttadāraṁ vā pīḷeyya, khettādīni vā nāseyya, jīvitā vā voropeyya , dasasu akusalakammapathesu micchāṭhapitattā micchāpaṇihitaṁ cittaṁ pāpiyo naṁ tato kare, naṁ purisaṁ pāpataraṁ tato kareyya. Vuttappakāro hi diso vā verī vā disassa vā verino vā imasmiṁyeva attabhāve dukkhaṁ vā uppādeyya, jīvitakkhayaṁ vā kareyya. Idaṁ pana akusalakammapathesu micchāṭhapitaṁ cittaṁ diṭṭheva dhamme anayabyasanaṁ pāpeti, attabhāvasatasahassesupi catūsu apāyesu khipitvā sīsamassa ukkhipituṁ na detīti.",
  "atk-s0503a4:105": "Tatiyasuttavaṇṇanā niṭṭhitā.",
  "atk-s0503a4:106": "4. Yakkhapahārasuttavaṇṇanā",
  "atk-s0503a4:107": "34. Catutthe kapotakandarāyanti evaṁnāmake vihāre. Tasmiṁ kira pabbatakandare pubbe bahū kapotā vasiṁsu, tena sā pabbatakandarā ‘‘kapotakandarā’’ti vuccati. Aparabhāge tattha katavihāropi ‘‘kapotakandarā’’tveva paññāyittha. Tena vuttaṁ – ‘‘kapotakandarāyanti evaṁnāmake vihāre’’ti. Juṇhāya rattiyāti sukkapakkharattiyaṁ. Navoropitehi kesehīti aciraohāritehi kesehi, itthambhūtalakkhaṇe cetaṁ karaṇavacanaṁ. Abbhokāseti yattha uparicchadanaṁ parikkhepo vā natthi, tādise ākāsaṅgaṇe.",
  "atk-s0503a4:108": "Tattha āyasmā sāriputto suvaṇṇavaṇṇo, āyasmā mahāmoggallāno nīluppalavaṇṇo. Ubhopi pana te mahātherā udiccabrāhmaṇajaccā kappānaṁ satasahassādhikaṁ ekaṁ asaṅkhyeyyaṁ abhinīhārasampannā chaḷabhiññāpaṭisambhidāppattā mahākhīṇāsavā samāpattilābhino sattasaṭṭhiyā sāvakapāramiñāṇānaṁ matthakappattā etaṁ kapotakandaravihāraṁ upasobhayantā ekaṁ kanakaguhaṁ paviṭṭhā dve sīhā viya, ekaṁ vijambhanabhūmiṁ otiṇṇā dve byagghā viya, ekaṁ supupphitasālavanaṁ paviṭṭhā dve chaddantanāgarājāno viya, ekaṁ simbalivanaṁ paviṭṭhā dve supaṇṇarājāno viya, ekaṁ naravāhanayānaṁ abhiruḷhā dve vessavaṇā viya, ekaṁ paṇḍukambalasilāsanaṁ abhinisinnā dve sakkā viya, ekavimānabbhantaragatā dve mahābrahmāno viya, ekasmiṁ gaganaṭṭhāne ṭhitāni dve candamaṇḍalāni viya, dve sūriyamaṇḍalāni viya ca virociṁsu. Tesu āyasmā mahāmoggallāno tuṇhī nisīdi, āyasmā pana sāriputto samāpajji. Tena vuttaṁ – ‘‘aññataraṁ samādhiṁ samāpajjitvā’’ti.",
  "atk-s0503a4:109": "Tattha aññataraṁ samādhinti upekkhābrahmavihārasamāpattiṁ. Keci ‘‘saññāvedayitanirodhasamāpatti’’nti vadanti, apare panāhu ‘‘āruppapādakaṁ phalasamāpatti’’nti. Imā eva hi tisso kāyarakkhaṇasamatthā samāpattiyo. Tattha nirodhasamāpattiyā samādhipariyāyasambhavo heṭṭhā vuttova, pacchimaṁyeva pana ācariyā vaṇṇenti. Uttarāya disāya dakkhiṇaṁ disaṁ gacchantīti uttarāya disāya yakkhasamāgamaṁ gantvā attano bhavanaṁ gantuṁ dakkhiṇaṁ disaṁ gacchanti. Paṭibhāti manti upaṭṭhāti mama. Manti hi paṭisaddayogena sāmiatthe upayogavacanaṁ, imassa sīse pahāraṁ dātuṁ cittaṁ me uppajjatīti attho. So kira purimajātiyaṁ there baddhāghāto, tenassa theraṁ disvā paduṭṭhacittassa evaṁ ahosi. Itaro pana sappaññajātiko, tasmā taṁ paṭisedhento ‘‘alaṁ sammā’’tiādimāha. Tattha mā āsādesīti mā ghaṭṭesi, mā pahāraṁ dehīti vuttaṁ hoti. Uḷāroti uḷārehi uttamehi sīlādiguṇehi samannāgato.",
  "atk-s0503a4:110": "Anādiyitvāti ādaraṁ akatvā, tassa vacanaṁ aggahetvā. Yasmā pana tassa vacanaṁ aggaṇhanto taṁ anādiyanto nāma hoti, tasmā vuttaṁ – ‘‘taṁ yakkhaṁ anādiyitvā’’ti. Sīse pahāraṁ adāsīti sabbathāmena ussāhaṁ janetvā ākāse ṭhitova sīse khaṭakaṁ adāsi, muddhani muṭṭhighātaṁ akāsīti attho. Tāva mahāti thāmamahattena tattakaṁ mahanto pahāro ahosi. Tena pahārenāti tena pahārena karaṇabhūtena. Sattaratananti pamāṇamajjhimassa purisassa ratanena sattaratanaṁ. Nāganti hatthināgaṁ. Osādeyyāti pathaviyaṁ osīdāpeyya nimujjāpeyya. ‘‘Osāreyyā’’tipi pāṭho, cuṇṇavicuṇṇaṁ kareyyāti attho. Aḍḍhaṭṭhamaratananti aḍḍhena aṭṭhannaṁ pūraṇāni aḍḍhaṭṭhamāni, aḍḍhaṭṭhamāni ratanāni pamāṇaṁ etassāti aḍḍhaṭṭhamaratano, taṁ aḍḍhaṭṭhamaratanaṁ. Mahantaṁ pabbatakūṭanti kelāsakūṭappamāṇaṁ vipulaṁ girikūṭaṁ. Padāleyyāti sakalikākārena bhindeyya. Api osādeyya, api padāleyyāti sambandho.",
  "atk-s0503a4:111": "Tāvadeva cassa sarīre mahāpariḷāho uppajji, so vedanāturo ākāse ṭhātuṁ asakkonto bhūmiyaṁ pati, taṅkhaṇaññeva aṭṭhasaṭṭhisahassādhikayojanasatasahassubbedhaṁ sinerumpi pabbatarājānaṁ sandhārentī catunahutādhikadviyojanasatasahassabahalā mahāpathavī taṁ pāpasattaṁ dhāretuṁ asakkontī viya vivaramadāsi. Avīcito jālā uṭṭhahitvā kandantaṁyeva taṁ gaṇhiṁsu, so kandanto vippalapanto pati. Tena vuttaṁ – ‘‘atha ca pana so yakkho ‘ḍayhāmi ḍayhāmī’ti vatvā tattheva mahānirayaṁ apatāsīti. Tattha apatāsīti apati.",
  "atk-s0503a4:112": "Kiṁ pana so yakkhattabhāveneva nirayaṁ upagacchīti? Na upagacchi, yañhettha diṭṭhadhammavedanīyaṁ pāpakammaṁ ahosi, tassa balena yakkhattabhāve mahantaṁ dukkhaṁ anubhavi. Yaṁ pana upapajjavedanīyaṁ ānantariyakammaṁ, tena cutianantaraṁ niraye uppajjīti. Therassa pana samāpattibalena upatthambhitasarīrassa na koci vikāro ahosi. Samāpattito avuṭṭhitakāle hi taṁ yakkho pahari, tathā paharantaṁ dibbacakkhunā disvā āyasmā mahāmoggallāno dhammasenāpatiṁ upasaṅkami, upasaṅkamanasamakālameva ca dhammasenāpati samāpattito uṭṭhāsi. Atha naṁ mahāmoggallāno sarīravuttiṁ pucchi, sopissa byākāsi, tena vuttaṁ – ‘‘addasā kho āyasmā mahāmoggallāno…pe… api ca me sīsaṁ thokaṁ dukkha’’nti.",
  "atk-s0503a4:113": "Tattha thokaṁ dukkhanti thokaṁ appamattakaṁ madhurakajātaṁ viya me sīsaṁ dukkhitaṁ, dukkhappattanti attho. Dukkhādhiṭṭhānañhi sīsaṁ dukkhanti vuttaṁ. ‘‘Sīse thokaṁ dukkha’’ntipi pāṭho. Kathaṁ pana samāpattibalena sarīre upatthambhite therassa sīse thokampi dukkhaṁ ahosīti? Acireneva vuṭṭhitattā. Antosamāpattiyaṁ apaññāyamānadukkhañhi kāyanissitattā niddaṁ upagatassa makasādijanitaṁ viya paṭibuddhassa thokaṁ paññāyittha.",
  "atk-s0503a4:114": "‘‘Mahābalena yakkhena tathā sabbussāhena pahaṭe sarīrepi vikāro nāma natthī’’ti acchariyabbhutacittajātena āyasmatā mahāmoggallānena ‘‘acchariyaṁ, āvuso sāriputtā’’tiādinā dhammasenāpatino mahānubhāvatāya vibhāvitāya sopissa ‘acchariyaṁ, āvuso moggallānā’’tiādinā iddhānubhāvamahantatāpakāsanāpadesena attano issāmacchariyāhaṅkārādimalānaṁ suppahīnataṁ dīpeti. Paṁsupisācakampi na passāmāti saṅkārakūṭādīsu vicaraṇakakhuddakapetampi na passāma. Iti adhigamappicchānaṁ aggabhūto mahāthero tasmiṁ kāle anāvajjanena tesaṁ adassanaṁ sandhāya vadati. Tenevāha ‘‘etarahī’’ti.",
  "atk-s0503a4:115": "Bhagavā pana veḷuvane ṭhito ubhinnaṁ aggasāvakānaṁ imaṁ kathāsallāpaṁ dibbasotena assosi. Tena vuttaṁ – ‘‘assosi kho bhagavā’’tiādi, taṁ vuttatthameva.",
  "atk-s0503a4:116": "Etamatthaṁ viditvāti etaṁ āyasmato sāriputtassa samāpattibalūpagataṁ iddhānubhāvamahantataṁ viditvā. Imaṁ udānanti tasseva tādibhāvappattidīpakaṁ imaṁ udānaṁ udānesi.",
  "atk-s0503a4:117": "Tattha yassa selūpamaṁ cittaṁ, ṭhitaṁ nānupakampatīti yassa khīṇāsavassa cittaṁ ekagghanasilāmayapabbatūpamaṁ sabbesaṁ iñjanānaṁ abhāvato vasībhāvappattiyāva ṭhitaṁ sabbehipi lokadhammehi nānupakampati na pavedhati. Idānissa akampanākāraṁ saddhiṁ kāraṇena dassetuṁ ‘‘viratta’’ntiādi vuttaṁ. Tattha virattaṁ rajanīyesūti virāgasaṅkhātena ariyamaggena rajanīyesu rāguppattihetubhūtesu sabbesu tebhūmakadhammesu virattaṁ, tattha sabbaso samucchinnarāganti attho. Kopaneyyeti paṭighaṭṭhānīye sabbasmimpi āghātavatthusmiṁ na kuppati na dussati na vikāraṁ āpajjati. Yassevaṁ bhāvitaṁ cittanti yassa yathāvuttassa ariyapuggalassa cittaṁ evaṁ vuttanayena tādibhāvāvahanabhāvena bhāvitaṁ. Kuto taṁ dukkhamessatīti taṁ uttamapuggalaṁ kuto sattato saṅkhārato vā dukkhaṁ upagamissati, na tādisassa dukkhaṁ atthīti attho.",
  "atk-s0503a4:118": "Catutthasuttavaṇṇanā niṭṭhitā.",
  "atk-s0503a4:119": "5. Nāgasuttavaṇṇanā",
  "atk-s0503a4:120": "35. Pañcame kosambiyanti kusumbena nāma isinā vasitaṭṭhāne māpitattā ‘‘kosambī’’ti evaṁladdhanāmake nagare. Ghositārāmeti ghositaseṭṭhinā kārite ārāme. Bhagavā ākiṇṇo viharatīti bhagavā sambādhappatto viharati. Kiṁ pana bhagavato sambādho atthi, saṁsaggo vāti? Natthi. Na hi koci bhagavantaṁ anicchāya upasaṅkamituṁ sakkoti. Durāsadā hi buddhā bhagavanto sabbattha ca anupalittattā. Hitesitāya pana sattesu anukampaṁ upādāya ‘‘mutto mocessāmī’’ti paṭiññānurūpaṁ caturoghanittharaṇatthaṁ aṭṭhannaṁ parisānaṁ attano santikaṁ kālena kālaṁ upasaṅkamanaṁ adhivāseti, sayañca mahākaruṇāsamussāhito kālaññū hutvā tattha upasaṅkamati, idaṁ sabbabuddhānaṁ āciṇṇaṁ, ayamidha ākiṇṇavihāroti adhippeto.",
  "atk-s0503a4:121": "Idha pana kosambikānaṁ bhikkhūnaṁ kalahajātānaṁ satthā dīghītissa kosalarañño vatthuṁ āharitvā, ‘‘na hi verena verāni, sammantīdha kudācana’’ntiādinā (dha. pa. 5; ma. ni. 3.237; mahāva. 464) ovādaṁ adāsi, taṁ divasaṁ tesaṁ kalahaṁ karontānaṁyeva ratti vibhātā. Dutiyadivasepi bhagavā tameva vatthuṁ kathesi, taṁ divasampi tesaṁ kalahaṁ karontānaṁyeva ratti vibhātā. Tatiyadivasepi bhagavā tameva vatthuṁ kathesi, athaññataro bhikkhu bhagavantaṁ evamāha – ‘‘appossukko, bhante bhagavā, diṭṭhadhammasukhavihāramanuyutto viharatu, mayametena bhaṇḍanena kalahena viggahena vivādena paññāyissāmā’’ti. Satthā ‘‘pariyādinnacittā kho ime moghapurisā na dānime sakkā saññāpetuṁ, natthi cettha saññāpetabbā, yaṁnūnāhaṁ ekacārikavāsaṁ vaseyyaṁ, evaṁ ime bhikkhū kalahato oramissantī’’ti cintesi. Evaṁ tehi kalahakārakehi bhikkhūhi saddhiṁ ekavihāre vāsaṁ vinetabbābhāvato upāsakādīhi upasaṅkamanañca ākiṇṇavihāraṁ katvā vuttaṁ – ‘‘tena kho pana samayena bhagavā ākiṇṇo viharatī’’tiādi.",
  "atk-s0503a4:122": "Tattha dukkhanti na sukhaṁ, anārādhitacittatāya na iṭṭhanti attho. Tenevāha ‘‘na phāsu viharāmī’’ti. Vūpakaṭṭhoti pavivekaṭṭho dūrībhūto. Tathā cintetvāva bhagavā pātova sarīrappaṭijagganaṁ katvā kosambiyaṁ piṇḍāya caritvā kañci anāmantetvā eko adutiyo gantvā kosalaraṭṭhe pālileyyake vanasaṇḍe bhaddasālamūle vihāsi. Tena vuttaṁ – ‘‘atha kho bhagavā pubbaṇhasamayaṁ…pe… bhaddasālamūle’’ti. Tattha sāmanti sayaṁ. Saṁsāmetvāti paṭisāmetvā. Pattacīvaramādāyāti etthāpi sāmanti padaṁ ānetvā yojetabbaṁ. Upaṭṭhāketi kosambinagaravāsino ghositaseṭṭhiādike upaṭṭhāke, vihāre ca aggupaṭṭhākaṁ āyasmantaṁ ānandaṁ anāmantetvā.",
  "atk-s0503a4:123": "Evaṁ gate satthari pañcasatā bhikkhū āyasmantaṁ ānandaṁ āhaṁsu – ‘‘āvuso ānanda, satthā ekakova gato, mayaṁ anubandhissāmā’’ti. ‘‘Āvuso, yadā bhagavā sāmaṁ senāsanaṁ saṁsāmetvā pattacīvaramādāya anāmantetvā upaṭṭhāke ca anapaloketvā bhikkhusaṅghaṁ adutiyo gacchati, tadā ekacāraṁ carituṁ bhagavato ajjhāsayo, sāvakena nāma satthu ajjhāsayānurūpaṁ paṭipajjitabbaṁ, tasmā na imesu divasesu bhagavā anugantabbo’’ti nivāresi, sayampi nānugacchi.",
  "atk-s0503a4:124": "Anupubbenāti anukkamena, gāmanigamapaṭipāṭiyā cārikaṁ caramāno ‘‘ekacāravāsaṁ tāva vasamānaṁ bhikkhuṁ passissāmī’’ti bālakaloṇakāragāmaṁ gantvā tattha bhaguttherassa sakalaṁ pacchābhattañceva tiyāmañca rattiṁ ekacāravāse ānisaṁsaṁ kathetvā punadivase tena pacchāsamaṇena piṇḍāya caritvā taṁ tattheva nivattetvā ‘‘samaggavāsaṁ vasamāne tayo kulaputte passissāmī’’ti pācīnavaṁsamigadāyaṁ gantvā tesampi sakalarattiṁ samaggavāse ānisaṁsaṁ kathetvā tepi tattheva nivattetvā ekakova pālileyyagāmaṁ sampatto. Pālileyyagāmavāsino paccuggantvā bhagavato dānaṁ datvā pālileyyagāmassa avidūre rakkhitavanasaṇḍo nāma atthi, tattha bhagavato paṇṇasālaṁ katvā ‘‘ettha bhagavā vasatū’’ti yācitvā vāsayiṁsu. Bhaddasāloti pana tattheko manāpo bhaddako sālarukkho, bhagavā taṁ gāmaṁ upanissāya vanasaṇḍe paṇṇasālasamīpe tasmiṁ rukkhamūle vihāsi. Tena vuttaṁ – ‘‘pālileyyake viharati rakkhitavanasaṇḍe bhaddasālamūle’’ti.",
  "atk-s0503a4:125": "Hatthināgoti mahāhatthī yūthapati. Hatthikalabhehīti hatthipotakehi. Hatthicchāpehīti khīrūpagehi daharahatthipotakehi, ye ‘‘bhiṅkā’’tipi vuccanti. Chinnaggānīti purato purato gacchantehi tehi hatthiādīhi chinnaggāni khāditāvasesāni khāṇusadisāni khādati. Obhaggobhagganti tena hatthināgena uccaṭṭhānato bhañjitvā bhañjitvā pātitaṁ. Assa sākhābhaṅganti etassa santakaṁ sākhābhaṅgaṁ te khādanti. Āvilānīti tehi paṭhamataraṁ otaritvā pivantehi āluḷitattā āvilāni kaddamamissāni pānīyāni pivati. Ogāhāti titthato. ‘‘Ogāha’’ntipi pāḷi. Assāti hatthināgassa. Upanighaṁsantiyoti ghaṭṭentiyo, upanighaṁsiyamānopi attano uḷārabhāvena na kujjhati, tena tā taṁ ghaṁsantiyeva. Yūthāti hatthighaṭā.",
  "atk-s0503a4:126": "Yena bhagavā tenupasaṅkamīti so kira hatthināgo yūthavāse ukkaṇṭhito taṁ vanasaṇḍaṁ paviṭṭho tattha bhagavantaṁ disvā ghaṭasahassena nibbāpitasantāpo viya nibbuto hutvā pasannacitto bhagavato santike aṭṭhāsi, tato paṭṭhāya vattasīse ṭhatvā bhaddasālassa paṇṇasālāya ca samantato appaharitakaṁ katvā sākhābhaṅgehi sammajjati, bhagavato mukhadhovanaṁ deti, nhānodakaṁ āharati, dantakaṭṭhaṁ deti, araññato madhurāni phalāni āharitvā satthu upaneti, satthā tāni paribhuñjati . Tena vuttaṁ – ‘‘tatra sudaṁ so hatthināgo yasmiṁ padese bhagavā viharati, taṁ padesaṁ appaharitañca karoti, soṇḍāya bhagavato pānīyaṁ paribhojanīyaṁ upaṭṭhāpetī’’ti. Soṇḍāya dārūni āharitvā aññamaññaṁ ghaṁsitvā aggiṁ uṭṭhāpetvā dārūni jālāpetvā tattha pāsāṇakhaṇḍāni tāpetvā tāni daṇḍakehi pavaṭṭetvā soṇḍiyaṁ khipitvā udakassa tattabhāvaṁ ñatvā bhagavato santikaṁ upagantvā tiṭṭhati, bhagavā ‘‘hatthināgo mama nhānaṁ icchatī’’ti tattha gantvā nhānakiccaṁ karoti, pānīyepi eseva nayo. Tasmiṁ pana sītale sañjāte upasaṅkamati, taṁ sandhāya vuttaṁ – ‘‘soṇḍāya bhagavato pānīyaṁ paribhojanīyaṁ upaṭṭhāpetī’’ti.",
  "atk-s0503a4:127": "Atha kho bhagavato rahogatassātiādi ubhinnaṁ mahānāgānaṁ vivekasukhapaccavekkhaṇadassanaṁ, taṁ vuttatthameva. Attano ca pavivekaṁ viditvāti kehici anākiṇṇabhāvaladdhaṁ kāyavivekaṁ jānitvā, itare pana vivekā bhagavato sabbakālaṁ vijjantiyeva.",
  "atk-s0503a4:128": "Imaṁudānanti imaṁ attano hatthināgassa ca pavivekābhiratiyā samānajjhāsayabhāvadīpanaṁ udānaṁ udānesi.",
  "atk-s0503a4:129": "Tatthāyaṁ saṅkhepattho – etaṁ īsādantassa rathaīsāsadisadantassa hatthināgassa cittaṁ nāgena buddhanāgassa cittena sameti saṁsandati. Kathaṁ sameti ce? Yadeko ramatī vane yasmā buddhanāgo ‘‘ahaṁ kho pubbe ākiṇṇo vihāsi’’nti purimaṁ ākiṇṇavihāraṁ jigucchitvā vivekaṁ upabrūhayamāno idāni yathā eko adutiyo vane araññe ramati abhiramati, evaṁ ayampi hatthināgo pubbe attano hatthiādīhi ākiṇṇavihāraṁ jigucchitvā vivekaṁ upabrūhayamāno idāni eko asahāyo vane araññe ramati abhiramati. Tasmāssa cittaṁ nāgena sameti tassa cittena sametīti katvā ekībhāvaratiyā ekasadisaṁ hotīti attho.",
  "atk-s0503a4:130": "Pañcamasuttavaṇṇanā niṭṭhitā.",
  "atk-s0503a4:131": "6. Piṇḍolasuttavaṇṇanā",
  "atk-s0503a4:132": "36. Chaṭṭhe piṇḍolabhāradvājoti piṇḍaṁ ulamāno pariyesamāno pabbajitoti piṇḍolo. So kira parijiṇṇabhogo brāhmaṇo hutvā mahantaṁ bhikkhusaṅghassa lābhasakkāraṁ disvā piṇḍatthāya nikkhamitvā pabbajito. So mahantaṁ kapallaṁ ‘‘patta’’nti gahetvā carati, kapallapūraṁ yāguṁ pivati, bhattaṁ bhuñjati, pūvakhajjakañca khādati. Athassa mahagghasabhāvaṁ satthu ārocesuṁ. Satthā tassa pattatthavikaṁ nānujāni, heṭṭhāmañce pattaṁ nikkujjitvā ṭhapeti, so ṭhapentopi ghaṁsentova paṇāmetvā ṭhapeti, gaṇhantopi ghaṁsentova ākaḍḍhitvā gaṇhāti. Taṁ gacchante gacchante kāle ghaṁsanena parikkhīṇaṁ, nāḷikodanamattasseva gaṇhanakaṁ jātaṁ. Tato satthu ārocesuṁ, athassa satthā pattatthavikaṁ anujāni. Thero aparena samayena indriyabhāvanaṁ bhāvento aggaphale arahatte patiṭṭhāsi. Iti so pubbe savisesaṁ piṇḍatthāya ulatīti piṇḍolo, gottena pana bhāradvājoti ubhayaṁ ekato katvā ‘‘piṇḍolabhāradvājo’’ti vuccati.",
  "atk-s0503a4:133": "Āraññakoti gāmantasenāsanapaṭikkhipanena araññe nivāso assāti āraññako, āraññakadhutaṅgaṁ samādāya vattantassetaṁ nāmaṁ. Tathā bhikkhāsaṅkhātānaṁ āmisapiṇḍānaṁ pāto piṇḍapāto, parehi dinnānaṁ piṇḍānaṁ patte nipatananti attho. Piṇḍapātaṁ uñchati taṁ taṁ kulaṁ upasaṅkamanto gavesatīti piṇḍapātiko, piṇḍāya vā patituṁ carituṁ vatametassāti piṇḍapātī, piṇḍapātīyeva piṇḍapātiko. Saṅkārakūṭādīsu paṁsūnaṁ upari ṭhitattā abbhuggataṭṭhena paṁsukūlaṁ viyāti paṁsukūlaṁ, paṁsu viya vā kucchitabhāvaṁ ulati gacchatīti paṁsukūlaṁ, paṁsukūlassa dhāraṇaṁ paṁsukūlaṁ, taṁ sīlaṁ etassāti paṁsukūliko. Saṅghāṭiuttarāsaṅgaantaravāsakasaṅkhātāni tīṇi cīvarāni ticīvaraṁ, ticīvarassa dhāraṇaṁ ticīvaraṁ, taṁ sīlaṁ etassāti tecīvariko. Appicchotiādīnaṁ padānaṁ attho heṭṭhā vuttoyeva.",
  "atk-s0503a4:134": "Dhutavādoti dhuto vuccati dhutakileso puggalo, kilesadhunanakadhammo vā. Tattha atthi dhuto, na dhutavādo, atthi na dhuto, dhutavādo, atthi neva dhuto, na dhutavādo, atthi dhuto ceva, dhutavādo cāti idaṁ catukkaṁ veditabbaṁ. Tesu yo sayaṁ dhutadhamme samādāya vattati, na paraṁ tadatthāya samādapeti, ayaṁ paṭhamo. Yo pana sayaṁ na dhutadhamme samādāya vattati, paraṁ samādapeti, ayaṁ dutiyo. Yo ubhayarahito, ayaṁ tatiyo. Yo pana ubhayasampanno, ayaṁ catuttho. Evarūpo ca āyasmā piṇḍolabhāradvājoti. Tena vuttaṁ ‘‘dhutavādo’’ti. Ekadesasarūpekasesavasena hi ayaṁ niddeso yathā taṁ ‘‘nāmarūpa’’nti.",
  "atk-s0503a4:135": "Adhicittamanuyuttoti ettha aṭṭhasamāpattisampayogato arahattaphalasamāpattisampayogato vā cittassa adhicittabhāvo veditabbo, idha pana ‘‘arahattaphalacitta’’nti vadanti. Taṁtaṁsamāpattīsu samādhi eva adhicittaṁ, idha pana arahattaphalasamādhi veditabbo. Keci pana ‘‘adhicittamanuyuttena, bhikkhave, bhikkhunā kālena kālaṁ tīṇi nimittāni manasi kātabbānīti etasmiṁ adhicittasutte (a. ni. 3.103) viya samathavipassanācittaṁ adhicittanti idhādhippeta’’nti vadanti, taṁ na sundaraṁ. Purimoyevattho gahetabbo.",
  "atk-s0503a4:136": "Etamatthaṁviditvāti etaṁ āyasmato piṇḍolabhāradvājassa adhiṭṭhānaparikkhārasampadāsampannaṁ adhicittānuyogasaṅkhātaṁ atthaṁ sabbākārato viditvā. Evaṁ ‘‘adhicittānuyogo mama sāsanānuṭṭhāna’’nti dīpento imaṁ udānaṁ udānesi.",
  "atk-s0503a4:137": "Tattha anūpavādoti vācāya kassacipi anupavadanaṁ. Anūpaghātoti kāyena kassaci upaghātākaraṇaṁ. Pātimokkheti ettha pātimokkhapadassa attho heṭṭhā nānappakārehi vutto, tasmiṁ pātimokkhe. Sattannaṁ āpattikkhandhānaṁ avītikkamalakkhaṇo saṁvaro. Mattaññutāti paṭiggahaṇaparibhogavasena pamāṇaññutā. Pantañca sayanāsananti vivittaṁ saṅghaṭṭanavirahitaṁ senāsanaṁ. Adhicitte ca āyogoti aṭṭhannaṁ samāpattīnaṁ adhigamāya bhāvanānuyogo.",
  "atk-s0503a4:138": "Aparo nayo – anūpavādoti kassacipi uparujjhanavacanassa avadanaṁ. Tena sabbampi vācasikaṁ sīlaṁ saṅgaṇhāti. Anūpaghātoti kāyena kassaci upaghātassa paraviheṭhanassa akaraṇaṁ. Tena sabbampi kāyikaṁ sīlaṁ saṅgaṇhāti. Yādisaṁ panidaṁ ubhayaṁ buddhānaṁ sāsanantogadhaṁ hoti, taṁ dassetuṁ – ‘‘pātimokkhe ca saṁvaro’’ti vuttaṁ. Casaddo nipātamattaṁ. Pātimokkhe ca saṁvaroti pātimokkhasaṁvarabhūto anūpavādo anūpaghāto cāti attho.",
  "atk-s0503a4:139": "Atha vā pātimokkheti adhikaraṇe bhummaṁ. Pātimokkhe nissayabhūte saṁvaro. Ko pana soti? Anūpavādo anūpaghāto. Upasampadavelāyañhi avisesena pātimokkhasīlaṁ samādinnaṁ nāma hoti, tasmiṁ pātimokkhe ṭhitassa tato paraṁ upavādūpaghātānaṁ akaraṇavasena saṁvaro, so anūpavādo anūpaghāto cāti vutto.",
  "atk-s0503a4:140": "Atha vā pātimokkheti nipphādetabbe bhummaṁ yathā ‘‘cetaso avūpasamo ayonisomanasikārapadaṭṭhāna’’nti (saṁ. ni. 5.232). Tena pātimokkhena sādhetabbo anūpavādo anūpaghāto, pātimokkhasaṁvarasaṅgahito anūpavādo anūpaghātoicceva attho. Saṁvaroti iminā pana satisaṁvaro , ñāṇasaṁvaro, khantisaṁvaro, vīriyasaṁvaroti imesaṁ catunnaṁ saṁvarānaṁ gahaṇaṁ, pātimokkhasādhanaṁ idaṁ saṁvaracatukkaṁ.",
  "atk-s0503a4:141": "Mattaññutā ca bhattasminti pariyesanapaṭiggahaṇaparibhogavissajjanānaṁ vasena bhojane pamāṇaññutā. Pantañca sayanāsananti bhāvanānukūlaṁ araññarukkhamūlādivivittasenāsanaṁ. Adhicitte ca āyogoti sabbacittānaṁ adhikattā uttamattā adhicittasaṅkhāte arahattaphalacitte sādhetabbe tassa nipphādanatthaṁ samathavipassanābhāvanāvasena āyogo. Etaṁ buddhāna sāsananti etaṁ parassa anūpavadanaṁ, anūpaghātanaṁ, pātimokkhasaṁvaro , pariyesanapaṭiggahaṇādīsu mattaññutā, vivittavāso, yathāvuttaadhicittānuyogo ca buddhānaṁ sāsanaṁ ovādo anusiṭṭhīti attho. Evaṁ imāya gāthāya tisso sikkhā kathitāti veditabbā.",
  "atk-s0503a4:142": "Chaṭṭhasuttavaṇṇanā niṭṭhitā.",
  "atk-s0503a4:143": "7. Sāriputtasuttavaṇṇanā",
  "atk-s0503a4:144": "37. Sattame apubbaṁ natthi. Gāthāya adhicetasoti adhicittavato, sabbacittānaṁ adhikena arahattaphalacittena samannāgatassāti attho. Appamajjatoti na pamajjato, appamādena anavajjadhammesu sātaccakiriyāya samannāgatassāti vuttaṁ hoti. Muninoti ‘‘yo munāti ubho loke, muni tena pavuccatī’’ti (dha. pa. 269; cūḷani. mettagūmāṇavapucchāniddesa 21) evaṁ ubhayalokamunanena monaṁ vuccati ñāṇaṁ, tena arahattaphalañāṇasaṅkhātena ñāṇena samannāgatattā vā khīṇāsavo muni nāma, tassa munino. Monapathesu sikkhatoti arahattañāṇasaṅkhātassa monassa pathesu sattatiṁsabodhipakkhiyadhammesu tīsu vā sikkhāsu sikkhato. Idañca pubbabhāgappaṭipadaṁ gahetvā vuttaṁ. Pariniṭṭhitasikkho hi arahā, tasmā evaṁ sikkhato, imāya sikkhāya munibhāvaṁ pattassa muninoti evamettha attho daṭṭhabbo. Yasmā ca etadeva, tasmā heṭṭhimamaggaphalacittānaṁ vasena adhicetaso, catusaccasambodhapaṭipattiyaṁ appamādavasena appamajjato, maggañāṇasamannāgamena muninoti evametesaṁ tiṇṇaṁ padānaṁ attho yujjatiyeva. Atha vā ‘‘appamajjato sikkhato’’ti padānaṁ hetuatthatā daṭṭhabbā appamajjanahetu sikkhanahetu ca adhicetasoti.",
  "atk-s0503a4:145": "Sokā na bhavanti tādinoti tādisassa khīṇāsavamunino abbhantare iṭṭhaviyogādivatthukā sokā cittasantāpā na honti. Atha vā tādinoti tādilakkhaṇasamannāgatassa evarūpassa munino sokā na bhavantīti ayamettha attho. Upasantassāti rāgādīnaṁ accantūpasamena upasantassa. Sadā satīmatoti sativepullappattiyā niccakālaṁ satiyā avirahitassa.",
  "atk-s0503a4:146": "Ettha ca ‘‘adhicetaso’’ti iminā adhicittasikkhā, ‘‘appamajjato’’ti etena adhisīlasikkhā, ‘‘munino monapathesu sikkhato’’ti etehi adhipaññāsikkhā. ‘‘Munino’’ti vā etena adhipaññāsikkhā, ‘‘monapathesu sikkhato’’ti etena tāsaṁ lokuttarasikkhānaṁ pubbabhāgapaṭipadā, ‘‘sokā na bhavantī’’tiādīhi sikkhāpāripūriyā ānisaṁso pakāsitoti veditabbaṁ. Sesaṁ vuttanayameva.",
  "atk-s0503a4:147": "Sattamasuttavaṇṇanā niṭṭhitā.",
  "atk-s0503a4:148": "8. Sundarīsuttavaṇṇanā",
  "atk-s0503a4:149": "38. Aṭṭhame sakkatotiādīnaṁ padānaṁ attho heṭṭhā vaṇṇitoyeva. Asahamānāti na sahamānā, usūyantāti attho. Bhikkhusaṅghassa ca sakkāraṁ asahamānāti sambandho.",
  "atk-s0503a4:150": "Sundarīti tassā nāmaṁ. Sā kira tasmiṁ kāle sabbaparibbājikāsu abhirūpā dassanīyā pāsādikā paramāya vaṇṇapokkharatāya samannāgatā, teneva sā ‘‘sundarī’’ti paññāyittha. Sā ca anatītayobbanā asaṁyatasamācārāva hoti, tasmā te sundariṁ paribbājikaṁ pāpakamme uyyojesuṁ. Te hi aññatitthiyā buddhuppādato paṭṭhāya sayaṁ hatalābhasakkārā heṭṭhā akkosasuttavaṇṇanāyaṁ āgatanayena bhagavato bhikkhusaṅghassa ca uḷāraṁ aparimitaṁ lābhasakkāraṁ pavattamānaṁ disvā issāpakatā ekato hutvā sammantayiṁsu – mayaṁ samaṇassa gotamassa uppannakālato paṭṭhāya naṭṭhā hatalābhasakkārā, na no koci atthibhāvampi jānāti, kiṁ nissāya nu kho loko samaṇe gotame abhippasanno uḷāraṁ sakkārasammānaṁ upanetīti? Tattheko āha – ‘‘uccākulappasuto asambhinnāya mahāsammatappaveṇiyā jāto’’ti, aparo ‘‘abhijātiyaṁ tassa anekāni acchariyāni pātubhūtānī’’ti, añño ‘‘kāladevilaṁ vandāpetuṁ upanītassa pādā parivattitvā tassa jaṭāsu patiṭṭhitā’’ti, aparo ‘‘vappamaṅgalakāle jambucchāyāya sayāpitassa vītikkantepi majjhanhike jambucchāyā aparivattitvā ṭhitā’’ti, añño ‘‘abhirūpo dassanīyo pāsādiko rūpasampattiyā’’ti, aparo ‘‘jiṇṇāturamatapabbajitasaṅkhātanimitte disvā saṁvegajāto āgāminaṁ cakkavattirajjaṁ pahāya pabbajito’’ti. Evaṁ aparimāṇakāle sambhataṁ anaññasādhāraṇaṁ bhagavato puññañāṇasambhāraṁ ukkaṁsapāramippattaṁ nirupamaṁ sallekhappaṭipadaṁ anuttarañca ñāṇapahānasampadādibuddhānubhāvaṁ ajānantā attanā yathādiṭṭhaṁ yathāsutaṁ dharamānaṁ taṁ taṁ bhagavato bahumānakāraṇaṁ kittetvā abahumānakāraṇaṁ pariyesitvā apassantā ‘‘kena nu kho kāraṇena mayaṁ samaṇassa gotamassa ayasaṁ uppādetvā lābhasakkāraṁ nāseyyāmā’’ti. Tesu eko tikhiṇamantī evamāha – ‘‘ambho imasmiṁ sattaloke mātugāmasukhe asattasattā nāma natthi, ayañca samaṇo gotamo abhirūpo devasamo taruṇo, attano samarūpaṁ mātugāmaṁ labhitvā sajjeyya. Athāpi na sajjeyya, janassa pana saṅkiyo bhaveyya, handa mayaṁ sundariṁ paribbājikaṁ tathā uyyojema, yathā samaṇassa gotamassa ayaso pathaviyaṁ patthareyyā’’ti.",
  "atk-s0503a4:151": "Taṁ sutvā itare ‘‘idaṁ suṭṭhu tayā cintitaṁ, evañhi kate samaṇo gotamo ayasakena upadduto sīsaṁ ukkhipituṁ asakkonto yena vā tena vā palāyissatī’’ti sabbeva ekajjhāsayā hutvā tathā uyyojetuṁ sundariyā santikaṁ agamaṁsu. Sā te disvā ‘‘kiṁ tumhe ekato āgatatthā’’ti āha. Titthiyā anālapantā ārāmapariyante paṭicchanne ṭhāne nisīdiṁsu. Sā tattha gantvā punappunaṁ ālapantī paṭivacanaṁ alabhitvā kiṁ tumhākaṁ aparajjhaṁ? Kasmā me paṭivacanaṁ na dethāti? Tathā hi pana tvaṁ amhe viheṭhiyamāne ajjhupekkhasīti . Ko tumhe viheṭhetīti? ‘‘Kiṁ pana tvaṁ na passasi, samaṇaṁ gotamaṁ amhe viheṭhetvā hatalābhasakkāre katvā vicaranta’’nti vatvā ‘‘tattha mayā kiṁ kātabba’’nti vutte ‘‘tena hi tvaṁ abhikkhaṇaṁ jetavanasamīpaṁ gantvā mahājanassa evañcevañca vadeyyāsī’’ti āhaṁsu. Sāpi ‘‘sādhū’’ti sampaṭicchi. Tena vuttaṁ – ‘‘aññatitthiyā paribbājakā bhagavatosakkāraṁ asahamānā’’tiādi.",
  "atk-s0503a4:152": "Tattha ussahasīti sakkosi. Atthanti hitaṁ kiccaṁ vā. Kyāhanti kiṁ ahaṁ. Yasmā te titthiyā tassā aññātakāpi samānā pabbajjasambandhamattena saṅgaṇhituṁ ñātakā viya hutvā ‘‘ussahasi tvaṁ bhagini ñātīnaṁ atthaṁ kātu’’nti āhaṁsu. Tasmā sāpi migaṁ valli viya pāde laggā jīvitampi me pariccattaṁ ñātīnaṁ atthāyāti āha.",
  "atk-s0503a4:153": "Tena hīti ‘‘yasmā tvaṁ ‘jīvitampi me tumhākaṁ atthāya pariccatta’nti vadasi, tvañca paṭhamavaye ṭhitā abhirūpā sobhaggappattā ca, tasmā yathā taṁ nissāya samaṇassa gotamassa ayaso uppajjissati, tathā kareyyāsī’’ti vatvā ‘‘abhikkhaṇaṁ jetavanaṁ gacchāhī’’ti uyyojesuṁ. Sāpi kho bālā kakacadantapantiyā pupphāvalikīḷaṁ kīḷitukāmā viya, pabhinnamadaṁ caṇḍahatthiṁ soṇḍāya parāmasantī viya, nalāṭena maccuṁ gaṇhantī viya titthiyānaṁ vacanaṁ sampaṭicchitvā mālāgandhavilepanatambūlamukhavāsādīni gahetvā mahājanassa satthu dhammadesanaṁ sutvā nagaraṁ pavisanakāle jetavanābhimukhī gacchantī ‘‘kahaṁ gacchasī’’ti ca puṭṭhā ‘‘samaṇassa gotamassa santikaṁ, ahañhi tena saddhiṁ ekagandhakuṭiyaṁ vasāmī’’ti vatvā aññatarasmiṁ titthiyārāme vasitvā pātova jetavanamaggaṁ otaritvā nagarābhimukhī āgacchantī ‘‘kiṁ sundari kahaṁ gatāsī’’ti ca puṭṭhā ‘‘samaṇena gotamena saddhiṁ ekagandhakuṭiyaṁ vasitvā taṁ kilesaratiyā ramāpetvā āgatāmhī’’ti vadati. Tena vuttaṁ – ‘‘evaṁ ayyāti kho sundarī paribbājikā tesaṁ aññatitthiyānaṁ paribbājakānaṁ paṭissutvā abhikkhaṇaṁ jetavanaṁ agamāsī’’ti.",
  "atk-s0503a4:154": "Titthiyā katipāhassa accayena dhuttānaṁ kahāpaṇe datvā ‘‘gacchatha, sundariṁ māretvā samaṇassa gotamassa gandhakuṭiyā avidūre mālākacavarantare nikkhipitvā ethā’’ti vadiṁsu. Te tathā akaṁsu. Tato titthiyā ‘‘sundariṁ na passāmā’’ti kolāhalaṁ katvā rañño ārocetvā ‘‘kattha pana tumhe parisaṅkathā’’ti raññā vuttā imesu divasesu jetavane vasati, tatthassā pavattiṁ na jānāmāti. ‘‘Tena hi gacchatha, naṁ tattha vicinathā’’ti raññā anuññātā attano upaṭṭhāke gahetvā jetavanaṁ gantvā vicinantā viya hutvā mālākacavaraṁ byūhitvā tassā sarīraṁ mañcakaṁ āropetvā nagaraṁ pavesetvā ‘‘samaṇassa gotamassa sāvakā ‘satthunā kataṁ pāpakammaṁ paṭicchādessāmā’ti sundariṁ māretvā mālākacavarantare nikkhipiṁsū’’ti rañño ārocesuṁ. Rājāpi anupaparikkhitvā ‘‘tena hi gacchatha, nagaraṁ āhiṇḍathā’’ti āha. Te nagaravīthīsu ‘‘passatha samaṇānaṁ sakyaputtiyānaṁ kamma’’ntiādīni vadantā vicaritvā puna rañño nivesanadvāraṁ agamaṁsu. Rājā sundariyā sarīraṁ āmakasusāne aṭṭakaṁ āropetvā rakkhāpesi. Sāvatthivāsino ṭhapetvā ariyasāvake yebhuyyena ‘‘passatha samaṇānaṁ sakyaputtiyānaṁ kamma’’ntiādīni vatvā antonagare bahinagare ca bhikkhū akkosantā vicariṁsu. Tena vuttaṁ – ‘‘yadā te aññiṁsu titthiyā paribbājakā ‘vodiṭṭhā kho sundarī’’’tiādi.",
  "atk-s0503a4:155": "Tattha aññiṁsūti jāniṁsu. Vodiṭṭhāti byapadiṭṭhā, jetavanaṁ āgacchantī ca gacchantī ca visesato diṭṭhā, bahulaṁ diṭṭhāti attho. Parikhākūpeti dīghikāvāṭe . Yā sā, mahārāja, sundarīti, mahārāja, yā sā imasmiṁ nagare rūpasundaratāya ‘‘sundarī’’ti pākaṭā abhiññātā paribbājikā. Sā no na dissatīti sā amhākaṁ cakkhu viya jīvitaṁ viya ca piyāyitabbā, idāni na dissati. Yathānikkhittanti purise āṇāpetvā mālākacavarantare attanā yathāṭhapitaṁ. ‘‘Yathānikhāta’’ntipi pāṭho, pathaviyaṁ nikhātappakāranti attho.",
  "atk-s0503a4:156": "Rathiyāya rathiyanti vīthito vīthiṁ. Vīthīti hi vinivijjhanakaracchā. Siṅghāṭakanti tikoṇaracchā. Alajjinoti na lajjino, pāpajigucchāvirahitāti attho. Dussīlāti nissīlā. Pāpadhammāti lāmakasabhāvā nihīnācārā. Musāvādinoti dussīlā samānā ‘‘sīlavanto maya’’nti alikavāditāya musāvādino. Abrahmacārinoti ‘‘methunappaṭisevitāya aseṭṭhacārino ime hi nāmā’’ti hīḷentā vadanti. Dhammacārinoti kusaladhammacārino. Samacārinoti kāyakammādisamacārino. Kalyāṇadhammāti sundarasabhāvā, paṭijānissanti nāmāti sambandho. Nāmasaddayogena hi ettha paṭijānissantīti anāgatakālavacanaṁ. Sāmaññanti samaṇabhāvo samitapāpatā. Brahmaññanti seṭṭhabhāvo bāhitapāpatā. Kutoti kena kāraṇena. Apagatāti apetā paribhaṭṭhā. Purisakiccanti methunappaṭisevanaṁ sandhāya vadanti.",
  "atk-s0503a4:157": "Atha bhikkhū taṁ pavattiṁ bhagavato ārocesuṁ. Satthā ‘‘tena hi, bhikkhave, tumhepi te manusse imāya gāthāya paṭicodethā’’ti vatvā ‘‘abhūtavādī’’ti gāthamāha. Taṁ sandhāya vuttaṁ – ‘‘atha kho sambahulā…pe… nihīnakammā manujā paratthā’’ti. Tattha neso, bhikkhave, saddo ciraṁbhavissatīti idaṁ satthā tassa ayasassa nipphattiṁ sabbaññutaññāṇena jānitvā bhikkhū samassāsento āha.",
  "atk-s0503a4:158": "Gāthāyaṁ abhūtavādīti parassa dosaṁ adisvāva musāvādaṁ katvā abhūtena atacchena paraṁ abbhācikkhanto. Yo vāpi katvāti yo vā pana pāpakammaṁ katvā ‘‘nāhaṁ etaṁ karomī’’ti āha. Pecca samā bhavantīti te ubhopi janā ito paralokaṁ gantvā nirayūpagamanena gatiyā samā bhavanti. Gatiyeva hi nesaṁ paricchinnā, āyū pana aparicchinnā. Bahukañhi pāpaṁ katvā ciraṁ niraye paccati, parittakaṁ katvā appamattakameva kālaṁ paccati. Yasmā pana nesaṁ ubhinnampi lāmakameva kammaṁ, tena vuttaṁ – nihīnakammā manujā paratthāti. ‘‘Paratthā’’ti imassa pana padassa purato ‘‘peccā’’tipadena sambandho, pecca parattha ito gantvā te nihīnakammā paraloke samā bhavantīti attho.",
  "atk-s0503a4:159": "Pariyāpuṇitvāti uggahetvā. Akārakāti aparādhassa na kārakā. Nayimehi katanti evaṁ kira nesamahosi – imehi samaṇehi sakyaputtiyehi addhā taṁ pāpakammaṁ na kataṁ, yaṁ aññatitthiyā ugghositvā sakalanagaraṁ āhiṇḍiṁsu, yasmā ime amhesu evaṁ asabbhāhi pharusāhi vācāhi abbhācikkhantesupi na kiñci vikāraṁ dassenti, khantisoraccañca na vijahanti, kevalaṁ pana ‘‘abhūtavādī nirayaṁ upetī’’ti dhammaṁyeva vadantā sapantiyeva, ime samaṇā sakyaputtiyā amhe anupadhāretvā abbhācikkhante sapanti, sapathaṁ karontā viya vadanti . Atha vā ‘‘yo vāpi katvā ‘na karomi’ cāhā’’ti vadantā sapanti, attano akārakabhāvaṁ bodhetuṁ amhākaṁ sapathaṁ karonti imeti attho.",
  "atk-s0503a4:160": "Tesañhi manussānaṁ bhagavatā bhāsitagāthāya savanasamanantarameva buddhānubhāvena sārajjaṁ okkami, saṁvego uppajji ‘‘nayidaṁ amhehi paccakkhato diṭṭhaṁ, sutaṁ nāma tathāpi hoti, aññathāpi hoti, ete ca aññatitthiyā imesaṁ anatthakāmā ahitakāmā, tasmā te saddhāya nayidaṁ amhehi vattabbaṁ, dujjānā hi samaṇā’’ti. Te tato paṭṭhāya tato oramiṁsu.",
  "atk-s0503a4:161": "Rājāpi yehi sundarī māritā, tesaṁ jānanatthaṁ purise āṇāpesi. Atha te dhuttā tehi kahāpaṇehi suraṁ pivantā aññamaññaṁ kalahaṁ kariṁsu. Tesu hi eko ekaṁ āha – ‘‘tvaṁ sundariṁ ekappahārena māretvā mālākacavarantare khipitvā tato laddhakahāpaṇehi suraṁ pivasi, hotu hotū’’ti. Rājapurisā taṁ sutvā te dhutte gahetvā rañño dassesuṁ. Rājā ‘‘tumhehi sā māritā’’ti te dhutte pucchi. ‘‘Āma, devā’’ti. ‘‘Kehi mārāpitā’’ti? ‘‘Aññatitthiyehi, devā’’ti. Rājā titthiye pakkosāpetvā tamatthaṁ paṭijānāpetvā, ‘‘ayaṁ sundarī tassa samaṇassa gotamassa avaṇṇaṁ āropetukāmehi amhehi mārāpitā, neva gotamassa, na gotamasāvakānaṁ doso atthi, amhākameva dosoti evaṁ vadantā nagaraṁ āhiṇḍathā’’ti āṇāpesi. Te tathā akaṁsu. Mahājano sammadeva saddahi. Titthiyānaṁ dhikkāraṁ akāsi, titthiyā manussavadhadaṇḍaṁ pāpuṇiṁsu. Tato paṭṭhāya buddhassa bhikkhusaṅghassa ca bhiyyosomattāya sakkārasammāno mahā ahosi. Bhikkhū acchariyabbhutacittajātā bhagavantaṁ abhivādetvā attamanā paṭivedesuṁ. Tena vuttaṁ – ‘‘atha kho sambahulā bhikkhū…pe… antarahito so, bhante, saddo’’ti.",
  "atk-s0503a4:162": "Kasmā pana bhagavā ‘‘titthiyānaṁ idaṁ kamma’’nti bhikkhūnaṁ nārocesi? Ariyānaṁ tāva ārocanena payojanaṁ natthi, puthujjanesu pana ‘‘ye na saddaheyyuṁ, tesaṁ taṁ dīgharattaṁ ahitāya dukkhāya saṁvatteyyā’’ti nārocesi. Apicetaṁ buddhānaṁ anāciṇṇaṁ, yaṁ anāgatassa īdisassa vatthussa ācikkhanaṁ. Parānuddesikameva hi bhagavā saṁkilesapakkhaṁ vibhāveti , kammañca katokāsaṁ na sakkā nivattetunti abbhakkhānaṁ tannimittañca bhagavā ajjhupekkhanto nisīdi. Vuttañhetaṁ –",
  "atk-s0503a4:163": "‘‘Na antalikkhe na samuddamajjhe,",
  "atk-s0503a4:164": "Na pabbatānaṁ vivaraṁ pavissa;",
  "atk-s0503a4:165": "Na vijjatī so jagatippadeso,",
  "atk-s0503a4:166": "Yatthaṭṭhito mucceyya pāpakammā’’ti. (dha. pa. 127; mi. pa. 4.2.4);",
  "atk-s0503a4:167": "Etamatthaṁ viditvāti mammacchedanavasenāpi bālajanehi pavattitaṁ duruttavacanaṁ khantibalasamannāgatassa dhīrassa duttitikkhā nāma natthīti imamatthaṁ sabbākārato viditvā. Imaṁ udānanti imaṁ adhivāsanakhantibalavibhāvanaṁ udānaṁ udānesi.",
  "atk-s0503a4:168": "Tattha tudanti vācāya janā asaññatā, sarehi saṅgāmagataṁvakuñjaranti kāyikasaṁvarādīsu kassacipi saṁvarassa abhāvena asaṁyatā avinītā bālajanā sarehi sāyakehi saṅgāmagataṁ yuddhagataṁ kuñjaraṁva hatthināgaṁ paṭiyodhā viya vācāsattīhi tudanti vijjhanti, ayaṁ tesaṁ sabhāvo . Sutvāna vākyaṁ pharusaṁ udīritaṁ, adhivāsaye bhikkhu aduṭṭhacittoti taṁ pana tehi bālajanehi udīritaṁ bhāsitaṁ mammaghaṭṭanavasena pavattitaṁ pharusaṁ vākyaṁ vacanaṁ abhūtaṁ bhūtato nibbeṭhento mama kakacūpamaovādaṁ (ma. ni. 1.222 ādayo) anussaranto īsakampi aduṭṭhacitto hutvā ‘‘saṁsārasabhāvo eso’’ti saṁsāre bhayaṁ ikkhaṇasīlo bhikkhu adhivāsaye, adhivāsanakhantiyaṁ ṭhatvā khameyyāti attho.",
  "atk-s0503a4:169": "Etthāha – kiṁ pana taṁ kammaṁ, yaṁ aparimāṇakālaṁ sakkaccaṁ upacitavipulapuññasambhāro satthā evaṁ dāruṇaṁ abhūtabbhakkhānaṁ pāpuṇīti? Vuccate – ayaṁ so bhagavā bodhisattabhūto atītajātiyaṁ munāḷi nāma dhutto hutvā pāpajanasevī ayonisomanasikārabahulo vicarati. So ekadivasaṁ surabhiṁ nāma paccekasambuddhaṁ nagaraṁ piṇḍāya pavisituṁ cīvaraṁ pārupantaṁ passi. Tasmiñca samaye aññatarā itthī tassa avidūrena gacchati. Dhutto ‘‘abrahmacārī ayaṁ samaṇo’’ti abbhācikkhi. So tena kammena bahūni vassasatasahassāni niraye paccitvā tasseva kammassa vipākāvasesena idāni buddho hutvāpi sundariyā kāraṇā abhūtabbhakkhānaṁ pāpuṇi. Yathā cetaṁ, evaṁ ciñcamāṇavikādīnaṁ vikārakitthīnaṁ bhagavato abbhakkhānādīni dukkhāni pattāni, sabbāni pubbe katassa kammassa vipākāvasesāni, yāni ‘‘kammapilotikānī’’ti vuccanti. Vuttañhetaṁ apadāne (apa. thera 1.39.64-96) –",
  "atk-s0503a4:170": "‘‘Anotattasarāsanne, ramaṇīye silātale;",
  "atk-s0503a4:171": "Nānāratanapajjote, nānāgandhavanantare.",
  "atk-s0503a4:172": "‘‘Mahatā bhikkhusaṅghena, pareto lokanāyako;",
  "atk-s0503a4:173": "Āsīno byākarī tattha, pubbakammāni attano.",
  "atk-s0503a4:174": "‘‘Suṇātha bhikkhavo mayhaṁ, yaṁ kammaṁ pakataṁ mayā;",
  "atk-s0503a4:175": "Pilotikassa kammassa, buddhattepi vipaccati.",
  "atk-s0503a4:176": "1.",
  "atk-s0503a4:177": " ‘‘Munāḷi nāmahaṁ dhutto, pubbe aññāsu jātisu;",
  "atk-s0503a4:178": "Paccekabuddhaṁ surabhiṁ, abbhācikkhiṁ adūsakaṁ.",
  "atk-s0503a4:179": "‘‘Tena kammavipākena, niraye saṁsariṁ ciraṁ;",
  "atk-s0503a4:180": "Bahū vassasahassāni, dukkhaṁ vedemi vedanaṁ.",
  "atk-s0503a4:181": "‘‘Tena kammāvasesena, idha pacchimake bhave;",
  "atk-s0503a4:182": "Abbhakkhānaṁ mayā laddhaṁ, sundarikāya kāraṇā.",
  "atk-s0503a4:183": "2.",
  "atk-s0503a4:184": " ‘‘Sabbābhibhussa buddhassa, nando nāmāsi sāvako;",
  "atk-s0503a4:185": "Taṁ abbhakkhāya niraye, ciraṁ saṁsaritaṁ mayā.",
  "atk-s0503a4:186": "‘‘Dasa vassasahassāni, niraye saṁsariṁ ciraṁ;",
  "atk-s0503a4:187": "Manussabhāvaṁ laddhāhaṁ, abbhakkhānaṁ bahuṁ labhiṁ.",
  "atk-s0503a4:188": "‘‘Tena kammāvasesena, ciñcamāṇavikā mamaṁ;",
  "atk-s0503a4:189": "Abbhācikkhi abhūtena, janakāyassa aggato.",
  "atk-s0503a4:190": "3.",
  "atk-s0503a4:191": " ‘‘Brāhmaṇo sutavā āsiṁ, ahaṁ sakkatapūjito;",
  "atk-s0503a4:192": "Mahāvane pañcasate, mante vācemi māṇave.",
  "atk-s0503a4:193": "‘‘Tatthāgato isī bhīmo, pañcābhiñño mahiddhiko;",
  "atk-s0503a4:194": "Tañcāhaṁ āgataṁ disvā, abbhācikkhiṁ adūsakaṁ.",
  "atk-s0503a4:195": "‘‘Tatohaṁ avacaṁ sisse, kāmabhogī ayaṁ isi;",
  "atk-s0503a4:196": "Mayhampi bhāsamānassa, anumodiṁsu māṇavā.",
  "atk-s0503a4:197": "‘‘Tato māṇavakā sabbe, bhikkhamānaṁ kule kule;",
  "atk-s0503a4:198": "Mahājanassa āhaṁsu, kāmabhogī ayaṁ isi.",
  "atk-s0503a4:199": "‘‘Tena kammavipākena, pañca bhikkhusatā ime;",
  "atk-s0503a4:200": "Abbhakkhānaṁ labhuṁ sabbe, sundarikāya kāraṇā.",
  "atk-s0503a4:201": "4.",
  "atk-s0503a4:202": " ‘‘Vemātubhātikaṁ pubbe, dhanahetu haniṁ ahaṁ;",
  "atk-s0503a4:203": "Pakkhipiṁgiriduggasmiṁ, silāya ca apiṁsayiṁ.",
  "atk-s0503a4:204": "‘‘Tena kammavipākena, devadatto silaṁ khipi;",
  "atk-s0503a4:205": "Aṅguṭṭhaṁ piṁsayī pāde, mama pāsāṇasakkharā.",
  "atk-s0503a4:206": "5.",
  "atk-s0503a4:207": " ‘‘Purehaṁ dārako hutvā, kīḷamāno mahāpathe;",
  "atk-s0503a4:208": "Paccekabuddhaṁ disvāna, magge sakalikaṁ khipiṁ.",
  "atk-s0503a4:209": "‘‘Tena kammavipākena, idha pacchimake bhave;",
  "atk-s0503a4:210": "Vadhatthaṁ maṁ devadatto, abhimāre payojayi.",
  "atk-s0503a4:211": "6.",
  "atk-s0503a4:212": " ‘‘Hatthāroho pure āsiṁ, paccekamunimuttamaṁ;",
  "atk-s0503a4:213": "Piṇḍāya vicarantaṁ taṁ, āsādesiṁ gajenahaṁ.",
  "atk-s0503a4:214": "‘‘Tena kammavipākena, bhanto nāḷāgirī gajo;",
  "atk-s0503a4:215": "Giribbaje puravare, dāruṇo samupāgami.",
  "atk-s0503a4:216": "7.",
  "atk-s0503a4:217": " ‘‘Rājāhaṁ patthivo āsiṁ, sattiyā purise haniṁ;",
  "atk-s0503a4:218": "Tena kammavipākena, niraye paccisaṁ bhusaṁ.",
  "atk-s0503a4:219": "‘‘Kammuno tassa sesena, sodāni sakalaṁ mama;",
  "atk-s0503a4:220": "Pāde chaviṁ pakappesi, na hi kammaṁ vinassati.",
  "atk-s0503a4:221": "8.",
  "atk-s0503a4:222": " ‘‘Ahaṁ kevaṭṭagāmasmiṁ, ahuṁ kevaṭṭadārako;",
  "atk-s0503a4:223": "Macchake ghātite disvā, janayiṁ somanassakaṁ.",
  "atk-s0503a4:224": "‘‘Tena kammavipākena, sīsadukkhaṁ ahū mama;",
  "atk-s0503a4:225": "Sakkā ca sabbe haññiṁsu, yadā hani viṭaṭūbho.",
  "atk-s0503a4:226": "9.",
  "atk-s0503a4:227": " ‘‘Phussassāhaṁ pāvacane, sāvake paribhāsayiṁ;",
  "atk-s0503a4:228": "Yavaṁ khādatha bhuñjatha, mā ca bhuñjatha sālayo.",
  "atk-s0503a4:229": "‘‘Tena kammavipākena, temāsaṁ khāditaṁ yavaṁ;",
  "atk-s0503a4:230": "Nimantito brāhmaṇena, verañjāyaṁ vasiṁ tadā.",
  "atk-s0503a4:231": "10.",
  "atk-s0503a4:232": " ‘‘Nibbuddhe vattamānamhi, mallaputtaṁ niheṭhayiṁ;",
  "atk-s0503a4:233": "Tena kammavipākena, piṭṭhidukkhaṁ ahū mama.",
  "atk-s0503a4:234": "11.",
  "atk-s0503a4:235": " ‘‘Tikicchako ahaṁ āsiṁ, seṭṭhiputtaṁ virecayiṁ;",
  "atk-s0503a4:236": "Tena kammavipākena, hoti pakkhandikā mama.",
  "atk-s0503a4:237": "12.",
  "atk-s0503a4:238": " ‘‘Avacāhaṁ jotipālo, kassapaṁ sugataṁ tadā;",
  "atk-s0503a4:239": "Kuto nu bodhi muṇḍassa, bodhi paramadullabhā.",
  "atk-s0503a4:240": "‘‘Tena kammavipākena, acariṁ dukkaraṁ bahuṁ;",
  "atk-s0503a4:241": "Chabbassānuruvelāyaṁ, tato bodhiṁ apāpuṇiṁ.",
  "atk-s0503a4:242": "‘‘Nāhaṁ etena maggena, pāpuṇiṁ bodhimuttamaṁ;",
  "atk-s0503a4:243": "Kummaggena gavesissaṁ, pubbakammena vārito.",
  "atk-s0503a4:244": "‘‘Puññapāpaparikkhīṇo, sabbasantāpavajjito;",
  "atk-s0503a4:245": "Asoko anupāyāso, nibbāyissamanāsavo.",
  "atk-s0503a4:246": "‘‘Evaṁ jino viyākāsi, bhikkhusaṅghassa aggato;",
  "atk-s0503a4:247": "Sabbābhiññābalappatto, anotattamahāsare’’ti. (apa. thera 1.39.64-96);",
  "atk-s0503a4:248": "Aṭṭhamasuttavaṇṇanā niṭṭhitā.",
  "atk-s0503a4:249": "9. Upasenasuttavaṇṇanā",
  "atk-s0503a4:250": "39. Navame upasenassāti ettha upasenoti tassa therassa nāmaṁ, vaṅgantabrāhmaṇassa pana puttattā ‘‘vaṅgantaputto’’ti ca naṁ voharanti.",
  "atk-s0503a4:251": "Ayañhi thero āyasmato sāriputtassa kaniṭṭhabhātā, sāsane pabbajitvā apaññatte sikkhāpade upasampadāya dvivasso upajjhāyo hutvā ekaṁ bhikkhuṁ upasampādetvā tena saddhiṁ bhagavato upaṭṭhānaṁ gato, tassa bhikkhuno bhagavatā tassa saddhivihārikabhāvaṁ pucchitvā khandhake āgatanayena ‘‘atilahuṁ kho tvaṁ, moghapurisa, āvatto bāhullāya, yadidaṁ gaṇabandhiya’’nti (mahāva. 75) vigarahito patodābhitunno viya ājānīyo saṁviggamānaso ‘‘yadipāhaṁ idāni parisaṁ nissāya bhagavatā vigarahito, parisaṁyeva pana nissāya pāsaṁsiyo bhaveyya’’nti ussāhajāto sabbe dhutadhamme samādāya vattamāno vipassanaṁ ārabhitvā na cirasseva chaḷabhiñño paṭisambhidāppatto mahākhīṇāsavo hutvā attano nissitake dhutaṅgadhare eva katvā tehi saddhiṁ bhagavantaṁ upasaṅkamitvā santhatasikkhāpade (pārā. 565 ādayo) āgatanayena ‘‘pāsādikā kho tyāyaṁ, upasena, parisā’’ti parisavasena bhagavato santikā laddhapasaṁso ‘‘etadaggaṁ, bhikkhave, mama sāvakānaṁ bhikkhūnaṁ samantapāsādikānaṁ yadidaṁ upaseno vaṅgantaputto’’ti (a. ni. 1.213) etadagge ṭhapito asītiyā mahāsāvakesu abbhantaro.",
  "atk-s0503a4:252": "So ekadivasaṁ pacchābhattaṁ piṇḍapātappaṭikkanto antevāsikesu attano attano divāṭṭhānaṁ gatesu udakakumbhato udakaṁ gahetvā pāde pakkhāletvā gattāni sītiṁ katvā cammakkhaṇḍaṁ attharitvā divāṭṭhāne divāvihāraṁ nisinno attano guṇe āvajjesi. Tassa te anekasatā anekasahassā poṅkhānupoṅkhaṁ upaṭṭhahiṁsu. So ‘‘mayhaṁ tāva sāvakassa sato ime evarūpā guṇā, kīdisā nu kho mayhaṁ satthu guṇā’’ti bhagavato guṇābhimukhaṁ manasikāraṁ pesesi. Te tassa ñāṇabalānurūpaṁ anekakoṭisahassā upaṭṭhahiṁsu. So ‘‘evaṁsīlo me satthā evaṁdhammo evaṁpañño evaṁvimuttī’’tiādinā ca ‘‘itipi so bhagavā arahaṁ sammāsambuddho’’tiādinā ca āvibhāvānurūpaṁ satthu guṇe anussaritvā , tato ‘‘svākkhāto’’tiādinā dhammassa, ‘‘suppaṭipanno’’tiādinā ariyasaṅghassa ca guṇe anussari. Evaṁ mahāthero anekākāravokāraṁ ratanattayaguṇesu āvibhūtesu attamano pamudito uḷārapītisomanassaṁ paṭisaṁvedento nisīdi. Tamatthaṁ dassetuṁ ‘‘āyasmato upasenassa vaṅgantaputtassa rahogatassā’’tiādi vuttaṁ.",
  "atk-s0503a4:253": "Tattha rahogatassāti rahasi gatassa. Paṭisallīnassāti ekībhūtassa. Evaṁ cetaso parivitakko udapādīti evaṁ idāni vuccamānākāro cittassa vitakko uppajji. Lābhā vata meti ye ime manussattabuddhuppādasaddhāsamadhigamādayo, aho vata me ete lābhā. Suladdhaṁ vata meti yañcidaṁ mayā bhagavato sāsane pabbajjūpasampadāratanattayapayirupāsanādi paṭiladdhaṁ, taṁ me aho vata suṭṭhu laddhaṁ. Tattha kāraṇamāha ‘‘satthā ca me’’tiādinā.",
  "atk-s0503a4:254": "Tattha diṭṭhadhammikasamparāyikaparamatthehi yathārahaṁ satte anusāsatīti satthā. Bhāgyavantatādīhi kāraṇehi bhagavā. Ārakattā kilesehi, kilesārīnaṁ hatattā, saṁsāracakkassa vā arānaṁ hatattā, paccayādīnaṁ arahattā, pāpakaraṇe rahābhāvā arahaṁ. Sammā sāmañca sabbadhammānaṁ buddhattā sammāsambuddhoti ayamettha saṅkhepo, vitthāro pana visuddhimagge (visuddhi. 1.123 ādayo) buddhānussatiniddesato gahetabbo.",
  "atk-s0503a4:255": "Svākkhāteti suṭṭhu akkhāte, ekantaniyyānikaṁ katvā bhāsite. Dhammavinayeti pāvacane. Tañhi yathānusiṭṭhaṁ paṭipajjamānānaṁ saṁsāradukkhapātato dhāraṇena, rāgādikilese vinayanena ca dhammavinayoti vuccati. Sabrahmacārinoti seṭṭhaṭṭhena brahmasaṅkhātaṁ bhagavato sāsanaṁ ariyamaggaṁ saha caranti paṭipajjantīti sabrahmacārino. Sīlavantoti maggaphalasīlavasena sīlavanto. Kalyāṇadhammāti samādhipaññāvimuttivimuttiñāṇadassanādayo kalyāṇā sundarā dhammā etesaṁ atthīti kalyāṇadhammā. Etena saṅghassa suppaṭipattiṁ dasseti. Sīlesu camhi paripūrakārīti ‘‘ahampi pabbajitvā na tiracchānakathākathiko kāyadaḷhibahulo hutvā vihāsiṁ, atha kho pātimokkhasaṁvarādiṁ catubbidhampi sīlaṁ akhaṇḍaṁ achiddaṁ asabalaṁ akammāsaṁ bhujissaṁ viññuppasatthaṁ aparāmaṭṭhaṁ katvā paripūrento ariyamaggaṁyeva pāpesi’’nti vadati. Etena heṭṭhimaphaladvayasampattimattano dīpeti. Sotāpannasakadāgāmino hi sīlesu paripūrakārino. Susamāhito camhi ekaggacittoti upacārappanābhedena samādhinā sabbathāpi samāhito ca amhi avikkhittacitto. Iminā samādhismiṁ paripūrakāritāvacanena tatiyaphalasampattimattano dīpeti. Anāgāmino hi samādhismiṁ paripūrakārino. Arahā camhi khīṇāsavoti kāmāsavādīnaṁ sabbaso khīṇattā khīṇāsavo, tato eva parikkhīṇabhavasaṁyojano sadevake loke aggadakkhiṇeyyatāya arahā camhi. Etena attano katakaraṇīyataṁ dasseti. Mahiddhikocamhi mahānubhāvoti adhiṭṭhānavikubbanādiiddhīsu mahatā vasībhāvena samannāgatattā mahiddhiko uḷārassa puññānubhāvassa guṇānubhāvassa ca sampattiyā mahānubhāvo ca asmi. Etena lokiyābhiññānavānupubbavihārasamāpattiyogamattano dīpeti. Abhiññāsu vasībhāvena hi ariyā yathicchitanipphādanena mahiddhikā, pubbūpanissayasampattiyā nānāvihārasamāpattīhi ca visodhitasantānattā mahānubhāvā ca hontīti.",
  "atk-s0503a4:256": "Bhaddakaṁ me jīvitanti evaṁvidhasīlādiguṇasamannāgatassa me yāvāyaṁ kāyo dharati, tāva sattānaṁ hitasukhameva vaḍḍhati, puññakkhettabhāvato jīvitampi me bhaddakaṁ sundaraṁ. Bhaddakaṁ maraṇanti sace panidaṁ khandhapañcakaṁ ajja vā imasmiṁyeva vā khaṇe anupādāno viya jātavedo nibbāyati, taṁ appaṭisandhikaṁ parinibbānasaṅkhātaṁ maraṇampi me bhaddakanti ubhayattha tādibhāvaṁ dīpeti. Evaṁ mahāthero appahīnasomanassuppilāvitavāsanussannattā uḷārasomanassito dhammabahumānena dhammapītipaṭisaṁvedanena parivitakkesi.",
  "atk-s0503a4:257": "Taṁ satthā gandhakuṭiyaṁ nisinnova sabbaññutaññāṇena jānitvā jīvite maraṇe ca tassa tādibhāvavibhāvanaṁ imaṁ udānaṁ udānesi. Tena vuttaṁ – ‘‘atha kho bhagavā…pe… udānesī’’ti.",
  "atk-s0503a4:258": "Tattha yaṁ jīvitaṁ na tapatīti yaṁ khīṇāsavapuggalaṁ jīvitaṁ āyatiṁ khandhappavattiyā sabbena sabbaṁ abhāvato na tapati na bādhati, vattamānameva vā jīvitaṁ sabbaso saṅkhatadhammattā satipaññāvepullappattiyā sabbattha satisampajaññasamāyogato na bādhati. Yo hi andhaputhujjano pāpajanasevī ayonisomanasikārabahulo akatakusalo akatapuñño, so ‘‘akataṁ vata me kalyāṇa’’ntiādinā vippaṭisārena tapatīti tassa jīvitaṁ taṁ tapati nāma. Itare pana akatapāpā katapuññā kalyāṇaputhujjanena saddhiṁ satta sekhā tapanīyadhammaparivajjanena atapanīyadhammasamannāgamena ca pacchānutāpena na tapantīti na tesaṁ jīvitaṁ tapati. Khīṇāsave pana vattabbameva natthīti pavattidukkhavasena atthavaṇṇanā katā.",
  "atk-s0503a4:259": "Maraṇante na socatīti maraṇasaṅkhāte ante pariyosāne, maraṇasamīpe vā na socati anāgāmimaggeneva sokassa samugghātitattā. Sa ve diṭṭhapado dhīro, sokamajjhe na socatīti so anabhijjhādīnaṁ catunnaṁ dhammapadānaṁ nibbānasseva vā diṭṭhattā diṭṭhapado, dhitisampannattā dhīro khīṇāsavo socanadhammattā ‘‘sokā’’ti laddhanāmānaṁ avītarāgānaṁ sattānaṁ, sokahetūnaṁ vā lokadhammānaṁ majjhe ṭhatvāpi na socati.",
  "atk-s0503a4:260": "Idānissa sabbaso sokahetūnaṁ abhāvaṁ dīpetuṁ ‘‘ucchinnabhavataṇhassā’’tiādimāha. Tattha yassa aggamaggena sabbaso ucchinnā bhavataṇhā, so ucchinnabhavataṇho. Tassa avasesakilesānaṁ anavasesavūpasamena santacittassa khīṇāsavabhikkhuno. Vikkhīṇo jātisaṁsāroti jātiādiko –",
  "atk-s0503a4:261": "‘‘Khandhānañca paṭipāṭi, dhātuāyatanāna ca;",
  "atk-s0503a4:262": "Abbocchinnaṁ vattamānā, ‘saṁsāro’ti pavuccatī’’ti. –",
  "atk-s0503a4:263": "Vuttalakkhaṇo saṁsāro visesato khīṇo. Tasmā natthi tassa punabbhavoti yasmā tassa evarūpassa ariyapuggalassa āyatiṁ punabbhavo natthi, tasmā tassa jātisaṁsāro khīṇo. Kasmā panassa punabbhavo natthi? Yasmā ucchinnabhavataṇho santacitto ca hoti, tasmāti āvattetvā vattabbaṁ. Atha vā vikkhīṇo jātisaṁsāro, tato eva natthi tassa punabbhavoti attho yojetabbo.",
  "atk-s0503a4:264": "Navamasuttavaṇṇanā niṭṭhitā.",
  "atk-s0503a4:265": "10. Sāriputtaupasamasuttavaṇṇanā",
  "atk-s0503a4:266": "40. Dasame attano upasamanti sāvakapāramīmatthakappattiyā hetubhūtaṁ aggamaggena attano anavasesakilesavūpasamaṁ.",
  "atk-s0503a4:267": "Āyasmā hi sāriputto anupasantakilesānaṁ sattānaṁ rāgādikilesajanitasantāpadarathapariḷāhadukkhañceva kilesābhisaṅkhāranimittaṁ jātijarābyādhimaraṇasokaparidevādidukkhañca paccakkhato disvā atītānāgatepi nesaṁ vaṭṭamūlakadukkhaṁ parituletvā karuṇāyamāno attanāpi puthujjanakāle anubhūtaṁ kilesanimittaṁ vā anappakaṁ dukkhaṁ anussaritvā ‘‘īdisassa nāma mahādukkhassa hetubhūtā kilesā idāni me suppahīnā’’ti attano kilesavūpasamaṁ abhiṇhaṁ paccavekkhati. Paccavekkhanto ca ‘‘ime ettakā kilesā sotāpattimaggena upasamitā, ettakā sakadāgāmimaggena, ettakā anāgāmimaggena, ettakā arahattamaggena upasamitā’’ti taṁtaṁmaggañāṇehi odhiso kilesānaṁ upasamitabhāvaṁ paccavekkhati, tena vuttaṁ – ‘‘attano upasamaṁ paccavekkhamāno’’ti.",
  "atk-s0503a4:268": "Apare ‘‘thero arahattaphalasamāpattiṁ samāpajjitvā taṁ paccavekkhitvā ‘imassa vatāyaṁ santapaṇītabhāvo accantasantāya asaṅkhatāya dhātuyā ārammaṇato, sayañca sammadeva kilesavūpasamato’ti evaṁ abhiṇhaṁ upasamaṁ paccavekkhatī’’ti vadanti. Aññe pana ‘‘anavasesakilesānaṁ upasamapariyosāne jātaṁ aggaphalamevettha upasamo nāma, taṁ paccavekkhamāno nisinno’’ti.",
  "atk-s0503a4:269": "Etamatthaṁ viditvāti yadidaṁ āyasmato sāriputtassa mahāpaññatādihetubhūtaṁ sāvakesu anaññasādhāraṇaṁ kilesappahānaṁ aggaphalaṁ vā upasamapariyāyena vuttaṁ, tassa paccavekkhaṇasaṅkhātaṁ atthaṁ sabbākārato viditvā tadanubhāvadīpakaṁ imaṁ udānaṁ udānesi.",
  "atk-s0503a4:270": "Tattha upasantasantacittassāti upasantameva hutvā santaṁ cittaṁ etassāti upasantasantacitto. Samāpattiyā vikkhambhanena hi upasantakilesattā upasantacittaṁ na sabbathā ‘‘upasantasanta’’nti vuccati tassa upasamassa anaccantikabhāvato, na tathā aggamaggena. Tena pana accantameva kilesānaṁ samucchinnattā arahato cittaṁ puna kilesānaṁ anupasametabbatāya samathavipassanāheṭṭhimamaggehi upasantakilesaṁ hutvā accantasantabhāvatova ‘‘upasantasanta’’nti vuccati. Tena vuttaṁ – ‘‘upasantameva hutvā santaṁ cittaṁ etassāti upasantasantacitto’’ti. Upasantanti vā upasamo vuccati, tasmā ‘‘upasantasantacittassā’’ti accantūpasamena santacittassāti attho.",
  "atk-s0503a4:271": "Atha vā satipi sabbesaṁ khīṇāsavānaṁ anavasesakilesavūpasame sāvakapāramīñāṇassa pana matthakappattihetubhūto sāvakesu anaññasādhāraṇo saviseso dhammasenāpatino kilesavūpasamoti dassetuṁ satthā upasantasaddena visesetvā āha ‘‘upasantasantacittassā’’ti.",
  "atk-s0503a4:272": "Tatrāyamattho – bhusaṁ daḷhaṁ vā santaṁ upasantaṁ, tena upasantena upasantameva hutvā santaṁ upasantasantaṁ , tādisaṁ cittaṁ etassāti sabbaṁ purimasadisameva. Tathā hesa bhagavatā – ‘‘sāriputto, bhikkhave, mahāpañño puthupañño hāsapañño javanapañño tikkhapañño nibbedhikapañño’’tiādinā (ma. ni. 3.93) anekapariyāyena vaṇṇito thomito. Netticchinnassāti netti vuccati bhavataṇhā saṁsārassa nayanato, sā netti chinnā etassāti netticchinno. Tassa netticchinnassa, pahīnataṇhassāti attho. Mutto so mārabandhanāti so evaṁvidho parikkhīṇabhavasaṁyojano sabbasmā mārabandhanato mutto, na tassa mārabandhanamocanāya karaṇīyaṁ atthi, tasmā dhammasenāpati attano upasamaṁ paccavekkhatīti. Sesaṁ vuttanayameva.",
  "atk-s0503a4:273": "Dasamasuttavaṇṇanā niṭṭhitā.",
  "atk-s0503a4:274": "Niṭṭhitā ca meghiyavaggavaṇṇanā."
}