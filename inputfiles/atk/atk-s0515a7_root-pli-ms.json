{
  "atk-s0515a7:0": "7. Tissametteyyasuttaniddesavaṇṇanā",
  "atk-s0515a7:1": "49. Sattame tissametteyyasutte methunamanuyuttassāti methunadhammaṁ samāyuttassa. Itīti evamāha. Āyasmāti piyavacanametaṁ. Tissoti nāmaṁ tassa therassa. Sopi hi tissoti nāmena. Metteyyoti gottaṁ, gottavaseneva esa pākaṭo ahosi. Tasmā aṭṭhuppattiyaṁ (su. ni. aṭṭha. 2.821) vuttaṁ – ‘‘tissametteyyā nāma dve sahāyā’’ti. Vighātanti upaghātaṁ. Brūhīti ācikkha. Mārisāti piyavacanametaṁ, niddukkhāti vuttaṁ hoti. Sutvāna tava sāsananti tava vacanaṁ sutvā. Viveke sikkhissāmaseti sahāyaṁ ārabbha dhammadesanaṁ yācanto bhaṇati, so pana sikkhitasikkhoyeva.",
  "atk-s0515a7:2": "Methunadhammo nāmāti idaṁ niddisitabbassa methunadhammassa upadesapadaṁ. Asaddhammoti asataṁ nīcajanānaṁ dhammo. Gāmadhammoti gāmavāsīnaṁ sevanadhammo. Vasaladhammoti vasalānaṁ dhammo, kilesavassanato vā sayameva vasalo dhammoti vasaladhammo. Duṭṭhulloti duṭṭho ca kilesehi duṭṭhattā, thūlo ca anipuṇabhāvatoti duṭṭhullo. Yasmā ca tassa dhammassa parivārabhūtaṁ dassanampi gahaṇampi āmasanampi phusanampi ghaṭṭanampi duṭṭhullaṁ, tasmāpi duṭṭhullo so methunadhammo. Odakantikoti udakaṁ assa ante suddhatthaṁ ādiyatīti udakanto, udakantoyeva odakantiko. Raho paṭicchanne okāse kattabbatāya rahasso. Vinaye pana ‘‘duṭṭhullaṁ odakantikaṁ rahassa’’nti (pārā. 39) pāṭho. Tattha tīsu padesu yo soti padaṁ parivattetvā yaṁ tanti katvā yojetabbaṁ ‘‘yaṁ taṁ duṭṭhullaṁ, so methunadhammo, yaṁ taṁ odakantikaṁ so methunadhammo, yaṁ taṁ rahassaṁ , so methunadhammo’’ti. Idha pana ‘‘yo so asaddhammo, so methunadhammo…pe… yo so rahasso, so methunadhammo’’ti evaṁ yojanā veditabbā. Dvayena dvayena samāpajjitabbato dvayaṁdvayasamāpatti. Tattha yojanā – yā sā dvayaṁdvayasamāpatti, so methunadhammo nāmāti. Kiṁkāraṇā vuccati methunadhammoti kena kāraṇena kena pariyāyena methunadhammoti kathīyati. Taṁ kāraṇaṁ dassento ‘‘ubhinnaṁ rattāna’’ntiādimāha. Tattha ubhinnaṁ rattānanti dvinnaṁ itthipurisānaṁ rāgena rañjitānaṁ. Sārattānanti visesena suṭṭhu rañjitānaṁ. Avassutānanti kilesena tintānaṁ. Pariyuṭṭhitānanti kusalācāraṁ pariyādiyitvā madditvā ṭhitānaṁ ‘‘magge corā pariyuṭṭhitā’’tiādīsu viya. Pariyādinnacittānanti kusalacittaṁ pariyādiyitvā khepetvā ṭhitacittānaṁ. Ubhinnaṁ sadisānanti dvinnaṁ kilesena sadisānaṁ. Dhammoti sabhāvo. Taṁ kāraṇāti tena kāraṇena. Taṁ upamāya sādhento ‘‘ubho kalahakārakā’’tiādimāha. Tattha ubho kalahakārakāti pubbabhāge kalahakārakā dve. Methunakāti vuccantīti sadisāti vuccanti. Bhaṇḍanakārakāti tattha tattha gantvā bhaṇḍanaṁ karontā. Bhassakārakāti vācākalahaṁ karontā. Vivādakārakāti nānāvacanaṁ karontā. Adhikaraṇakārakāti vinicchayapāpuṇanavisesakāraṇaṁ karontā. Vādinoti vādapaṭivādino. Sallāpakāti vācaṁ kathentā evamevanti upamāsaṁsandanaṁ.",
  "atk-s0515a7:3": "Yuttassāti saññuttassa. Payuttassāti ādarena yuttassa. Āyuttassāti visesena yuttassa. Samāyuttassāti ekato yuttassa. Taccaritassāti taṁcaritaṁ karontassa. Tabbahulassāti taṁbahulaṁ karontassa. Taggarukassāti taṁgaruṁ karontassa. Tanninnassāti tasmiṁ natacittassa. Tappoṇassāti tasmiṁ natakāyassa. Tappabbhārassāti tasmiṁ abhimukhakāyassa. Tadadhimuttassāti tasmiṁ adhiharitassa. Tadadhipateyyassāti taṁ adhipatiṁ jeṭṭhakaṁ katvā pavattassa.",
  "atk-s0515a7:4": "Vighātanti niddesassa uddesavacanaṁ. Vighātanti pīḷanaṁ. Upaghātanti samīpaṁ katvā pīḷanaṁ. Pīḷananti ghaṭṭanaṁ. Ghaṭṭananti pīḷanaṁ. Sabbaṁ aññamaññavevacanaṁ. Upaddavanti hiṁsanaṁ. Upasagganti tattha tattha upagantvā pīḷanākāraṁ. Brūhīti kathehi. Ācikkhāti vissajjehi. Desehīti dassehi. Paññapehīti ñāpehi. Paṭṭhapehīti ṭhapehi. Vivarāti pākaṭaṁ karohi. Vibhajāti bhājehi. Uttānīkarohīti tīraṁ pāpehi. Pakāsehīti pākaṭaṁ karohi.",
  "atk-s0515a7:5": "Tuyhaṁ vacananti tava vācaṁ. Byappathanti vacanaṁ. Desananti ācikkhanaṁ. Anusāsananti ovādaṁ. Anusiṭṭhanti anusāsanaṁ. Sutvāti sotena sutvā. Suṇitvāti tasseva vevacanaṁ. Uggahetvāti sammā gahetvā. Upadhārayitvāti anāsetvā. Upalakkhayitvāti sallakkhetvā.",
  "atk-s0515a7:6": "50.Mussate vāpi sāsananti pariyattipaṭipattito duvidhampi sāsanaṁ nassati. Vāpīti padapūraṇamattaṁ. Etaṁ tasmiṁ anariyanti tasmiṁ puggale etaṁ anariyaṁ, yadidaṁ micchāpaṭipadā. Gāravādhivacananti guṇavisiṭṭhasabbasattuttamagarugāravādhivacanaṁ. Tenāhu porāṇā –",
  "atk-s0515a7:7": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0515a7:8": "Garu gāravayutto so, bhagavā tena vuccatī’’ti. (visuddhi. 1.142);",
  "atk-s0515a7:9": "Catubbidhaṁ vā nāmaṁ āvatthikaṁ, liṅgikaṁ, nemittikaṁ, adhiccasamuppannanti. Adhiccasamuppannaṁ nāma lokiyavohārena ‘‘yadicchaka’’nti vuttaṁ hoti. Tattha vaccho, dammo, balībaddhoti evamādi āvatthikaṁ, daṇḍī, chattī, sikhī, karīti evamādi liṅgikaṁ, tevijjo, chaḷabhiññoti evamādi nemittikaṁ, sirivaḍḍhako, dhanavaḍḍhakoti evamādi vacanatthaṁ anapekkhitvā pavattaṁ adhiccasamuppannaṁ. Idaṁ pana bhagavāti nāmaṁ nemittikaṁ, na mahāmāyāya, na suddhodanamahārājena, na asītiyā ñātisahassehi kataṁ, na sakkasantusitādīhi devatāvisesehi kataṁ. Vakkhati ca ‘‘bhagavāti netaṁ nāmaṁ mātarā kataṁ…pe… paṭilābhā sacchikā paññatti yadidaṁ bhagavā’’ti (mahāni. 84).",
  "atk-s0515a7:10": "‘‘Bhāgyavā bhaggavā yutto, bhagehi ca vibhattavā;",
  "atk-s0515a7:11": "Bhattavā vantagamano, bhavesu bhagavā tato’’ti. (visuddhi. 1.144);",
  "atk-s0515a7:12": "Tattha –",
  "atk-s0515a7:13": "‘‘Vaṇṇāgamo vaṇṇavipariyāyo, dve cāpare vaṇṇavikāranāsā;",
  "atk-s0515a7:14": "Dhātūnamatthātisayena yogo, taduccate pañcavidhaṁ nirutti’’nti. –",
  "atk-s0515a7:15": "Evaṁ vuttaniruttilakkhaṇaṁ gahetvā padasiddhi veditabbā. Tattha ‘‘nakkhattarājāriva tārakāna’’nti ettha rakārāgamo viya avijjamānassa akkharassa āgamo vaṇṇāgamo nāma. ‘‘Hiṁsanā, hiṁso’’ti vattabbe ‘‘sīho’’ti viya vijjamānakkharānaṁ heṭṭhupariyavasena parivattanaṁ vaṇṇavipariyāyo nāma. ‘‘Nave channake dānaṁ diyyatī’’ti ettha akārassa ekārāpajjanatā viya aññakkharassa aññakkharāpajjanatā vaṇṇavikāro nāma. ‘‘Jīvanassa mūto jīvanamūto’’ti vattabbe ‘‘jīmūto’’ti vakāranakārānaṁ vināso viya vijjamānakkharavināso vaṇṇavināso nāma. ‘‘Pharusāhi vācāhi pakrubbamāno āsajja maṁ tvaṁ vadasi kumārā’’ti ettha pakrubbamānoti padassa abhibhavamānoti atthapaṭipādanaṁ viya tattha tattha yathāyogaṁ visesatthayogo dhātūnaṁ atthātisayena yogo nāma.",
  "atk-s0515a7:16": "Evaṁ niruttilakkhaṇaṁ gahetvā saddanayena vā pisodarādinissito patiṭṭhānīti pisodarādipakkhepalakkhaṇaṁ gahetvā yasmā lokiyalokuttarasukhābhinibbattakaṁ dānasīlādipārappattaṁ bhāgyamassa atthi, tasmā ‘‘bhāgyavā’’ti vattabbe ‘‘bhagavā’’ti vuccatīti ñātabbaṁ.",
  "atk-s0515a7:17": "Yasmā pana lobhadosamohaviparītamanasikāraahirikānottappakodhūpanāhamakkhapaḷāsaissā- macchariyamāyāsāṭheyyathambhasārambhamānātimānamadapamādataṇhāavijjātividhākusalamūladuccarita- saṁkilesamalavisamasaññāvitakkapapañcacatubbidhavipariyesaāsavaganthaoghayogaagati- taṇhuppādupādānapañcacetokhīlavinibandhanīvaraṇābhinandanachavivādamūlataṇhākāyasattānusaya- aṭṭhamicchattanavataṇhāmūlakadasākusalakammapathadvāsaṭṭhidiṭṭhigataaṭṭhasatataṇhāvicaritappabhesabbadaratha- pariḷāhakilesasatasahassāni, saṅkhepato vā pañca kilesakhandhaabhisaṅkhāradevaputtamaccumāre abhañji, tasmā bhaggattā etesaṁ parissayānaṁ ‘‘bhaggavā’’ti vattabbe ‘‘bhagavā’’ti vuccati. Āha cettha –",
  "atk-s0515a7:18": "‘‘Bhaggarāgo bhaggadoso, bhaggamoho anāsavo;",
  "atk-s0515a7:19": "Bhaggāssa pāpakā dhammā, bhagavā tena vuccatī’’ti. (pārā. aṭṭha. 1.96; visuddhi. 1.144);",
  "atk-s0515a7:20": "Bhāgyavantatāya cassa satapuññajalakkhaṇavarassa rūpakāyasampatti dīpitā hoti. Bhaggadosatāya dhammakāyasampatti. Tathā lokiyasarikkhakānaṁ bahumatabhāvo , gahaṭṭhapabbajitehi abhigamanīyatā, abhigatānañca nesaṁ kāyacittadukkhāpanayane paṭibalabhāvo, āmisadānadhammadānehi upakāritā, lokiyalokuttarasukhehi ca saññojanasamatthatā dīpitā hoti.",
  "atk-s0515a7:21": "Yasmā ca loke issariyadhammayasasirikāmapayattesu chasu dhammesu bhagasaddo pavattati, paramañcassa sakacitte issariyaṁ, aṇimālaṅghimādikaṁ vā lokiyasammataṁ sabbākāraparipūraṁ atthi, tathā lokuttaro dhammo, lokattayabyāpako yathābhuccaguṇādhigato ativiya parisuddho yaso, rūpakāyadassanabyāvaṭajananayanappasādajananasamatthā sabbākāraparipūrā sabbaṅgapaccaṅgasirī, yaṁ yaṁ etena icchitaṁ patthitaṁ attahitaṁ parahitaṁ vā, tassa tassa tatheva abhinipphannattā icchiticchitatthanipphattisaññito kāmo, sabbalokagarubhāvappattihetubhūto sammāvāyāmasaṅkhāto payatto ca atthi, tasmā imehi bhagehi yuttattāpi bhagā assa santīti iminā atthena ‘‘bhagavā’’ti vuccati.",
  "atk-s0515a7:22": "Yasmā pana kusalādīhi bhedehi sabbadhamme, khandhāyatanadhātusaccaindriyapaṭiccasamuppādādīhi vā kusalādidhamme, pīḷanasaṅkhatasantāpavipariṇāmaṭṭhena vā dukkhamariyasaccaṁ, āyūhananidānasaṁyogapalibodhaṭṭhena samudayaṁ, nissaraṇavivekāsaṅkhataamataṭṭhena nirodhaṁ, niyyānikahetudassanādhipateyyaṭṭhena maggaṁ vibhattavā, vibhajitvā vivaritvā desitavāti vuttaṁ hoti, tasmā ‘‘vibhattavā’’ti vattabbe ‘‘bhagavā’’ti vuccati.",
  "atk-s0515a7:23": "Yasmā ca esa dibbabrahmaariyavihāre kāyacittaupadhiviveke suññatappaṇihitānimittavimokkhe aññe ca lokiyalokuttare uttarimanussadhamme bhaji sevi bahulamakāsi, tasmā ‘‘bhattavā’’ti vattabbe ‘‘bhagavā’’ti vuccati.",
  "atk-s0515a7:24": "Yasmā pana tīsu bhavesu taṇhāsaṅkhātaṁ gamanaṁ anena vantaṁ, tasmā ‘‘bhavesu vantagamano’’ti vattabbe bhavasaddato bhakāraṁ gamanasaddato gakāraṁ vantasaddato vakārañca dīghaṁ katvā ādāya ‘‘bhagavā’’ti vuccati, yathā loke ‘‘mehanassa khassa mālā’’ti vattabbe ‘‘mekhalā’’ti vuccati.",
  "atk-s0515a7:25": "Puna aparampi pariyāyaṁ niddisanto ‘‘api ca bhaggarāgoti bhagavā’’tiādimāha. Tattha bhaggo rāgo assāti bhaggarāgo. Bhaggadosādīsupi eseva nayo. Kaṇḍakoti vinivijjhanaṭṭhena kilesā eva. Bhajīti uddesavasena vibhāgaṁ katvā bhājesi. Vibhajīti niddesavasena vividhā bhājesi. Pavibhajīti paṭiniddesavasena pakārena vibhaji. Ugghaṭitaññūnaṁ vasena bhaji. Vipañcitaññūnaṁ vasena vibhaji. Neyyānaṁ vasena pavibhaji.",
  "atk-s0515a7:26": "Dhammaratananti –",
  "atk-s0515a7:27": "‘‘Cittīkataṁ mahagghañca, atulaṁ dullabhadassanaṁ;",
  "atk-s0515a7:28": "Anomasattaparibhogaṁ, ratanaṁ tena vuccatī’’ti. (khu. pā. aṭṭha. 6.3; dī. ni. aṭṭha. 2.33) –",
  "atk-s0515a7:29": "Evaṁ vaṇṇitaṁ dhammaratanaṁ tividhena bhājesi. Bhavānaṁantakaroti kāmabhavādīnaṁ navannaṁ bhavānaṁ paricchedaṁ pariyantaṁ parivaṭumaṁ kārako. Bhāvitakāyoti vaḍḍhitakāyo. Tathā itaresupi. Bhajīti sevi. Araññavanapatthānīti gāmassa vā nagarassa vā indakhīlato bahi araññaṁ. Vanapatthāni manussūpacārātikkantāni vanasaṇḍāni. Pantānīti yattha manussā na kasanti na vapanti dūrāni senāsanāni. Keci pana ‘‘vanapattānīti yasmā yattha byagghādayo atthi, taṁ vanaṁ te pālayanti rakkhanti, tasmā tehi rakkhitattā vanapattānī’’ti vadanti. Senāsanānīti seti ceva āsati ca etthāti senāsanāni. Appasaddānīti vacanasaddena appasaddāni. Appanigghosānīti gāmanagaranigghosasaddena appanigghosāni. Vijanavātānīti antosañcaraṇajanassa sarīravātena virahitāni. ‘‘Vijanavādānī’’tipi pāṭho, ‘‘antojanavādena virahitānī’’ti attho. ‘‘Vijanapātānī’’tipi pāṭho, ‘‘janasañcāravirahitānī’’ti attho. Manussarāhasseyyakānīti manussānaṁ rahassakaraṇaṭṭhānāni. Paṭisallānasāruppānīti vivekānurūpāni. Bhāgī vāti ‘‘bhāgo cīvarādikoṭṭhāso assa atthī’’ti bhāgī. ‘‘Paṭilābhavasena attharasādibhāgo assa atthī’’ti bhāgī. Attharasassāti hetuphalasampattisaṅkhātassa attharasassa. Dhammarasassāti hetusampattisaṅkhātassa dhammarasassa. Vuttañhetaṁ ‘‘hetuphale ñāṇaṁ atthapaṭisambhidā, hetumhi ñāṇaṁ dhammapaṭisambhidā’’ti (vibha. 720). Vimuttirasassāti phalasampattisaṅkhātassa vimuttirasassa. Vuttampi cetaṁ ‘‘kiccasampattiatthena, raso nāma pavuccatī’’ti (paṭi. ma. aṭṭha. 1.1.2 mātikāvaṇṇanā; visuddhi. 1.8).",
  "atk-s0515a7:30": "Catunnaṁjhānānanti paṭhamajjhānādīnaṁ catunnaṁ jhānānaṁ. Catunnaṁ appamaññānanti mettādīnaṁ pharaṇappamāṇavirahitānaṁ catunnaṁ brahmavihārānaṁ. Catunnaṁ arūpasamāpattīnanti ākāsānañcāyatanādīnaṁ catunnaṁ arūpajjhānānaṁ. Aṭṭhannaṁ vimokkhānanti ‘‘rūpī rūpāni passatī’’tiādinā (dha. sa. 248) nayena vuttānaṁ ārammaṇavimuttānaṁ aṭṭhannaṁ vimokkhānaṁ. Abhibhāyatanānanti ettha abhibhūtāni āyatanāni etesaṁ jhānānanti abhibhāyatanāni, jhānāni. Āyatanānīti adhiṭṭhānaṭṭhena āyatanasaṅkhātāni kasiṇārammaṇāni. Ñāṇuttariko hi puggalo visadañāṇoti kiṁ ettha ārammaṇe samāpajjitabbaṁ, na mayi cittekaggatākaraṇe bhāro atthīti tāni ārammaṇāni abhibhavitvā samāpajjati. Saha nimittuppādenevettha appanaṁ nibbattetīti attho. Evaṁ uppāditāni jhānāni abhibhāyatanānīti vuccanti, tesaṁ aṭṭhannaṁ abhibhāyatanānaṁ. Navannaṁ anupubbavihārasamāpattīnanti pubbaṁ pubbaṁ anu anupubbaṁ, anupubbaṁ viharitabbato samāpajjitabbato anupubbavihārasamāpatti, anupaṭipāṭiyā samāpajjitabbāti attho, tāsaṁ navannaṁ anupubbavihārasamāpattīnaṁ. Dasannaṁ saññābhāvanānanti girimānandasutte (a. ni. 10.60) āgatānaṁ aniccasaññādīnaṁ dasannaṁ saññābhāvanānaṁ. Dasannaṁ kasiṇasamāpattīnanti sakalaṭṭhena kasiṇasaṅkhātānaṁ pathavīkasiṇajjhānādīnaṁ dasannaṁ jhānānaṁ. Ānāpānassatisamādhissāti ānāpānassatisampayuttasamādhissa . Asubhasamāpattiyāti asubhajjhānasamāpattiyā. Dasannaṁ tathāgatabalānanti dasabalabalānaṁ dasannaṁ. Catunnaṁ vesārajjānanti visāradabhāvānaṁ catunnaṁ vesārajjānaṁ. Catunnaṁ paṭisambhidānanti paṭisambhidāñāṇānaṁ catunnaṁ. Channaṁ abhiññāṇānanti iddhividhādīnaṁ channaṁ abhiññāṇānaṁ. Channaṁ buddhadhammānanti ‘‘sabbaṁ kāyakammaṁ ñāṇānuparivattī’’tiādinā (cūḷani. mogharājamāṇavapucchāniddesa 85; netti. 15) nayena upari āgatānaṁ channaṁ buddhadhammānaṁ.",
  "atk-s0515a7:31": "Tattha cīvarādayo bhāgyasampattivasena vuttā. Attharasatiko paṭivedhavasena vutto. Adhisīlatiko paṭipattivasena. Jhānattiko rūpārūpajjhānavasena. Vimokkhattiko samāpattivasena. Saññācatukko upacārappanāvasena. Satipaṭṭhānādayo sattatiṁsabodhipakkhiyadhammavasena. Tathāgatabalānantiādayo āveṇikadhammavasena vuttāti veditabbā.",
  "atk-s0515a7:32": "Ito paraṁ bhagavāti netaṁ nāmantiādi ‘‘atthamanugatā ayaṁ paññattī’’ti ñāpanatthaṁ vuttaṁ. Tattha samaṇā pabbajjupagatā. Brāhmaṇā bhovādino samitapāpabāhitapāpā vā. Devatā sakkādayo brahmāno ca. Vimokkhantikanti vimokkho arahattamaggo, vimokkhassa anto arahattaphalaṁ, tasmiṁ vimokkhante bhavaṁ vimokkhantikaṁ nāmaṁ. Sabbaññubhāvo hi arahattamaggena sijjhati, arahattaphalādhigamena siddho hoti. Tasmā sabbaññubhāvo vimokkhante bhavo hoti. Taṁ nemittikampi nāmaṁ vimokkhante bhavaṁ nāma hoti. Tena vuttaṁ – ‘‘vimokkhantikametaṁ buddhānaṁ bhagavantāna’’nti. Bodhiyā mūle saha sabbaññutaññāṇassa paṭilābhāti mahābodhirukkhamūle yathāvuttakkhaṇe sabbaññutaññāṇassa paṭilābhena saha. Sacchikā paññattīti arahattaphalasacchikiriyāya sabbadhammasacchikiriyāya vā jātā paññatti. Yadidaṁ bhagavāti yā ayaṁ bhagavāti paññatti.",
  "atk-s0515a7:33": "Dvīhi kāraṇehīti dvīhi koṭṭhāsehi. Pariyattisāsananti tepiṭakaṁ buddhavacanaṁ. Paṭipattīti paṭipajjati etāyāti paṭipatti. Yaṁ tassa pariyāpuṭanti tena puggalena yaṁ pariyāpuṭaṁ sajjhāyitaṁ karaṇatthe sāmivacanaṁ. ‘‘Pariyāpuṭṭa’’ntipi pāṭho. Suttanti ubhatovibhaṅganiddesakhandhakaparivārā, suttanipāte maṅgalasutta- (khu. pā. 5.1 ādayo; su. ni. 261 ādayo) ratanasutta- (khu. pā. 6.1 ādayo) tuvaṭakasuttāni (su. ni. 921 ādayo), aññampi ca suttanāmakaṁ tathāgatavacanaṁ suttanti veditabbaṁ. Geyyanti sabbampi sagāthakaṁ suttaṁ geyyanti veditabbaṁ, visesena saṁyuttake sakalopi sagāthāvaggo. Veyyākaraṇanti sakalaṁ abhidhammapiṭakaṁ niggāthakaṁ suttaṁ, yañca aññampi aṭṭhahi aṅgehi asaṅgahitaṁ buddhavacanaṁ , taṁ ‘‘veyyākaraṇa’’nti veditabbaṁ. Gāthāti dhammapadaṁ, theragāthā, therīgāthā, suttanipāte nosuttanāmikā suddhikagāthā ca ‘‘gāthā’’ti veditabbā. Udānanti somanassañāṇamayikagāthāpaṭisaṁyuttā dveasīti suttantā ‘‘udāna’’nti veditabbaṁ. Itivuttakanti ‘‘vuttañhetaṁ bhagavatā’’tiādinayappavattā (itivu. 1 ādayo) dasuttarasatasuttantā ‘‘itivuttaka’’nti veditabbaṁ. Jātakanti apaṇṇakajātakādīni (jā. 1.1.1) paṇṇāsādhikāni pañcajātakasatāni ‘‘jātaka’’nti veditabbaṁ. Abbhutadhammanti ‘‘cattārome , bhikkhave, acchariyā abbhutadhammā ānande’’tiādinayappavattā (dī. ni. 2.209; a. ni. 4.129) sabbepi acchariyaabbhutadhammapaṭisaṁyuttā suttantā ‘‘abbhutadhamma’’nti veditabbaṁ. Vedallanti cūḷavedalla- (ma. ni. 1.460 ādayo) mahāvedalla- (ma. ni. 1.449 ādayo) sammādiṭṭhi- (ma. ni. 1.89 ādayo) sakkapañha- (dī. ni. 2.344 ādayo) saṅkhārabhājaniyamahāpuṇṇamasuttādayo (ma. ni. 3.85 ādayo) sabbepi vedañca tuṭṭhiñca laddhā laddhā pucchitasuttantā ‘‘vedalla’’nti veditabbaṁ. Idaṁ pariyattisāsananti idaṁ vuttappakāraṁ tepiṭakaṁ buddhavacanaṁ pariyāpuṇitabbaṭṭhena pariyatti, anusāsanaṭṭhena sāsananti katvā pariyattisāsanaṁ. Tampi mussatīti tampi pariyattisāsanaṁ nassati. Sammussatīti ādito nassati. Paribāhiro hotīti parammukho hoti.",
  "atk-s0515a7:34": "Katamaṁ paṭipattisāsananti lokuttaradhammato pubbabhāgo tadatthaṁ paṭipajjīyatīti paṭipatti. Sāsīyanti ettha veneyyāti sāsanaṁ. Sammāpaṭipadātiādayo vuttanayā eva.",
  "atk-s0515a7:35": "Pāṇampi hanatīti jīvitindriyampi ghāteti. Adinnampi ādiyatīti parapariggahitampi vatthuṁ gaṇhāti. Sandhimpi chindatīti gharasandhimpi chindati. Nillopampi haratīti gāme paharitvā mahāvilopampi karoti. Ekāgārikampikarotīti paṇṇāsamattehipi saṭṭhimattehipi parivāretvā jīvaggāhaṁ gahetvāpi dhanaṁ āharāpeti. Paripanthepi tiṭṭhatīti panthadūhanakammaṁ karoti. Paradārampi gacchatīti paradāresu cārittaṁ āpajjati. Musāpi bhaṇatīti atthabhañjanakaṁ musāpi vadati. Anariyadhammoti anariyasabhāvo.",
  "atk-s0515a7:36": "51.Eko pubbe caritvānāti pabbajjāsaṅkhātena vā gaṇāvavassaggaṭṭhena vā pubbe loke viharitvā. Yānaṁ bhantaṁva taṁ loke, hīnamāhu puthujjananti taṁ vibbhantakaṁ puggalaṁ yathā hatthiyānādiyānaṁ adantaṁ visamampi ārohati, ārohanakampi bhañjati, papātepi papatati, evaṁ kāyaduccaritādivisamārohanena nirayādīsu, atthabhañjanena jātipapātādīsu papatanena ca yānaṁ bhantaṁva hīnaṁ puthujjanañca āhūti.",
  "atk-s0515a7:37": "Pabbajjāsaṅkhātena vāti pabbajjākoṭṭhāsena vā ‘‘pabbajito samaṇo’’ti gaṇanāropanena vā. Gaṇāvavassaggaṭṭhena vāti gaṇasaṅgaṇikārāmataṁ vissajjetvā vassaggaṭṭhena vā.",
  "atk-s0515a7:38": "Ekopaṭikkamatīti ekakova gāmato nivattati. Yo nisevatīti niddesassa uddesapadaṁ. Aparena samayenāti aññasmiṁ kāle aparabhāge. Buddhanti sabbaññubuddhaṁ. Dhammanti svākkhātatādiguṇayuttaṁ dhammaṁ. Saṅghanti suppaṭipannatādiguṇayuttaṁ saṅghaṁ. Sikkhanti adhisīlādisikkhitabbaṁ sikkhaṁ. Paccakkhāyāti buddhādiṁ paṭikkhipitvā. Hīnāyāti hīnatthāya gihibhāvāya. Āvattitvāti nivattitvā. Sevati ekavāraṁ sevati. Nisevati anekavidhena sevati. Saṁsevati allīyitvā sevati. Paṭisevati punappunaṁ sevati.",
  "atk-s0515a7:39": "Bhantanti vibbhantaṁ. Adantanti dantabhāvaṁ anupanītaṁ. Akāritanti susikkhitakiriyaṁ asikkhāpitaṁ. Avinītanti na vinītaṁ ācārasampattiyā asikkhitaṁ. Uppathaṁ gaṇhātīti vuttappakāraṁ yānaṁ adantātiyuttaṁ bhantaṁ visamamaggaṁ upeti. Visamaṁ khāṇumpi pāsāṇampi abhiruhatīti visamaṁ hutvā ṭhitaṁ kharakhāṇumpi tathā pabbatapāsāṇampi ārohati. Yānampi ārohanakampi bhañjatīti vayhādiyānaṁ ārohantassa pājentassa hatthapādādimpi bhindati. Papātepi papatatīti ekatocchinnapabbhārapapātepi pāteti. So vibbhantakoti so paṭikkantako. Bhantayānapaṭibhāgoti anavaṭṭhitayānasadiso. Uppathaṁ gaṇhātīti kusalakammapathato paṭikkamitvā apāyapathabhūtaṁ uppathaṁ micchāmaggaṁ upeti. Visamaṁ kāyakammaṁ abhiruhatīti samassa paṭipakkhaṁ kāyaduccaritasaṅkhātaṁ visamaṁ kāyakammaṁ ārohati. Sesesupi eseva nayo. Niraye attānaṁ bhañjatīti nirassādasaṅkhāte niraye attabhāvaṁ cuṇṇavicuṇṇaṁ karoti. Manussaloke attānaṁ bhañjatīti vividhakammakāraṇavasena bhañjati. Devaloke attānaṁ bhañjatīti piyavippayogādidukkhavasena. Jātipapātampi papatatīti jātipapātepi pāteti. Jarāpapātādīsupi eseva nayo. Manussaloketi idha adhippetalokameva dasseti.",
  "atk-s0515a7:40": "Puthujjanāti niddesassa uddesapadaṁ. Tattha puthujjanāti –",
  "atk-s0515a7:41": "Puthūnaṁ jananādīhi, kāraṇehi puthujjano;",
  "atk-s0515a7:42": "Puthujjanantogadhattā, puthuvāyaṁ jano iti.",
  "atk-s0515a7:43": "So hi puthūnaṁ nānappakārānaṁ kilesādīnaṁ jananādīhipi kāraṇehi puthujjano. Taṁ vibhāgato dassetuṁ ‘‘puthu kilese janentī’’tiādimāha. Tattha bahūnaṁ nānappakārānaṁ sakkāyadiṭṭhīnaṁ avihatattā vā tā janenti, tāhi janitāti vā puthujjanā. Avihatamevatthaṁ janasaddo vadati. Puthu satthārānaṁ mukhullokikāti ettha puthū nānājanā satthupaṭiññā etesanti puthujjanāti vacanattho. Puthu sabbagatīhi avuṭṭhitāti ettha janetabbā janayanti etthāti janā, gatiyo. Puthū janā etesanti puthujjanā. Ito pare jāyanti etehīti janā, abhisaṅkhārādayo. Te etesaṁ vijjantīti puthujjanā. Abhisaṅkharaṇādiattho eva vā janasaddo daṭṭhabbo. Nānāsantāpehi santapantīti rāgaggiādayo santāpā. Te eva vā sabbepi vā kilesā pariḷāhā. Puthupañcasu kāmaguṇesūti ettha jāyatīti jano, rāgo gedhoti evamādiko, puthu jano etesanti puthujjanā. Puthu jātā rattāti evaṁ rāgādiattho eva vā janasaddo daṭṭhabbo. Palibuddhāti sambaddhā. Āvutāti āvaritā. Nivutāti vāritā. Ovutāti uparito pihitā. Pihitāti heṭṭhābhāgena pihitā. Paṭicchannāti apākaṭā. Paṭikujjitāti adhomukhagatā.",
  "atk-s0515a7:44": "Atha vā puthūnaṁ vā gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjanā. Puthu vā ayaṁ visuṁyeva saṅkhaṁ gato, visaṁsaṭṭho sīlasutādiguṇayuttehi ariyehi janotipi puthujjano.",
  "atk-s0515a7:45": "Evaṁ ye te –",
  "atk-s0515a7:46": "‘‘Duve puthujjanā vuttā, buddhenādiccabandhunā;",
  "atk-s0515a7:47": "Andho puthujjano eko, kalyāṇeko puthujjano’’ti. –",
  "atk-s0515a7:48": "Dveva puthujjanā vuttā, tesu andhaputhujjano vutto hotīti veditabbo.",
  "atk-s0515a7:49": "52.Yaso kitti cāti lābhasakkāro pasaṁsā ca. Pubbeti pabbajitabhāve. Hāyate vāpi tassa sāti tassa vibbhantakassa sato so ca yaso sā ca kitti hāyati. Etampi disvāti etampi pubbe yasakittīnaṁ lābhaṁ pacchā ca hāniṁ disvā. Sikkhetha methunaṁ vippahātaveti tisso sikkhāyo sikkhetha. Kiṁ kāraṇā? Methunaṁ vippahātave, methunappahānatthāyāti vuttaṁ hoti.",
  "atk-s0515a7:50": "Kittivaṇṇagatoti bhagavā kittivaṇṇo, kittisaddañceva guṇañca ukkhipitvā vadanto hotīti attho. Cittaṁ nānānayena kathanaṁ assa atthīti cittakathī. Kalyāṇapaṭibhānoti sundarapañño.",
  "atk-s0515a7:51": "Hāyatīti niddesassa uddesapadaṁ. Parihāyatīti samantato hāyati. Paridhaṁsatīti adhopathaviṁ patati. Paripatatīti samantato apagacchati. Antaradhāyatīti adassanaṁ yāti. Vippalujjatīti ucchijjati.",
  "atk-s0515a7:52": "Khuddako sīlakkhandhoti thullaccayādi. Mahanto sīlakkhandhoti pārājikasaṁṅghādiseso.",
  "atk-s0515a7:53": "Methunadhammassa pahānāyāti tadaṅgādipahānena pajahanatthāya. Vūpasamāyāti malānaṁ vūpasamanatthāya. Paṭinissaggāyāti pakkhandanapariccāgapaṭinissaggatthāya. Paṭipassaddhiyāti paṭipassaddhisaṅkhātassa phalassa atthāya.",
  "atk-s0515a7:54": "53. Yo hi methunaṁ na vippajahati saṅkappehi…pe… tathāvidho. Tattha paretoti samannāgato. Paresaṁ nigghosanti upajjhāyādīnaṁ nindāvacanaṁ. Maṅku hotīti dummano hoti.",
  "atk-s0515a7:55": "Kāmasaṅkappenāti kāmapaṭisaṁyuttena vitakkena. Upariṭṭhepi eseva nayo. Phuṭṭhoti vitakkehi phusito. Paretoti aparihīno. Samohitoti sammā ohito anto paviṭṭho. Kapaṇo viyāti duggatamanusso viya. Mando viyāti aññāṇī viya. Momūho viyāti sammohabhūto viya. Jhāyatīti cinteti. Pajjhāyatīti bhusaṁ cinteti. Nijjhāyatīti anekavidhena cinteti. Apajjhāyatīti tato apagantvā cinteti. Ulūkoti ulūkasakuṇo. Rukkhasākhāyanti rukkhe uṭṭhitasākhāya, viṭape vā. Mūsikaṁ magayamānoti mūsikaṁ gavesamāno, ‘‘maggayamāno’’tipi paṭhanti. Kotthūti siṅgālo. Biḷāroti babbu. Sandhisamalasaṅkaṭireti dvinnaṁ gharānaṁ antare ca udakaniddhamanacikkhallakacavaranikkhipanaṭṭhāne ca thaṇḍile ca. Vahacchinnoti piṭṭhigīvamaṁsacchinno. Ito parā gāthā pākaṭasambandhā eva.",
  "atk-s0515a7:56": "54. Tāsu satthānīti kāyaduccaritādīni. Tāni hi attano paresañca chedanaṭṭhena ‘‘satthānī’’ti vuccanti. Tesu vāyaṁ visesena tāva ādito musāvacanasatthāneva karoti, ‘‘iminā kāraṇenāhaṁ vibbhanto’’ti bhaṇanto. Tenevāha – ‘‘esa khvassa mahāgedho, mosavajjaṁ pagāhatī’’ti. Tattha esa khvassāti esa kho assa. Mahāgedhoti mahābandhanaṁ. Katamoti ce? Yadidaṁ mosavajjaṁ pagāhati, svāyaṁ musāvādajjhogāho ‘‘mahāgedho’’ti veditabbo.",
  "atk-s0515a7:57": "Tīṇi satthānīti tayo chedakā. Kāyaduccaritaṁ kāyasatthaṁ. Vacīsatthādīsupi eseva nayo. Taṁ vibhāgato dassetuṁ ‘‘tividhaṁ kāyaduccaritaṁ kāyasattha’’nti āha. Sampajānamusā bhāsatīti jānanto tucchaṁ vācaṁ bhāsati. Abhirato ahaṁ bhante ahosiṁ pabbajjāyāti sāsane pabbajjāya anabhirativirahito ahaṁ āsiṁ. Mātā me posetabbāti mātā mayā posetabbā. Tenamhi vibbhantoti bhaṇatīti tena kāraṇena paṭikkanto asmītipi katheti. Pitā me posetabbotiādīsupi eseva nayo.",
  "atk-s0515a7:58": "Eso tassa mahāgedhoti tassa puggalassa eso mahābandho. Mahāvananti mahantaṁ duṭṭhavanaṁ. Gahananti duratikkamaṁ. Kantāroti corakantārādisadiso. Visamoti kaṇṭakavisamo. Kuṭiloti vaṅkakaṭakasadiso. Paṅkoti pallalasadiso. Palipoti kaddamasadiso. Palibodhoti mahādukkho. Mahābandhananti mahantaṁ dumocayabandhanaṁ. Yadidaṁ sampajānamusāvādoti yo ayaṁ sampajānamusāvādo.",
  "atk-s0515a7:59": "Sabhaggato vāti sabhāyaṁ ṭhito vā. Parisaggato vāti gāmaparisāyaṁ ṭhito vā. Ñātimajjhagato vāti dāyādānaṁ majjhe ṭhito vā. Pūgamajjhagato vāti senīnaṁ majjhe ṭhito vā. Rājakulamajjhagato vāti rājakulassa majjhe mahāvinicchaye ṭhito vā. Abhinītoti pucchanatthāya nīto. Sakkhipuṭṭhoti sakkhiṁ katvā pucchito. Ehambho purisāti ālapanametaṁ. Attahetu vā parahetu vāti attano vā parassa vā hatthapādādihetu vā dhanahetu vā. Āmisakiñcikkhahetu vāti ettha āmisanti lābho adhippeto. Kiñcikkhanti yaṁ vā taṁ vā appamattakaṁ, antamaso tittiravaṭṭakasappipiṇḍanavanītapiṇḍādimattakassapi lābhassa hetūti attho. Sampajānamusā bhāsatīti jānantoyeva musāvādaṁ karoti.",
  "atk-s0515a7:60": "Puna aññaṁ pariyāyaṁ dassento ‘‘api ca tīhākārehi musāvādo hoti, pubbevassa hotī’’tiādimāha. Tattha tīhākārehīti sampajānamusāvādassa aṅgabhūtehi tīhi kāraṇehi. Pubbevassahotīti pubbabhāgeyeva assa puggalassa evaṁ hoti ‘‘musā bhaṇissa’’nti. Bhaṇantassa hotīti bhaṇamānassa hoti. Bhaṇitassa hotīti bhaṇite assa hoti. Yaṁ vattabbaṁ tasmiṁ vutte hotīti attho. Atha vā bhaṇitassāti vuttavato niṭṭhitavacanassa hotīti. Yo evaṁ pubbabhāgepi jānāti, bhaṇantopi jānāti, pacchāpi jānāti ‘‘musā mayā bhaṇita’’nti, so evaṁ vadanto musāvādakammunā bajjhatīti ayamettha attho dassito. Kiñcāpi dassito, atha kho ayamettha viseso – pucchā tāva hoti, ‘‘musā bhaṇissa’’nti pubbabhāgo atthi, ‘‘musā mayā bhaṇita’’nti pacchābhāgo natthi. Vuttamattameva hi koci pamussati kiṁ tassa musāvādo hoti, na hotīti? Sā evaṁ aṭṭhakathāsu vissajjitā – pubbabhāge ‘‘musā bhaṇissa’’nti ca, bhaṇantassa ‘‘musā bhaṇāmī’’ti ca jānato pacchābhāge ‘‘musā mayā bhaṇita’’nti na sakkā na bhavituṁ, sacepi na hoti, musāvādoyeva. Purimameva hi aṅgadvayaṁ pamāṇaṁ. Yassāpi pubbabhāge ‘‘musā bhaṇissa’’nti ābhogo natthi, bhaṇanto pana ‘‘musā bhaṇāmī’’ti jānāti. Bhaṇitepi ‘‘musā mayā bhaṇita’’nti jānāti. So musāvādena na kāretabbo. Pubbabhāgo hi pamāṇataro. Tasmiṁ asati davā bhaṇitaṁ vā, ravā bhaṇitaṁ vā hotīti.",
  "atk-s0515a7:61": "Ettha ca taṁñāṇatā ca ñāṇasamodhānañca pariccajitabbaṁ. Taṁñāṇatā pariccajitabbāti yena cittena ‘‘musā bhaṇissa’’nti jānāti, teneva ‘‘musā bhaṇāmī’’ti ca, ‘‘musā mayā bhaṇita’’nti ca jānātīti evaṁ ekacitteneva tīsu khaṇesu jānātīti ayaṁ taṁñāṇatā pariccajitabbā. Na hi sakkā teneva cittena taṁ cittaṁ jānituṁ, yathā na sakkā teneva asinā so asi chinditunti. Purimaṁ purimaṁ pana cittaṁ pacchimassa pacchimassa cittassa tathā uppattiyā paccayo hutvā nirujjhati. Tenetaṁ vuccati –",
  "atk-s0515a7:62": "‘‘Pamāṇaṁ pubbabhāgova, tasmiṁ sati na hessati;",
  "atk-s0515a7:63": "Sesadvayanti nattheta, miti vācā tivaṅgikā’’ti. (pārā. aṭṭha. 2.200);",
  "atk-s0515a7:64": "Ñāṇasamodhānaṁ pariccajitabbanti etāni tīṇi cittāni ekakkhaṇe uppajjantīti na gahetabbāni. Idañhi cittaṁ nāma –",
  "atk-s0515a7:65": "‘‘Aniruddhamhi paṭhame, na uppajjati pacchimaṁ;",
  "atk-s0515a7:66": "Nirantaruppajjanato, ekaṁ viya pakāsatī’’ti. (pārā. aṭṭha. 2.200);",
  "atk-s0515a7:67": "Ito paraṁ pana yvāyaṁ ajānaṁyeva ‘‘jānāmī’’tiādinā nayena sampajānamusā bhaṇati, yasmā so ‘‘idaṁ abhūta’’nti evaṁdiṭṭhiko hoti, tassa hi attheva ayaṁ laddhi. Tathā ‘‘idaṁ abhūta’’nti evamassa khamati ceva ruccati ca. Evamassa saññā, evaṁsabhāvameva cassa cittaṁ ‘‘idaṁ abhūta’’nti. Yadā pana musā vattukāmo hoti, tadā taṁ diṭṭhiṁ vā diṭṭhiyā saha khantiṁ vā diṭṭhikhantīhi saddhiṁ ruciṁ vā diṭṭhikhantirucīhi saddhiṁ saññaṁ vā diṭṭhikhantirucisaññāhi saddhiṁ bhāvaṁ vā vinidhāya nikkhipitvā paṭicchādetvā abhūtaṁ katvā bhaṇati. Tasmā tesampivasena aṅgabhedaṁ dassetuṁ ‘‘api ca catūhākārehī’’tiādi vuttaṁ.",
  "atk-s0515a7:68": "Ettha ca vinidhāya diṭṭhinti balavadhammavinidhānavasenetaṁ vuttaṁ. Vinidhāya khantintiādīni tato dubbaladubbalānaṁ vinidhānavasena. Vinidhāya saññanti idaṁ panettha sabbadubbaladhammavinidhānavasena. Saññāmattampi nāma avinidhāya sampajānamusā bhāsissatīti netaṁ ṭhānaṁ vijjati.",
  "atk-s0515a7:69": "55.Mandova parikissatīti pāṇavadhādīni karonto tatonidānañca dukkhamanubhonto bhogapariyesanārakkhaṇāni ca karonto momūho viya parikilissati.",
  "atk-s0515a7:70": "Tamenaṁ rājāno gahetvā vividhā kammakāraṇā kārentīti na rājāno karonti, rājādhīnapurisā nānāvidhāni kammakāraṇāni karonti. Kasāhipitāḷentīti kasādaṇḍakehipi vitajjenti. Vettehīti vettalatāhi. Addhadaṇḍakehīti muggarehi, pahārasādhanatthaṁ vā catuhatthadaṇḍaṁ dvedhā chetvā gahitadaṇḍakehi. Bilaṅgathālikanti kañjiyaukkhalikakammakāraṇaṁ. Taṁ karontā sīsakapālaṁ uppāṭetvā tattaṁ ayoguḷaṁ saṇḍāsena gahetvā tattha pakkhipanti, tena matthaluṅgaṁ pakkuṭṭhitvā upari uttarati. Saṅkhamuṇḍikanti saṅkhamuṇḍakammakāraṇaṁ. Taṁ karontā uttaroṭṭhaubhatokaṇṇacūḷikagalavāṭakaparicchedena cammaṁ chinditvā sabbakese ekato gaṇṭhiṁ katvā daṇḍakena veṭhetvā uppāṭenti, saha kesehi cammaṁ uṭṭhahati. Tato sīsakaṭāhaṁ thūlasakkharāhi ghaṁsitvā dhovantā saṅkhavaṇṇaṁ karonti. Rāhumukhanti rāhumukhakammakāraṇaṁ. Taṁ karontā saṅkunā mukhaṁ vivaritvā antomukhe dīpaṁ jālenti, kaṇṇacūḷikāhi vā paṭṭhāya mukhaṁ nikhādanena khananti, lohitaṁ paggharitvā mukhaṁ pūreti.",
  "atk-s0515a7:71": "Jotimālikanti sakalasarīraṁ telapilotikāya veṭhetvā ālimpenti. Hatthapajjotikanti hatthe telapilotikāya veṭhetvā dīpaṁ viya pajjālenti. Erakavattikanti erakavattakammakāraṇaṁ. Taṁ karontā heṭṭhāgīvato paṭṭhāya cammavaṭṭe kantitvā gopphake pātenti. Atha naṁ yottehi bandhitvā kaḍḍhanti. So attano cammavaṭṭe akkamitvā akkamitvā patati. Cirakavāsikanti cirakavāsikakammakāraṇaṁ. Taṁ karontā tatheva cammavaṭṭe kantitvā kaṭiyaṁ ṭhapenti, kaṭito paṭṭhāya kantitvā gopphakesu ṭhapenti, uparimehi heṭṭhimasarīraṁ cirakanivāsananivatthaṁ viya hoti. Eṇeyyakanti eṇeyyakakammakāraṇaṁ. Taṁ karontā ubhosu kapparesu ca ubhosu jaṇṇukesu ca ayavalayāni datvā ayasūlāni koṭṭenti, so catūhi ayasūlehi bhūmiyaṁ patiṭṭhahati. Atha naṁ parivāretvā aggiṁ karonti. ‘‘Eṇeyyako jotipariggaho yathā’’ti āgataṭṭhānepi idameva vuttaṁ. Taṁ sandhito sandhito sūlāni apanetvā catūhi aṭṭhikoṭīhiyeva ṭhapenti. Evarūpā kammakāraṇā nāma natthi.",
  "atk-s0515a7:72": "Baḷisamaṁsikanti ubhatomukhehi baḷisehi paharitvā cammamaṁsanhārūni uppāṭenti. Kahāpaṇikanti sakalasarīraṁ tiṇhāhi vāsīhi koṭito paṭṭhāya kahāpaṇamattaṁ kahāpaṇamattaṁ pātentā koṭṭenti. Khārāpatacchikanti sarīraṁ tattha tattha āvudhehi paharitvā kocchehi khāraṁ ghaṁsenti, cammamaṁsanhārūni paggharitvā pasavanti, aṭṭhikasaṅkhalikāva tiṭṭhati. Palighaparivattikanti ekena passena nipajjāpetvā kaṇṇacchiddena ayasūlaṁ koṭṭetvā pathaviyā ekābaddhaṁ karonti. Atha naṁ pāde gahetvā āviñchanti. Palālapīṭhakanti chekā kāraṇikā chavicammaṁ acchinditvā nisadapotakāhi aṭṭhīni chinditvā kesesu gahetvā ukkhipanti, maṁsarāsiyeva hoti. Atha naṁ keseheva pariyonandhitvā gaṇhanti, palālapīṭhaṁ viya katvā paliveṭhenti. Sunakhehipīti katipayāni divasāni āhāraṁ adatvā chātasunakhehi khādāpenti. Te muhuttena aṭṭhisaṅkhalikameva karonti. Evampi kissatīti evampi vighātaṁ pāpuṇāti. Parikissatīti sabbabhāgena vighātaṁ pāpuṇāti. Parikilissatīti upatāpaṁ pāpuṇāti.",
  "atk-s0515a7:73": "Puna aññaṁ kāraṇaṁ dassento ‘‘atha vā kāmataṇhāya abhibhūto’’tiādimāha. Tattha kāmataṇhāyāti pañcakāmaguṇikalobhena. Abhibhūtoti tena maddito. Pariyādinnacittoti kusalācāraṁ khepetvā gahitacitto. Bhoge pariyesantoti dhanaṁ gavesamāno. Nāvāya mahāsamuddaṁ pakkhandatīti taraṇīsaṅkhātāya nāvāya mahantaṁ loṇasāgaraṁ pavisati. Sītassa purakkhatoti sītaṁ purato katvā. Uṇhassa purakkhatoti uṇhaṁ purato katvā. Ḍaṁsāti piṅgalamakkhikā. Makasāti makasā eva. Pīḷiyamānoti ḍaṁsādisamphassehi vihesiyamāno. Khuppipāsāya miyyamānoti khuddāpipāsāya maramāno. Tigumbaṁ gacchatītiādīni mūlapadaṁ gacchatītipariyosānāni catuvīsati padāni raṭṭhanāmena vuttāni. Marukantāraṁgacchatīti vālukakantāraṁ tārakasaññāya gacchati . Jaṇṇupathanti jāṇūhi gantabbamaggaṁ. Ajapathanti ajehi gantabbamaggaṁ. Meṇḍapathepi eseva nayo.",
  "atk-s0515a7:74": "Saṅkupathanti khāṇuke koṭṭetvā tehi uggamitabbaṁ khāṇumaggaṁ, taṁ gacchanto pabbatapāde ṭhatvā ayasiṅghāṭakaṁ yottena bandhitvā uddhaṁ khipitvā pabbate laggāpetvā yottenāruyha vajiraggena lohadaṇḍena pabbataṁ vijjhitvā khāṇukaṁ koṭṭetvā tattha ṭhatvā siṅghāṭakaṁ ākaḍḍhitvā puna upari laggāpetvā tattha ṭhito cammayottaṁ olambetvā taṁ ādāya otaritvā heṭṭhimakhāṇuke bandhitvā vāmahatthena yottaṁ gahetvā dakkhiṇahatthena muggaraṁ ādāya yottaṁ paharitvā khāṇukaṁ nīharitvā puna abhiruhati. Etenupāyena pabbatamatthakaṁ abhiruyha parato otaranto purimanayeneva paṭhamaṁ pabbatamatthake khāṇukaṁ koṭṭetvā cammapasibbake yottaṁ bandhitvā khāṇuke veṭhetvā sayaṁ antopasibbake nisīditvā makkaṭakānaṁ suttavissajjanākārena yottaṁ viniveṭhetvā otarati. Tena vuttaṁ – ‘‘khāṇuke koṭṭetvā tehi uggamitabbaṁ khāṇumagga’’nti. Chattapathanti cammachattena vātaṁ gāhāpetvā sakuṇehi viya otaritabbaṁ maggaṁ. Vaṁsapathanti veṇugumbachedanasatthena chinditvā rukkhaṁ pharasunā koṭṭetvā maggaṁ karonto veḷuvane nisseṇiṁ katvā veḷugumbe āruyha veḷuṁ chinditvā aparassa veḷugumbassa upari pātetvā veḷugumbamatthakeneva gantabbaṁ maggaṁ sandhāya ‘‘vaṁsapathaṁ gacchatī’’ti vuttanti veditabbaṁ.",
  "atk-s0515a7:75": "Gavesanto na vindati, alābhamūlakampi dukkhaṁ domanassaṁ paṭisaṁvedetīti avindanamūlakampi kāyikacetasikaṁ dukkhaṁ paṭilabhati.",
  "atk-s0515a7:76": "Laddhāti labhitvā. Ārakkhamūlakanti rakkhaṇamūlakampi. Kinti me bhogeti kena upāyena mama bhoge. Neva rājāno hareyyuṁ…pe… na appiyā dāyādā hareyyunti. Gopayatoti mañjūsādīhi gopayantassa. Vippalujjantīti vinassanti.",
  "atk-s0515a7:77": "56.Etamādīnavaṁñatvā, muni pubbāpare idhāti etaṁ ‘‘yaso kitti ca yā pubbe, hāyate vāpi tassa sā’’ti ito pabhuti vutte pubbāpare idha imasmiṁ sāsane pubbato apare samaṇabhāvato vibbhantakabhāve ādīnavaṁ muni ñatvā.",
  "atk-s0515a7:78": "Daḷhaṁ kareyyāti niddesapadassa uddesapadaṁ. Thiraṁ kareyyāti asithilaṁ kareyya. Daḷhaṁ samādāno assāti thirapaṭiñño bhaveyya. Avaṭṭhitasamādānoti sanniṭṭhānapaṭiñño.",
  "atk-s0515a7:79": "57.Etaṁariyānamuttamanti yadidaṁ vivekacariyā, etaṁ buddhādīnaṁ ariyānaṁ uttamaṁ. Tasmā vivekaṁyeva sikkhethāti adhippāyo. Na tena seṭṭho maññethāti tena ca vivekena attānaṁ ‘‘seṭṭho aha’’nti na maññeyya, tena mānathaddho na bhaveyyāti vuttaṁ hoti.",
  "atk-s0515a7:80": "Unnatinti ussāpanaṁ. Unnamanti uggantvā paṭṭhapanaṁ. Mānanti ahaṁkāraṁ. Thāmanti balakkāraṁ. Thambhanti thaddhakaraṇaṁ. Thaddhoti amaddavo. Patthaddhoti visesena amaddavo. Paggahitasiroti uṭṭhitasīso. Sāmantāti na ārakā. Āsanneti na dūre. Avidūreti samīpe. Upakaṭṭheti santike.",
  "atk-s0515a7:81": "58.Rittassāti vivittassa, kāyaduccaritādīhi virahitassa. Oghatiṇṇassa pihayanti, kāmesu gadhitā pajāti vatthukāmesu laggā sattā tassa caturoghatiṇṇassa pihayanti iṇāyikā viya āṇaṇyassāti arahattanikūṭena desanaṁ niṭṭhāpesi.",
  "atk-s0515a7:82": "Rittassāti sabbakilesehi tucchassa. Vivittassāti suññassa. Pavivittassāti ekakassa. Idāni yehi ritto hoti, te dassento ‘‘kāyaduccaritena rittassā’’tiādimāha. Tattha kilesapaṭipāṭiyā maggapaṭipāṭiyāti dvidhā rittatā veditabbā. Kilesapaṭipāṭiyā tāva rāgo moho thambho sārambho māno madoti, imehi chahi kilesehi arahattamaggena ritto hoti; doso kodho upanāho pamādoti, imehi catūhi kilesehi anāgāmimaggena ritto hoti; atimāno makkho paḷāso issā macchariyaṁ māyā sāṭheyyanti, imehi sattahi sotāpattimaggena ritto hoti.",
  "atk-s0515a7:83": "Maggapaṭipāṭiyā pana sotāpattimaggena atimāno makkho paḷāso issā macchariyaṁ māyā sāṭheyyanti; imehi sattahi ritto hoti, anāgāmimaggena doso kodho upanāho pamādoti, imehi catūhi ritto hoti; arahattamaggena rāgo moho thambho sārambho māno madoti, imehi chahi ritto hoti. Tīṇi duccaritāni sabbakilesehītiādinā nayena avasesāpi yathāyogaṁ yojetabbā.",
  "atk-s0515a7:84": "Vatthukāmeparijānitvāti tebhūmake vatthukāme ñātatīraṇapariññāhi samāpanavasena jānitvā. Kilesakāme pahāyāti chandādayo kilesakāme pahānapariññāya jahitvā. Byantiṁ karitvāti vigatantaṁ vigatakoṭiṁ karitvā.",
  "atk-s0515a7:85": "Kāmoghaṁtiṇṇassāti anāgāmimaggena avasānasaṅkhātaṁ kāmoghaṁ taritvā ṭhitassa. Bhavoghanti arahattamaggena. Diṭṭhoghanti sotāpattimaggena. Avijjoghanti arahattamaggena. Sabbaṁ saṁsārapathanti sabbakhandhadhātuāyatanapaṭipāṭisaṅkhātaṁ pathaṁ arahattamaggeneva taritvā ṭhitassa. Sotāpattimaggena uttiṇṇassa. Sakadāgāmimaggena nittiṇṇassa. Anāgāmimaggena kāmadhātuṁ atikkantassa. Arahattamaggena sabbabhavaṁ samatikkantassa. Phalasamāpattivasena vītivattassa. Pāraṁgatassātiādīni nibbānavasena vuttāni. Yathā iṇāyikā āṇaṇyanti pavaḍḍhakaiṇaṁ ādāya vicarantā āṇaṇyaṁ. Patthentīti patthanaṁ uppādenti. Ābādhikā ārogyanti pittādirogāturo bhesajjakiriyāya taṁrogavūpasamanatthaṁ ārogyaṁ. Yathā bandhanabaddhāti nakkhattadivase bandhanāgāre baddhapurisā. Yathā dāsā bhujissanti yasmā bhujissā purisā yaṁ icchanti, taṁ karonti, na naṁ koci balakkārena tato nivatteti, tasmā dāsā bhujissabhāvaṁ patthenti. Yathā kantāraddhānapakkhandāti yasmā balavanto purisā hatthabhāraṁ gahetvā sajjāvudhā saparivārā kantāraṁ paṭipajjanti, te corā dūratova disvā palāyanti. Te sotthinā kantāraṁ nittharitvā khemantaṁ patvā haṭṭhatuṭṭhā honti. Tasmā kantārapakkhandā khemantabhūmiṁ patthenti. Desanāpariyosāne tisso sotāpattiphalaṁ patvā pacchā pabbajitvā arahattaṁ sacchākāsi.",
  "atk-s0515a7:86": "Saddhammapajjotikāya mahāniddesaṭṭhakathāya",
  "atk-s0515a7:87": "Tissametteyyasuttaniddesavaṇṇanā niṭṭhitā."
}