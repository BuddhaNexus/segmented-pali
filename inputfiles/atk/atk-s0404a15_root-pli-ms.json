{
  "atk-s0404a15:0": "1. Ānisaṁsavaggo",
  "atk-s0404a15:1": "1. Kimatthiyasuttavaṇṇanā",
  "atk-s0404a15:2": "1. Dasakanipātassa paṭhame kusalāni sīlānīti anavajjasīlāni. Amaṅkubhāvassa avippaṭisārassa atthāya saṁvattantīti avippaṭisāratthāni. So nesaṁ ānisaṁsoti avippaṭisārānisaṁsāni. Yathābhūtañāṇadassanatthotiādīsu yathābhūtañāṇadassanaṁ nāma taruṇavipassanā, nibbidā nāma balavavipassanā, virāgo nāma maggo, vimutti nāma arahattaphalaṁ, ñāṇadassanaṁ nāma paccavekkhaṇañāṇaṁ. Aggāya parentīti arahattatthāya gacchanti.",
  "atk-s0404a15:3": "2. Cetanākaraṇīyasuttavaṇṇanā",
  "atk-s0404a15:4": "2. Dutiye na cetanāya karaṇīyanti na cetetvā kappetvā pakappetvā kātabbaṁ. Dhammatā esāti dhammasabhāvo eso kāraṇaniyamo ayaṁ. Abhisandentīti pavattenti. Paripūrentīti paripuṇṇaṁ karonti. Apārā pāraṁ gamanāyāti orimatīrabhūtā tebhūmakavaṭṭā nibbānapāraṁ gamanatthāya.",
  "atk-s0404a15:5": "3-5. Upanisasuttattayavaṇṇanā",
  "atk-s0404a15:6": "3-5. Tatiye hatūpanisoti hatakāraṇo. Catutthapañcamesu dvīhi therehi kathitabhāvova viseso.",
  "atk-s0404a15:7": "6. Samādhisuttavaṇṇanā",
  "atk-s0404a15:8": "6. Chaṭṭhe neva pathaviyaṁ pathavīsaññī assāti pathaviṁ ārammaṇaṁ katvā pathavīti evaṁ uppannāya saññāya saññī na bhaveyya. Āpādīsupi eseva nayo. Na idhaloketi idhaloke uppajjanakacatukkapañcakajjhānasaññāya na saññī bhaveyya. Na paraloketi paraloke uppajjanakacatukkapañcakajjhānasaññāya na saññī bhaveyya. Saññī ca pana assāti atha ca panassa samāpatti savitakkasamāpattiyeva assāti vuccati. Etaṁ santaṁ etaṁ paṇītanti santaṁ santanti appetvā nisinnassa divasampi cittuppādo ‘‘santaṁ santa’’nteva pavattati, paṇītaṁ paṇītanti appetvā nisinnassa divasampi cittuppādo ‘‘paṇītaṁ paṇīta’’nteva pavattati. Yadidaṁ sabbasaṅkhārasamathoti nibbānaṁ nibbānanti appetvā nisinnassa divasampi cittuppādo ‘‘nibbānaṁ nibbāna’’nteva pavattatīti sabbampetaṁ phalasamāpattisamādhiṁ sandhāya vuttaṁ.",
  "atk-s0404a15:9": "7. Sāriputtasuttavaṇṇanā",
  "atk-s0404a15:10": "7. Sattame saññī ca panāhaṁ, āvuso, tasmiṁ samaye ahosinti, āvuso, tasmiṁ samaye ahaṁ ‘‘bhavanirodho nibbāna’’nti imāya phalasamāpattisaññāya saññī ahosiṁ. Sacittakā me sā samāpatti ahosīti paccavekkhaṇā kathitā.",
  "atk-s0404a15:11": "8. Jhānasuttavaṇṇanā",
  "atk-s0404a15:12": "8. Aṭṭhame samantapāsādikoti pasādāvahānaṁyeva kāyakammādīnaṁ sabbhāvato samanto pāsādiko. Sabbākāraparipūroti sabbehi kāraṇehi paripuṇṇo.",
  "atk-s0404a15:13": "9. Santavimokkhasuttavaṇṇanā",
  "atk-s0404a15:14": "9. Navame santāti ārammaṇasantatāyapi aṅgasantatāyapi santā. Vimokkhāti paccanīkadhammehi vimuttattā ārammaṇe ca nirāsaṅkabhāvena suṭṭhu muttattā evaṁladdhanāmā. Atikkamma rūpeti rūpajjhānāni atikkamitvā pavattā. Sesaṁ sabbattha uttānatthamevāti.",
  "atk-s0404a15:15": "Ānisaṁsavaggo paṭhamo."
}