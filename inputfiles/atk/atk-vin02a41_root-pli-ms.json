{
  "atk-vin02a41:0": "Samuṭṭhānasīsavaṇṇanā",
  "atk-vin02a41:1": "257. Tadanantarāya pana samuṭṭhānakathāya anattā iti nicchayāti anattā iti nicchitā. Sabhāgadhammānanti aniccākārādīhi sabhāgānaṁ saṅkhatadhammānaṁ. Nāmamattaṁ na nāyatīti nāmamattampi na paññāyati. Dukkhahāninti dukkhaghātanaṁ. Khandhakā yā ca mātikāti khandhakā yā ca mātikāti attho. Ayameva vā pāṭho. Samuṭṭhānaṁ niyato katanti samuṭṭhānaṁ niyatokataṁ niyatakataṁ; niyatasamuṭṭhānanti attho. Etena bhūtārocanacorivuṭṭhāpanaananuññātasikkhāpadattayassa saṅgaho paccetabbo. Etāneva hi tīṇi sikkhāpadāni niyatasamuṭṭhānāni, aññehi saddhiṁ asambhinnasamuṭṭhānāni.",
  "atk-vin02a41:2": "Sambhedaṁ nidānañcaññanti aññampi sambhedañca nidānañca. Tattha sambhedavacanena samuṭṭhānasambhedassa gahaṇaṁ paccetabbaṁ, tāni hi tīṇi sikkhāpadāni ṭhapetvā sesāni sambhinnasamuṭṭhānāni. Nidānavacanena sikkhāpadānaṁ paññattidesasaṅkhātaṁ nidānaṁ paccetabbaṁ. Sutte dissanti uparīti sikkhāpadānaṁ samuṭṭhānaniyamo sambhedo nidānanti imāni tīṇi suttamhi eva dissanti; paññāyantīti attho. Tattha ‘‘ekena samuṭṭhānena samuṭṭhāti, kāyato ca cittato cā’’tiādimhi tāva purimanaye samuṭṭhānaniyamo ca sambhedo ca dissanti. Itaraṁ pana nidānaṁ nāma –",
  "atk-vin02a41:3": "‘‘Vesāliyā rājagahe, sāvatthiyā ca āḷavī;",
  "atk-vin02a41:4": "Kosambiyā ca sakkesu, bhaggesu ceva paññattā’’ti.",
  "atk-vin02a41:5": "Evaṁ upari dissati, parato āgate sutte dissatīti veditabbaṁ.",
  "atk-vin02a41:6": "‘‘Vibhaṅgedvīsū’’ti gāthāya ayamattho – yaṁ sikkhāpadaṁ dvīsu vibhaṅgesu paññattaṁ uposathadivase bhikkhū ca bhikkhuniyo ca uddisanti, tassa yathāñāyaṁ samuṭṭhānaṁ pavakkhāmi, taṁ me suṇāthāti.",
  "atk-vin02a41:7": "Sañcarittānubhāsanañcāti sañcarittañca samanubhāsanañca. Atirekañca cīvaranti atirekacīvaraṁ ; kathinanti attho. Lomāni padasodhammoti eḷakalomāni ca padasodhammo ca. Bhūtaṁ saṁvidhānena cāti bhūtārocanañca saṁvidahitvā addhānappaṭipajjanañca. Theyyadesanā coriṁ cāti theyyasattho ca chattapāṇissa agilānassa dhammadesanā ca corivuṭṭhāpanañca. Ananuññātāya terasāti mātāpitusāmikehi ananuññātāya saddhiṁ imāni terasa samuṭṭhānāni honti. Sadisā idha dissareti idha ubhatovibhaṅge etesu terasasu samuṭṭhānasīsesu ekekasmiṁ aññānipi sadisāni samuṭṭhānāni dissanti.",
  "atk-vin02a41:8": "Paṭhamapārājikasamuṭṭhānavaṇṇanā",
  "atk-vin02a41:9": "258. Idāni tāni dassetuṁ ‘‘methunaṁ sukkasaṁsaggo’’tiādi vuttaṁ. Tattha methunanti idaṁ tāva paṭhamapārājikaṁ nāma ekaṁ samuṭṭhānasīsaṁ, sesāni tena sadisāni. Tattha sukkasaṁsaggoti sukkavissaṭṭhi ceva kāyasaṁsaggo ca. Aniyatā paṭhamikāti paṭhamaṁ aniyatasikkhāpadaṁ. Pubbūpaparipācitāti ‘‘jānaṁ pubbūpagataṁ bhikkhu’’nti sikkhāpadañca bhikkhuniparipācitapiṇḍapātasikkhāpadañca. Raho bhikkhuniyā sahāti bhikkhuniyā saddhiṁ raho nisajjasikkhāpadañca.",
  "atk-vin02a41:10": "Sabhojane raho dve cāti sabhojane kule anupakhajjanisajjasikkhāpadañca dve rahonisajjasikkhāpadāni ca. Aṅguli udake hasanti aṅgulipatodakañca udake hasadhammasikkhāpadañca. Pahāre uggire cevāti pahāradānasikkhāpadañca talasattikauggiraṇasikkhāpadañca. Tepaññāsā ca sekhiyāti parimaṇḍalanivāsanādīni khuddakavaṇṇanāvasāne vuttāni tepaññāsa sekhiyasikkhāpadāni ca.",
  "atk-vin02a41:11": "Adhakkhagāmāvassutāti bhikkhunīnaṁ adhakkhakasikkhāpadañca gāmantaragamanaṁ avassutā avassutassa hatthato khādanīyabhojanīyaggahaṇasikkhāpadañca. Talamaṭṭhañca suddhikāti talaghātakaṁ jatumaṭṭhaṁ udakasuddhikādiyanañca. Vassaṁvuṭṭhā ca ovādanti vassaṁvuṭṭhā chappañcayojanāni sikkhāpadañca ovādāya agamanasikkhāpadañca. Nānubandhe pavattininti yā pana bhikkhunī vuṭṭhāpitaṁ pavattiniṁ dve vassāni nānubandheyyāti vuttasikkhāpadaṁ.",
  "atk-vin02a41:12": "Imesikkhāti imā sikkhāyo; liṅgavipariyāyo kato. Kāyamānasikā katāti kāyacittasamuṭṭhānā katā.",
  "atk-vin02a41:13": "Dutiyapārājikasamuṭṭhānavaṇṇanā",
  "atk-vin02a41:14": "259.Adinnanti idaṁ tāva adinnādānanti vā dutiyapārājikanti vā ekaṁ samuṭṭhānasīsaṁ, sesāni tena sadisāni. Tattha viggahuttarīti manussaviggahauttarimanussadhammasikkhāpadāni. Duṭṭhullā attakāminanti duṭṭhullavācāattakāmapāricariyasikkhāpadāni. Amūlā aññabhāgiyāti dve duṭṭhadosasikkhāpadāni. Aniyatā dutiyikāti dutiyaṁ aniyatasikkhāpadaṁ.",
  "atk-vin02a41:15": "Acchinde pariṇāmaneti sāmaṁ cīvaraṁ datvā acchindanañca saṅghikalābhassa attano pariṇāmanañca. Musā omasapesuṇāti musāvādo ca omasavādo ca bhikkhupesuññañca. Duṭṭhullā pathavīkhaṇeti duṭṭhullāpattiārocanañca pathavīkhaṇañca. Bhūtaṁ aññāya ujjhāpeti bhūtagāmaaññavādakaujjhāpanakasikkhāpadāni.",
  "atk-vin02a41:16": "Nikkaḍḍhanaṁ siñcanañcāti vihārato nikkaḍḍhanañca udakena tiṇādisiñcanañca. Āmisahetu bhuttāvīti ‘‘āmisahetu bhikkhuniyo ovadantī’’ti sikkhāpadañca, bhuttāviṁ anatirittena khādanīyādinā pavāraṇāsikkhāpadañca. Ehi anādari bhiṁsāti ‘‘ehāvuso gāmaṁ vā’’ti sikkhāpadañca, anādariyañca bhikkhubhiṁsāpanakañca. Apanidhe ca jīvitanti pattādīnaṁ apanidhānasikkhāpadañca, sañcicca pāṇaṁ jīvitāvoropanañca.",
  "atk-vin02a41:17": "Jānaṁ sappāṇakaṁ kammanti jānaṁ sappāṇakaudakasikkhāpadañca punakammāya ukkoṭanañca. Ūnasaṁvāsanāsanāti ūnavīsativassasikkhāpadañca ukkhittakena saddhiṁ saṁvāsasikkhāpadañca nāsitakasāmaṇerasambhogasikkhāpadañca. Sahadhammikaṁ vilekhāti sahadhammikaṁ vuccamānasikkhāpadañca, vilekhāya saṁvattantīti āgatasikkhāpadañca. Moho amūlakena cāti mohanake pācittiyasikkhāpadañca, amūlakena saṅghādisesena anuddhaṁsanasikkhāpadañca.",
  "atk-vin02a41:18": "Kukkuccaṁ dhammikaṁ cīvaraṁ datvāti kukkuccaupadahanañca, dhammikānaṁ kammānaṁ chandaṁ datvā khīyanañca, cīvaraṁ datvā khīyanañca. Pariṇāmeyya puggaleti saṅghikaṁ lābhaṁ puggalassa pariṇāmanasikkhāpadaṁ. Kiṁ te akālaṁ acchindeti ‘‘kiṁ te ayye eso purisapuggalo karissatī’’ti āgatasikkhāpadañca, ‘‘akālacīvaraṁ kālacīvara’’nti adhiṭṭhahitvā bhājanasikkhāpadañca, bhikkhuniyā saddhiṁ cīvaraṁ parivattetvā acchindanasikkhāpadañca. Duggahī nirayenacāti duggahitena duppadhāritena paraṁ ujjhāpanasikkhāpadañca, nirayena vā brahmacariyena vā abhisapanasikkhāpadañca.",
  "atk-vin02a41:19": "Gaṇaṁ vibhaṅga dubbalanti ‘‘gaṇassa cīvaralābhaṁ antarāyaṁ kareyyā’’ti ca ‘‘dhammikaṁ cīvaravibhaṅgaṁ paṭibāheyyā’’ti ca ‘‘dubbalacīvarapaccāsāya cīvarakālasamayaṁ atikkāmeyyā’’ti ca vuttasikkhāpadāni. Kathinā phāsu passayanti ‘‘dhammikaṁ kathinuddhāraṁ paṭibāheyya, bhikkhuniyā sañcicca aphāsuṁ kareyya, bhikkhuniyā upassayaṁ datvā kupitā anattamanā nikkaḍḍheyya vā’’ti vuttasikkhāpadāni. Akkosacaṇḍī maccharīti ‘‘bhikkhuṁ akkoseyya vā paribhāseyya vā, caṇḍikatā gaṇaṁ paribhāseyya, kule maccharinī assā’’ti vuttasikkhāpadāni. Gabbhiniñca pāyantiyāti ‘‘gabbhiniṁ vuṭṭhāpeyya, pāyantiṁ vuṭṭhāpeyyā’’ti vuttasikkhāpadāni.",
  "atk-vin02a41:20": "Dvevassaṁ sikkhā saṅghenāti ‘‘dve vassāni chasu dhammesu asikkhitasikkhaṁ sikkhamānaṁ vuṭṭhāpeyya, sikkhitasikkhaṁ sikkhamānaṁ saṅghena asammataṁ vuṭṭhāpeyyā’’ti vuttasikkhāpadāni. Tayo ceva gihīgatāti ūnadvādasavassaṁ gihigataṁ, paripuṇṇadvādasavassaṁ gihigataṁ ‘‘dve vassāni chasu dhammesu asikkhitasikkhaṁ dve vassāni sikkhitasikkhaṁ saṅghena asammata’’nti vuttasikkhāpadāni. Kumāribhūtā tissoti ‘‘ūnavīsativassaṁ kumāribhūta’’ntiādinā nayena vuttā tisso. Ūnadvādasasammatāti ‘‘ūnadvādasavassā vuṭṭhāpeyya, paripuṇṇadvādasavassā saṅghena asammatā vuṭṭhāpeyyā’’ti vuttasikkhāpadadvayaṁ.",
  "atk-vin02a41:21": "Alaṁ tāva sokāvāsanti ‘‘alaṁ tāva te ayye vuṭṭhāpitenā’’ti ca, ‘‘caṇḍiṁ sokāvāsaṁ sikkhamānaṁ vuṭṭhāpeyyā’’ti ca vuttasikkhāpadadvayaṁ. Chandā anuvassā ca dveti ‘‘pārivāsikachandadānena sikkhamānaṁ vuṭṭhāpeyya, anuvassaṁ vuṭṭhāpeyya, ekaṁ vassaṁ dve vuṭṭhāpeyyā’’ti vuttasikkhāpadattayaṁ. Samuṭṭhānā tikā katāti tikasamuṭṭhānā katā.",
  "atk-vin02a41:22": "Sañcarittasamuṭṭhānavaṇṇanā",
  "atk-vin02a41:23": "260.Sañcarīkuṭi vihāroti sañcarittaṁ saññācikāya kuṭikaraṇaṁ mahallakavihārakaraṇañca. Dhovanañca paṭiggahoti aññātikāya bhikkhuniyā purāṇacīvaradhovāpanañca cīvarapaṭiggahaṇañca. Viññattuttari abhihaṭṭhunti aññātakaṁ gahapatiṁ cīvaraviññāpanaṁ tatuttarisādiyanasikkhāpadañca. Ubhinnaṁ dūtakena cāti ‘‘cīvaracetāpannaṁ upakkhaṭaṁ hotī’’ti āgatasikkhāpadadvayañca dūtena cīvaracetāpannapahitasikkhāpadañca.",
  "atk-vin02a41:24": "Kosiyā suddhadvebhāgā, chabbassāni nisīdananti ‘‘kosiyamissakaṁ santhata’’ntiādīni pañca sikkhāpadāni. Riñcanti rūpikā cevāti vibhaṅge ‘‘riñcanti uddesa’’nti āgataṁ eḷakalomadhovāpanaṁ rūpiyappaṭiggahaṇasikkhāpadañca. Ubho nānappakārakāti rūpiyasaṁvohārakayavikkayasikkhāpadadvayaṁ.",
  "atk-vin02a41:25": "Ūnabandhanavassikāti ūnapañcabandhanapattasikkhāpadañca vassikasāṭikasikkhāpadañca. Suttaṁ vikappanena cāti suttaṁ viññāpetvā cīvaravāyāpanañca tantavāye upasaṅkamitvā cīvare vikappāpajjanañca. Dvāradānasibbāni cāti yāva dvārakosā aggaḷaṭṭhapanāya, ‘‘aññātikāya bhikkhuniyā cīvaraṁ dadeyya, cīvaraṁ sibbeyyā’’ti vuttasikkhāpadattayaṁ. Pūvapaccayajoti cāti pūvehi vā manthehi vā abhihaṭṭhuṁ pavāraṇāsikkhāpadaṁ cātumāsapaccayappavāraṇājotisamādahanasikkhāpadāni ca.",
  "atk-vin02a41:26": "Ratanaṁsūci mañco ca, tūlaṁ nisīdanakaṇḍu ca, vassikā ca sugatenāti ratanasikkhāpadañceva sūcigharasikkhāpadādīni ca satta sikkhāpadāni. Viññatti aññaṁ cetāpanā, dve saṅghikā mahājanikā, dve puggalalahukā garūti ‘‘yā pana bhikkhunī aññaṁ viññāpetvā aññaṁ viññāpeyyā’’tiādīni nava sikkhāpadāni. Dve vighāsā sāṭikā cāti ‘‘uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍeyya vā chaḍḍāpeyya vā, harite chaḍḍeyya vā chaḍḍāpeyya vā’’ti evaṁ vuttāni dve vighāsasikkhāpadāni ca udakasāṭikāsikkhāpadañca. Samaṇacīvarena cāti ‘‘samaṇacīvaraṁ dadeyyā’’ti idametaṁ sandhāya vuttaṁ.",
  "atk-vin02a41:27": "Samanubhāsanāsamuṭṭhānavaṇṇanā",
  "atk-vin02a41:28": "261.Bhedānuvattadubbacadūsaduṭṭhulladiṭṭhicāti saṅghabhedānuvattakadubbacakuladūsakaduṭṭhullappaṭicchādanadiṭṭhiappaṭinissajjanasikkhāpadāni. Chandaṁ ujjagghikā dve cāti chandaṁ adatvā gamanasikkhāpadaṁ ujjagghikāya antaraghare gamananisīdanasikkhāpadadvayañca. Dve ca saddāti ‘‘appasaddo antaraghare gamissāmi, nisīdissāmī’’ti sikkhāpadadvayañca. Na byāhareti ‘‘na sakabaḷena mukhena byāharissāmī’’ti sikkhāpadaṁ.",
  "atk-vin02a41:29": "Chamā nīcāsane ṭhānaṁ, pacchato uppathena cāti chamāyaṁ nisīditvā, nīce āsane nisīditvā; ṭhitena nisinnassa, pacchato gacchantena purato gacchantassa, uppathena gacchantena pathena gacchantassa dhammadesanāsikkhāpadāni. Vajjānuvattigahaṇāti vajjappaṭicchādanauakhattānuvattakahatthaggahaṇādisaṅkhātāni tīṇi pārājikāni. Osāre paccācikkhanāti ‘‘anapaloketvā kārakasaṅghaṁ anaññāya gaṇassa chandaṁ osāreyyā’’ti ca ‘‘buddhaṁ paccakkhāmī’’ti ca vuttasikkhāpadadvayaṁ.",
  "atk-vin02a41:30": "Kismiṁ saṁsaṭṭhā dve vadhīti ‘‘kismiñcideva adhikaraṇe paccākatā’’ti ca ‘‘bhikkhuniyo paneva saṁsaṭṭhā viharantī’’ti ca ‘‘yā pana bhikkhunī evaṁ vadeyya saṁsaṭṭhāva ayye tumhe viharathā’’ti ca ‘‘attānaṁ vadhitvā vadhitvā rodeyyā’’ti ca vuttasikkhāpadāni. Visibbe dukkhitāya cāti ‘‘bhikkhuniyā cīvaraṁ visibbetvā vā visibbāpetvā vā’’ti ca ‘‘dukkhitaṁ sahajīvini’’nti ca vuttasikkhāpadadvayaṁ. Puna saṁsaṭṭhā na vūpasameti ‘‘saṁsaṭṭhā vihareyya gahapatinā vā gahapatiputtena vā’’ti evaṁ puna vuttasaṁsaṭṭhasikkhāpadañca ‘‘ehayye, imaṁ adhikaraṇaṁ vūpasamehī’’ti vuccamānā, ‘‘sādhū’’ti paṭissuṇitvā ‘‘sā pacchā anantarāyikinī neva vūpasammeyyā’’ti vuttasikkhāpadañca. Ārāmañca pavāraṇāti ‘‘jānaṁ sabhikkhukaṁ ārāmaṁ anāpucchā paviseyyā’’ti ca ‘‘ubhatosaṅghe tīhi ṭhānehi na pavāreyyā’’ti ca vuttasikkhāpadadvayaṁ.",
  "atk-vin02a41:31": "Anvaddhaṁ sahajīviniṁ dveti ‘‘anvaddhamāsaṁ bhikkhuniyā bhikkhusaṅghato dve dhammā paccāsīsitabbā’’ti vuttasikkhāpadañca, ‘‘sahajīviniṁ vuṭṭhāpetvā dve vassāni neva anuggaṇheyya, sahajīviniṁ vuṭṭhāpetvā neva vūpakāseyyā’’ti vuttasikkhāpadadvayañca. Cīvaraṁ anubandhanāti ‘‘sace me tvaṁ, ayye, cīvaraṁ dassasi, evāhaṁ taṁ vuṭṭhāpessāmī’’ti ca ‘‘sace maṁ tvaṁ, ayye, dve vassāni anubandhissasi, evāhaṁ taṁ vuṭṭhāpessāmī’’ti ca vuttasikkhāpadadvayaṁ.",
  "atk-vin02a41:32": "Kathinasamuṭṭhānavaṇṇanā",
  "atk-vin02a41:33": "262.Ubbhataṁkathinaṁ tīṇīti ‘‘niṭṭhitacīvarasmiṁ bhikkhunā ubbhatasmiṁ kathine’’ti vuttāni āditova tīṇi sikkhāpadāni. Paṭhamaṁ pattabhesajjanti ‘‘dasāhaparamaṁ atirekapatto’’ti vuttaṁ paṭhamapattasikkhāpadañca ‘‘paṭisāyanīyāni bhesajjānī’’ti vuttasikkhāpadañca. Accekañcāpi sāsaṅkanti accekacīvarasikkhāpadañca tadanantarameva sāsaṅkasikkhāpadañca. Pakkamantena vā duveti ‘‘taṁ pakkamanto neva uddhareyyā’’ti bhūtagāmavagge vuttasikkhāpadadvayaṁ.",
  "atk-vin02a41:34": "Upassayaṁ paramparāti ‘‘bhikkhunupassayaṁ gantvā bhikkhuniyo ovadeyyā’’ti ca ‘‘paramparabhojane pācittiya’’nti ca vuttasikkhāpadadvayaṁ. Anatirittaṁ nimantanāti ‘‘anatirittaṁ khādanīyaṁ vā bhojanīyaṁ vā’’ti ca ‘‘nimantito sabhatto samāno’’ti ca vuttasikkhāpadadvayaṁ. Vikappaṁ rañño vikāleti ‘‘sāmaṁ cīvaraṁ vikappetvā’’ti ca ‘‘rañño khattiyassā’’ti ca ‘‘vikāle gāmaṁ paviseyyā’’ti ca vuttasikkhāpadattayaṁ. Vosāsāraññakena cāti ‘‘vosāsamānarūpā ṭhitā’’ti ca ‘‘tathārūpesu āraññakesu senāsanesu pubbe appaṭisaṁvidita’’nti ca vuttasikkhāpadadvayaṁ.",
  "atk-vin02a41:35": "Ussayā sannicayañcāti ‘‘ussayavādikā’’ti ca ‘‘pattasannicayaṁ kareyyā’’ti ca vuttasikkhāpadadvayaṁ. Pure pacchā vikāle cāti ‘‘yā pana bhikkhunī purebhattaṁ kulāni upasaṅkamitvā’’ti ca, ‘‘pacchābhattaṁ kulāni upasaṅkamitvā’’ti ca, ‘‘vikāle kulāni upasaṅkamitvā’’ti ca vuttasikkhāpadattayaṁ. Pañcāhikā saṅkamanīti ‘‘pañcāhikā saṅghāṭicāraṁ atikkameyyā’’ti ca ‘‘cīvarasaṅkamanīyaṁ dhāreyyā’’ti ca vuttasikkhāpadadvayaṁ. Dvepi āvasathena cāti ‘‘āvasathacīvaraṁ anissajjitvā paribhuñjeyya, āvasathaṁ anissajjitvā cārikaṁ pakkameyyā’’ti ca evaṁ āvasathena saddhiṁ vuttasikkhāpadāni ca dve.",
  "atk-vin02a41:36": "Pasākhe āsane cevāti ‘‘pasākhe jātaṁ gaṇḍaṁ vā’’ti ca ‘‘bhikkhussa purato anāpucchā āsane nisīdeyyā’’ti ca vuttasikkhāpadadvayaṁ.",
  "atk-vin02a41:37": "Eḷakalomasamuṭṭhānavaṇṇanā",
  "atk-vin02a41:38": "263.Eḷakalomādve seyyāti eḷakalomasikkhāpadañceva dve ca sahaseyyasikkhāpadāni. Āhacca piṇḍabhojananti āhaccapādakasikkhāpadañca āvasathapiṇḍabhojanasikkhāpadañca. Gaṇavikālasannidhīti gaṇabhojanavikālabhojanasannidhikārakasikkhāpadattayaṁ . Dantaponena celakāti dantaponasikkhāpadañca acelakasikkhāpadañca. Uyyuttaṁ senaṁ uyyodhīti ‘‘uyyuttaṁ senaṁ dassanāya gaccheyya, senāya vaseyya, uyyodhikaṁ vā…pe… anīkadassanaṁ vā gaccheyyā’’ti vuttasikkhāpadattayaṁ. Surā orena nhāyanāti surāpānasikkhāpadañca orenaddhamāsanahānasikkhāpadañca. Dubbaṇṇe dve desanikāti ‘‘tiṇṇaṁ dubbaṇṇakaraṇāna’’nti vuttasikkhāpadañca vuttāvasesapāṭidesanīyadvayañca. Lasuṇupatiṭṭhe naccanāti lasuṇasikkhāpadaṁ, ‘‘bhikkhussa bhuñjantassa pānīyena vā vidhūpanena vā upatiṭṭheyyā’’ti vuttasikkhāpadaṁ, ‘‘naccaṁ vā gītaṁ vā vāditaṁ vā dassanāya gaccheyyā’’ti vuttasikkhāpadañca. Ito paraṁ pāḷiṁ virajjhitvā likhanti. Yathā pana atthaṁ vaṇṇayissāma; evamettha anukkamo veditabbo.",
  "atk-vin02a41:39": "Nhānamattharaṇaṁseyyāti ‘‘naggā nahāyeyya, ekattharaṇapāvuraṇā tuvaṭṭeyyuṁ, ekamañce tuvaṭṭeyyu’’nti vuttasikkhāpadattayaṁ. Antoraṭṭhe tathā bahīti ‘‘antoraṭṭhe sāsaṅkasammate, tiroraṭṭhe sāsaṅkasammate’’ti vuttasikkhāpadadvayaṁ. Antovassaṁ cittāgāranti ‘‘antovassaṁ cārikaṁ pakkameyya, rājāgāraṁ vā cittāgāraṁ vā…pe… pokkharaṇiṁ vā dassanāya gaccheyyā’’ti ca vuttasikkhāpadadvayaṁ. Āsandiṁ suttakantanāti ‘‘āsandiṁ vā pallaṅkaṁ vā paribhuñjeyya, suttaṁ kanteyyā’’ti vuttasikkhāpadadvayaṁ.",
  "atk-vin02a41:40": "Veyyāvaccaṁ sahatthā cāti ‘‘gihiveyyāvaccaṁ kareyya, agārikassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyyā’’ti vuttasikkhāpadadvayaṁ. Abhikkhukāvāsena cāti ‘‘abhikkhuke āvāse vassaṁ vaseyyā’’ti idametaṁ sandhāya vuttaṁ. Chattaṁ yānañca saṅghāṇinti ‘‘chattupāhanaṁ dhāreyya, yānena yāyeyya, saṅghāṇiṁ dhāreyyā’’ti vuttasikkhāpadattayaṁ. Alaṅkāragandhavāsitanti ‘‘itthālaṅkāraṁ dhāreyya, gandhacuṇṇakena nahāyeyya, vāsitakena piññākena nahāyeyyā’’ti vuttasikkhāpadattayaṁ. Bhikkhunītiādinā ‘‘bhikkhuniyā ummaddāpeyyā’’tiādīni cattāri sikkhāpadāni vuttāni. Asaṅkaccikā āpattīti ‘‘asaṅkaccikā gāmaṁ paviseyya pācittiya’’nti evaṁ vuttaāpatti ca. Cattārīsā catuttarīti etāni sabbānipi catucattālīsa sikkhāpadāni vuttāni.",
  "atk-vin02a41:41": "Kāyena na vācācittena, kāyacittena na vācatoti kāyena ceva kāyacittena ca samuṭṭhahanti; na vācācittena na vācatoti attho. Dvisamuṭṭhānikā sabbe, samā eḷakalomikāti idaṁ uttānatthameva.",
  "atk-vin02a41:42": "Padasodhammasamuṭṭhānavaṇṇanā",
  "atk-vin02a41:43": "264.Padaññatra asammatāti ‘‘padaso dhammaṁ, mātugāmassa uttarichappañcavācāhi dhammaṁ deseyya, aññatra viññunā purisaviggahena, asammato bhikkhuniyo ovadeyyā’’ti vuttasikkhāpadattayaṁ. Tathā atthaṅgatena cāti ‘‘atthaṅgate sūriye ovadeyyā’’ti idametaṁ sandhāya vuttaṁ. Tiracchānavijjā dveti ‘‘tiracchānavijjaṁ pariyāpuṇeyya, vāceyyā’’ti evaṁ vuttasikkhāpadadvayaṁ . Anokāso ca pucchanāti ‘‘anokāsakataṁ bhikkhuṁ pañhaṁ puccheyyā’’ti idametaṁ sandhāya vuttaṁ.",
  "atk-vin02a41:44": "Addhānasamuṭṭhānavaṇṇanā",
  "atk-vin02a41:45": "265.Addhānanāvaṁ paṇītanti ‘‘bhikkhuniyā saddhiṁ saṁvidhāya ekaddhānamaggaṁ paṭipajjeyya, ekaṁ nāvaṁ abhiruheyya, paṇītabhojanāni agilāno attano atthāya viññāpetvā bhuñjeyyā’’ti vuttasikkhāpadattayaṁ. Mātugāmena saṁhareti mātugāmena saddhiṁ saṁvidhāya gamanañca ‘‘sambādhe lomaṁ saṁharāpeyyā’’ti vuttasikkhāpadañca. Dhaññaṁ nimantitā cevāti ‘‘dhaññaṁ viññāpetvā vā’’ti ca ‘‘nimantitā vā pavāritā vā khādanīyaṁ vā bhojanīyaṁ vā khādeyya vā bhuñjeyya vā’’ti vuttasikkhāpadañca. Aṭṭha cāti bhikkhunīnaṁ vuttā aṭṭha pāṭidesanīyā vā.",
  "atk-vin02a41:46": "Theyyasatthasamuṭṭhānavaṇṇanā",
  "atk-vin02a41:47": "266.Theyyasatthaṁ upassutīti theyyasatthena saddhiṁ saṁvidhāya ekaddhānamaggagamanañca upassutitiṭṭhanañca. Sūpaviññāpanena cāti idaṁ sūpodanaviññattiṁ sandhāya vuttaṁ. Rattichannañca okāsanti ‘‘rattandhakāre appadīpe, paṭicchanne okāse, ajjhokāse purisena saddhi’’nti evaṁ vuttasikkhāpadattayaṁ. Byūhena sattamāti idaṁ tadanantarameva ‘‘rathikāya vā byūhe vā siṅghāṭake vā purisena saddhi’’nti āgatasikkhāpadaṁ sandhāya vuttaṁ.",
  "atk-vin02a41:48": "Dhammadesanāsamuṭṭhānavaṇṇanā",
  "atk-vin02a41:49": "267. Dhammadesanāsamuṭṭhānāni ekādasa uttānāneva. Evaṁ tāva sambhinnasamuṭṭhānaṁ veditabbaṁ. Niyatasamuṭṭhānaṁ pana tividhaṁ, taṁ ekekasseva sikkhāpadassa hoti, taṁ visuṁyeva dassetuṁ ‘‘bhūtaṁ kāyena jāyatī’’tiādi vuttaṁ, taṁ uttānameva. Nettidhammānulomikanti vinayapāḷidhammassa anulomanti.",
  "atk-vin02a41:50": "Samuṭṭhānasīsavaṇṇanā niṭṭhitā."
}