{
  "atk-s0502a22:0": "22. Nirayavaggo",
  "atk-s0502a22:1": "1. Sundarīparibbājikāvatthu",
  "atk-s0502a22:2": "Abhūtavādīti imaṁ dhammadesanaṁ satthā jetavane viharanto sundariṁ paribbājikaṁ ārabbha kathesi.",
  "atk-s0502a22:3": "‘‘Tena kho pana samayena bhagavā sakkato hoti garukato mānito pūjito’’ti vatthu vitthārato udāne (udā. 38) āgatameva. Ayaṁ panettha saṅkhepo – bhagavato kira bhikkhusaṅghassa ca pañcannaṁ mahānadīnaṁ mahoghasadise lābhasakkāre uppanne hatalābhasakkārā aññatitthiyā sūriyuggamanakāle khajjopanakā viya nippabhā hutvā ekato sannipatitvā mantayiṁsu – ‘‘mayaṁ samaṇassa gotamassa uppannakālato paṭṭhāya hatalābhasakkārā, na no koci atthibhāvampi jānāti, kena nu kho saddhiṁ ekato hutvā samaṇassa gotamassa avaṇṇaṁ uppādetvā lābhasakkāramassa antaradhāpeyyāmā’’ti. Atha nesaṁ etadahosi – ‘‘sundariyā saddhiṁ ekato hutvā sakkuṇissāmā’’ti. Te ekadivasaṁ sundariṁ titthiyārāmaṁ pavisitvā vanditvā ṭhitaṁ nālapiṁsu. Sā punappunaṁ sallapantīpi paṭivacanaṁ alabhitvā ‘‘api panayyā, kenaci viheṭhitatthā’’ti pucchi. ‘‘Kiṁ, bhagini, samaṇaṁ gotamaṁ amhe viheṭhetvā hatalābhasakkāre katvā vicarantaṁ na passasī’’ti? ‘‘Mayā ettha kiṁ kātuṁ vaṭṭatī’’ti? ‘‘Tvaṁ khosi, bhagini, abhirūpā sobhaggappattā, samaṇassa gotamassa ayasaṁ āropetvā mahājanaṁ tava kathaṁ gāhāpetvā hatalābhasakkāraṁ karohī’’ti. Sā taṁ sutvā ‘‘sādhū’’ti sampaṭicchitvā pakkantā tato paṭṭhāya mālāgandhavilepanakappūrakaṭukaphalādīni gahetvā sāyaṁ mahājanassa satthu dhammadesanaṁ sutvā nagaraṁ pavisanakāle jetavanābhimukhī gacchati, ‘‘kahaṁ gacchasī’’ti ca puṭṭhā ‘‘samaṇassa gotamassa santikaṁ gamissāmi, ahañhi tena saddhiṁ ekagandhakuṭiyaṁ vasāmī’’ti vatvā aññatarasmiṁ titthiyārāme vasitvā pātova jetavanamaggaṁ otaritvā nagarābhimukhī āgacchantī ‘‘kiṁ, sundari, kahaṁ gatāsī’’ti puṭṭhā ‘‘samaṇena gotamena saddhiṁ ekagandhakuṭiyaṁ vasitvā taṁ kilesaratiyā ramāpetvā āgatāmhī’’ti vadati.",
  "atk-s0502a22:4": "Atha te katipāhaccayena dhuttānaṁ kahāpaṇe datvā ‘‘gacchatha sundariṁ māretvā samaṇassa gotamassa gandhakuṭiyā samīpe mālākacavarantare nikkhipitvā ethā’’ti vadiṁsu. Te tathā akaṁsu. Tato titthiyā ‘‘sundariṁ na passāmā’’ti kolāhalaṁ katvā rañño ārocetvā ‘‘kahaṁ vo āsaṅkā’’ti vuttā ‘‘imesu divasesu jetavane vasati, tatthassā pavattiṁ na jānāmā’’ti vatvā ‘‘tena hi gacchatha, naṁ vicinathā’’ti raññā anuññātā attano upaṭṭhāke gahetvā jetavanaṁ gantvā vicinantā mālākacavarantare taṁ disvā mañcakaṁ āropetvā nagaraṁ pavesetvā ‘‘samaṇassa gotamassa sāvakā ‘satthārā kataṁ pāpakammaṁ paṭicchādessāmā’ti sundariṁ māretvā mālākacavarantare nikkhipiṁsū’’ti rañño ārocayiṁsu. Rājā ‘‘tena hi gacchatha, nagaraṁ āhiṇḍathā’’ti āha. Te nagaravīthīsu ‘‘passatha samaṇānaṁ sakyaputtiyānaṁ kamma’’ntiādīni vatvā puna rañño nivesanadvāraṁ āgamiṁsu. Rājā sundariyā sarīraṁ āmakasusāne aṭṭakaṁ āropetvā rakkhāpesi. Sāvatthivāsino ṭhapetvā ariyasāvake sesā yebhuyyena ‘‘passatha samaṇānaṁ sakyaputtiyānaṁ kamma’’ntiādīni vatvā antonagarepi bahinagarepi bhikkhū akkosantā vicaranti. Bhikkhū taṁ pavattiṁ tathāgatassa ārocesuṁ. Satthā ‘‘tena hi tumhepi te manusse evaṁ paṭicodethā’’ti vatvā imaṁ gāthamāha –",
  "atk-s0502a22:5": "306.",
  "atk-s0502a22:6": " ‘‘Abhūtavādī nirayaṁ upeti,",
  "atk-s0502a22:7": "Yo vāpi katvā na karomicāha;",
  "atk-s0502a22:8": "Ubhopi te pecca samā bhavanti,",
  "atk-s0502a22:9": "Nihīnakammā manujā paratthā’’ti.",
  "atk-s0502a22:10": "Tattha abhūtavādīti parassa dosaṁ adisvāva musāvādaṁ katvā tucchena paraṁ abbhācikkhanto. Katvāti yo vā pana pāpakammaṁ katvā ‘‘nāhaṁ etaṁ karomī’’ti āha. Pecca samā bhavantīti te ubhopi janā paralokaṁ gantvā nirayaṁ upagamanena gatiyā samā bhavanti. Gatiyeva nesaṁ paricchinnā, āyu pana nesaṁ na paricchinnaṁ. Bahukañhi pāpakammaṁ katvā ciraṁ niraye paccanti, parittaṁ katvā appamattakameva kālaṁ. Yasmā pana nesaṁ ubhinnampi lāmakameva kammaṁ, tena vuttaṁ – ‘‘nihīnakammā manujā paratthā’’ti. Paratthāti imassa pana padassa purato peccapadena sambandho. Pecca parattha ito gantvā te nihīnakammā paraloke samā bhavantīti attho. Desanāvasāne bahū sotāpattiphalādīni pāpuṇiṁsūti.",
  "atk-s0502a22:11": "Rājā ‘‘sundariyā aññehi māritabhāvaṁ jānāthā’’ti purise uyyojesi. Atha te dhuttā tehi kahāpaṇehi suraṁ pivantā aññamaññaṁ kalahaṁ kariṁsu. Eko ekaṁ āha – ‘‘tvaṁ sundariṁ ekappahāreneva māretvā mālākacavarantare nikkhipitvā tato laddhakahāpaṇehi suraṁ pivasi, hotu hotū’’ti. Rājapurisā te dhutte gahetvā rañño dassesuṁ. Atha ne rājā ‘‘tumhehi sā māritā’’ti pucchi. ‘‘Āma, devā’’ti. ‘‘Kehi mārāpitā’’ti? ‘‘Aññatitthiyehi, devā’’ti. Rājā titthiye pakkosāpetvā pucchi. Te tatheva vadiṁsu. Tena hi gacchatha tumhe evaṁ vadantā nagaraṁ āhiṇḍatha – ‘‘ayaṁ sundarī samaṇassa gotamassa avaṇṇaṁ āropetukāmehi amhehi mārāpitā, neva samaṇassa gotamassa, na sāvakānaṁ doso atthi, amhākameva doso’’ti. Te tathā kariṁsu. Bālamahājano tadā saddahi, titthiyāpi dhuttāpi purisavadhadaṇḍaṁ pāpuṇiṁsu. Tato paṭṭhāya buddhānaṁ sakkāro mahā ahosīti.",
  "atk-s0502a22:12": "Sundarīparibbājikāvatthu paṭhamaṁ.",
  "atk-s0502a22:13": "2. Duccaritaphalapīḷitavatthu",
  "atk-s0502a22:14": "Kāsāvakaṇṭhāti imaṁ dhammadesanaṁ satthā veḷuvane viharanto duccaritaphalānubhāvena pīḷite satte ārabbha kathesi.",
  "atk-s0502a22:15": "Āyasmā hi moggallāno lakkhaṇattherena saddhiṁ gijjhakūṭā orohanto aṭṭhisaṅkhalikapetādīnaṁ attabhāve disvā sitaṁ karonto lakkhaṇattherena sitakāraṇaṁ puṭṭho ‘‘akālo, āvuso, imassa pañhassa, tathāgatassa santike maṁ puccheyyāsī’’ti vatvā tathāgatassa santike therena puṭṭho aṭṭhisaṅkhalikapetādīnaṁ diṭṭhabhāvaṁ ācikkhitvā ‘‘idhāhaṁ, āvuso, gijjhakūṭā pabbatā orohanto addasaṁ bhikkhuṁ vehāsaṁ gacchantaṁ, tassa saṅghāṭipi ādittā sampajjalitā sajotibhūtā…pe… kāyopi āditto’’tiādinā (pārā. 230; saṁ. ni. 2.218) nayena saddhiṁ pattacīvarakāyabandhanādīhi ḍayhamāne pañca sahadhammike ārocesi. Satthā tesaṁ kassapadasabalassa sāsane pabbajitvā pabbajjāya anurūpaṁ kātuṁ asakkontānaṁ pāpabhāvaṁ ācikkhitvā tasmiṁ khaṇe tattha nisinnānaṁ bahūnaṁ pāpabhikkhūnaṁ duccaritakammassa vipākaṁ dassento imaṁ gāthamāha –",
  "atk-s0502a22:16": "307.",
  "atk-s0502a22:17": " ‘‘Kāsāvakaṇṭhā bahavo, pāpadhammā asaññatā;",
  "atk-s0502a22:18": "Pāpā pāpehi kammehi, nirayaṁ te upapajjare’’ti.",
  "atk-s0502a22:19": "Tattha kāsāvakaṇṭhāti kāsāvena paliveṭhitakaṇṭhā. Pāpadhammāti lāmakadhammā. Asaññatāti kāyādisaṁyamarahitā, tathārūpā pāpapuggalā attanā katehi akusalakammehi nirayaṁ upapajjanti, te tattha paccitvā tato cutā vipākāvasesena petesupi evaṁ paccantīti attho.",
  "atk-s0502a22:20": "Desanāvasāne bahū sotāpattiphalādīni pāpuṇiṁsūti.",
  "atk-s0502a22:21": "Duccaritaphalapīḷitavatthu dutiyaṁ.",
  "atk-s0502a22:22": "3. Vaggumudātīriyabhikkhuvatthu",
  "atk-s0502a22:23": "Seyyo ayoguḷoti imaṁ dhammadesanaṁ satthā vesāliṁ upanissāya mahāvane viharanto vaggumudātīriye bhikkhū ārabbha kathesi. Vatthu uttarimanussadhammapārājike (pārā. 193 ādayo) āgatameva.",
  "atk-s0502a22:24": "Tadā hi satthā te bhikkhū ‘‘kiṁ pana tumhe, bhikkhave, udarassatthāya gihīnaṁ aññamaññassa uttarimanussadhammassa vaṇṇaṁ bhāsitthā’’ti vatvā tehi ‘‘āma, bhante’’ti vutte te bhikkhū anekapariyāyena garahitvā imaṁ gāthamāha –",
  "atk-s0502a22:25": "308.",
  "atk-s0502a22:26": " ‘‘Seyyo ayoguḷo bhutto, tatto aggisikhūpamo;",
  "atk-s0502a22:27": "Yañce bhuñjeyya dussīlo, raṭṭhapiṇḍamasaññato’’ti.",
  "atk-s0502a22:28": "Tattha yañce bhuñjeyyāti yaṁ dussīlo nissīlapuggalo kāyādīhi asaññato raṭṭhavāsīhi saddhāya dinnaṁ raṭṭhapiṇḍaṁ ‘‘samaṇomhī’’ti paṭijānanto gahetvā bhuñjeyya, tatto āditto aggivaṇṇo ayoguḷova bhutto seyyo sundarataro. Kiṁ kāraṇā? Tappaccayā hi ekova attabhāvo jhāyeyya, dussīlo pana saddhādeyyaṁ bhuñjitvā anekānipi jātisatāni niraye pacceyyāti attho.",
  "atk-s0502a22:29": "Desanāvasāne bahū sotāpattiphalādīni pāpuṇiṁsūti.",
  "atk-s0502a22:30": "Vaggumudātīriyabhikkhuvatthu tatiyaṁ.",
  "atk-s0502a22:31": "4. Khemakaseṭṭhiputtavatthu",
  "atk-s0502a22:32": "Cattāriṭhānānīti imaṁ dhammadesanaṁ satthā jetavane viharanto anāthapiṇḍikassa bhāgineyyaṁ khemakaṁ nāma seṭṭhiputtaṁ ārabbha kathesi.",
  "atk-s0502a22:33": "So kira abhirūpo ahosi, yebhuyyena itthiyo taṁ disvā rāgābhibhūtā sakabhāvena saṇṭhātuṁ nāsakkhiṁsu. Sopi paradārakammābhiratova ahosi. Atha naṁ rattiṁ rājapurisā gahetvā rañño dassesuṁ. Rājā mahāseṭṭhissa lajjāmīti taṁ kiñci avatvā vissajjāpesi. So pana neva virami . Atha naṁ dutiyampi tatiyampi rājapurisā gahetvā rañño dassesuṁ. Rājā vissajjāpesiyeva. Mahāseṭṭhi, taṁ pavattiṁ sutvā taṁ ādāya satthu santikaṁ gantvā taṁ pavattiṁ ārocetvā, ‘‘bhante, imassa dhammaṁ desethā’’ti āha. Satthā tassa saṁvegakathaṁ vatvā paradārasevanāya dosaṁ dassento imā gāthā abhāsi –",
  "atk-s0502a22:34": "309.",
  "atk-s0502a22:35": " ‘‘Cattāri ṭhānāni naro pamatto,",
  "atk-s0502a22:36": "Āpajjati paradārūpasevī;",
  "atk-s0502a22:37": "Apuññalābhaṁ na nikāmaseyyaṁ,",
  "atk-s0502a22:38": "Nindaṁ tatīyaṁ nirayaṁ catutthaṁ.",
  "atk-s0502a22:39": "310.",
  "atk-s0502a22:40": " ‘‘Apuññalābho ca gatī ca pāpikā,",
  "atk-s0502a22:41": "Bhītassa bhītāya ratī ca thokikā;",
  "atk-s0502a22:42": "Rājā ca daṇḍaṁ garukaṁ paṇeti,",
  "atk-s0502a22:43": "Tasmā naro paradāraṁ na seve’’ti.",
  "atk-s0502a22:44": "Tattha ṭhānānīti dukkhakāraṇāni. Pamattoti sativossaggena samannāgato. Āpajjatīti pāpuṇāti. Paradārūpasevīti paradāraṁ upasevanto uppathacārī. Apuññalābhanti akusalalābhaṁ. Na nikāmaseyyanti yathā icchati, evaṁ seyyaṁ alabhitvā anicchitaṁ parittakameva kālaṁ seyyaṁ labhati. Apuññalābho cāti evaṁ tassa ayañca apuññalābho, tena ca apuññena nirayasaṅkhātā pāpikā gati hoti. Ratī ca thokikāti yā tassa bhītassa bhītāya itthiyā saddhiṁ rati, sāpi thokikā parittā hoti. Garukanti rājā ca hatthacchedādivasena garukaṁ daṇḍaṁ paṇeti. Tasmāti yasmā paradāraṁ sevanto etāni apuññādīni pāpuṇāti, tasmā paradāraṁ na seveyyāti attho.",
  "atk-s0502a22:45": "Desanāvasāne khemako sotāpattiphale patiṭṭhahi. Tato paṭṭhāya mahājano sukhaṁ vītināmesi. Kiṁ panassa pubbakammanti? So kira kassapabuddhakāle uttamamallo hutvā dve suvaṇṇapaṭākā dasabalassa kañcanathūpe āropetvā patthanaṁ paṭṭhapesi ‘‘ṭhapetvā ñātisālohititthiyo avasesā maṁ disvā rajjantū’’ti. Idamassa pubbakammanti. Tena taṁ nibbattanibbattaṭṭhāne disvā paresaṁ itthiyo sakabhāvena saṇṭhātuṁ nāsakkhiṁsūti.",
  "atk-s0502a22:46": "Khemakaseṭṭhiputtavatthu catutthaṁ.",
  "atk-s0502a22:47": "5. Dubbacabhikkhuvatthu",
  "atk-s0502a22:48": "Kuso yathāti imaṁ dhammadesanaṁ satthā jetavane viharanto aññataraṁ dubbacabhikkhuṁ ārabbha kathesi.",
  "atk-s0502a22:49": "Eko kira bhikkhu asañcicca ekaṁ tiṇaṁ chinditvā kukkucce uppanne ekaṁ bhikkhuṁ upasaṅkamitvā, ‘‘āvuso, yo tiṇaṁ chindati, tassa kiṁ hotī’’ti taṁ attanā katabhāvaṁ ārocetvā pucchi. Atha naṁ itaro ‘‘tvaṁ tiṇassa chinnakāraṇā kiñci hotīti saññaṁ karosi, na ettha kiñci hoti, desetvā pana muccatī’’ti vatvā sayampi ubhohi hatthehi tiṇaṁ luñcitvā aggahesi. Bhikkhū taṁ pavattiṁ satthu ārocesuṁ. Satthā taṁ bhikkhuṁ anekapariyāyena vigarahitvā dhammaṁ desento imā gāthā abhāsi –",
  "atk-s0502a22:50": "311.",
  "atk-s0502a22:51": " ‘‘Kuso yathā duggahito, hatthamevānukantati;",
  "atk-s0502a22:52": "Sāmaññaṁ dupparāmaṭṭhaṁ, nirayāyupakaḍḍhati.",
  "atk-s0502a22:53": "312.",
  "atk-s0502a22:54": " ‘‘Yaṁ kiñci sithilaṁ kammaṁ, saṁkiliṭṭhañca yaṁ vataṁ;",
  "atk-s0502a22:55": "Saṅkassaraṁ brahmacariyaṁ, na taṁ hoti mahapphalaṁ.",
  "atk-s0502a22:56": "313.",
  "atk-s0502a22:57": " ‘‘Kayirā ce kayirāthenaṁ, daḷhamenaṁ parakkame;",
  "atk-s0502a22:58": "Sithilo hi paribbājo, bhiyyo ākirate raja’’nti.",
  "atk-s0502a22:59": "Tattha kusoti yaṁ kiñci tikhiṇadhāraṁ tiṇaṁ antamaso tālapaṇṇampi, yathā so kuso yena duggahito, tassa hatthaṁ anukantati phāleti, evameva samaṇadhammasaṅkhātaṁ sāmaññampi khaṇḍasīlāditāya dupparāmaṭṭhaṁ nirayāyupakaḍḍhati, niraye nibbattāpetīti attho. Sithilanti olīyitvā karaṇena sithilagāhaṁ katvā kataṁ yaṁkiñci kammaṁ. Saṁkiliṭṭhanti vesiyādikesu agocaresu caraṇena saṁkiliṭṭhaṁ. Saṅkassaranti saṅkāhi saritabbaṁ, uposathakiccādīsu aññatarakiccena sannipatitampi saṅghaṁ disvā ‘‘addhā ime mama cariyaṁ ñatvā maṁ ukkhipitukāmāva sannipatitā’’ti evaṁ attano āsaṅkāhi saritaṁ ussaṅkitaṁ parisaṅkitaṁ. Na taṁ hotīti taṁ evarūpaṁ samaṇadhammasaṅkhātaṁ brahmacariyaṁ tassa puggalassa mahapphalaṁ na hoti, tassa mahapphalābhāveneva bhikkhadāyakānampissa na mahapphalaṁ hotīti attho. Kayirā ceti tasmā yaṁ kammaṁ kareyya, taṁ kareyyātheva. Daḷhamenaṁ parakkameti thirakatameva katvā avattasamādāno hutvā enaṁ kayirā. Paribbājoti sithilabhāvena kato khaṇḍādibhāvappatto samaṇadhammo. Bhiyyo ākirate rajanti abbhantare vijjamānaṁ rāgarajādiṁ evarūpo samaṇadhammo apanetuṁ na sakkoti, atha kho tassa upari aparampi rāgarajādiṁ ākiratīti attho.",
  "atk-s0502a22:60": "Desanāvasāne bahū sotāpattiphalādīni pāpuṇiṁsu, sopi bhikkhu saṁvare ṭhatvā pacchā vipassanaṁ vaḍḍhetvā arahattaṁ pāpuṇīti.",
  "atk-s0502a22:61": "Dubbacabhikkhuvatthu pañcamaṁ.",
  "atk-s0502a22:62": "6. Issāpakatitthivatthu",
  "atk-s0502a22:63": "Akatanti imaṁ dhammadesanaṁ satthā jetavane viharanto aññataraṁ issāpakataṁ itthiṁ ārabbha kathesi.",
  "atk-s0502a22:64": "Tassā kira sāmiko ekāya gehadāsiyā saddhiṁ santhavaṁ akāsi. Sā issāpakatā taṁ dāsiṁ hatthapādesu bandhitvā tassā kaṇṇanāsaṁ chinditvā ekasmiṁ guḷhagabbhe pakkhipitvā dvāraṁ pidahitvā tassa kammassa attanā katabhāvaṁ paṭicchādetuṁ ‘‘ehi, ayya, vihāraṁ gantvā dhammaṁ suṇissāmā’’ti sāmikaṁ ādāya vihāraṁ gantvā dhammaṁ suṇantī nisīdi. Athassā āgantukañātakā gehaṁ āgantvā dvāraṁ vivaritvā taṁ vippakāraṁ disvā dāsiṁ mocayiṁsu. Sā vihāraṁ gantvā catuparisamajjhe ṭhitā tamatthaṁ dasabalassa ārocesi. Satthā tassā vacanaṁ sutvā ‘‘duccaritaṁ nāma ‘idaṁ me aññe na jānantī’ti appamattakampi na kātabbaṁ, aññasmiṁ ajānantepi sucaritameva kātabbaṁ. Paṭicchādetvā katampi hi duccaritaṁ nāma pacchānutāpaṁ karoti, sucaritaṁ pāmojjameva janetī’’ti vatvā imaṁ gāthamāha –",
  "atk-s0502a22:65": "314.",
  "atk-s0502a22:66": " ‘‘Akataṁ dukkaṭaṁ seyyo, pacchā tappati dukkaṭaṁ;",
  "atk-s0502a22:67": "Katañca sukataṁ seyyo, yaṁ katvā nānutappatī’’ti.",
  "atk-s0502a22:68": "Tattha dukkaṭanti sāvajjaṁ apāyasaṁvattanikaṁ kammaṁ akatameva seyyo varaṁ uttamaṁ. Pacchā tappatīti tañhi anussaritānussaritakāle tappatiyeva. Sukatanti anavajjaṁ pana sukhadāyakaṁ sugatisaṁvattanikameva kammaṁ kataṁ seyyo. Yaṁ katvāti yaṁ kammaṁ katvā pacchā anussaraṇakāle na tappati nānutappati, somanassajātova hoti, taṁ kammaṁ varanti attho.",
  "atk-s0502a22:69": "Desanāvasāne upāsako ca sā ca itthī sotāpattiphale patiṭṭhahiṁsu. Tañca pana dāsiṁ tattheva bhujissaṁ katvā dhammacāriniṁ kariṁsūti.",
  "atk-s0502a22:70": "Issāpakatitthivatthu chaṭṭhaṁ.",
  "atk-s0502a22:71": "7. Sambahulabhikkhuvatthu",
  "atk-s0502a22:72": "Nagaraṁyathāti imaṁ dhammadesanaṁ satthā jetavane viharanto sambahule āgantuke bhikkhū ārabbha kathesi.",
  "atk-s0502a22:73": "Te kira ekasmiṁ paccante vassaṁ upagantvā paṭhamamāse sukhaṁ vihariṁsu. Majjhimamāse corā āgantvā tesaṁ gocaragāmaṁ paharitvā karamare gahetvā agamaṁsu. Tato paṭṭhāya manussā corānaṁ paṭibāhanatthāya taṁ paccantanagaraṁ abhisaṅkharontā te bhikkhū sakkaccaṁ upaṭṭhātuṁ okāsaṁ na labhiṁsu. Te aphāsukaṁ vassaṁ vasitvā vutthavassā satthu dassanāya sāvatthiṁ gantvā satthāraṁ vanditvā ekamantaṁ nisīdiṁsu. Satthā tehi saddhiṁ katapaṭisanthāro ‘‘kiṁ, bhikkhave , sukhaṁ vasitthā’’ti pucchitvā, ‘‘bhante, mayaṁ paṭhamamāsameva sukhaṁ vasimhā, majjhimamāse corā gāmaṁ pahariṁsu, tato paṭṭhāya manussā nagaraṁ abhisaṅkharontā sakkaccaṁ upaṭṭhātuṁ okāsaṁ na labhiṁsu. Tasmā aphāsukaṁ vassaṁ vasimhā’’ti vutte ‘‘alaṁ, bhikkhave, mā cintayittha, phāsuvihāro nāma niccakālaṁ dullabho, bhikkhunā nāma yathā te manussā nagaraṁ gopayiṁsu, evaṁ attabhāvameva gopayituṁ vaṭṭatī’’ti vatvā imaṁ gāthamāha –",
  "atk-s0502a22:74": "315.",
  "atk-s0502a22:75": " ‘‘Nagaraṁ yathā paccantaṁ, guttaṁ santarabāhiraṁ;",
  "atk-s0502a22:76": "Evaṁ gopetha attānaṁ, khaṇo vo mā upaccagā;",
  "atk-s0502a22:77": "Khaṇātītā hi socanti, nirayamhi samappitā’’ti.",
  "atk-s0502a22:78": "Tattha santarabāhiranti, bhikkhave, yathā tehi manussehi taṁ paccantanagaraṁ dvārapākārādīni thirāni karontehi saantaraṁ, aṭṭālakaparikhādīni thirāni karontehi sabāhiranti santarabāhiraṁ suguttaṁ kataṁ, evaṁ tumhepi satiṁ upaṭṭhapetvā ajjhattikāni cha dvārāni pidahitvā dvārarakkhikaṁ satiṁ avissajjetvā yathā gayhamānāni bāhirāni cha āyatanāni ajjhattikānaṁ upaghātāya saṁvattanti, tathā aggahaṇena tānipi thirāni katvā tesaṁ appavesāya dvārarakkhikaṁ satiṁ appahāya vicarantā attānaṁ gopethāti attho. Khaṇo vo mā upaccagāti yo hi evaṁ attānaṁ na gopeti, taṁ puggalaṁ ayaṁ buddhuppādakhaṇo majjhimadese uppattikhaṇo sammādiṭṭhiyā paṭiladdhakhaṇo channaṁ āyatanānaṁ avekallakhaṇoti sabbopi ayaṁ khaṇo atikkamati, so khaṇo tumhe mā atikkamatu. Khaṇātītāti ye hi taṁ khaṇaṁ atītā, te ca puggale so ca khaṇo atīto, te nirayamhi samappitā hutvā tattha nibbattitvā socantīti attho.",
  "atk-s0502a22:79": "Desanāvasāne te bhikkhū uppannasaṁvegā arahatte patiṭṭhahiṁsūti.",
  "atk-s0502a22:80": "Sambahulabhikkhuvatthu sattamaṁ.",
  "atk-s0502a22:81": "8. Nigaṇṭhavatthu",
  "atk-s0502a22:82": "Alajjitāyeti imaṁ dhammadesanaṁ satthā jetavane viharanto nigaṇṭhe ārabbha kathesi.",
  "atk-s0502a22:83": "Ekasmiñhi divase bhikkhū nigaṇṭhe disvā kathaṁ samuṭṭhāpesuṁ, ‘‘āvuso, sabbaso appaṭicchannehi acelakehi ime nigaṇṭhā varatarā, ye ekaṁ purimapassampi tāva paṭicchādenti, sahirikā maññe ete’’ti. Taṁ sutvā nigaṇṭhā ‘‘na mayaṁ etena kāraṇena paṭicchādema, paṁsurajādayo pana puggalā eva, jīvitindriyapaṭibaddhā eva, te no bhikkhābhājanesu mā patiṁsūti iminā kāraṇena paṭicchādemā’’ti vatvā tehi saddhiṁ vādapaṭivādavasena bahuṁ kathaṁ kathesuṁ. Bhikkhū satthāraṁ upasaṅkamitvā nisinnakāle taṁ pavattiṁ ārocesuṁ. Satthā, ‘‘bhikkhave, alajjitabbena lajjitvā lajjitabbena alajjamānā nāma duggatiparāyaṇāva hontī’’ti vatvā dhammaṁ desento imā gāthā abhāsi –",
  "atk-s0502a22:84": "316.",
  "atk-s0502a22:85": " ‘‘Alajjitāye lajjanti, lajjitāye na lajjare;",
  "atk-s0502a22:86": "Micchādiṭṭhisamādānā, sattā gacchanti duggatiṁ.",
  "atk-s0502a22:87": "317.",
  "atk-s0502a22:88": " ‘‘Abhaye bhayadassino, bhaye cābhayadassino;",
  "atk-s0502a22:89": "Micchādiṭṭhisamādānā, sattā gacchanti duggati’’nti.",
  "atk-s0502a22:90": "Tattha alajjitāyeti alajjitabbena. Bhikkhābhājanañhi alajjitabbaṁ nāma, te pana taṁ paṭicchādetvā vicarantā tena lajjanti nāma. Lajjitāyeti apaṭicchannena hirikopīnaṅgena lajjitabbena. Te pana taṁ apaṭicchādetvā vicarantā lajjitāye na lajjanti nāma. Tena tesaṁ alajjitabbena lajjitaṁ lajjitabbena alajjitaṁ tucchagahaṇabhāvena ca aññathāgahaṇabhāvena ca micchādiṭṭhi hoti. Taṁ samādiyitvā vicarantā pana te micchādiṭṭhisamādānā sattā nirayādibhedaṁ duggatiṁ gacchantīti attho. Abhayeti bhikkhābhājanaṁ nissāya rāgadosamohamānadiṭṭhikilesaduccaritabhayānaṁ anuppajjanato bhikkhābhājanaṁ abhayaṁ nāma, bhayena taṁ paṭicchādentā pana abhaye bhayadassino nāma. Hirikopīnaṅgaṁ pana nissāya rāgādīnaṁ uppajjanato taṁ bhayaṁ nāma, tassa apaṭicchādanena bhaye cābhayadassino. Tassa taṁ ayathāgahaṇassa samādinnattā micchādiṭṭhisamādānā sattā duggahiṁ gacchantīti attho.",
  "atk-s0502a22:91": "Desanāvasāne bahū nigaṇṭhā saṁviggamānasā pabbajiṁsu, sampattānampi sātthikā dhammadesanā ahosīti.",
  "atk-s0502a22:92": "Nigaṇṭhavatthu aṭṭhamaṁ.",
  "atk-s0502a22:93": "9. Titthiyasāvakavatthu",
  "atk-s0502a22:94": "Avajjeti imaṁ dhammadesanaṁ satthā jetavane viharanto titthiyasāvake ārabbha kathesi.",
  "atk-s0502a22:95": "Ekasmiñhi samaye aññatitthiyasāvakā attano putte sammādiṭṭhikānaṁ upāsakānaṁ puttehi saddhiṁ saparivāre kīḷamāne disvā gehaṁ āgatakāle ‘‘na vo samaṇā sakyaputtiyā vanditabbā, nāpi tesaṁ vihāraṁ pavisitabba’’nti sapathaṁ kārayiṁsu. Te ekadivasaṁ jetavanavihārassa bahidvārakoṭṭhakasāmante kīḷantā pipāsitā ahesuṁ. Athekaṁ upāsakadārakaṁ ‘‘tvaṁ ettha gantvā pānīyaṁ pivitvā amhākampi āharāhī’’ti pahiṇiṁsu. So vihāraṁ pavisitvā satthāraṁ vanditvā pānīyaṁ pivitvā tamatthaṁ ārocesi. Atha naṁ satthā ‘‘tvameva pānīyaṁ pivitvā gantvā itarepi pānīyapivanatthāya idheva pesehī’’ti āha. So tathā akāsi. Te āgantvā pānīyaṁ piviṁsu. Satthā te pakkosāpetvā tesaṁ sappāyaṁ dhammakathaṁ kathetvā te acalasaddhe katvā saraṇesu ca sīlesu ca patiṭṭhāpesi. Te sakāni gehāni gantvā tamatthaṁ mātāpitūnaṁ ārocesuṁ . Atha nesaṁ mātāpitaro ‘‘puttakā no vipannadiṭṭhikā jātā’’ti domanassappattā parideviṁsu. Atha tesaṁ chekā sambahulā paṭivissakā manussā āgantvā domanassavūpasamanatthāya dhammaṁ kathayiṁsu. Te tesaṁ kathaṁ sutvā ‘‘ime dārake samaṇassa gotamasseva niyyādessāmā’’ti mahantena ñātigaṇena saddhiṁ vihāraṁ nayiṁsu. Satthā tesaṁ ajjhāsayaṁ oloketvā dhammaṁ desento imā gāthā abhāsi –",
  "atk-s0502a22:96": "318.",
  "atk-s0502a22:97": " ‘‘Avajje vajjamatino, vajje cāvajjadassino;",
  "atk-s0502a22:98": "Micchādiṭṭhisamādānā, sattā gacchanti duggatiṁ.",
  "atk-s0502a22:99": "319.",
  "atk-s0502a22:100": " ‘‘Vajjañca vajjato ñatvā, avajjañca avajjato;",
  "atk-s0502a22:101": "Sammādiṭṭhisamādānā, sattā gacchanti suggati’’nti.",
  "atk-s0502a22:102": "Tattha avajjeti dasavatthukāya sammādiṭṭhiyā, tassā upanissayabhūte dhamme ca. Vajjamatinoti vajjaṁ idanti uppannamatino. Dasavatthukāya micchādiṭṭhiyā pana tassā upanissayabhūte dhamme ca avajjadassino, etissā avajjaṁ vajjato vajjañca avajjato ñatvā gahaṇasaṅkhātāya micchādiṭṭhiyā samādinnattā micchādiṭṭhisamādānā sattā duggatiṁ gacchantīti attho. Dutiyagāthāya vuttavipariyāyena attho veditabbo.",
  "atk-s0502a22:103": "Desanāvasāne sabbepi te tīsu saraṇesu patiṭṭhāya aparāparaṁ dhammaṁ suṇantā sotāpattiphale patiṭṭhahiṁsūti.",
  "atk-s0502a22:104": "Titthiyasāvakavatthu navamaṁ.",
  "atk-s0502a22:105": "Nirayavaggavaṇṇanā niṭṭhitā.",
  "atk-s0502a22:106": "Dvāvīsatimo vaggo."
}