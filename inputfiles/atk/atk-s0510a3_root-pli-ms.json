{
  "atk-s0510a3:0": "3. Subhūtivaggo",
  "atk-s0510a3:1": "1. Subhūtittheraapadānavaṇṇanā",
  "atk-s0510a3:2": "Himavantassāvidūretiādikaṁ āyasmato subhūtittherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto ito kappasatasahassamatthake anuppanneyeva padumuttare bhagavati lokanāthe haṁsavatīnagare aññatarassa brāhmaṇamahāsālassa ekaputtako hutvā nibbatti, tassa nandamāṇavoti nāmaṁ akaṁsu. So vayappatto tayo vede uggaṇhitvā tattha sāraṁ apassanto attano parivārabhūtehi catucattālīsāya māṇavasahassehi saddhiṁ pabbatapāde isipabbajjaṁ pabbajitvā aṭṭha samāpattiyo pañcābhiññāyo ca nibbattesi. Antevāsikānampi kammaṭṭhānaṁ ācikkhi. Tepi nacirasseva jhānalābhino ahesuṁ.",
  "atk-s0510a3:3": "Tena ca samayena padumuttaro bhagavā loke uppajjitvā haṁsavatīnagaraṁ upanissāya viharanto ekadivasaṁ paccūsasamaye lokaṁ volokento nandatāpasassa antevāsikajaṭilānaṁ arahattūpanissayaṁ, nandatāpasassa ca dvīhaṅgehi samannāgatassa sāvakaṭṭhānantarassa patthanaṁ disvā pātova sarīrapaṭijagganaṁ katvā pubbaṇhasamaye pattacīvaramādāya aññaṁ kañci anāmantetvā sīho viya ekacaro nandatāpasassa antevāsikesu phalāphalatthāya gatesu ‘‘buddhabhāvaṁ me jānātū’’ti passantasseva nandatāpasassa ākāsato otaritvā pathaviyaṁ patiṭṭhāsi. Nandatāpaso buddhānubhāvañceva lakkhaṇapāripūriñca disvā lakkhaṇamante sammasitvā ‘‘imehi lakkhaṇehi samannāgato nāma agāraṁ ajjhāvasanto rājā hoti cakkavattī, pabbajanto loke vivaṭacchedo sabbaññū buddho hoti, ayaṁ purisājānīyo nissaṁsayaṁ buddho’’ti ñatvā paccuggamanaṁ katvā pañcapatiṭṭhitena vanditvā āsanaṁ paññāpetvā adāsi. Nisīdi bhagavā paññatte āsane. Nandatāpasopi attano anucchavikaṁ āsanaṁ gahetvā ekamantaṁ nisīdi. Tasmiṁ samaye catucattālīsasahassajaṭilā paṇītapaṇītāni ojavantāni phalāphalāni gahetvā ācariyassa santikaṁ sampattā buddhānañceva ācariyassa ca nisinnākāraṁ oloketvā āhaṁsu – ‘‘ācariya, mayaṁ ‘imasmiṁ loke tumhehi mahantataro natthī’ti vicarāma, ayaṁ pana puriso tumhehi mahantataro maññe’’ti. Nandatāpaso – ‘‘tātā , kiṁ vadetha, tumhe sāsapena saddhiṁ aṭṭhasaṭṭhiyojanasatasahassubbedhaṁ sineruṁ upametuṁ icchatha, sabbaññubuddhena saddhiṁ mā maṁ upamitthā’’ti āha. Atha te tāpasā – ‘‘sace ayaṁ orako abhavissa, na amhākaṁ ācariyo evaṁ upamaṁ āhareyya. Yāva mahāvatāyaṁ purisājānīyo’’ti pādesu nipatitvā sirasā vandiṁsu. Atha te ācariyo āha – ‘‘tātā, amhākaṁ buddhānaṁ anucchaviko deyyadhammo natthi, bhagavā ca bhikkhācāravelāyaṁ idhāgato, tasmā mayaṁ yathābalaṁ deyyadhammaṁ dassāma, tumhehi yaṁ yaṁ paṇītaṁ phalāphalaṁ ābhataṁ, taṁ taṁ āharathā’’ti āharāpetvā sahattheneva dhovitvā sayaṁ tathāgatassa patte patiṭṭhāpesi. Satthārā phalāphale paṭiggahitamatte devatā dibbojaṁ pakkhipiṁsu. Tāpaso udakampi sayameva parissāvetvā adāsi. Tato bhojanakiccaṁ niṭṭhāpetvā nisinne satthari sabbe antevāsike pakkositvā satthu santike sāraṇīyaṁ kathaṁ kathento nisīdi. Satthā ‘‘bhikkhusaṅgho āgacchatū’’ti cintesi. Satthu cittaṁ ñatvā satasahassamattā khīṇāsavā āgantvā satthāraṁ vanditvā aṭṭhaṁsu.",
  "atk-s0510a3:4": "Atha nandatāpaso antevāsike āmantesi – ‘‘tātā, buddhānaṁ nisinnāsanampi nīcaṁ, samaṇasatasahassassapi āsanaṁ natthi. Tumhehi ajja uḷāraṁ bhagavato bhikkhusaṅghassa ca sakkāraṁ kātuṁ vaṭṭati, pabbatapādato vaṇṇagandhasampannāni pupphāni āharathā’’ti āha. Acinteyyattā iddhivisayassa te muhutteneva vaṇṇagandharasasampannāni pupphāni āharitvā buddhānaṁ yojanappamāṇaṁ pupphāsanaṁ paññāpesuṁ. Aggasāvakānaṁ tigāvutaṁ, sesabhikkhūnaṁ aḍḍhayojanādibhedaṁ, saṅghanavakassa usabhamattaṁ paññāpesuṁ. Evaṁ paññattesu āsanesu nandatāpaso tathāgatassa purato añjaliṁ paggayha ṭhito, ‘‘bhante, amhākaṁ dīgharattaṁ hitāya sukhāya imaṁ pupphāsanaṁ āruyha nisīdathā’’ti āha. Nisīdi bhagavā pupphāsane. Evaṁ nisinne satthari satthu ākāraṁ ñatvā bhikkhū attano attano pattāsane nisīdiṁsu. Nandatāpaso mahantaṁ pupphacchattaṁ gahetvā tathāgatassa matthake dhārento aṭṭhāsi. Satthā ‘‘tāpasānaṁ ayaṁ sakkāro mahapphalo hotū’’ti nirodhasamāpattiṁ samāpajji. Satthu samāpannabhāvaṁ ñatvā bhikkhūpi samāpattiṁ samāpajjiṁsu. Tathāgate sattāhaṁ nirodhaṁ samāpajjitvā nisinne antevāsikā bhikkhācārakāle sampatte vanamūlaphalāphalaṁ paribhuñjitvā sesakāle buddhānaṁ añjaliṁ paggayha aṭṭhaṁsu. Nandatāpaso pana bhikkhācārampi agantvā pupphacchattaṁ dhārentoyeva sattāhaṁ pītisukheneva vītināmesi.",
  "atk-s0510a3:5": "Satthā nirodhato vuṭṭhāya araṇavihāriaṅgena dakkhiṇeyyaṅgena cāti dvīhi aṅgehi samannāgataṁ ekaṁ sāvakaṁ ‘‘isigaṇassa pupphāsanānumodanaṁ karohī’’ti āṇāpesi. So cakkavattirañño santikā paṭiladdhamahālābho mahāyodho viya tuṭṭhamānaso attano visaye ṭhatvā tepiṭakaṁ buddhavacanaṁ sammasitvā anumodanamakāsi. Tassa desanāvasāne satthā sayaṁ dhammaṁ desesi. Satthu desanāvasāne sabbepi catucattālīsasahassatāpasā arahattaṁ pāpuṇiṁsu. Satthā – ‘‘etha bhikkhavo’’ti hatthaṁ pasāresi. Tesaṁ tāvadeva kesamassū antaradhāyiṁsu . Aṭṭha parikkhārā sarīre paṭimukkāva ahesuṁ. Te saṭṭhivassikattherā viya satthāraṁ parivārayiṁsu. Nandatāpaso pana vikkhittacittatāya visesaṁ nādhigañchi. Tassa kira araṇavihārittherassa dhammaṁ sotuṁ āraddhakālato paṭṭhāya – ‘‘aho vatāhampi anāgate ekassa buddhassa sāsane iminā sāvakena laddhaguṇaṁ labheyya’’nti cittaṁ udapādi. So tena vitakkena maggaphalapaṭivedhaṁ kātuṁ nāsakkhi. Tathāgataṁ pana vanditvā añjaliṁ paggayha sammukhe ṭhito evamāha – ‘‘bhante, yena bhikkhunā isigaṇassa pupphāsanānumodanā katā, ko nāmāyaṁ tumhākaṁ sāsane’’ti? ‘‘Araṇavihāriaṅgena ca dakkhiṇeyyaṅgena ca etadaggaṭṭhānaṁ patto eso bhikkhū’’ti. ‘‘Bhante, yvāyaṁ mayā sattāhaṁ pupphacchattaṁ dhārentena sakkāro kato, tena adhikārena aññaṁ sampattiṁ na patthemi, anāgate pana ekassa buddhassa sāsane ayaṁ thero viya dvīhaṅgehi samannāgato sāvako bhaveyya’’nti patthanaṁ akāsi.",
  "atk-s0510a3:6": "Satthā ‘‘samijjhissati nu kho imassa tāpasassa patthanā’’ti anāgataṁsañāṇaṁ pesetvā olokento kappasatasahassaṁ atikkamitvā samijjhanakabhāvaṁ disvā, ‘‘tāpasa, na te ayaṁ patthanā moghaṁ bhavissati, anāgate kappasatasahassaṁ atikkamitvā gotamo nāma buddho uppajjissati, tassa santike samijjhissatī’’ti dhammakathaṁ kathetvā bhikkhusaṅghaparivuto ākāsaṁ pakkhandi. Nandatāpaso yāva cakkhupathaṁ na samatikkamati, tāva satthu bhikkhusaṅghassa ca añjaliṁ paggahetvā aṭṭhāsi. So aparabhāge kālena kālaṁ satthāraṁ upasaṅkamitvā dhammaṁ suṇitvā aparihīnajjhānova kālaṁ katvā brahmaloke nibbatto. Tato pana cuto aparānipi pañca jātisatāni pabbajitvā āraññakova ahosi, kassapasammāsambuddhakālepi pabbajitvā āraññako hutvā gatapaccāgatavattaṁ pūresi. Etaṁ kira vattaṁ aparipūretvā mahāsāvakabhāvaṁ pāpuṇantā nāma natthi, gatapaccāgatavattaṁ pana āgamaṭṭhakathāsu vuttanayeneva veditabbaṁ. So vīsativassasahassāni gatapaccāgatavattaṁ pūretvā kālaṁ katvā tāvatiṁsadevaloke nibbatti.",
  "atk-s0510a3:7": "Evaṁ so tāvatiṁsabhavane aparāparaṁ uppajjanavasena dibbasampattiṁ anubhavitvā tato cuto manussaloke anekasatakkhattuṁ cakkavattirājā padesarājā ca hutvā uḷāraṁ manussasampattiṁ anubhavitvā amhākaṁ bhagavato uppannakāle sāvatthiyaṁ sumanaseṭṭhissa gehe anāthapiṇḍikassa kaniṭṭho hutvā nibbatti. Subhūtītissa nāmaṁ ahosi.",
  "atk-s0510a3:8": "Tena ca samayena amhākaṁ bhagavā loke uppajjitvā pavattitavaradhammacakko anupubbena rājagahaṁ gantvā tattha veḷuvanapaṭiggahaṇādinā lokānuggahaṁ karonto rājagahaṁ upanissāya sītavane vihāsi. Tadā anāthapiṇḍiko seṭṭhi sāvatthiyaṁ uṭṭhānakaṁ bhaṇḍaṁ gahetvā attano sahāyassa rājagahaseṭṭhino gehaṁ gantvā buddhuppādaṁ sutvā satthāraṁ sītavane viharantaṁ upasaṅkamitvā paṭhamadassaneneva sotāpattiphale patiṭṭhāya satthāraṁ sāvatthiṁ āgamanatthāya yācitvā tato pañcacattālīsayojane magge yojane yojane satasahassapariccāgena vihāre patiṭṭhāpetvā sāvatthiyaṁ aṭṭhakarīsappamāṇaṁ jetassa kumārassa uyyānabhūmiṁ koṭisanthārena kiṇitvā tattha bhagavato vihāraṁ kāretvā adāsi. Vihāramahadivase ayaṁ subhūtikuṭumbiko anāthapiṇḍikaseṭṭhinā saddhiṁ gantvā dhammaṁ suṇanto saddhaṁ paṭilabhitvā pabbaji. So upasampanno dve mātikā paguṇā katvā kammaṭṭhānaṁ kathāpetvā araññe samaṇadhammaṁ karonto mettājhānaṁ nibbattetvā taṁ pādakaṁ katvā vipassanaṁ vaḍḍhetvā arahattaṁ pāpuṇi.",
  "atk-s0510a3:9": "So dhammaṁ desento yasmā satthārā desitaniyāmena anodissakaṁ katvā deseti, tasmā araṇavihārīnaṁ aggo nāma jāto. Yasmā ca piṇḍāya caranto ghare ghare mettājhānaṁ samāpajjitvā vuṭṭhāya bhikkhaṁ paṭiggaṇhāti ‘‘evaṁ dāyakānaṁ mahapphalaṁ bhavissatī’’ti, tasmā dakkhiṇeyyānaṁ aggo nāma jāto. Tena naṁ bhagavā ‘‘etadaggaṁ, bhikkhave, mama sāvakānaṁ bhikkhūnaṁ araṇavihārīnaṁ dakkhiṇeyyānañca yadidaṁ subhūtī’’ti (a. ni. 1.198, 201) dvayaṅgasamannāgate aggaṭṭhāne ṭhapesi. Evamayaṁ mahāthero attanā pūritapāramīnaṁ phalassa matthakaṁ arahattaṁ patvā loke abhiññāto abhilakkhito hutvā bahujanahitāya janapadacārikaṁ caranto anupubbena rājagahaṁ agamāsi.",
  "atk-s0510a3:10": "Rājā bimbisāro therassa āgamanaṁ sutvā upasaṅkamitvā vanditvā ‘‘idheva, bhante, vasatha, vasanaṭṭhānaṁ vo karissāmī’’ti vatvā pakkanto vissari. Thero senāsanaṁ alabhanto abbhokāse vītināmesi. Therassānubhāvena devo na vassati. Manussā avuṭṭhitāya upaddutā rañño nivesanadvāre ukkuṭṭhiṁ akaṁsu. Rājā ‘‘kena nu kho kāraṇena devo na vassatī’’ti vīmaṁsanto ‘‘therassa abbhokāsavāsena maññe na vassatī’’ti cintetvā tassa paṇṇakuṭiṁ kārāpetvā ‘‘imissaṁ, bhante, paṇṇakuṭiyaṁ vasathā’’ti vatvā vanditvā pakkāmi. Thero kuṭiṁ pavisitvā tiṇasanthārake pallaṅkena nisīdi. Tadā devo thokaṁ thokaṁ phusāyati, na sammādhāraṁ anupavecchati. Atha thero lokassa avuṭṭhikabhayaṁ vidhamitukāmo attano ajjhattikabāhiravatthukassa parissayassa abhāvaṁ pavedento ‘‘channā me kuṭikā’’ti (theragā. 1) gāthamāha. Tassattho theragāthāyaṁ vuttoyeva.",
  "atk-s0510a3:11": "Kasmā panete mahātherā attano guṇe pakāsentīti? Iminā dīghena addhunā anadhigatapubbaṁ paramagambhīraṁ ativiya santaṁ paṇītaṁ attanā adhigatalokuttaradhammaṁ paccavekkhitvā pītivegasamussāhitaudānadīpanatthaṁ sāsanassa niyyānikabhāvavibhāvanatthañca paramappicchā ariyā attano guṇe pakāsenti. Yathā taṁ lokanātho bodhaneyyānaṁ ajjhāsayavasena ‘‘dasabalasamannāgato, bhikkhave, tathāgato catuvesārajjavisārado’’tiādinā (a. ni. 10.21; ma. ni. 1. 148 atthato samānaṁ) attano guṇe pakāseti. Evamayaṁ therassa aññābyākaraṇagāthāpi ahosīti.",
  "atk-s0510a3:12": "1. Evaṁ so pattaarahattaphalo pattaetadaggaṭṭhāno ca attano pubbakammaṁ saritvā somanassajāto pubbacaritāpadānaṁ pakāsento himavantassāvidūretiādimāha. Tattha himavantassāti himālayapabbatassa avidūre āsanne samīpe pabbatapāde manussānaṁ gamanāgamanasampanne sañcaraṇaṭṭhāneti attho. Nisabho nāma pabbatoti pabbatānaṁ jeṭṭhattā nāmena nisabho nāma selamayapabbato ahosīti sambandho. Assamo sukato mayhanti tattha pabbate mayhaṁ vasanatthāya assamo araññāvāso suṭṭhu kato. Kuṭirattiṭṭhānadivāṭṭhānavatiparikkhepādivasena sundarākārena katoti attho. Paṇṇasālā sumāpitāti paṇṇehi chāditā sālā mayhaṁ nivāsanatthāya suṭṭhu māpitā niṭṭhāpitāti attho.",
  "atk-s0510a3:13": "2.Kosiyo nāma nāmenāti mātāpitūhi katanāmadheyyena kosiyo nāma. Uggatāpano pākaṭatapo ghoratapo. Ekākiyo aññesaṁ abhāvā ahaṁ eva eko. Adutiyo dutiyatāpasarahito jaṭilo jaṭādhārī tāpaso tadā tasmiṁ kāle nisabhe pabbate vasāmi viharāmīti sambandho.",
  "atk-s0510a3:14": "3.Phalaṁ mūlañca paṇṇañca, na bhuñjāmi ahaṁ tadāti tadā tasmiṁ nisabhapabbate vasanakāle tiṇḍukādiphalaṁ muḷālādimūlaṁ, kārapaṇṇādipaṇṇañca rukkhato ocinitvā na bhuñjāmīti attho. Evaṁ sati kathaṁ jīvatīti taṁ dassento pavattaṁva supātāhanti āha. Tattha pavattaṁ sayameva jātaṁ supātaṁ attano dhammatāya patitaṁ paṇṇādikaṁ nissāya āhāraṁ katvā ahaṁ tāvade tasmiṁ kāle jīvāmi jīvikaṁ kappemīti sambandho. ‘‘Pavattapaṇḍupaṇṇānī’’ti vā pāṭho, tassa sayameva patitāni paṇḍupaṇṇāni rukkhapattāni upanissāya jīvāmīti attho.",
  "atk-s0510a3:15": "4.Nāhaṁ kopemi ājīvanti ahaṁ jīvitaṁ cajamānopi pariccāgaṁ kurumānopi taṇhāvasena phalamūlādiāhārapariyesanāya sammā ājīvaṁ na kopemi na nāsemīti sambandho. Ārādhemi sakaṁ cittanti sakaṁ cittaṁ attano manaṁ appicchatāya santuṭṭhiyā ca ārādhemi pasādemi. Vivajjemi anesananti vejjakammadūtakammādivasena anesanaṁ ayuttapariyesanaṁ vivajjemi dūraṁ karomi.",
  "atk-s0510a3:16": "5.Rāgūpasaṁhitaṁ cittanti yadā yasmiṁ kāle mama rāgena sampayuttaṁ cittaṁ uppajjati, tadā sayameva attanāyeva paccavekkhāmi ñāṇena paṭivekkhitvā vinodemi. Ekaggo taṁ damemahanti ahaṁ ekasmiṁ kammaṭṭhānārammaṇe aggo samāhito taṁ rāgacittaṁ damemi damanaṁ karomi.",
  "atk-s0510a3:17": "6.Rajjase rajjanīye cāti rajjanīye allīyitabbe rūpārammaṇādivatthusmiṁ rajjase allīno asi bhavasi. Dussanīye ca dussaseti dūsitabbe dosakaraṇavatthusmiṁ dūsako asi. Muyhase mohanīye cāti mohitabbe mohakaraṇavatthusmiṁ moyhasi mūḷho asi bhavasi. Tasmā tuvaṁ vanā vanato araññavāsato nikkhamassu apagacchāhīti evaṁ attānaṁ damemīti sambandho.",
  "atk-s0510a3:18": "24.Timbarūsakavaṇṇābhoti suvaṇṇatimbarūsakavaṇṇābho, jambonadasuvaṇṇavaṇṇoti attho. Sesaṁ suviññeyyamevāti.",
  "atk-s0510a3:19": "Subhūtittheraapadānavaṇṇanā samattā.",
  "atk-s0510a3:20": "2. Upavānattheraapadānavaṇṇanā",
  "atk-s0510a3:21": "Padumuttaronāma jinotiādikaṁ āyasmato upavānattherassa apadānaṁ. Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle daliddakule nibbattitvā viññutaṁ patto bhagavati parinibbute tassa dhātuṁ gahetvā manussadevanāgagaruḷakumbhaṇḍayakkhagandhabbehi sattaratanamaye sattayojanike thūpe kate tattha sudhotaṁ attano uttarasāṭakaṁ veḷagge laggetvā ābandhitvā dhajaṁ katvā pūjaṁ akāsi. Taṁ gahetvā abhisammatako nāma yakkhasenāpati devehi cetiyapūjārakkhaṇatthaṁ ṭhapito adissamānakāyo taṁ ākāse dhārento cetiyaṁ tikkhattuṁ padakkhiṇaṁ akāsi. So taṁ disvā bhiyyosomattāya pasannamānaso hutvā tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā upavānoti laddhanāmo vayappatto jetavanapaṭiggahaṇe buddhānubhāvaṁ disvā paṭiladdhasaddho pabbajitvā vipassanāya kammaṁ karonto arahattaṁ patvā chaḷabhiñño ahosi. Yadā bhagavato aphāsu ahosi, tadā thero uṇhodakaṁ tathārūpaṁ pānakañca bhesajjaṁ bhagavato upanāmesi. Tenassa satthuno rogo vūpasami. Tassa bhagavā anumodanaṁ akāsi.",
  "atk-s0510a3:22": "52. Evaṁ so pattaarahattaphalo adhigataetadaggaṭṭhāno attano pubbakammaṁ saritvā somanassavasena pubbacaritāpadānaṁ pakāsento padumuttaro nāma jinotiādimāha. Tattha sabbesaṁ lokiyalokuttaradhammānaṁ pāragū pariyosānaṁ nibbānaṁ gato patto padumuttaro nāma jino jitapañcamāro bhagavā aggikkhandho iva chabbaṇṇā buddharaṁsiyo jalitvā sabbalokaṁ dhammapajjotena obhāsetvā sambuddho suṭṭhu buddho avijjāniddūpagatāya pajāya savāsanāya kilesaniddāya paṭibuddho vikasitanettapaṅkajo parinibbuto khandhaparinibbānena nibbuto adassanaṁ gatoti sambandho.",
  "atk-s0510a3:23": "57.Jaṅghāti cetiyakaraṇakāle upacinitabbānaṁ iṭṭhakānaṁ ṭhapanatthāya, nibandhiyamānasopānapanti.",
  "atk-s0510a3:24": "88.Sudhotaṁrajakenāhanti vatthadhovakena purisena suṭṭhu dhovitaṁ suvisuddhakataṁ, uttareyyapaṭaṁ mama uttarasāṭakaṁ ahaṁ veḷagge laggitvā dhajaṁ katvā ukkhipiṁ, ambare ākāse ussāpesinti attho. Sesaṁ suviññeyyamevāti.",
  "atk-s0510a3:25": "Upavānattheraapadānavaṇṇanā samattā.",
  "atk-s0510a3:26": "3. Tisaraṇagamaniyattheraapadānavaṇṇanā",
  "atk-s0510a3:27": "Nagare bandhumatiyātiādikaṁ āyasmato tisaraṇagamaniyattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle bandhumatīnagare kulagehe nibbattitvā andhamātāpitaro upaṭṭhāsi. So ekadivasaṁ cintesi – ‘‘ahaṁ mātāpitaro upaṭṭhahanto pabbajituṁ na labhāmi, yaṁnūnāhaṁ tīṇi saraṇāni gaṇhissāmi , evaṁ duggatito mocessāmī’’ti nisabhaṁ nāma vipassissa bhagavato aggasāvakaṁ upasaṅkamitvā tīṇi saraṇāni gaṇhi. So tāni vassasatasahassāni rakkhitvā teneva kammena tāvatiṁsabhavane nibbatto, tato paraṁ devamanussesu saṁsaranto ubhayasampattiyo anubhavitvā imasmiṁ buddhuppāde sāvatthinagare mahāsālakule nibbatto viññutaṁ patto sattavassikova dārakehi parivuto ekaṁ saṅghārāmaṁ agamāsi. Tattha eko khīṇāsavatthero tassa dhammaṁ desetvā saraṇāni adāsi. So tāni gahetvā pubbe attano rakkhitāni saraṇāni saritvā vipassanaṁ vaḍḍhetvā arahattaṁ pāpuṇi. Taṁ arahattappattaṁ bhagavā upasampādesi.",
  "atk-s0510a3:28": "106. So arahattappatto upasampanno hutvā attano pubbakammaṁ saritvā somanassavasena pubbacaritāpadānaṁ pakāsento nagare bandhumatiyātiādimāha. Tattha mātu upaṭṭhāko ahunti ahaṁ mātāpitūnaṁ upaṭṭhāko bharako bandhumatīnagare ahosinti sambandho.",
  "atk-s0510a3:29": "108.Tamandhakārapihitāti mohandhakārena pihitā chāditā. Tividhaggīhi ḍayhareti rāgaggidosaggimohaggisaṅkhātehi tīhi aggīhi ḍayhare ḍayhanti sabbe sattāti sambandho.",
  "atk-s0510a3:30": "114.Aṭṭha hetū labhāmahanti aṭṭha kāraṇāni sukhassa paccayabhūtāni kāraṇāni labhāmi ahanti attho. Sesaṁ suviññeyyamevāti.",
  "atk-s0510a3:31": "Tisaraṇagamaniyattheraapadānavaṇṇanā samattā.",
  "atk-s0510a3:32": "4. Pañcasīlasamādāniyattheraapadānavaṇṇanā",
  "atk-s0510a3:33": "Nagare candavatiyātiādikaṁ āyasmato pañcasīlasamādāniyattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa bhagavato kāle ekasmiṁ kule nibbatto purimabhave katākusalakammānurūpena daliddo hutvā appannapānabhojano paresaṁ bhatiṁ katvā jīvanto saṁsāre ādīnavaṁ ñatvā pabbajitukāmopi pabbajjaṁ alabhamāno anomadassissa bhagavato sāvakassa nisabhattherassa santike pañca sikkhāpadāni samādiyi. Dīghāyukakāle uppannattā vassasatasahassāni sīlaṁ paripālesi. Tena kammena so devamanussesu saṁsaranto imasmiṁ buddhuppāde vesāliyaṁ mahābhogakule nibbatto. Mātāpitaro sīlaṁ samādiyante disvā attano sīlaṁ saritvā vipassanaṁ vaḍḍhetvā arahattaṁ patvā pabbaji.",
  "atk-s0510a3:34": "134. So attano pubbakammaṁ saritvā somanassajāto udānavasena pubbacaritāpadānaṁ pakāsento nagare candavatiyātiādimāha. Bhatakoāsahaṁ tadāti tadā mama puññakaraṇakāle ahaṁ bhatako bhatiyā kammakārako āsiṁ ahosiṁ. Parakammāyane yuttoti bhatiyā paresaṁ kammakaraṇe āyutto yojito okāsābhāvena saṁsārato muccanatthāya ahaṁ pabbajjaṁ na labhāmi.",
  "atk-s0510a3:35": "135.Mahandhakārapihitāti mahantehi kilesandhakārehi pihitā saṁvutā thakitā. Tividhaggīhi ḍayhareti narakaggipetaggisaṁsāraggisaṅkhātehi tīhi aggīhi ḍayhanti. Ahaṁ pana kena upāyena kena kāraṇena visaṁyutto bhaveyyanti attho.",
  "atk-s0510a3:36": "136.Deyyadhammo annapānādidātabbayuttakaṁ vatthu mayhaṁ natthi, tassābhāvena ahaṁ varāko dukkhito bhatako bhatiyā jīvanako yaṁnūnāhaṁ pañcasīlaṁ rakkheyyaṁ paripūrayanti pañcasīlaṁ samādiyitvā paripūrento yaṁnūna rakkheyyaṁ sādhukaṁ bhaddakaṁ sundaraṁ katvā paripāleyyanti attho.",
  "atk-s0510a3:37": "148.Svāhaṁ yasamanubhavinti so ahaṁ devamanussesu mahantaṁ yasaṁ anubhaviṁ tesaṁ sīlānaṁ vāhasā ānubhāvenāti attho. Kappakoṭimpi tesaṁ sīlānaṁ phalaṁ kittento ekakoṭṭhāsameva kittaye pākaṭaṁ kareyyanti attho. Sesaṁ suviññeyyamevāti.",
  "atk-s0510a3:38": "Pañcasīlasamādāniyattheraapadānavaṇṇanā samattā.",
  "atk-s0510a3:39": "5. Annasaṁsāvakattheraapadānavaṇṇanā",
  "atk-s0510a3:40": "Suvaṇṇavaṇṇaṁ sambuddhantiādikaṁ āyasmato annasaṁsāvakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle ekasmiṁ kulagehe nibbatto piṇḍāya carantaṁ dvattiṁsamahāpurisalakkhaṇabyāmappabhāmaṇḍalopasobhitaṁ bhagavantaṁ disvā pasannamānaso bhagavantaṁ nimantetvā gehaṁ netvā varaannapānena santappetvā sampavāretvā bhojesi. So teneva cittappasādena tato cuto devaloke nibbattitvā dibbasampattiṁ anubhavitvā tato cavitvā manussaloke nibbattitvā manussasampattiṁ anubhavitvā tato aparāparaṁ devamanussasampattiyo anubhavitvā imasmiṁ buddhuppāde ekasmiṁ kule nibbatto sāsane pasīditvā pabbajitvā vipassanaṁ vaḍḍhetvā arahattaṁ pāpuṇi. So pubbe katapuññanāmavasena annasaṁsāvakattheroti pākaṭanāmo ahosi.",
  "atk-s0510a3:41": "155-6. So aparabhāge attano pubbakammaṁ saritvā somanassajāto ‘‘evaṁ mayā iminā puññasambhārānubhāvena pattaṁ arahatta’’nti attano pubbacaritāpadānaṁ udānavasena pakāsento suvaṇṇavaṇṇantiādimāha . Tattha suvaṇṇassa vaṇṇo viya vaṇṇo yassa bhagavato soyaṁ suvaṇṇavaṇṇo, taṁ suvaṇṇavaṇṇaṁ sambuddhaṁ siddhatthanti attho. Gacchantaṁ antarāpaṇeti vessānaṁ āpaṇapantīnaṁ antaravīthiyaṁ gacchamānaṁ. Kañcanagghiyasaṁkāsanti suvaṇṇatoraṇasadisaṁ bāttiṁsavaralakkhaṇaṁ dvattiṁsavaralakkhaṇehi sampannaṁ lokapajjotaṁ sakalalokadīpabhūtaṁ appameyyaṁ pamāṇavirahitaṁ anopamaṁ upamāvirahitaṁ jutindharaṁ pabhādhāraṁ nīlapītādichabbaṇṇabuddharaṁsiyo dhārakaṁ siddhatthaṁ disvā paramaṁ uttamaṁ pītiṁ alatthaṁ alabhinti sambandho. Sesaṁ suviññeyyamevāti.",
  "atk-s0510a3:42": "Annasaṁsāvakattheraapadānavaṇṇanā samattā.",
  "atk-s0510a3:43": "6. Dhūpadāyakattheraapadānavaṇṇanā",
  "atk-s0510a3:44": "Siddhatthassa bhagavatotiādikaṁ āyasmato dhūpadāyakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle kulagehe nibbatto siddhatthe bhagavati cittaṁ pasādetvā tassa bhagavato gandhakuṭiyaṁ candanāgarukāḷānusāriādinā katehi anekehi dhūpehi dhūpapūjaṁ akāsi. So tena puññena devesu ca manussesu ca ubhayasampattiyo anubhavanto nibbattanibbattabhave pūjanīyo hutvā imasmiṁ buddhuppāde ekasmiṁ kulagehe nibbatto puññasambhārānubhāvena sāsane pabbajitvā vipassanaṁ vaḍḍhetvā arahattaṁ patvā katadhūpapūjāpuññattā nāmena dhūpadāyakattheroti sabbattha pākaṭo. So pattaarahattaphalo attano pubbakammaṁ saritvā somanassajāto pubbacaritāpadānaṁ dassento siddhatthassa bhagavatotiādimāha. Siddho paripuṇṇo sabbaññutaññāṇādiguṇasaṅkhāto attho payojanaṁ yassa bhagavato soyaṁ siddhattho, tassa siddhatthassa bhagavato bhagyādiguṇavantassa lokajeṭṭhassa sakalalokuttamassa tādino iṭṭhāniṭṭhesu tādisassa acalasabhāvassāti attho. Sesaṁ uttānatthamevāti.",
  "atk-s0510a3:45": "Dhūpadāyakattheraapadānavaṇṇanā samattā.",
  "atk-s0510a3:46": "7. Pulinapūjakattheraapadānavaṇṇanā",
  "atk-s0510a3:47": "Vipassissabhagavatotiādikaṁ āyasmato pulinapūjakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle ekasmiṁ kule nibbatto sāsane pasannacitto cetiyaṅgaṇabodhiyaṅgaṇesu purāṇavālukaṁ apanetvā navaṁ muttādalasadisapaṇḍarapulinaṁ okiritvā māḷakaṁ alaṅkari. Tena kammena so devaloke nibbatto tattha dibbehi ratanehi vijjotamāne anekayojane kanakavimāne dibbasampattiṁ anubhavitvā tato cuto manussaloke sattaratanasampanno cakkavattī rājā hutvā manussasampattiṁ anubhavitvā aparāparaṁ saṁsaranto imasmiṁ buddhuppāde vibhavasampanne ekasmiṁ kule nibbatto sāsane pasanno pabbajitvā vipassanaṁ vaḍḍhetvā arahattaṁ pāpuṇi. So attano katapuññanāmasadisena nāmena pulinapūjakattheroti pākaṭo.",
  "atk-s0510a3:48": "165. So attano pubbakammaṁ saritvā somanassajāto pubbacaritāpadānaṁ dassento vipassissa bhagavatotiādimāha. Tattha vividhaṁ passatīti vipassī, vivicca passatīti vā vipassī, vividhe attatthaparatthādibhede atthe passatīti vā vipassī, vividhe vohāraparamatthādibhede passatīti vā vipassī, tassa vipassissa bodhiyā pādaputtame uttame bodhirukkhamaṇḍalamāḷake purāṇapulinaṁ vālukaṁ chaḍḍetvā suddhaṁ paṇḍaraṁ pulinaṁ ākiriṁ santhariṁ. Sesaṁ suviññeyyamevāti.",
  "atk-s0510a3:49": "Pulinapūjakattheraapadānavaṇṇanā samattā.",
  "atk-s0510a3:50": "8. Uttiyattheraapadānavaṇṇanā",
  "atk-s0510a3:51": "Candabhāgānadītīretiādikaṁ āyasmato uttiyattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle candabhāgānadiyaṁ susumāro hutvā nibbatto nadītīraṁ upagataṁ bhagavantaṁ disvā pasannacitto pāraṁ netukāmo tīrasamīpeyeva nipajji. Bhagavā tassa anukampāya piṭṭhiyaṁ pāde ṭhapesi. So tuṭṭho udaggo pītivegena mahussāho hutvā sotaṁ chindanto sīghena javena bhagavantaṁ paratīraṁ nesi. Bhagavā tassa cittappasādaṁ ñatvā ‘‘ayaṁ ito cuto devaloke nibbattissati , tato paṭṭhāya sugatīsuyeva saṁsaranto ito catunnavutikappe amataṁ pāpuṇissatī’’ti byākaritvā pakkāmi.",
  "atk-s0510a3:52": "So tathā sugatīsuyeva saṁsaranto imasmiṁ buddhuppāde sāvatthiyaṁ aññatarassa brāhmaṇassa putto hutvā nibbatti, uttiyotissa nāmaṁ akaṁsu. So vayappatto ‘‘amataṁ pariyesissāmī’’ti paribbājako hutvā ekadivasaṁ bhagavantaṁ disvā upasaṅkamitvā vanditvā dhammaṁ sutvā paṭiladdhasaddho hutvā sāsane pabbajitvā sīladiṭṭhīnaṁ avisodhitattā visesaṁ nibbattetuṁ asakkonto aññaṁ bhikkhuṁ visesaṁ nibbattetvā aññaṁ byākarontaṁ disvā satthāraṁ upasaṅkamitvā saṅkhepena ovādaṁ yāci. Satthāpi tassa , ‘‘tasmātiha tvaṁ, uttiya, ādimeva visodhehī’’tiādinā (saṁ. ni. 5.382) saṅkhepeneva ovādaṁ adāsi. So satthu ovāde ṭhatvā vipassanaṁ ārabhi. Tassa āraddhavipassakassa ābādho uppajji. Uppanne ābādhe jātasaṁvego vīriyārambhavatthuṁ ñatvā vipassanaṁ vaḍḍhetvā arahattaṁ pāpuṇi.",
  "atk-s0510a3:53": "169. Evaṁ so katasambhārānurūpena pattaarahattaphalo attano pubbakammaṁ saritvā somanassajāto pubbacaritāpadānaṁ pakāsento candabhāgānadītīretiādimāha. Tattha candabhāgānadītīreti parisuddhapaṇḍarapulinatalehi ca pabhāsampannapasannamadhurodakaparipuṇṇatāya ca candappabhākiraṇasassirīkābhā nadamānā saddaṁ kurumānā gacchatīti candabhāgānadī, tassā candabhāgānadiyā tīre susumāro ahosinti sambandho. Tattha susumāroti khuddakamacchagumbe khaṇḍākhaṇḍikaṁ karonto māretīti susumāro, caṇḍamaccho kumbhīloti attho. Sabhojanapasutohanti ahaṁ sabhojane sakagocare pasuto byāvaṭo. Nadītitthaṁ agacchahanti bhagavato āgamanakāle ahaṁ nadītitthaṁ agacchiṁ pattomhi.",
  "atk-s0510a3:54": "170.Siddhattho tamhi samayeti tasmiṁ mama titthagamanakāle siddhattho bhagavā aggapuggalo sabbasattesu jeṭṭho seṭṭho sayambhū sayameva bhūto jāto buddhabhūto so bhagavā nadiṁ taritukāmo nadītīraṁ upāgami.",
  "atk-s0510a3:55": "172.Pettikaṁ visayaṁ mayhanti mayhaṁ pitupitāmahādīhi paramparānītaṁ, yadidaṁ sampattasampattamahānubhāvānaṁ taraṇanti attho.",
  "atk-s0510a3:56": "173.Mamauggajjanaṁ sutvāti mayhaṁ uggajjanaṁ ārādhanaṁ sutvā mahāmuni bhagavā abhiruhīti sambandho. Sesaṁ uttānatthamevāti.",
  "atk-s0510a3:57": "Uttiyattheraapadānavaṇṇanā samattā.",
  "atk-s0510a3:58": "9. Ekañjalikattheraapadānavaṇṇanā",
  "atk-s0510a3:59": "Suvaṇṇavaṇṇantiādikaṁ āyasmato ekañjalikattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle ekasmiṁ kulagehe nibbatto viññutaṁ patto ratanattaye pasanno piṇḍāya carantaṁ vipassiṁ bhagavantaṁ disvā pasannamānaso añjaliṁ paggahetvā aṭṭhāsi. So tena puññakammena devamanussesu saṁsaranto sabbattha pūjanīyo hutvā ubhayasampattiyo anubhavitvā imasmiṁ buddhuppāde vibhavasampanne kule nibbattitvā sāsane pasīditvā pabbajitvā vipassanaṁ vaḍḍhetvā arahatte patiṭṭhāsi. Pubbe katapuññavasena ekañjalikattheroti pākaṭo.",
  "atk-s0510a3:60": "180. So attano pubbakammaṁ saritvā taṁ hatthatale āmalakaṁ viya disvā udānavasena pubbacaritāpadānaṁ pakāsento suvaṇṇavaṇṇantiādimāha. Vipassiṁ satthavāhagganti vāṇije kantārā vahati tāretīti satthavāho . Vāḷakantārā coḷakantārā dubbhikkhakantārā nirudakakantārā yakkhakantārā appabhakkhakantārā ca tāreti uttāreti patāreti nittāreti khemantabhūmiṁ pāpetīti attho. Ko so? Vāṇijajeṭṭhako. Satthavāhasadisattā ayampi bhagavā satthavāho. Tathā hi so tividhaṁ bodhiṁ patthayante katapuññasambhāre satte jātikantārā jarākantārā byādhikantārā maraṇakantārā sokaparidevadukkhadomanassupāyāsakantārā ca sabbasmā saṁsārakantārā ca tāreti uttāreti patāreti nittāreti nibbānathalaṁ pāpetīti attho. Satthavāho ca so aggo seṭṭho padhāno cāti satthavāhaggo, taṁ satthavāhaggaṁ vipassiṁ sambuddhanti sambandho. Naravaraṁ vināyakanti narānaṁ antare asithilaparakkamoti naravīro, taṁ. Visesena katapuññasambhāre satte neti nibbānapuraṁ pāpetīti vināyako, taṁ.",
  "atk-s0510a3:61": "181.Adantadamanaṁ tādinti rāgadosamohādikilesasampayuttattā kāyavacīmanodvārehi adante satte dametīti adantadamano, taṁ. Iṭṭhāniṭṭhesu akampiyatādiguṇayuttoti tādī, taṁ. Mahāvādiṁ mahāmatinti sakasamayaparasamayavādīnaṁ antare attanā samadhikapuggalavirahitattā mahāvādī , mahatī pathavisamānā merusamānā ca mati yassa so mahāmati, taṁ mahāvādiṁ mahāmatiṁ sambuddhanti iminā tulyādhikaraṇaṁ. Sesaṁ suviññeyyamevāti.",
  "atk-s0510a3:62": "Ekañjalikattheraapadānavaṇṇanā samattā.",
  "atk-s0510a3:63": "10. Khomadāyakattheraapadānavaṇṇanā",
  "atk-s0510a3:64": "Nagare bandhumatiyātiādikaṁ āyasmato khomadāyakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa bhagavato kāle ekasmiṁ kulagehe nibbatto vayappatto sāsane abhippasanno ratanattayamāmako vipassissa bhagavato santike dhammaṁ sutvā pasannamānaso khomadussena pūjaṁ akāsi. So tadeva mūlaṁ katvā yāvajīvaṁ puññāni katvā tato devaloke nibbatto. Chasu devesu aparāparaṁ dibbasukhaṁ anubhavitvā tato cavitvā manussaloke cakkavattiādianekavidhamanussasampattiṁ anubhavitvā paripākagate puññasambhāre imasmiṁ buddhuppāde kulagehe nibbatto vayappatto satthu santike dhammaṁ sutvā paṭiladdhasaddho pabbajitvā vipassanaṁ vaḍḍhetvā nacirasseva arahattaṁ pāpuṇi. Katapuññanāmena khomadāyakattheroti pākaṭo.",
  "atk-s0510a3:65": "184. So attano pubbakammaṁ saritvā somanassajāto pubbacaritāpadānaṁ dassento nagare bandhumatiyātiādimāha. Tattha bandhu vuccati ñātako, te bandhū yasmiṁ nagare aññamaññaṁ saṅghaṭitā vasanti, taṁ nagaraṁ ‘‘bandhumatī’’ti vuccati. Ropemi bījasampadanti dānasīlādipuññabījasampattiṁ ropemi paṭṭhapemīti attho.",
  "atk-s0510a3:66": "Khomadāyakattheraapadānavaṇṇanā samattā.",
  "atk-s0510a3:67": "Tatiyassa subhūtivaggassa vaṇṇanā samattā.",
  "atk-s0510a3:68": "Catubhāṇavāravaṇṇanā niṭṭhitā."
}