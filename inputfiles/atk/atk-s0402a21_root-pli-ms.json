{
  "atk-s0402a21:0": "3. Puggalavaggo",
  "atk-s0402a21:1": "1. Samiddhasuttavaṇṇanā",
  "atk-s0402a21:2": "21. Tatiyassa paṭhame jhānaphassaṁ paṭhamaṁ phusati, pacchā nirodhaṁ nibbānaṁ sacchikarotīti kāyasakkhi. Diṭṭhantaṁ pattoti diṭṭhippatto. Saddahanto vimuttoti saddhāvimutto. Khamatīti ruccati. Abhikkantataroti atisundarataro. Paṇītataroti atipaṇītataro. Saddhindriyaṁ adhimattaṁ hotīti samiddhattherassa kira arahattamaggakkhaṇe saddhindriyaṁ dhuraṁ ahosi, sesāni cattāri sahajātindriyāni tasseva parivārāni ahesuṁ. Iti thero attanā paṭividdhamaggaṁ kathento evamāha. Mahākoṭṭhikattherassa pana arahattamaggakkhaṇe samādhindriyaṁ dhuraṁ ahosi, sesāni cattāri indriyāni tasseva parivārāni ahesuṁ. Tasmā sopi samādhindriyaṁ adhimattanti kathento attanā paṭividdhamaggameva kathesi. Sāriputtattherassa pana arahattamaggakkhaṇe paññindriyaṁ dhuraṁ ahosi. Sesāni cattāri indriyāni tasseva parivārāni ahesuṁ. Tasmā sopi paññindriyaṁ adhimattanti kathento attanā paṭividdhamaggameva kathesi.",
  "atk-s0402a21:3": "Nakhvetthāti na kho ettha. Ekaṁsena byākātunti ekantena byākarituṁ. Arahattāya paṭipannoti arahattamaggasamaṅgiṁ dasseti. Evametasmiṁ sutte tīhipi therehi attanā paṭividdhamaggova kathito, sammāsambuddho pana bhummantareneva kathesi.",
  "atk-s0402a21:4": "2. Gilānasuttavaṇṇanā",
  "atk-s0402a21:5": "22. Dutiye sappāyānīti hitāni vuddhikarāni. Patirūpanti anucchavikaṁ. Neva vuṭṭhāti tamhā ābādhāti iminā atekicchena vātāpamārādinā rogena samannāgato niṭṭhāpattagilāno kathito. Vuṭṭhāti tamhā ābādhāti iminā khipitakakacchutiṇapupphakajarādibhedo appamattaābādho kathito. Labhanto sappāyāni bhojanāni no alabhantoti iminā pana yesaṁ paṭijagganena phāsukaṁ hoti, sabbepi te ābādhā kathitā. Ettha ca patirūpo upaṭṭhāko nāma gilānupaṭṭhākaaṅgehi samannāgato paṇḍito dakkho analaso veditabbo. Gilānupaṭṭhāko anuññātoti bhikkhusaṅghena dātabboti anuññāto. Tasmiñhi gilāne attano dhammatāya yāpetuṁ asakkonte bhikkhusaṅghena tassa bhikkhuno eko bhikkhu ca sāmaṇero ca ‘‘imaṁ paṭijaggathā’’ti apaloketvā dātabbā. Yāva pana te taṁ paṭijagganti, tāva gilānassa ca tesañca dvinnaṁ yenattho, sabbaṁ bhikkhusaṅghasseva bhāro.",
  "atk-s0402a21:6": "Aññepi gilānā upaṭṭhātabbāti itarepi dve gilānā upaṭṭhāpetabbā. Kiṁ kāraṇā? Yopi hi niṭṭhapattagilāno, so anupaṭṭhiyamāno ‘‘sace maṁ paṭijaggeyyuṁ, phāsukaṁ me bhaveyya. Na kho pana maṁ paṭijaggantī’’ti manopadosaṁ katvā apāye nibbatteyya. Paṭijaggiyamānassa panassa evaṁ hoti ‘‘bhikkhusaṅghena yaṁ kātabbaṁ, taṁ kataṁ. Mayhaṁ pana kammavipāko īdiso’’ti. So bhikkhusaṅghe mettaṁ paccupaṭṭhāpetvā sagge nibbattissati. Yo pana appamattakena byādhinā samannāgato labhantopi alabhantopi vuṭṭhātiyeva, tassa vināpi bhesajjena vūpasamanabyādhi bhesajje kate khippataraṁ vūpasammati. So tato buddhavacanaṁ vā uggaṇhituṁ sakkhissati, samaṇadhammaṁ vā kātuṁ sakkhissati. Iminā kāraṇena ‘‘aññepi gilānā upaṭṭhātabbā’’ti vuttaṁ.",
  "atk-s0402a21:7": "Neva okkamatīti neva pavisati. Niyāmaṁ kusalesu dhammesu sammattanti kusalesu dhammesu magganiyāmasaṅkhātaṁ sammattaṁ. Iminā padaparamo puggalo kathito. Dutiyavārena ugghaṭitaññū gahito sāsane nālakattherasadiso buddhantare ekavāraṁ paccekabuddhānaṁ santike ovādaṁ labhitvā paṭividdhapaccekabodhiñāṇo ca. Tatiyavārena vipañcitaññū puggalo kathito, neyyo pana tannissitova hoti.",
  "atk-s0402a21:8": "Dhammadesanā anuññātāti māsassa aṭṭha vāre dhammakathā anuññātā. Aññesampi dhammo desetabboti itaresampi dhammo kathetabbo. Kiṁ kāraṇā? Padaparamassa hi imasmiṁ attabhāve dhammaṁ paṭivijjhituṁ asakkontassāpi anāgate paccayo bhavissati. Yo pana tathāgatassa rūpadassanaṁ labhantopi alabhantopi dhammavinayañca savanāya labhantopi alabhantopi dhammaṁ abhisameti, so alabhanto tāva abhisameti. Labhanto pana khippameva abhisamessatīti iminā kāraṇena tesaṁ dhammo desetabbo. Tatiyassa pana punappunaṁ desetabbova.",
  "atk-s0402a21:9": "3. Saṅkhārasuttavaṇṇanā",
  "atk-s0402a21:10": "23. Tatiye sabyābajjhanti sadukkhaṁ. Kāyasaṅkhāranti kāyadvāre cetanārāsiṁ. Abhisaṅkharotīti āyūhati rāsiṁ karoti piṇḍaṁ karoti. Vacīmanodvāresupi eseva nayo. Sabyābajjhaṁ lokanti sadukkhaṁ lokaṁ. Sabyābajjhā phassā phusantīti sadukkhā vipākaphassā phusanti. Sabyābajjhaṁvedanaṁ vediyatīti sadukkhaṁ vipākavedanaṁ vediyati, sābādhaṁ nirassādanti attho. Seyyathāpi sattā nerayikāti yathā niraye nibbattasattā ekantadukkhaṁ vedanaṁ vediyanti, evaṁ vediyatīti attho. Kiṁ pana tattha upekkhāvedanā natthīti? Atthi, dukkhavedanāya pana balavabhāvena sā abbohārikaṭṭhāne ṭhitā. Iti nirayova nirayassa upamaṁ katvā āhaṭo. Tatra paṭibhāgaupamā nāma kira esā.",
  "atk-s0402a21:11": "Seyyathāpi devā subhakiṇhāti idhāpi devalokova devalokassa upamaṁ katvā āhaṭo. Yasmā pana heṭṭhimesu brahmalokesu sappītikajjhānavipāko vattati, subhakiṇhesu nippītiko ekantasukhova, tasmā te aggahetvā subhakiṇhāva kathitā. Iti ayampi tatra paṭibhāgaupamā nāmāti veditabbā.",
  "atk-s0402a21:12": "Vokiṇṇasukhadukkhanti vomissakasukhadukkhaṁ. Seyyathāpi manussāti manussānaṁ hi kālena sukhaṁ hoti, kālena dukkhaṁ. Ekacce ca devāti kāmāvacaradevā. Tesampi kālena sukhaṁ hoti, kālena dukkhaṁ. Tesaṁ hi hīnatarānaṁ mahesakkhatarā devatā disvā āsanā vuṭṭhātabbaṁ hoti, maggā ukkamitabbaṁ, pārutavatthaṁ apanetabbaṁ, añjalikammaṁ kātabbanti taṁ sabbampi dukkhaṁ nāma hoti. Ekacce ca vinipātikāti vemānikapetā. Te hi kālena sampattiṁ anubhavanti kālena kammanti vokiṇṇasukhadukkhāva honti. Iti imasmiṁ sutte tīṇi sucaritāni lokiyalokuttaramissakāni kathitānīti veditabbāni.",
  "atk-s0402a21:13": "4. Bahukārasuttavaṇṇanā",
  "atk-s0402a21:14": "24. Catutthe tayome, bhikkhave, puggalāti tayo ācariyapuggalā. Puggalassabahukārāti antevāsikapuggalassa bahūpakārā. Buddhanti sabbaññubuddhaṁ. Saraṇaṁ gato hotīti avassayaṁ gato hoti. Dhammanti satantikaṁ navalokuttaradhammaṁ. Saṅghanti aṭṭhaariyapuggalasamūhaṁ. Idañca pana saraṇagamanaṁ aggahitasaraṇapubbassa akatābhinivesassa vasena vuttaṁ. Iti imasmiṁ sutte saraṇadāyako sotāpattimaggasampāpako arahattamaggasampāpakoti tayo ācariyā bahukārāti āgatā, pabbajjādāyako buddhavacanadāyako kammavācācariyo sakadāgāmimaggasampāpako anāgāmimaggasampāpakoti ime ācariyā na āgatā, kiṁ ete na bahukārāti? No, na bahukārā. Ayaṁ pana desanā duvidhena paricchinnā. Tasmā sabbepete bahukārā. Tesu saraṇagamanasmiṁyeva akatābhiniveso vaṭṭati, catupārisuddhisīlakasiṇaparikammavipassanāñāṇāni pana paṭhamamaggasannissitāni honti, upari dve maggā ca phalāni ca arahattamaggasannissitānīti veditabbāni.",
  "atk-s0402a21:15": "Iminā puggalenāti iminā antevāsikapuggalena. Na suppatikāraṁ vadāmīti patikāraṁ kātuṁ na sukaranti vadāmi. Abhivādanādīsu anekasatavāraṁ anekasahassavārampi hi pañcapatiṭṭhitena nipatitvā vandanto āsanā vuṭṭhāya paccuggacchanto diṭṭhadiṭṭhakkhaṇe añjaliṁ paggaṇhanto anucchavikaṁ sāmīcikammaṁ karonto divase divase cīvarasataṁ cīvarasahassaṁ piṇḍapātasataṁ piṇḍapātasahassaṁ dadamāno cakkavāḷapariyantena sabbaratanamayaṁ āvāsaṁ karonto sappinavanītādinānappakāraṁ bhesajjaṁ anuppadajjamāno neva sakkoti ācariyena katassa patikāraṁ nāma kātunti evamattho veditabbo.",
  "atk-s0402a21:16": "5. Vajirūpamasuttavaṇṇanā",
  "atk-s0402a21:17": "25. Pañcame arukūpamacittoti purāṇavaṇasadisacitto. Vijjūpamacittoti ittarakālobhāsanena vijjusadisacitto. Vajirūpamacittoti kilesānaṁ mūlaghātakaraṇasamatthatāya vajirena sadisacitto. Abhisajjatīti laggati. Kuppatīti kopavasena kuppati. Byāpajjatīti pakatibhāvaṁ pajahati, pūtiko hoti. Patitthīyatīti thinabhāvaṁ thaddhabhāvaṁ āpajjati. Kopanti dubbalakodhaṁ. Dosanti dussanavasena tato balavataraṁ. Appaccayanti atuṭṭhākāraṁ domanassaṁ. Duṭṭhārukoti purāṇavaṇo. Kaṭṭhenāti daṇḍakakoṭiyā. Kaṭhalenāti kapālena. Āsavaṁ detīti aparāparaṁ savati. Purāṇavaṇo hi attano dhammatāyeva pubbaṁ lohitaṁ yūsanti imāni tīṇi savati, ghaṭṭito pana tāni adhikataraṁ savati.",
  "atk-s0402a21:18": "Evamevakhoti ettha idaṁ opammasaṁsandanaṁ – duṭṭhāruko viya hi kodhanapuggalo, tassa attano dhammatāya savanaṁ viya kodhanassapi attano dhammatāya uddhumātassa viya caṇḍikatassa caraṇaṁ, kaṭṭhena vā kaṭhalāya vā ghaṭṭanaṁ viya appamattaṁ vacanaṁ, bhiyyosomattāya savanaṁ viya ‘‘mādisaṁ nāma esa evaṁ vadatī’’ti bhiyyosomattāya uddhumāyanabhāvo daṭṭhabbo.",
  "atk-s0402a21:19": "Rattandhakāratimisāyanti rattiṁ cakkhuviññāṇuppattinivāraṇena andhabhāvakaraṇe bahalatame. Vijjantarikāyāti vijjuppattikkhaṇe. Idhāpi idaṁ opammasaṁsandanaṁ – cakkhumā puriso viya hi yogāvacaro daṭṭhabbo, andhakāraṁ viya sotāpattimaggavajjhā kilesā, vijjusañcaraṇaṁ viya sotāpattimaggañāṇassa uppattikālo, vijjantarikāya cakkhumato purisassa samantā rūpadassanaṁ viya sotāpattimaggakkhaṇe nibbānadassanaṁ, puna andhakārāvattharaṇaṁ viya sakadāgāmimaggavajjhā kilesā, puna vijjusañcaraṇaṁ viya sakadāgāmimaggañāṇassa uppādo, vijjantarikāya cakkhumato purisassa samantā rūpadassanaṁ viya sakadāgāmimaggakkhaṇe nibbānadassanaṁ, puna andhakārāvattharaṇaṁ viya anāgāmimaggavajjhā kilesā, puna vijjusañcaraṇaṁ viya anāgāmimaggañāṇassa uppādo, vijjantarikāya cakkhumato purisassa samantā rūpadassanaṁ viya anāgāmimaggakkhaṇe nibbānadassanaṁ veditabbaṁ.",
  "atk-s0402a21:20": "Vajirūpamacittatāyapi idaṁ opammasaṁsandanaṁ – vajiraṁ viya hi arahattamaggañāṇaṁ daṭṭhabbaṁ, maṇigaṇṭhipāsāṇagaṇṭhi viya arahattamaggavajjhā kilesā, vajirassa maṇigaṇṭhimpi vā pāsāṇagaṇṭhimpi vā vinivijjhitvā agamanabhāvassa natthitā viya arahattamaggañāṇena acchejjānaṁ kilesānaṁ natthibhāvo, vajirena nibbiddhavedhassa puna apatipūraṇaṁ viya arahattamaggena chinnānaṁ kilesānaṁ puna anuppādo daṭṭhabboti.",
  "atk-s0402a21:21": "6. Sevitabbasuttavaṇṇanā",
  "atk-s0402a21:22": "26. Chaṭṭhe sevitabboti upasaṅkamitabbo. Bhajitabboti allīyitabbo. Payirupāsitabboti santike nisīdanavasena punappunaṁ upāsitabbo. Sakkatvā garuṁ katvāti sakkārañceva garukārañca katvā. Hīno hoti sīlenātiādīsu upādāyupādāya hīnatā veditabbā. Tattha yo hi pañca sīlāni rakkhati, so dasa sīlāni rakkhantena na sevitabbo . Yo dasa sīlāni rakkhati, so catupārisuddhisīlaṁ rakkhantena na sevitabbo. Aññatra anuddayā aññatra anukampāti ṭhapetvā anuddayañca anukampañca. Attano atthāyeva hi evarūpo puggalo na sevitabbo, anuddayānukampāvasena pana taṁ upasaṅkamituṁ vaṭṭati.",
  "atk-s0402a21:23": "Sīlasāmaññagatānaṁ satanti sīlena samānabhāvaṁ gatānaṁ santānaṁ. Sīlakathāca no bhavissatīti evaṁ samānasīlānaṁ amhākaṁ sīlameva ārabbha kathā bhavissati. Sā ca no pavattinī bhavissatīti sā ca amhākaṁ kathā divasampi kathentānaṁ pavattissati na paṭihaññissati. Sā ca no phāsu bhavissatīti sā ca divasampi pavattamānā sīlakathā amhākaṁ phāsuvihāro sukhavihāro bhavissati. Samādhipaññākathāsupi eseva nayo.",
  "atk-s0402a21:24": "Sīlakkhandhanti sīlarāsiṁ. Tattha tattha paññāya anuggahessāmīti ettha sīlassa asappāye anupakāradhamme vajjetvā sappāye upakāradhamme sevanto tasmiṁ tasmiṁ ṭhāne sīlakkhandhaṁ paññāya anuggaṇhāti nāma. Samādhipaññākkhandhesupi eseva nayo. Nihīyatīti attano hīnataraṁ puggalaṁ sevanto khāraparissāvane āsittaudakaṁ viya satataṁ samitaṁ hāyati parihāyati. Tulyasevīti attanā samānasevī. Seṭṭhamupanamanti seṭṭhaṁ puggalaṁ oṇamanto. Udeti khippanti khippameva vaḍḍhati. Tasmā attano uttariṁ bhajethāti yasmā seṭṭhaṁ puggalaṁ upanamanto udeti khippaṁ, tasmā attano uttaritaraṁ visiṭṭhataraṁ bhajetha.",
  "atk-s0402a21:25": "7. Jigucchitabbasuttavaṇṇanā",
  "atk-s0402a21:26": "27. Sattame jigucchitabboti gūthaṁ viya jigucchitabbo. Atha kho nanti atha kho assa. Kittisaddoti kathāsaddo. Evameva khoti ettha gūthakūpo viya dussīlyaṁ daṭṭhabbaṁ. Gūthakūpe patitvā ṭhito dhammaniahi viya dussīlapuggalo. Gūthakūpato uddhariyamānena tena ahinā purisassa sarīraṁ āruḷhenāpi adaṭṭhabhāvo viya dussīlaṁ sevamānassāpi tassa kiriyāya akaraṇabhāvo. Sarīraṁ gūthena makkhetvā ahinā gatakālo viya dussīlaṁ sevamānassa pāpakittisaddaabbhuggamanakālo veditabbo.",
  "atk-s0402a21:27": "Tindukālātanti tindukarukkhaalātaṁ. Bhiyyosomattāya cicciṭāyatīti taṁ hi jhāyamānaṁ pakatiyāpi papaṭikāyo muñcantaṁ cicciṭāti ‘‘ciṭiciṭā’’ti saddaṁ karoti, ghaṭṭitaṁ pana adhimattaṁ karotīti attho. Evameva khoti evamevaṁ kodhano attano dhammatāyapi uddhato caṇḍikato hutvā carati, appamattakaṁ pana vacanaṁ sutakāle ‘‘mādisaṁ nāma evaṁ vadati evaṁ vadatī’’ti atirekataraṁ uddhato caṇḍikato hutvā carati. Gūthakūpoti gūthapuṇṇakūpo, gūtharāsiyeva vā. Opammasaṁsandanaṁ panettha purimanayeneva veditabbaṁ. Tasmā evarūpo puggalo ajjhupekkhitabbo na sevitabboti yasmā kodhano atiseviyamāno atiupasaṅkamiyamānopi kujjhatiyeva, ‘‘kiṁ iminā’’ti paṭikkamantepi kujjhatiyeva. Tasmā palālaggi viya ajjhupekkhitabbo na sevitabbo na bhajitabbo. Kiṁ vuttaṁ hoti? Yo hi palālaggiṁ atiupasaṅkamitvā tappati, tassa sarīraṁ jhāyati. Yo atipaṭikkamitvā tappati, tassa sītaṁ na vūpasammati. Anupasaṅkamitvā apaṭikkamitvā pana majjhattabhāvena tappantassa sītaṁ vūpasammati, tasmā palālaggi viya kodhano puggalo majjhattabhāvena ajjhupekkhitabbo, na sevitabbo na bhajitabbo na payirupāsitabbo.",
  "atk-s0402a21:28": "Kalyāṇamittoti sucimitto. Kalyāṇasahāyoti sucisahāyo. Sahāyā nāma sahagāmino saddhiṁcarā. Kalyāṇasampavaṅkoti kalyāṇesu sucipuggalesu sampavaṅko, tanninnatappoṇatappabbhāramānasoti attho.",
  "atk-s0402a21:29": "8. Gūthabhāṇīsuttavaṇṇanā",
  "atk-s0402a21:30": "28. Aṭṭhame gūthabhāṇīti yo gūthaṁ viya duggandhakathaṁ katheti. Pupphabhāṇīti yo pupphāni viya sugandhakathaṁ katheti. Madhubhāṇīti yo madhu viya madhurakathaṁ katheti. Sabhaggatoti sabhāya ṭhito. Parisaggatoti gāmaparisāya ṭhito. Ñātimajjhagatoti ñātīnaṁ majjhe ṭhito. Pūgamajjhagatoti seṇīnaṁ majjhe ṭhito. Rājakulamajjhagatoti rājakulassa majjhe mahāvinicchaye ṭhito. Abhinītoti pucchanatthāyānīto. Sakkhipuṭṭhoti sakkhiṁ katvā pucchito. Ehambho purisāti ālapanametaṁ. Attahetu vā parahetu vāti attano vā parassa vā hatthapādādihetu vā dhanahetu vā. Āmisakiñcikkhahetu vāti ettha āmisanti lañjo adhippeto. Kiñcikkhanti yaṁ vā taṁ vā appamattakaṁ antamaso tittiriyavaṭṭakasappipiṇḍanavanītapiṇḍādimattakassa lañjassa hetūti attho. Sampajānamusā bhāsitā hotīti jānantoyeva musāvādaṁ kattā hoti.",
  "atk-s0402a21:31": "Nelāti elaṁ vuccati doso, nāssa elanti nelā, niddosāti attho. ‘‘Nelaṅgo setapacchādo’’ti (udā. 65) ettha vuttasīlaṁ viya. Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ viya kaṇṇasūlaṁ na janeti. Atthamadhuratāya sakalasarīre kopaṁ ajanetvā pemaṁ janetīti pemanīyā. Hadayaṁ gacchati appaṭihaññamānā sukhena cittaṁ pavisatīti hadayaṅgamā. Guṇaparipuṇṇatāya pure bhavāti porī. Pure saṁvaḍḍhanārī viya sukumārātipi porī. Purassa esātipi porī. Purassa esāti nagaravāsīnaṁ kathāti attho. Nagaravāsino hi yuttakathā honti , pitimattaṁ pitāti, mātimattaṁ mātāti, bhātimattaṁ bhātāti vadanti. Evarūpī kathā bahuno janassa kantā hotīti bahujanakantā. Kantabhāveneva bahuno janassa manāpā cittavuddhikarāti bahujanamanāpā.",
  "atk-s0402a21:32": "9. Andhasuttavaṇṇanā",
  "atk-s0402a21:33": "29. Navame cakkhu na hotīti paññācakkhu na hoti. Phātiṁ kareyyāti phītaṁ vaḍḍhitaṁ kareyya. Sāvajjānavajjeti sadosaniddose. Hīnappaṇīteti adhamuttame. Kaṇhasukkasappaṭibhāgeti kaṇhasukkāyeva aññamaññaṁ paṭibāhanato paṭipakkhavasena sappaṭibhāgāti vuccanti. Ayaṁ panettha saṅkhepo – kusale dhamme ‘‘kusalā dhammā’’ti jāneyya, akusale dhamme ‘‘akusalā dhammā’’ti jāneyya. Sāvajjādīsupi eseva nayo. Kaṇhasukkasappaṭibhāgesu pana kaṇhadhamme ‘‘sukkasappaṭibhāgā’’ti jāneyya, sukkadhamme ‘‘kaṇhasappaṭibhāgā’’ti yena paññācakkhunā jāneyya, tathārūpampissa cakkhu na hotīti. Iminā nayena sesavāresupi attho veditabbo.",
  "atk-s0402a21:34": "Na ceva bhogā tathārūpāti tathājātikā bhogāpissa na honti. Na ca puññāni kubbatīti puññāni ca na karoti. Ettāvatā bhoguppādanacakkhuno ca puññakaraṇacakkhuno ca abhāvo vutto. Ubhayattha kaliggāhoti idhaloke ca paraloke cāti ubhayasmimpi aparaddhaggāho, parājayaggāho hotīti attho. Atha vā ubhayattha kaliggāhoti ubhayesampi diṭṭhadhammikasamparāyikānaṁ atthānaṁ kaliggāho, parājayaggāhoti attho. Dhammādhammenāti dasakusalakammapathadhammenapi dasaakusalakammapathaadhammenapi. Saṭhoti kerāṭiko. Bhogāni pariyesatīti bhoge gavesati. Theyyenakūṭakammena, musāvādena cūbhayanti theyyādīsu ubhayena pariyesatīti attho. Kathaṁ? Theyyena kūṭakammena ca pariyesati, theyyena musāvādena ca pariyesati , kūṭakammena musāvādena ca pariyesati. Saṅghātunti saṅgharituṁ. Dhammaladdhehīti dasakusalakammapathadhammaṁ akopetvā laddhehi. Uṭṭhānādhigatanti vīriyena adhigataṁ. Abyagghamānasoti nibbicikicchacitto. Bhaddakaṁ ṭhānanti seṭṭhaṁ devaṭṭhānaṁ. Na socatīti yasmiṁ ṭhāne antosokena na socati.",
  "atk-s0402a21:35": "10. Avakujjasuttavaṇṇanā",
  "atk-s0402a21:36": "30. Dasame avakujjapaññoti adhomukhapañño. Ucchaṅgapaññoti ucchaṅgasadisapañño. Puthupaññoti vitthārikapañño. Ādikalyāṇantiādīsu ādīti pubbapaṭṭhapanā. Majjhanti kathāvemajjhaṁ. Pariyosānanti sanniṭṭhānaṁ. Itissa te dhammaṁ kathentā pubbapaṭṭhapanepi kalyāṇaṁ bhaddakaṁ anavajjameva katvā kathenti, vemajjhepi pariyosānepi. Ettha ca atthi desanāya ādimajjhapariyosānāni, atthi sāsanassa. Tattha desanāya tāva catuppadikagāthāya paṭhamapadaṁ ādi, dve padāni majjhaṁ, avasānapadaṁ pariyosānaṁ. Ekānusandhikassa suttassa nidānaṁ ādi, anusandhi majjhaṁ, idamavocāti appanā pariyosānaṁ. Anekānusandhikassa paṭhamo anusandhi ādi, tato paraṁ eko vā aneke vā majjhaṁ, pacchimo pariyosānaṁ. Ayaṁ tāva desanāya nayo. Sāsanassa pana sīlaṁ ādi, samādhi majjhaṁ, vipassanā pariyosānaṁ. Samādhi vā ādi, vipassanā majjhaṁ, maggo pariyosānaṁ. Vipassanā vā ādi, maggo majjhaṁ, phalaṁ pariyosānaṁ. Maggo vā ādi, phalaṁ majjhaṁ, nibbānaṁ pariyosānaṁ. Dve dve vā kayiramāne sīlasamādhayo ādi, vipassanāmaggā majjhaṁ, phalanibbānāni pariyosānaṁ.",
  "atk-s0402a21:37": "Sātthanti sātthakaṁ katvā desenti. Sabyañjananti akkharapāripūriṁ katvā desenti. Kevalaparipuṇṇanti sakalaparipuṇṇaṁ anūnaṁ katvā desenti. Parisuddhanti parisuddhaṁ nijjaṭaṁ niggaṇṭhiṁ katvā desenti. Brahmacariyaṁ pakāsentīti evaṁ desentā ca seṭṭhacariyabhūtaṁ sikkhattayasaṅgahitaṁ ariyaṁ aṭṭhaṅgikaṁ maggaṁ pakāsenti. Neva ādiṁ manasi karotīti neva pubbapaṭṭhapanaṁ manasi karoti.",
  "atk-s0402a21:38": "Kumbhoti ghaṭo. Nikujjoti adhomukho ṭhapito. Evameva khoti ettha kumbho nikujjo viya avakujjapañño puggalo daṭṭhabbo, udakāsiñcanakālo viya dhammadesanāya laddhakālo, udakassa vivaṭṭanakālo viya tasmiṁ āsane nisinnassa uggahetuṁ asamatthakālo, udakassa asaṇṭhānakālo viya vuṭṭhahitvā asallakkhaṇakālo veditabbo.",
  "atk-s0402a21:39": "Ākiṇṇānīti pakkhittāni. Satisammosāya pakireyyāti muṭṭhassatitāya vikireyya. Evameva khoti ettha ucchaṅgo viya ucchaṅgapañño puggalo daṭṭhabbo, nānākhajjakāni viya nānappakāraṁ buddhavacanaṁ, ucchaṅge nānākhajjakāni khādantassa nisinnakālo viya tasmiṁ āsane nisinnassa uggaṇhanakālo, vuṭṭhahantassa satisammosā pakiraṇakālo viya tasmā āsanā vuṭṭhāya gacchantassa asallakkhaṇakālo veditabbo.",
  "atk-s0402a21:40": "Ukkujjoti uparimukho ṭhapito. Saṇṭhātīti patiṭṭhahati. Evameva khoti ettha uparimukho ṭhapito kumbho viya puthupañño puggalo daṭṭhabbo, udakassa āsittakālo viya desanāya laddhakālo, udakassa saṇṭhānakālo viya tattha nisinnassa uggaṇhanakālo, no vivaṭṭanakālo viya vuṭṭhāya gacchantassa sallakkhaṇakālo veditabbo.",
  "atk-s0402a21:41": "Dummedhoti nippañño. Avicakkhaṇoti saṁvidahanapaññāya rahito. Gantāti gamanasīlo. Seyyo etena vuccatīti etasmā puggalā uttaritaroti vuccati. Dhammānudhammappaṭipannoti navalokuttaradhammassa anudhammaṁ saha sīlena pubbabhāgapaṭipadaṁ paṭipanno. Dukkhassāti vaṭṭadukkhassa. Antakaro siyāti koṭikaro paricchedakaro parivaṭumakaro bhaveyyāti.",
  "atk-s0402a21:42": "Puggalavaggo tatiyo."
}