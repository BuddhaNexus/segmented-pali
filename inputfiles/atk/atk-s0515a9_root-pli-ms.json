{
  "atk-s0515a9:0": "9. Māgaṇḍiyasuttaniddesavaṇṇanā",
  "atk-s0515a9:1": "70. Navame māgaṇḍiyasuttaniddese paṭhamagāthāya tāva ajapālanigrodhamūle nānārūpāni nimminitvā abhikāmaṁ āgataṁ māradhītaraṁ disvāna taṇhaṁ aratiṁ ragañca chandamattampi methunasmiṁ nāhosi, kimevidaṁ imissā dārikāya muttakarīsapuṇṇaṁ rūpaṁ disvā bhavissati, sabbathā pādāpi naṁ samphusituṁ na icche, kutonena saṁvasitunti.",
  "atk-s0515a9:2": "Muttapuṇṇanti āhārautuvasena vatthipuṭantaraṁ pūretvā ṭhitamuttena pūritaṁ. Karīsapuṇṇanti pakkāsayasaṅkhāte heṭṭhānābhipiṭṭhikaṇṭakamūlānaṁ antare ubbedhena aṭṭhaṅgulamatte antāvasāne ṭhitavaccena puṇṇaṁ. Semhapuṇṇanti udarapaṭale ṭhitaekapattappamāṇena semhena pūritaṁ. Ruhirapuṇṇanti yakanassa heṭṭhābhāgaṁ pūretvā hadayavakkapapphāsānaṁ upari thokaṁ thokaṁ paggharantena vakkahadayayakanapapphāse temayamānena ṭhitena ekapattassa pūraṇamattena sannicitalohitasaṅkhātena ca kesalomanakhadantānaṁ maṁsavinimuttaṭṭhānañceva thaddhasukkhacammañca ṭhapetvā dhamanījālānusārena sabbaṁ upādiṇṇakasarīraṁ pharitvā ṭhitasaṁsaraṇalohitasaṅkhātena ca duvidhena ruhirena puṇṇaṁ.",
  "atk-s0515a9:3": "Aṭṭhisaṅghātanti sakalasarīre heṭṭhā aṭṭhīnaṁ upariṭṭhitāni sādhikāni tīṇi aṭṭhisatāni, tehi aṭṭhīhi ghaṭitaṁ. Nhārusambandhanti sakalasarīre aṭṭhīni ābandhitvā ṭhitāni nava nhārusatāni, tehi nhārūhi sambandhaṁ ābandhaṁ. Rudhiramaṁsāvalepananti saṁsaraṇalohitena ca sādhikāni tīṇi aṭṭhisatāni anulimpetvā ṭhitena navamaṁsapesisatena ca anulittaṁ sarīraṁ. Cammavinaddhanti sakalasarīraṁ pariyonandhitvā pākaṭakilomakassa upari chaviyā heṭṭhā ṭhitaṁ cammaṁ, tena cammena vinaddhaṁ pariyonaddhaṁ. ‘‘Cammāvanaddha’’ntipi pāḷi. Chaviyā paṭicchannanti atisukhumachaviyā paṭicchannaṁ chādetvā ṭhitaṁ. Chiddāvachiddanti anekachiddaṁ. Uggharantanti akkhimukhādīhi uggharantaṁ. Paggharantanti adhobhāgena paggharantaṁ. Kimisaṅghanisevitanti sūcimukhādīhi nānāpāṇakulasamūhehi āsevitaṁ. Nānākalimalaparipūranti anekavidhehi asucikoṭṭhāsehi pūritaṁ.",
  "atk-s0515a9:4": "71. Tato māgaṇḍiyo ‘‘pabbajitā nāma mānusake kāme pahāya dibbakāmatthāya pabbajanti, ayañca dibbepi kāme na icchati, idampi itthiratanaṁ, kā nu assa diṭṭhī’’ti pucchituṁ dutiyaṁ gāthamāha. Tattha etādisaṁ ce ratananti dibbitthiratanaṁ sandhāya bhaṇati. Nārinti attano dhītaraṁ sandhāya. Diṭṭhigataṁ sīlavataṁ nu jīvitanti diṭṭhiñca sīlañca vatañca jīvitañca. Bhavūpapattiñca vadesi kīdisanti attano bhavūpapattiṁ vā tuvaṁ kīdisaṁ vadesi.",
  "atk-s0515a9:5": "72. Ito parā dve gāthā vissajjanapucchānayena pavattattā pākaṭasambandhāyeva. Tāsu paṭhamagāthāya saṅkhepattho – tassa mayhaṁ māgaṇḍiya dvāsaṭṭhidiṭṭhigatadhammesu nicchinitvā ‘‘idameva saccaṁ, moghamañña’’nti (ma. ni. 3.27, 301) evaṁ idaṁ vadāmīti samuggahītaṁ na hoti natthi na vijjati, kiṁ kāraṇā? Ahañhi passanto diṭṭhīsu ādīnavaṁ kañci diṭṭhiṁ aggahetvā saccāni pavicinanto ajjhattaṁ rāgādīnaṁ santibhāvena ajjhattasantisaṅkhātaṁ nibbānameva addasanti.",
  "atk-s0515a9:6": "Ādīnavanti upaddavaṁ. Sadukkhanti kāyikadukkhena sadukkhaṁ. Savighātanti cetasikadukkhena sahitaṁ. Saupāyāsanti upāyāsasahitaṁ. Sapariḷāhanti sadarathaṁ. Na nibbidāyāti na vaṭṭe nibbindanatthāya. Na virāgāyāti na vaṭṭe virāgatthāya. Na nirodhāyāti na vaṭṭassa nirodhatthāya. Na upasamāyāti na vaṭṭassa upasamatthāya. Na abhiññāyāti na vaṭṭassa abhijānanatthāya. Na sambodhāyāti na kilesaniddāvigamena vaṭṭato sambujjhanatthāya . Na nibbānāyāti na amatanibbānatthāya. Ettha pana ‘‘nibbidāyā’’ti vipassanā. ‘‘Virāgāyā’’ti maggo. ‘‘Nirodhāya upasamāyā’’ti nibbānaṁ. ‘‘Abhiññāya sambodhāyā’’ti maggo. ‘‘Nibbānāyā’’ti nibbānameva. Evaṁ ekasmiṁ ṭhāne vipassanā, tīsu maggo, tīsu nibbānaṁ vuttanti evaṁ vavatthānakathā veditabbā. Pariyāyena pana sabbānipetāni maggavevacanānipi nibbānavevacanānipi hontiyeva.",
  "atk-s0515a9:7": "Ajjhattaṁ rāgassa santinti ajjhattarāgassa santabhāvena nibbutabhāvena ajjhattasantisaṅkhātaṁ nibbānaṁ olokesiṁ. Dosassa santintiādīsupi eseva nayo. Pacinanti niddesassa uddesapadaṁ. Vicinantoti saccāni vaḍḍhento vibhāvento. Pavicinantoti tāneva paccekaṁ vibhāvento . Keci ‘‘gavesanto’’ti vaṇṇayanti. Adassanti olokesiṁ. Adakkhinti vinivijjhiṁ. Aphassinti paññāya phusiṁ. Paṭivijjhinti ñāṇena paccakkhaṁ akāsiṁ.",
  "atk-s0515a9:8": "73. Dutiyagāthāya saṅkhepattho – yānimāni diṭṭhigatāni tehi tehi sattehi vinicchinitvā gahitattā ‘‘vinicchayā’’ti ca attano paccayehi abhisaṅkhatabhāvādinā nayena ‘‘pakappitānī’’ti ca vuccanti, te ve munī diṭṭhigatadhamme aggahetvā ajjhattasantīti yametamatthaṁ brūsi, ācikkha me, kathaṁ nu dhīrehi paveditaṁ taṁ kathaṁ pakāsitaṁ dhīrehīti vadati.",
  "atk-s0515a9:9": "Imissā gāthāya niddeso uttānattho ṭhapetvā paramatthapadaṁ. Tattha yaṁ paramatthanti yaṁ uttamaṁ nibbānaṁ.",
  "atk-s0515a9:10": "74. Athassa bhagavā yathā yena upāyena taṁ padaṁ dhīrehi pakāsitaṁ, taṁ upāyaṁ sapaṭipakkhaṁ dassento ‘‘na diṭṭhiyā’’ti gāthamāha. Tattha na diṭṭhiyātiādīhi diṭṭhisutiaṭṭhasamāpattiñāṇabāhirasīlabbatāni paṭikkhipati. ‘‘Suddhimāhā’’ti ettha vuttaṁ āha-saddaṁ sabbattha nakārena saddhiṁ yojetvā purimapadattayaṁ netvā ‘‘diṭṭhiyā suddhiṁ nāha na kathemī’’ti evamattho veditabbo. Yathā cettha, evaṁ uttarapadesupi. Tattha ca adiṭṭhiyā nāhāti dasavatthukaṁ sammādiṭṭhiṁ vinā na kathemi. Tathā assutiyāti navaṅgaṁ savanaṁ vinā. Añāṇāti kammassakatasaccānulomikañāṇaṁ vinā. Asīlatāti pātimokkhasaṁvaraṁ vinā. Abbatāti dhutaṅgavataṁ vinā. Nopi tenāti tesu ekamekena diṭṭhiādimattenāpi na kathemīti evamattho veditabbo. Ete ca nissajja anuggahāyāti ete ca purimadiṭṭhiādibhede kaṇhapakkhike dhamme samugghātakaraṇena nissajja, pacchime adiṭṭhiādibhede sukkapakkhikepi atammayatāpajjanena anuggahāya. Santo anissāya bhavaṁ na jappeti imāya paṭipattiyā rāgādivūpasamena santo cakkhādīsu kañci dhammaṁ anissāya ekampi bhavaṁ na jappe, apihetuṁ apatthetuṁ samattho siyā, ayamassa ajjhattasantīti adhippāyo.",
  "atk-s0515a9:11": "Savanampi icchitabbanti suttādivasena suṇanampi ākaṅkhitabbaṁ. Sambhārā ime dhammāti sammādiṭṭhiādikā ime dhammā upakāraṭṭhena sambhārā honti . Kaṇhapakkhikānanti akusalapakkhe bhavānaṁ. Samugghātato pahānaṁ icchitabbanti sammā hananato samucchedato pahānaṁ ākaṅkhitabbaṁ. Tedhātukesu kusalesu dhammesūti kāmarūpārūpasaṅkhātesu tebhūmakesu kosallasambhūtesu. Atammayatāti nittaṇhabhāvo.",
  "atk-s0515a9:12": "75. Evaṁ vutte vacanatthaṁ asallakkhento māgaṇḍiyo ‘‘no ce kirā’’ti gāthamāha. Tattha diṭṭhādīni vuttanayāneva. Kaṇhapakkhikāniyeva pana sandhāya ubhayatrāpi āha. Āha-saddaṁ pana ‘‘no ce’’ti saddena yojetvā no ce kira āha no ce kira kathesīti evaṁ attho daṭṭhabbo. Momūhanti atimūḷhaṁ, mohanaṁ vā. Paccentīti jānanti. Imissāpi gāthāya niddeso uttāno.",
  "atk-s0515a9:13": "76. Athassa bhagavā taṁ diṭṭhiṁ nissāya pucchaṁ paṭikkhipanto ‘‘diṭṭhiñca nissāyā’’ti gāthamāha. Tassattho – tvaṁ māgaṇḍiya diṭṭhiṁ nissāya punappunaṁ pucchamāno yāni te diṭṭhigatāni samuggahitāni, tesveva samuggahītesu pamohaṁ āgato tvaṁ ito ca mayā vuttaajjhattasantito paṭipattito dhammadesanato vā aṇumpi yuttasaññaṁ na passasi, tena kāraṇena tvaṁ imaṁ dhammaṁ momūhato passasīti.",
  "atk-s0515a9:14": "Lagganaṁ nissāya laggananti diṭṭhilagganaṁ allīyitvā diṭṭhilagganaṁ. Bandhananti diṭṭhibandhanaṁ. Palibodhanti diṭṭhipalibodhaṁ.",
  "atk-s0515a9:15": "Andhakāraṁ pakkhandosīti bahalandhakāraṁ paviṭṭhosi. Yuttasaññanti samaṇadhamme yuttasaññaṁ. Pattasaññanti samaṇadhamme paṭiladdhasaññaṁ. Lagganasaññanti sañjānitasaññaṁ. Kāraṇasaññanti hetusaññaṁ. Ṭhānasaññanti kāraṇasaññaṁ. Na paṭilabhasīti na vindasi. Kuto ñāṇanti maggañāṇaṁ pana kena kāraṇena labhissasi. Aniccaṁ vāti hutvā abhāvaṭṭhena pañcakkhandhā aniccaṁ. Aniccasaññānulomaṁ vāti ‘‘pañcakkhandhā aniccā’’ti uppannā saññā aniccasaññā, tāya saññāya anulomaṁ appaṭikkūlaṁ aniccasaññānulomaṁ. Kiṁ taṁ? Vipassanāñāṇaṁ. Dvinnaṁ vipassanāñāṇānaṁ dukkhānattasaññānulomānampi eseva nayo.",
  "atk-s0515a9:16": "77. Evaṁ samuggahitesu pamohena māgaṇḍiyassa vivādāpattiṁ dassetvā idāni tesu aññesu ca dhammesu vigatappamohassa attano nibbivādataṁ dassento ‘‘samo visesī’’ti gāthamāha. Tassattho – yo evaṁ tidhā mānena vā diṭṭhiyā vā puggalena vā maññati, so tena mānena tāya vā diṭṭhiyā tena vā puggalena vivadeyya. Yo pana amhādiso imāsu tīsu vidhāsu avikampamāno, samo visesīti na tassa hoti, na ca hīnoti pāṭhaseso. Imissāpi gāthāya niddeso uttānova.",
  "atk-s0515a9:17": "78. Kiñca bhiyyo – ‘‘saccanti so’’ti gāthā. Tassattho – so evarūpo pahīnamānadiṭṭhiko ‘‘mādiso ‘bāhitapāpattā’dinā nayena brāhmaṇo, idameva sacca’’nti kiṁ vadeyya kiṁ vatthuṁ bhaṇeyya, kena vā kāraṇena bhaṇeyya, ‘‘mayhaṁ saccaṁ, tuyhaṁ musā’’ti vā kena mānena diṭṭhiyā puggalena vā vivadeyya. Yasmiṁ mādise khīṇāsave ‘‘sadisohamasmī’’ti pavattiyā samaṁ vā, itaradvayabhāvena pavattiyā visamaṁ vā maññitaṁ natthi, samānādīsu kena vādaṁ paṭisaṁyujeyya paṭipphareyyāti. Imissāpi gāthāya niddeso uttāno.",
  "atk-s0515a9:18": "79. Nanu ekaṁseneva evarūpo puggalo? ‘‘Okaṁ pahāyā’’ti gāthā. Tattha okaṁ pahāyāti rūpadhātvādiviññāṇassokāsaṁ tatra chandarāgappahānena chaḍḍetvā. Aniketasārīti rūpanimittaniketādīni taṇhāvasena asaranto. Gāme akubbaṁ muni santhavānīti gāme gihisanthavāni akaronto. Kāmehi rittoti kāmesu chandarāgābhāvena sabbakāmehi puthubhūto. Apurakkharānoti āyatiṁ attabhāvaṁ anabhinibbattento. Kathaṁ na viggayha janena kayirāti janena saddhiṁ viggāhikakathaṁ na katheyya.",
  "atk-s0515a9:19": "Hāliddakānīti evaṁnāmako gahapati. Yenāyasmā mahākaccāno tenupasaṅkamīti yenāti bhummatthe karaṇavacanaṁ. Tasmā yattha mahākaccāno, tattha upasaṅkamīti evamettha attho daṭṭhabbo. Yena vā kāraṇena mahākaccāno devamanussehi upasaṅkamitabbo, tena kāraṇena upasaṅkamīti evamettha attho daṭṭhabbo. Kena ca kāraṇena mahākaccāno upasaṅkamitabbo? Nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho viya. Upasaṅkamīti ca gatoti vuttaṁ hoti. Upasaṅkamitvāti upasaṅkamanapariyosānadīpanaṁ. Atha vā evaṁ gato tato āsannataraṁ ṭhānaṁ mahākaccānassa samīpasaṅkhātaṁ gantvātipi vuttaṁ hoti.",
  "atk-s0515a9:20": "Abhivādetvāti pañcapatiṭṭhitena vanditvā. Idāni yenatthena mahākaccānassa upaṭṭhānaṁ āgato, taṁ pucchitukāmo dasanakhasamodhānasamujjalaṁ añjaliṁ sirasi patiṭṭhāpetvā ekamantaṁ nisīdi. Ekamantanti bhāvanapuṁsakaniddeso ‘‘visamaṁ candimasūriyā parivattantī’’tiādīsu (a. ni. 4.7) viya. Tasmā yathā nisinno ekamantaṁ nisinno hoti, evaṁ nisīdīti evamettha attho daṭṭhabbo. Bhummatthe vā etaṁ upayogavacanaṁ. Nisīdīti nisajjaṁ kappesi. Paṇḍitā hi devamanussā garuṭṭhāniyaṁ upasaṅkamitvā āsanakusalatāya ekamantaṁ nisīdanti. Ayañca gahapati tesaṁ aññataro, tasmā ekamantaṁ nisīdi.",
  "atk-s0515a9:21": "Kathaṁ nisinno ca pana ekamantaṁ nisinno hotīti? Cha nisajjadose vajjetvā. Seyyathidaṁ? Atidūraṁ accāsannaṁ uparivātaṁ unnatappadesaṁ atisammukhaṁ atipacchāti. Atidūre nisinno hi sace kathetukāmo hoti, uccāsaddena kathetabbaṁ hoti. Accāsanne nisinno saṅghaṭṭanaṁ karoti. Uparivāte nisinno sarīragandhena bādhati. Unnatappadese nisinno agāravaṁ pakāseti. Atisammukhā nisinno sace daṭṭhukāmo hoti, cakkhunā cakkhuṁ āhacca daṭṭhabbaṁ hoti. Atipacchā nisinno sace daṭṭhukāmo hoti, gīvaṁ pasāretvā daṭṭhabbaṁ hoti. Tasmā ayampi ete cha nisajjadose vajjetvā nisīdi. Tena vuttaṁ – ‘‘ekamantaṁ nisīdī’’ti.",
  "atk-s0515a9:22": "Etadavocāti etaṁ avoca. Vuttamidaṁ bhante kaccāna bhagavatā aṭṭhakavaggiye māgaṇḍiyapañheti aṭṭhakavaggiyamhi māgaṇḍiyapañho nāma atthi, tasmiṁ pañhe.",
  "atk-s0515a9:23": "Rūpadhātūti rūpakkhandho adhippeto. Rūpadhāturāgavinibandhanti rūpadhātumhi rāgena vinibaddhaṁ. Viññāṇanti kammaviññāṇaṁ. Okasārīti gehasārī ālayasārī. Kasmā panettha ‘‘viññāṇadhātu kho gahapatī’’ti na vuttanti? Sammohavighātatthaṁ. ‘‘Oko’’ti hi atthato paccayo vuccati, purejātañca kammaviññāṇaṁ pacchājātassa kammaviññāṇassapi vipākaviññāṇassapi, vipākaviññāṇañca vipākaviññāṇassapi kammaviññāṇassapi paccayo hoti, tasmā ‘‘kataraṁ nu kho idha viññāṇa’’nti sammoho bhaveyya. Tassa vighātatthaṁ taṁ aggahetvā asambhinnāva desanā katāti. Apica vipākaārammaṇavasena catasso abhisaṅkhāraviññāṇaṭṭhitiyoti vuttāti tā dassetumpi idha viññāṇaṁ na gahitaṁ.",
  "atk-s0515a9:24": "Upayupādānāti taṇhūpayadiṭṭhūpayavasena dve upayā, kāmupādānādīni cattāri upādānāni ca. Cetaso adhiṭṭhānābhinivesānusayāti akusalacittassa adhiṭṭhānabhūtā ceva abhinivesabhūtā ca anusayabhūtā ca. Tathāgatassāti sammāsambuddhassa. Sabbesampi hi khīṇāsavānaṁ ete pahīnāva, satthu pana khīṇāsavabhāvo loke atipākaṭoti uparimakoṭiyā evaṁ vuttaṁ. Viññāṇadhātuyāti idha viññāṇaṁ kasmā gahitaṁ? Kilesappahānadassanatthaṁ. Kilesā hi na kevalaṁ catūsuyeva khandhesu pahīnā pahīyanti, pañcasupi pahīyantiyevāti kilesappahānadassanatthaṁ gahitaṁ. Evaṁ kho gahapati anokasārī hotīti evaṁ kammaviññāṇena okaṁ asarantena anokasārī nāma hoti.",
  "atk-s0515a9:25": "Rūpanimittaniketavisāravinibandhāti rūpameva kilesānaṁ paccayaṭṭhena nimittaṁ, ārammaṇakiriyasaṅkhātena nivāsaṭṭhena niketanti rūpanimittaniketaṁ. Visāro ca vinibandho ca visāravinibandhā. Ubhayenapi hi kilesānaṁ patthaṭabhāvo ca vinibandhanabhāvo ca vutto, rūpanimittanikete visāravinibandhāti rūpanimittaniketavisāravinibandhā, tasmā rūpanimittaniketamhi uppannena kilesavisārena ceva kilesavinibandhanena cāti attho. Niketasārīti vuccatīti ārammaṇakaraṇavasena nivāsaṭṭhānaṭṭhena niketasārīti vuccati. Pahīnāti te rūpanimittanikete kilesavisāravinibandhā pahīnā.",
  "atk-s0515a9:26": "Kasmā panettha pañcakkhandhā ca ‘‘okā’’ti vuttā, cha ārammaṇāni ‘‘niketa’’nti? Chandarāgassa balavadubbalatāya. Samānepi hi etesaṁ ālayaṭṭhena visayabhāve okoti nippariyāyena suddhaṁ gehameva vuccati, niketanti ‘‘ajja asukaṭṭhāne kīḷissāmā’’ti katasaṅketānaṁ nivāsanaṭṭhānaṁ uyyānādi. Tattha yathā puttadāradhanadhaññapuṇṇagehe chandarāgo balavā hoti, evaṁ ajjhattikesu khandhesu. Yathā pana uyyānaṭṭhānādīsu tato dubbalataro hoti, evaṁ bāhiresu chasu ārammaṇesūti chandarāgassa balavadubbalatāya evaṁ desanā katāti veditabbā.",
  "atk-s0515a9:27": "Sukhitesu sukhitoti upaṭṭhākesu dhanadhaññalābhādivasena sukhitesu ‘‘idānāhaṁ manāpaṁ cīvaraṁ manāpaṁ bhojanaṁ labhissāmī’’ti gehassitasukhena sukhito hoti, tehi pattasampattiṁ attanā anubhavamāno viya carati. Dukkhitesu dukkhitoti tesaṁ kenacideva kāraṇena dukkhe uppanne sayaṁ dviguṇena dukkhena dukkhito hoti. Kiccakaraṇīyesūti kiccasaṅkhātesu karaṇīyesu. Voyogaṁ āpajjatīti upayogaṁ sayaṁ tesaṁ kiccānaṁ kattabbataṁ āpajjati.",
  "atk-s0515a9:28": "Kāmesūti vatthukāmesu. Evaṁ kho gahapati kāmehi aritto hotīti evaṁ kilesakāmehi aritto hoti.",
  "atk-s0515a9:29": "Anto kāmānaṁ bhāvena atuccho. Sukkapakkho tesaṁ abhāvena ritto tucchoti veditabbo.",
  "atk-s0515a9:30": "Purakkharānoti vaṭṭaṁ purato kurumāno. Evaṁrūpo siyantiādīsu dīgharassakāḷodātādīsu rūpesu evaṁrūpo nāma bhaveyyanti pattheti. Sukhādīsu vedanāsu evaṁvedano nāma. Nīlasaññādīsu saññāsu evaṁsañño nāma. Puññābhisaṅkhārādīsu saṅkhāresu evaṁsaṅkhāro nāma. Cakkhuviññāṇādīsu viññāṇesu evaṁviññāṇo nāma bhaveyyanti pattheti.",
  "atk-s0515a9:31": "Apurakkharānoti vaṭṭaṁ purato akurumāno. Sahitaṁ me, asahitaṁ teti tuyhaṁ vacanaṁ asahitaṁ asiliṭṭhaṁ, mayhaṁ sahitaṁ siliṭṭhaṁ madhuraṁ madhurapānasadisaṁ. Adhiciṇṇaṁ te viparāvattanti yaṁ tuyhaṁ dīghena kālena paricitaṁ suppaguṇaṁ, taṁ mama vādaṁ āgamma sabbaṁ khaṇena viparāvattaṁ nivattaṁ. Āropito te vādoti tuyhaṁ doso mayā āropito. Cara vādappamokkhāyāti taṁ taṁ ācariyaṁ upasaṅkamitvā uttaraṁ pariyesanto imassa vādassa mokkhāya cara āhiṇḍa. Nibbeṭhehi vā sace pahosīti atha sayameva pahosi, idheva nibbeṭhehīti.",
  "atk-s0515a9:32": "80. So evarūpo ‘‘yehi vivitto’’ti gāthā. Tattha yehīti yehi diṭṭhigatādīhi. Vivitto vicareyyāti ritto careyya. Na tāniuggayha vadeyya nāgoti ‘‘āguṁ na karotī’’tiādinā (cūḷani. bhadrāvudhamāṇavapucchāniddesa 70; pārāyanānugītiniddesa 102) nayena nāgo tāni diṭṭhigatāni uggahetvā na careyya. Elambujanti elasaññite ambumhi jātaṁ kaṇṭakanāḷaṁ vārijaṁ, padumanti vuttaṁ hoti. Yathā jalena paṅkena canūpalittanti taṁ padumaṁ yathā jalena ca paṅkena ca anupalittaṁ hoti. Evaṁ muni santivādo agiddhoti evaṁ ajjhattasantivādo muni gedhābhāvena agiddho. Kāme ca loke ca anūpalittoti duvidhepi kāme apāyādike ca loke dvīhi silesehi anupalitto hoti.",
  "atk-s0515a9:33": "Āguṁ na karotīti akusalādidosaṁ na karoti. Na gacchatīti agativasena na gacchati. Nāgacchatīti pahīnakilese na upeti. Pāpakāti lāmakā. Akusalāti akosallasambhūtā. Te kilese na punetīti ye kilesā pahīnā, te kilese puna na eti. Na paccetīti paṭi na upeti. Na paccāgacchatīti puna na nivattati.",
  "atk-s0515a9:34": "Kharadaṇḍoti kharapattadaṇḍo pharusadaṇḍo. Cattagedhoti vissaṭṭhagedho. Vantagedhoti vamitagedho. Muttagedhoti chinnabandhanagedho. Pahīnagedhoti pajahitagedho. Paṭinissaṭṭhagedhoti yathā na puna cittaṁ āruhati, evaṁ paṭivissajjitagedho. Upari vītarāgādīsupi eseva nayo. Sabbāneva tāni gahitaggahaṇassa vissaṭṭhabhāvavevacanāni.",
  "atk-s0515a9:35": "81. Kiñca bhiyyo – ‘‘na vedagū’’ti gāthā. Tattha na vedagū diṭṭhiyāyakoti catumaggavedagū mādiso diṭṭhiyāyako na hoti, diṭṭhiyā gacchanto vā, taṁ sārato paccento vā na hoti. Tattha vacanattho – yāyatīti yāyako. Karaṇavacanena diṭṭhiyā yāyatīti diṭṭhiyāyako. Upayogatthe sāmivacanenapi diṭṭhiyā yātītipi diṭṭhiyāyako. Na mutiyā sa mānametīti mutarūpādibhedāya mutiyāpi so mānaṁ na eti. Na hi tammayo soti taṇhādiṭṭhivasena tammayo hoti tapparāyaṇo, ayaṁ pana na tādiso. Na kammunā nopisutena neyyoti puññābhisaṅkhārādinā kammunā vā, sutasuddhiādinā sutena vā so netabbo na hoti. Anūpanīto sa nivesanesūti so dvinnampi upayānaṁ pahīnattā sabbesu taṇhādiṭṭhinivesanesu anupanīto.",
  "atk-s0515a9:36": "Mutarūpena vāti ettha mutarūpaṁ nāma gandharasaphoṭṭhabbāni. Mānaṁ netīti asmimānaṁ na eti. Na upetīti samīpaṁ na eti. Na upagacchatīti upagantvā na tiṭṭhati. Tammayoti tappakato.",
  "atk-s0515a9:37": "82. Tassa ca evaṁvidhassa ‘‘saññāvirattassā’’ti gāthā. Tattha saññāvirattassāti nekkhammasaññāpubbaṅgamāya bhāvanāya pahīnakāmādisaññassa. Iminā padena ubhatobhāgavimutto samathayāniko adhippeto. Paññāvimuttassāti vipassanāpubbaṅgamāya bhāvanāya sabbakilesehi vimuttassa. Iminā sukkhavipassako adhippeto. Saññañca diṭṭhiñca ye aggahesuṁ, te ghaṭṭamānā vicaranti loketi ye pana kāmasaññādikaṁ saññaṁ aggahesuṁ, te visesato gahaṭṭhā kāmādhikaraṇaṁ, ye ca diṭṭhiṁ aggahesuṁ, te visesato pabbajitā dhammādhikaraṇaṁ aññamaññaṁ ghaṭṭentā vicarantīti.",
  "atk-s0515a9:38": "Yo samathapubbaṅgamaṁ ariyamaggaṁ bhāvetīti yo puggalo samathapubbaṅgamaṁ purecārikaṁ katvā sahavipassanaṁ ariyamaggaṁ bhāveti, paṭhamaṁ samādhiṁ uppādetvā pacchā sahavipassanaṁ ariyamaggaṁ uppādetīti attho. Tassa āditoti tassa puggalassa paṭhamajjhānādito. Upādāyāti paṭicca āgamma. Ganthā vikkhambhītā hontīti ganthā dūrīkatā bhavanti. Arahatte patteti arahattaphalaṁ patte. Arahatoti arahattaphale ṭhitassa. Ganthā ca mohā cātiādayo sabbe kilesā pahīnā honti.",
  "atk-s0515a9:39": "Yo vipassanāpubbaṅgamaṁ ariyamaggaṁ bhāvetīti yo puggalo vipassanaṁ pubbaṅgamaṁ purecārikaṁ katvā ariyamaggaṁ bhāveti, paṭhamaṁ vipassanaṁ uppādetvā pacchā ariyamaggasampayuttaṁ samādhiṁ bhāvetīti attho. Tassa ādito upādāyāti tassa puggalassa vipassanato paṭṭhāya vipassanaṁ paṭicca. Mohā vikkhambhitā hontīti ettha vikkhambhitāti dūraṁ pāpitā saññāvasena. Ghaṭṭentīti ye kāmasaññādiṁ gaṇhanti, te saññāvasena pīḷenti. Saṅghaṭṭentīti tato tato pīḷenti . Idāni ghaṭṭente dassetuṁ ‘‘rājānopirājūhi vivadantī’’tiādinā nayena vitthāro vutto. Aññamaññaṁ pāṇīhipi upakkamantīti ettha aññamaññaṁ hatthehi paharanti. Leḍḍūhīti kapālakhaṇḍehi. Daṇḍehīti aḍḍhadaṇḍakehi. Satthehīti ubhatodhārehi satthehi.",
  "atk-s0515a9:40": "Abhisaṅkhārānaṁ appahīnattāti puññādiabhisaṅkhārānaṁ appahīnabhāvena. Gatiyā ghaṭṭentīti gantabbāya patiṭṭhābhūtāya gatiyā pīḷenti ghaṭṭanaṁ āpajjanti. Nirayādīsupi eseva nayo. Sesamettha vuttanayattā uttānameva.",
  "atk-s0515a9:41": "Saddhammappajjotikāya mahāniddesaṭṭhakathāya",
  "atk-s0515a9:42": "Māgaṇḍiyasuttaniddesavaṇṇanā niṭṭhitā."
}