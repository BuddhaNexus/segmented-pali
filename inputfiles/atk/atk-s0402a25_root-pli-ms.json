{
  "atk-s0402a25:0": "(7) 2. Mahāvaggo",
  "atk-s0402a25:1": "1. Titthāyatanasuttavaṇṇanā",
  "atk-s0402a25:2": "62. Dutiyassa paṭhame titthāyatanānīti titthabhūtāni āyatanāni, titthiyānaṁ vā āyatanāni. Tattha titthaṁ jānitabbaṁ, titthakarā jānitabbā, titthiyā jānitabbā, titthiyasāvakā jānitabbā. Titthaṁ nāma dvāsaṭṭhi diṭṭhiyo. Titthikarā nāma tāsaṁ diṭṭhīnaṁ uppādakā. Titthiyā nāma yesaṁ tā diṭṭhiyo ruccanti khamanti. Titthiyasāvakā nāma tesaṁ paccayadāyakā. Āyatananti ‘‘kambojo assānaṁ āyatanaṁ, gunnaṁ dakkhiṇāpatho āyatana’’nti ettha sañjātiṭṭhānaṁ āyatanaṁ nāma.",
  "atk-s0402a25:3": "‘‘Manorame āyatane, sevanti naṁ vihaṅgamā;",
  "atk-s0402a25:4": "Chāyaṁ chāyatthino yanti, phalatthaṁ phalabhojino’’ti. (a. ni. 5.38) –",
  "atk-s0402a25:5": "Ettha samosaraṇaṭṭhānaṁ. ‘‘Pañcimāni, bhikkhave, vimuttāyatanānī’’ti (a. ni. 5.26) ettha kāraṇaṁ. Taṁ idha sabbampi labbhati. Sabbepi hi diṭṭhigatikā sañjāyamānā imesuyeva tīsu ṭhānesu sañjāyanti, samosaraṇamānāpi etesuyeva tīsu ṭhānesu samosaranti sannipatanti, diṭṭhigatikabhāve ca nesaṁ etāneva tīṇi kāraṇānīti titthabhūtāni sañjātiādinā atthena āyatanānītipi titthāyatanāni. Tenevatthena titthiyānaṁ āyatanānītipi titthāyatanāni. Samanuyuñjiyamānānīti kā nāmetā diṭṭhiyoti evaṁ pucchiyamānāni. Samanugāhiyamānānīti kiṁkāraṇā etā diṭṭhiyo uppannāti evaṁ sammā anuggāhiyamānāni. Samanubhāsiyamānānīti paṭinissajjetha etāni pāpakāni diṭṭhigatānīti evaṁ sammā anusāsiyamānāni. Apica tīṇipi etāni anuyogapucchāvevacanāneva. Tena vuttaṁ aṭṭhakathāyaṁ – ‘‘samanuyuñjatīti vā samanuggāhatīti vā samanubhāsatīti vā esese ekaṭṭhe same samabhāge tajjāte taññevā’’ti.",
  "atk-s0402a25:6": "Parampigantvāti ācariyaparamparā laddhiparamparā attabhāvaparamparāti etesu yaṁkiñci paramparaṁ gantvāpi. Akiriyāya saṇṭhahantīti akiriyamatte saṁtiṭṭhanti. ‘‘Amhākaṁ ācariyo pubbekatavādī, amhākaṁ pācariyo pubbekatavādī, amhākaṁ ācariyapācariyo pubbekatavādī. Amhākaṁ ācariyo issaranimmānavādī , amhākaṁ pācariyo issaranimmānavādī, amhākaṁ ācariyapācariyo issaranimmānavādī. Amhākaṁ ācariyo ahetuapaccayavādī, amhākaṁ pācariyo ahetuapaccayavādī, amhākaṁ ācariyapācariyo ahetuapaccayavādī’’ti evaṁ gacchantāni hi etāni ācariyaparamparaṁ gacchanti nāma. ‘‘Amhākaṁ ācariyo pubbekataladdhiko, amhākaṁ pācariyo…pe… amhākaṁ ācariyapācariyo ahetuapaccayaladdhiko’’ti evaṁ gacchantāni laddhiparamparaṁ gacchanti nāma. ‘‘Amhākaṁ ācariyassa attabhāvo pubbekatahetu, amhākaṁ pācariyassa…pe… amhākaṁ ācariyapācariyassa attabhāvo ahetu apaccayo’’ti evaṁ gacchantāni attabhāvaparamparaṁ gacchanti nāma. Evaṁ pana suvidūrampi gacchantāni akiriyamatteyeva saṇṭhahanti, ekopi etesaṁ diṭṭhigatikānaṁ kattā vā kāretā vā na paññāyati.",
  "atk-s0402a25:7": "Purisapuggaloti satto. Kāmañca purisotipi vutte puggalotipi vutte sattoyeva vutto hoti, ayaṁ pana sammutikathā nāma yo yathā jānāti, tassa tathā vuccati. Paṭisaṁvedetīti attano santāne uppannaṁ jānāti paṭisaṁviditaṁ karoti, anubhavati vā. Pubbekatahetūti pubbekatakāraṇā, pubbekatakammapaccayeneva paṭisaṁvedetīti attho. Iminā kammavedanañca kiriyavedanañca paṭikkhipitvā ekaṁ vipākavedanameva sampaṭicchanti. Ye vā ime pittasamuṭṭhānā ābādhā semhasamuṭṭhānā vātasamuṭṭhānā sannipātikā utupariṇāmajā visamaparihārajā opakkamikā ābādhā kammavipākajā ābādhāti aṭṭha rogā vuttā, tesu satta paṭikkhipitvā ekaṁ vipākavedanaṁyeva sampaṭicchanti. Yepime diṭṭhadhammavedanīyaṁ upapajjavedanīyaṁ aparapariyāyavedanīyanti tayo kammarāsayo vuttā, tesupi dve paṭibāhitvā ekaṁ aparapariyāyakammaṁyeva sampaṭicchanti. Yepime diṭṭhadhammavedanīyo vipāko upapajjavedanīyo aparapariyāyavedanīyoti tayo vipākarāsayo vuttā, tesupi dve paṭibāhitvā ekaṁ aparapariyāyavipākameva sampaṭicchanti. Yepime kusalacetanā akusalacetanā vipākacetanā kiriyacetanāti cattāro cetanārāsayo vuttā, tesupi tayo paṭibāhitvā ekaṁ vipākacetanaṁyeva sampaṭicchanti.",
  "atk-s0402a25:8": "Issaranimmānahetūti issaranimmānakāraṇā, issarena nimmitattā paṭisaṁvedetīti attho. Ayaṁ hi tesaṁ adhippāyo – imā tisso vedanā paccuppanne attanā katamūlakena vā āṇattimūlakena vā pubbekatena vā ahetuapaccayā vā paṭisaṁvedituṁ nāma na sakkā, issaranimmānakāraṇāyeva pana imā paṭisaṁvedetīti. Evaṁvādino panete heṭṭhā vuttesu aṭṭhasu rogesu ekampi asampaṭicchitvā sabbe paṭibāhanti, heṭṭhā vuttesu ca tīsu kammarāsīsu tīsu vipākarāsīsu catūsu cetanārāsīsu ekampi asampaṭicchitvā sabbepi paṭibāhanti.",
  "atk-s0402a25:9": "Ahetuapaccayāti hetuñca paccayañca vinā, akāraṇeneva paṭisaṁvedetīti attho. Ayañhi nesaṁ adhippāyo – imā tisso vedanā paccuppanne attanā katamūlakena vā āṇattimūlakena vā pubbekatena vā issaranimmānahetunā vā paṭisaṁvedituṁ nāma na sakkā, ahetuapaccayāyeva pana imā paṭisaṁvedetīti. Evaṁvādino panete heṭṭhā vuttesu rogādīsu ekampi asampaṭicchitvā sabbaṁ paṭibāhanti.",
  "atk-s0402a25:10": "Evaṁ satthā mātikaṁ nikkhipitvā idāni taṁ vibhajitvā dassetuṁ tatra, bhikkhavetiādimāha. Tattha evaṁ vadāmīti laddhipatiṭṭhāpanatthaṁ evaṁ vadāmīti dasseti. Laddhiñhi appatiṭṭhāpetvā niggayhamānā laddhito laddhiṁ saṅkamanti, bho gotama, na mayaṁ pubbekatavādaṁ vadāmātiādīni vadanti. Laddhiyā pana patiṭṭhāpitāya saṅkamituṁ alabhantā suniggahitā honti, iti nesaṁ laddhipatiṭṭhāpanatthaṁ evaṁ vadāmīti āha. Tenahāyasmantoti tena hi āyasmanto. Kiṁ vuttaṁ hoti – yadi etaṁ saccaṁ, evaṁ sante tena tumhākaṁ vādena. Pāṇātipātino bhavissanti pubbekatahetūti ye keci loke pāṇaṁ atipātenti, sabbe te pubbekatahetu pāṇātipātino bhavissanti. Kiṁkāraṇā? Na hi pāṇātipātakammaṁ attanā katamūlakena na āṇattimūlakena na issaranimmānahetunā na ahetuapaccayā sakkā paṭisaṁvedetuṁ, pubbekatahetuyeva paṭisaṁvedetīti ayaṁ vo laddhi. Yathā ca pāṇātipātino, evaṁ pāṇātipātā viramantāpi pubbekatahetuyeva viramissantīti. Iti bhagavā tesaṁyeva laddhiṁ gahetvā tesaṁ niggahaṁ āropeti. Iminā nayena adinnādāyinotiādīsupi yojanā veditabbā.",
  "atk-s0402a25:11": "Sāratopaccāgacchatanti sārabhāvena gaṇhantānaṁ. Chandoti kattukamyatāchando. Idaṁ vā karaṇīyaṁidaṁ vā akaraṇīyanti ettha ayaṁ adhippāyo – idaṁ vā karaṇīyanti kattabbassa karaṇatthāya, idaṁ vā akaraṇīyanti akattabbassa akaraṇatthāya kattukamyatā vā paccattapurisakāro vā na hoti. Chandavāyāmesu vā asantesu ‘‘idaṁ kattabba’’ntipi ‘‘idaṁ na kattabba’’ntipi na hoti. Iti karaṇīyākaraṇīye kho pana saccato thetato anupalabbhiyamāneti evaṁ kattabbe ca akattabbe ca bhūtato thirato apaññāyamāne alabbhamāne. Yadi hi kattabbaṁ kātuṁ akattabbato ca viramituṁ labheyya, karaṇīyākaraṇīyaṁ saccato thetato upalabbheyya. Yasmā pana ubhayampi taṁ esa nupalabbhati, tasmā taṁ saccato thetato na upalabbhati, evaṁ tasmiṁ ca anupalabbhiyamāneti attho. Muṭṭhassatīnanti naṭṭhassatīnaṁ vissaṭṭhassatīnaṁ. Anārakkhānaṁ viharatanti chasu dvāresu nirārakkhānaṁ viharantānaṁ. Na hoti paccattaṁ sahadhammiko samaṇavādoti evaṁ bhūtānaṁ tumhākaṁ vā aññesaṁ vā mayaṁ samaṇāti paccattaṁ sakāraṇo samaṇavādo na hoti na ijjhati. Samaṇāpi hi pubbekatakāraṇāyeva honti, assamaṇāpi pubbekatakāraṇāyevāti. Sahadhammikoti sakāraṇo. Niggahohotīti mama niggaho hoti, te pana niggahitā hontīti.",
  "atk-s0402a25:12": "Evaṁ pubbekatavādino niggahetvā idāni issaranimmānavādino niggahetuṁ tatra, bhikkhavetiādimāha. Tassattho pubbekatavāde vuttanayeneva veditabbo, tathā ahetukavādepi.",
  "atk-s0402a25:13": "Evaṁ imesaṁ titthāyatanānaṁ parampi gantvā akiriyāya saṇṭhahanabhāvena tucchabhāvaṁ aniyyānikabhāvaṁ, asārabhāvena thusakoṭṭanasadisataṁ āpajjanabhāvena aggisaññāya dhamamānakhajjupanakasarikkhataṁ taṁdiṭṭhikānaṁ purimassapi majjhimassapi pacchimassapi atthadassanatāya abhāvena andhaveṇūpamataṁ saddamatteneva tāni gahetvā sāradiṭṭhikānaṁ pathaviyaṁ patitassa beluvapakkassa daddabhāyitasaddaṁ sutvā ‘‘pathavī saṁvaṭṭamānā āgacchatī’’ti saññāya palāyantena sasakena sarikkhabhāvañca dassetvā idāni attanā desitassa dhammassa sārabhāvañceva niyyānikabhāvañca dassetuṁ ayaṁkho pana, bhikkhavetiādimāha. Tattha aniggahitoti aññehi aniggahito niggahetuṁ asakkuṇeyyo. Asaṁkiliṭṭhoti nikkileso parisuddho, ‘‘saṁkiliṭṭhaṁ naṁ karissāmā’’ti pavattehipi tathā kātuṁ asakkuṇeyyo. Anupavajjoti upavādavinimutto. Appaṭikuṭṭhoti ‘‘kiṁ iminā haratha na’’nti evaṁ appaṭibāhito , anupakkuṭṭho vā. Viññūhīti paṇḍitehi. Apaṇḍitānañhi ajānitvā kathentānaṁ vacanaṁ appamāṇaṁ. Tasmā viññūhīti āha.",
  "atk-s0402a25:14": "Idāni tassa dhammassa dassanatthaṁ ‘‘katamo ca, bhikkhave’’ti pañhaṁ pucchitvā ‘‘imā cha dhātuyo’’tiādinā nayena mātikaṁ nikkhipitvā yathāpaṭipāṭiyā vibhajitvā dassento puna imā cha dhātuyotiādimāha. Tattha dhātuyoti sabhāvā. Nijjīvanissattabhāvappakāsako hi sabhāvaṭṭho dhātvaṭṭho nāma. Phassāyatanānīti vipākaphassānaṁ ākaraṭṭhena āyatanāni. Manopavicārāti vitakkavicārapādehi aṭṭhārasasu ṭhānesu manassa upavicārā.",
  "atk-s0402a25:15": "Pathavīdhātūti patiṭṭhādhātu. Āpodhātūti ābandhanadhātu. Tejodhātūti paripācanadhātu. Vāyodhātūti vitthambhanadhātu. Ākāsadhātūti asamphuṭṭhadhātu. Viññāṇadhātūti vijānanadhātu. Evamidaṁ dhātukammaṭṭhānaṁ āgataṁ. Taṁ kho panetaṁ saṅkhepato āgataṭṭhāne saṅkhepatopi vitthāratopi kathetuṁ vaṭṭati. Vitthārato āgataṭṭhāne saṅkhepato kathetuṁ na vaṭṭati, vitthāratova vaṭṭati. Imasmiṁ pana titthāyatanasutte idaṁ saṅkhepato chadhātuvasena kammaṭṭhānaṁ āgataṁ. Taṁ ubhayathāpi kathetuṁ vaṭṭati.",
  "atk-s0402a25:16": "Saṅkhepato chadhātuvasena kammaṭṭhānaṁ pariggaṇhantopi evaṁ pariggaṇhāti – pathavīdhātu āpodhātu tejodhātu vāyodhātūti imāni cattāri mahābhūtāni, ākāsadhātu upādārūpaṁ. Ekasmiṁ ca upādārūpe diṭṭhe sesāni tevīsati diṭṭhānevāti sallakkhetabbāni. Viññāṇadhātūti cittaṁ viññāṇakkhandho hoti, tena sahajātā vedanā vedanākkhandho, saññā saññākkhandho, phasso ca cetanā ca saṅkhārakkhandhoti ime cattāro arūpakkhandhā nāma. Cattāri pana mahābhūtāni catunnañca mahābhūtānaṁ upādārūpaṁ rūpakkhandho nāma. Tattha cattāro arūpakkhandhā nāmaṁ, rūpakkhandho rūpanti nāmañca rūpañcāti dveyeva dhammā honti, tato uddhaṁ satto vā jīvo vā natthīti evaṁ ekassa bhikkhuno saṅkhepato chadhātuvasena arahattasampāpakaṁ kammaṭṭhānaṁ veditabbaṁ.",
  "atk-s0402a25:17": "Vitthārato pariggaṇhanto pana cattāri mahābhūtāni pariggaṇhitvā ākāsadhātupariggahānusārena tevīsati upādārūpāni pariggaṇhāti. Atha nesaṁ paccayaṁ upaparikkhanto puna cattāreva mahābhūtāni disvā tesu pathavīdhātu vīsatikoṭṭhāsā, āpodhātu dvādasa, tejodhātu cattāro, vāyodhātu chakoṭṭhāsāti koṭṭhāsavasena samodhānetvā dvācattālīsa mahābhūtāni ca vavatthapetvā tesu tevīsati upādārūpāni pakkhipitvā pañcasaṭṭhi rūpāni vavatthapeti. Tāni ca vatthurūpena saddhiṁ chasaṭṭhi hontīti chasaṭṭhi rūpāni passati. Viññāṇadhātu pana lokiyacittavasena ekāsīti cittāni. Tāni sabbānipi viññāṇakkhandho nāma hoti. Tehi sahajātā vedanādayopi tattakāyevāti ekāsīti vedanā vedanākkhandho, ekāsīti saññā saññākkhandho, ekāsīti cetanā saṅkhārakkhandhoti ime cattāro arūpakkhandhā tebhūmakavasena gayhamānā catuvīsādhikāni tīṇi dhammasatāni hontīti iti ime ca arūpadhammā chasaṭṭhi ca rūpadhammāti sabbepi samodhānetvā nāmañca rūpañcāti dveva dhammā honti, tato uddhaṁ satto vā jīvo vā natthīti nāmarūpavasena pañcakkhandhe vavatthapetvā tesaṁ paccayaṁ pariyesanto avijjāpaccayā taṇhāpaccayā kammapaccayā āhārapaccayāti evaṁ paccayaṁ disvā ‘‘atītepi imehi paccayehi idaṁ vaṭṭaṁ pavattittha, anāgatepi etehi paccayehi pavattissati, etarahipi etehiyeva pavattatī’’ti tīsu kālesu kaṅkhaṁ vitaritvā anukkamena paṭipajjamāno arahattaṁ pāpuṇāti. Evaṁ vitthāratopi chadhātuvasena arahattasampāpakaṁ kammaṭṭhānaṁ veditabbaṁ.",
  "atk-s0402a25:18": "Cakkhu phassāyatananti suvaṇṇādīnaṁ suvaṇṇādiākaro viya dve cakkhuviññāṇāni dve sampaṭicchanāni tīṇi santīraṇānīti imehi sattahi viññāṇehi sahajātānaṁ sattannaṁ phassānaṁ samuṭṭhānaṭṭhena ākaroti āyatanaṁ. Sotaṁ phassāyatanantiādīsupi eseva nayo. Mano phassāyatananti ettha pana dvāvīsati vipākaphassā yojetabbā. Iti hidaṁ chaphassāyatanānaṁ vasena kammaṭṭhānaṁ āgataṁ. Taṁ saṅkhepatopi vitthāratopi kathetabbaṁ. Saṅkhepato tāva – ettha hi purimāni pañca āyatanāni upādārūpaṁ, tesu diṭṭhesu avasesaṁ upādārūpaṁ diṭṭhameva hoti. Chaṭṭhaṁ āyatanaṁ cittaṁ, taṁ viññāṇakkhandho hoti, tena sahajātā vedanādayo sesā tayo arūpakkhandhāti heṭṭhā vuttanayeneva saṅkhepato ca vitthārato ca arahattasampāpakaṁ kammaṭṭhānaṁ veditabbaṁ.",
  "atk-s0402a25:19": "Cakkhunā rūpaṁ disvāti cakkhuviññāṇena rūpaṁ passitvā. Somanassaṭṭhāniyanti somanassassa kāraṇabhūtaṁ. Upavicaratīti tattha manaṁ cārento upavicarati. Sesapadesupi eseva nayo . Ettha ca iṭṭhaṁ vā hotu aniṭṭhaṁ vā, yaṁ rūpaṁ disvā somanassaṁ uppajjati, taṁ somanassaṭṭhāniyaṁ nāma. Yaṁ disvā domanassaṁ uppajjati, taṁ domanassaṭṭhāniyaṁ nāma. Yaṁ disvā upekkhā uppajjati, taṁ upekkhāṭṭhāniyaṁ nāmāti veditabbaṁ. Saddādīsupi eseva nayo. Iti idaṁ saṅkhepato kammaṭṭhānaṁ āgataṁ. Taṁ kho panetaṁ saṅkhepato āgataṭṭhāne saṅkhepatopi vitthāratopi kathetuṁ vaṭṭati. Vitthārato āgataṭṭhāne saṅkhepato kathetuṁ na vaṭṭati. Imasmiṁ pana titthāyatanasutte idaṁ saṅkhepato aṭṭhārasamanopavicāravasena kammaṭṭhānaṁ āgataṁ. Taṁ saṅkhepatopi vitthāratopi kathetuṁ vaṭṭati.",
  "atk-s0402a25:20": "Tattha saṅkhepato tāva – cakkhu sotaṁ ghānaṁ jivhā kāyo, rūpaṁ saddo gandho rasoti imāni nava upādārūpāni, tesu diṭṭhesu sesaṁ upādārūpaṁ diṭṭhameva hoti. Phoṭṭhabbaṁ tīṇi mahābhūtāni, tehi diṭṭhehi catutthaṁ diṭṭhameva hoti. Mano viññāṇakkhandho, tena sahajātā vedanādayo tayo arūpakkhandhāti heṭṭhā vuttanayeneva saṅkhepato ca vitthārato ca arahattasampāpakaṁ kammaṭṭhānaṁ veditabbaṁ.",
  "atk-s0402a25:21": "Ariyasaccānīti ariyabhāvakarāni, ariyapaṭividdhāni vā saccāni. Ayamettha saṅkhepo, vitthārato panetaṁ padaṁ visuddhimagge (visuddhi. 2.529) pakāsitaṁ. Channaṁ, bhikkhave, dhātūnanti idaṁ kimatthaṁ āraddhaṁ? Sukhāvabodhanatthaṁ. Yassa hi tathāgato dvādasapadaṁ paccayāvaṭṭaṁ kathetukāmo hoti, tassa gabbhāvakkanti vaṭṭaṁ dasseti. Gabbhāvakkanti vaṭṭasmiṁ hi dassite kathetumpi sukhaṁ hoti paraṁ avabodhe utumpīti sukhāvabodhanatthaṁ idamāraddhanti veditabbaṁ. Tattha channaṁ dhātūnanti heṭṭhā vuttānaṁyeva pathavīdhātuādīnaṁ. Upādāyāti paṭicca. Etena paccayamattaṁ dasseti. Idaṁ vuttaṁ hoti ‘‘chadhātupaccayā gabbhassāvakkanti hotī’’ti. Kassa channaṁ dhātūnaṁ paccayena, kiṁ mātu, udāhu pitūti? Na mātu na pitu, paṭisandhiggaṇhanakasattasseva pana channaṁ dhātūnaṁ paccayena gabbhassāvakkanti nāma hoti. Gabbho ca nāmesa nirayagabbho tiracchānayonigabbho pettivisayagabbho manussagabbho devagabbhoti nānappakāro hoti. Imasmiṁ pana ṭhāne manussagabbho adhippeto. Avakkanti hotīti okkanti nibbatti pātubhāvo hoti, kathaṁ hotīti? Tiṇṇaṁ sannipātena. Vuttañhetaṁ –",
  "atk-s0402a25:22": "‘‘Tiṇṇaṁ kho pana, bhikkhave, sannipātā gabbhassāvakkanti hoti. Katamesaṁ tiṇṇaṁ ? Idha mātāpitaro ca sannipatitā honti, mātā ca na utunī hoti, gandhabbo ca na paccupaṭṭhito hoti. Neva tāva gabbhassāvakkanti hoti. Idha mātāpitaro ca sannipatitā honti, mātā ca utunī hoti, gandhabbo ca na paccupaṭṭhito hoti, neva tāva gabbhassāvakkanti hoti. Yato ca kho, bhikkhave, mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti. Evaṁ tiṇṇaṁ sannipātā gabbhassāvakkanti hotī’’ti (ma. ni. 1.408).",
  "atk-s0402a25:23": "Okkantiyāsati nāmarūpanti ‘‘viññāṇapaccayā nāmarūpa’’nti vuttaṭṭhāne vatthudasakaṁ kāyadasakaṁ bhāvadasakaṁ tayo arūpino khandhāti tettiṁsa dhammā gahitā, imasmiṁ pana ‘‘okkantiyā sati nāmarūpa’’nti vuttaṭṭhāne viññāṇakkhandhampi pakkhipitvā gabbhaseyyakānaṁ paṭisandhikkhaṇe catuttiṁsa dhammā gahitāti veditabbā. Nāmarūpapaccayā saḷāyatanantiādīhi yatheva okkantiyā sati nāmarūpapātubhāvo dassito, evaṁ nāmarūpe sati saḷāyatanapātubhāvo, saḷāyatane sati phassapātubhāvo, phasse sati vedanāpātubhāvo dassito.",
  "atk-s0402a25:24": "Vediyamānassāti ettha vedanaṁ anubhavantopi vediyamānoti vuccati jānantopi. ‘‘Vediyāmahaṁ, bhante, vediyatīti maṁ saṅgho dhāretū’’ti (cūḷava. aṭṭha. 102) ettha hi anubhavanto vediyamāno nāma, ‘‘sukhaṁ vedanaṁ vediyamāno sukhaṁ vedanaṁ vediyāmīti pajānātī’’ti (ma. ni. 1.113; dī. ni. 2.380; vibha. 363) ettha jānanto. Idhāpi jānantova adhippeto. Idaṁ dukkhanti paññapemīti evaṁ jānantassa sattassa ‘‘idaṁ dukkhaṁ ettakaṁ dukkhaṁ, natthi ito uddhaṁ dukkha’’nti paññapemi bodhemi jānāpemi. Ayaṁ dukkhasamudayotiādīsupi eseva nayo.",
  "atk-s0402a25:25": "Tattha dukkhādīsu ayaṁ sanniṭṭhānakathā – ṭhapetvā hi taṇhaṁ tebhūmakā pañcakkhandhā dukkhaṁ nāma, tasseva pabhāvikā pubbataṇhā dukkhasamudayo nāma, tesaṁ dvinnampi saccānaṁ anuppattinirodho dukkhanirodho nāma, ariyo aṭṭhaṅgiko maggo dukkhanirodhagāminī paṭipadā nāma. Iti bhagavā okkantiyā sati nāmarūpanti kathentopi vediyamānassa jānamānasseva kathesi, nāmarūpapaccayā saḷāyatananti kathentopi, saḷāyatanapaccayā phassoti kathentopi, phassapaccayā vedanāti kathentopi, vediyamānassa kho panāhaṁ, bhikkhave, idaṁ dukkhanti paññapemīti kathentopi , ayaṁ dukkhasamudayoti, ayaṁ dukkhanirodhoti, ayaṁ dukkhanirodhagāminī paṭipadāti paññapemīti kathentopi vediyamānassa jānamānasseva kathesi.",
  "atk-s0402a25:26": "Idāni tāni paṭipāṭiyā ṭhapitāni saccāni vitthārento katamañca, bhikkhavetiādimāha. Taṁ sabbaṁ sabbākārena visuddhimagge (visuddhi. 2.537) vitthāritameva. Tattha vuttanayeneva veditabbaṁ. Ayaṁ pana viseso – tattha ‘‘dukkhasamudayaṁ ariyasaccaṁ yāyaṁ taṇhā ponobbhavikā’’ti (ma. ni. 1.133; dī. ni. 2.400; vibha. 203) imāya tantiyā āgataṁ, idha ‘‘avijjāpaccayā saṅkhārā’’ti paccayākāravasena. Tattha ca dukkhanirodhaṁ ariyasaccaṁ ‘‘yo tassāyeva taṇhāya asesavirāganirodho’’ti (ma. ni. 1.134; dī. ni. 2.401; vibha. 204) imāya tantiyā āgataṁ, idha ‘‘avijjāyatveva asesavirāganirodhā’’ti paccayākāranirodhavasena.",
  "atk-s0402a25:27": "Tattha asesavirāganirodhāti asesavirāgena ca asesanirodhena ca. Ubhayampetaṁ aññamaññavevacanameva. Saṅkhāranirodhoti saṅkhārānaṁ anuppattinirodho hoti. Sesapadesupi eseva nayo. Imehi pana padehi yaṁ āgamma avijjādayo nirujjhanti, atthato taṁ nibbānaṁ dīpitaṁ hoti. Nibbānañhi avijjānirodhotipi saṅkhāranirodhotipi evaṁ tesaṁ tesaṁ dhammānaṁ nirodhanāmena kathīyati. Kevalassāti sakalassa. Dukkhakkhandhassāti vaṭṭadukkharāsissa. Nirodho hotīti appavatti hoti. Tattha yasmā avijjādīnaṁ nirodho nāma khīṇākāropi vuccati arahattampi nibbānampi, tasmā idha khīṇākāradassanavasena dvādasasu ṭhānesu arahattaṁ, dvādasasuyeva nibbānaṁ kathitanti veditabbaṁ. Idaṁ vuccatīti ettha nibbānameva sandhāya idanti vuttaṁ. Aṭṭhaṅgikoti na aṭṭhahi aṅgehi vinimutto añño maggo nāma atthi. Yathā pana pañcaṅgikaṁ tūriyanti vutte pañcaṅgamattameva tūriyanti vuttaṁ hoti, evamidhāpi aṭṭhaṅgikamattameva maggo hotīti veditabbo. Aniggahitoti na niggahito. Niggaṇhanto hi hāpetvā vā dasseti vaḍḍhetvā vā taṁ parivattetvā vā. Tattha yasmā cattāri ariyasaccāni ‘‘na imāni cattāri, dve vā tīṇi vā’’ti evaṁ hāpetvāpi ‘‘pañca vā cha vā’’ti evaṁ vaḍḍhetvāpi ‘‘na imāni cattāri ariyasaccāni, aññāneva cattāri ariyasaccānī’’ti dassetuṁ na sakkā. Tasmā ayaṁ dhammo aniggahito nāma. Sesaṁ sabbattha uttānamevāti.",
  "atk-s0402a25:28": "2. Bhayasuttavaṇṇanā",
  "atk-s0402a25:29": "63. Dutiye amātāputtikānīti mātā ca putto ca mātāputtaṁ, parittātuṁ samatthabhāvena natthi ettha mātāputtanti amātāputtikāni. Yanti yasmiṁ samaye. Tattha mātāpi puttaṁ nappaṭilabhatīti tasmiṁ aggibhaye uppanne mātāpi puttaṁ passituṁ na labhati, puttopi mātaraṁ passituṁ na labhatīti attho. Bhayaṁ hotīti cittutrāsabhayaṁ hoti. Aṭavisaṅkopoti aṭaviyā saṅkopo. Aṭavīti cettha aṭavivāsino corā veditabbā. Yadā hi te aṭavito janapadaṁ otaritvā gāmanigamarājadhāniyo paharitvā vilumpanti, tadā aṭavisaṅkopo nāma hoti, taṁ sandhāyetaṁ vuttaṁ. Cakkasamārūḷhāti ettha iriyāpathacakkampi vaṭṭati yānacakkampi. Bhayasmiṁ hi sampatte yesaṁ yānakāni atthi, te attano parikkhārabhaṇḍaṁ tesu āropetvā palāyanti. Yesaṁ natthi , te kājena vā ādāya sīsena vā ukkhipitvā palāyantiyeva. Te cakkasamārūḷhā nāma honti. Pariyāyantīti ito cito ca gacchanti. Kadācīti kismiñcideva kāle. Karahacīti tasseva vevacanaṁ. Mātāpi puttaṁ paṭilabhatīti āgacchantaṁ vā gacchantaṁ vā ekasmiṁ ṭhāne nilīnaṁ vā passituṁ labhati. Udakavāhakoti nadīpūro. Mātāpi puttaṁ paṭilabhatīti kulle vā uḷumpe vā mattikābhājane vā dārukkhaṇḍe vā laggaṁ vuyhamānaṁ passituṁ paṭilabhati, sotthinā vā puna uttaritvā gāme vā araññe vā ṭhitaṁ passituṁ labhatīti.",
  "atk-s0402a25:30": "Evaṁ pariyāyato amātāputtikāni bhayāni dassetvā idāni nippariyāyena dassento tīṇimānītiādimāha. Tattha jarābhayanti jaraṁ paṭicca uppajjanakabhayaṁ. Itaresupi eseva nayo. Vuttampi cetaṁ – ‘‘jaraṁ paṭicca uppajjati bhayaṁ bhayānakaṁ chambhitattaṁ lomahaṁso cetaso utrāso. Byādhiṁ paṭicca, maraṇaṁ paṭicca uppajjati bhayaṁ bhayānakaṁ chambhitattaṁ lomahaṁso cetaso utrāso’’ti (vibha. 921). Sesaṁ sabbattha uttānamevāti.",
  "atk-s0402a25:31": "3. Venāgapurasuttavaṇṇanā",
  "atk-s0402a25:32": "64. Tatiye kosalesūti evaṁnāmake janapade. Cārikaṁ caramānoti addhānagamanaṁ gacchanto. Cārikā ca nāmesā bhagavato duvidhā hoti turitacārikā ca aturitacārikā cāti. Tattha dūrepi bodhaneyyapuggalaṁ disvā tassa bodhanatthāya sahasā gamanaṁ turitacārikā nāma . Sā mahākassapapaccuggamanādīsu daṭṭhabbā. Yaṁ pana gāmanigamapaṭipāṭiyā devasikaṁ yojanaaddhayojanavasena piṇḍapātacariyādīhi lokaṁ anuggaṇhantassa gamanaṁ, ayaṁ aturitacārikā nāma. Imaṁ sandhāyetaṁ vuttaṁ – ‘‘cārikaṁ caramāno’’ti. Vitthārena pana cārikākathā sumaṅgalavilāsiniyā dīghanikāyaṭṭhakathāya ambaṭṭhasuttavaṇṇanāyaṁ (dī. ni. aṭṭha. 1.254) vuttā. Brāhmaṇagāmoti brāhmaṇānaṁ samosaraṇagāmopi brāhmaṇagāmoti vuccati, brāhmaṇānaṁ bhogagāmopi. Idha samosaraṇagāmo brāhmaṇavasanagāmoti adhippeto. Tadavasarīti tattha avasari, sampattoti attho. Vihāro panettha aniyāmito. Tasmā tassa avidūre buddhānaṁ anucchaviko eko vanasaṇḍo atthi, satthā taṁ vanasaṇḍaṁ gatoti veditabbo.",
  "atk-s0402a25:33": "Assosunti suṇiṁsu upalabhiṁsu, sotadvārasampattavacananigghosānusārena jāniṁsu. Khoti avadhāraṇatthe, padapūraṇamatte vā nipāto. Tattha avadhāraṇatthena ‘‘assosuṁ eva, na tesaṁ koci savanantarāyo ahosī’’ti ayamattho veditabbo. Padapūraṇena byañjanasiliṭṭhatāmattameva.",
  "atk-s0402a25:34": "Idāni yamatthaṁ assosuṁ, taṁ pakāsetuṁ samaṇo khalu, bho, gotamotiādi vuttaṁ. Tattha samitapāpattā samaṇoti veditabbo. Khalūti anussavatthe nipāto. Bhoti tesaṁ aññamaññaṁ ālapanamattaṁ. Gotamoti bhagavato gottavasena paridīpanaṁ, tasmā ‘‘samaṇo khalu, bho, gotamo’’ti ettha samaṇo kira, bho, gotamagottoti evamattho daṭṭhabbo. Sakyaputtoti idaṁ pana bhagavato uccākulaparidīpanaṁ. Sakyakulā pabbajitoti saddhāpabbajitabhāvaparidīpanaṁ, kenaci pārijuññena anabhibhūto aparikkhīṇaṁyeva taṁ kulaṁ pahāya saddhāya pabbajitoti vuttaṁ hoti. Taṁ kho panāti itthambhūtākhyānatthe upayogavacanaṁ, tassa kho pana bhoto gotamassāti attho. Kalyāṇoti kalyāṇaguṇasamannāgato, seṭṭhoti vuttaṁ hoti. Kittisaddoti kittiyeva, thutighoso vā. Abbhuggatoti sadevakaṁ lokaṁ ajjhottharitvā uggato. Kinti? Itipi so bhagavā…pe… buddho bhagavāti. Tatrāyaṁ padasambandho – so bhagavā itipi arahaṁ, itipi sammāsambuddho…pe… itipi bhagavāti. Iminā ca iminā ca kāraṇenāti vuttaṁ hoti.",
  "atk-s0402a25:35": "Tattha ‘‘ārakattā, arīnaṁ arānañca hatattā, paccayādīnaṁ arahattā, pāpakaraṇe rahābhāvāti imehi kāraṇehi so bhagavā arahanti veditabbo’’tiādinā nayena mātikaṁ nikkhipitvā sabbāneva etāni padāni visuddhimagge (visuddhi. 1.125-127) buddhānussatiniddese vitthāritānīti tato nesaṁ vitthāro gahetabbo.",
  "atk-s0402a25:36": "Soimaṁ lokanti so bhavaṁ gotamo imaṁ lokaṁ, idāni vattabbaṁ nidasseti. Sadevakanti saha devehi sadevakaṁ. Evaṁ saha mārena samārakaṁ. Saha brahmunā sabrahmakaṁ. Saha samaṇabrāhmaṇehi sassamaṇabrāhmaṇiṁ. Pajātattā pajā, taṁ pajaṁ. Saha devamanussehi sadevamanussaṁ. Tattha sadevakavacanena pañcakāmāvacaradevaggahaṇaṁ veditabbaṁ, samārakavacanena chaṭṭhakāmāvacaradevaggahaṇaṁ, sabrahmakavacanena brahmakāyikādibrahmaggahaṇaṁ, sassamaṇabrāhmaṇivacanena sāsanassa paccatthikapaccāmittasamaṇabrāhmaṇaggahaṇaṁ, samitapāpabāhitapāpasamaṇabrāhmaṇaggahaṇañca, pajāvacanena sattalokaggahaṇaṁ, sadevamanussavacanena sammutidevaavasesamanussaggahaṇaṁ. Evamettha tīhi padehi okāsalokena saddhiṁ sattaloko, dvīhi pajāvasena sattalokova gahitoti veditabbo.",
  "atk-s0402a25:37": "Aparo nayo – sadevakaggahaṇena arūpāvacaraloko gahito, samārakaggahaṇena chakāmāvacaradevaloko, sabrahmakaggahaṇena rūpībrahmaloko, sassamaṇabrāhmaṇādiggahaṇena catuparisavasena, sammutidevehi vā saha manussaloko, avasesasabbasattaloko vā. Porāṇā panāhu – sadevakanti devatāhi saddhiṁ avasesalokaṁ. Samārakanti mārena saddhiṁ avasesalokaṁ. Sabrahmakanti brahmehi saddhiṁ avasesalokaṁ. Evaṁ sabbepi tibhavūpage satte tīhākārehi tīsu padesu pakkhipitvā puna dvīhi padehi pariyādātuṁ sassamaṇabrāhmaṇiṁ pajaṁ sadevamanussanti vuttaṁ. Evaṁ pañcahi padehi tena tenākārena tedhātukameva pariyādinnanti.",
  "atk-s0402a25:38": "Sayaṁ abhiññā sacchikatvā pavedetīti sayanti sāmaṁ, aparaneyyo hutvā. Abhiññāti abhiññāya, adhikena ñāṇena ñatvāti attho. Sacchikatvāti paccakkhaṁ katvā , etena anumānādipaṭikkhepo kato. Pavedetīti bodheti ñāpeti pakāseti.",
  "atk-s0402a25:39": "So dhammaṁ deseti ādikalyāṇaṁ…pe… pariyosānakalyāṇanti so bhagavā sattesu kāruññataṁ paṭicca hitvāpi anuttaraṁ vivekasukhaṁ dhammaṁ deseti. Tañca kho appaṁ vā bahuṁ vā desento ādikalyāṇādippakārameva deseti, ādimhipi kalyāṇaṁ bhaddakaṁ anavajjameva katvā deseti, majjhepi, pariyosānepi kalyāṇaṁ bhaddakaṁ anavajjameva katvā desetīti vuttaṁ hoti.",
  "atk-s0402a25:40": "Tattha atthi desanāya ādimajjhapariyosānaṁ, atthi sāsanassa. Desanāya tāva catuppadikāyapi gāthāya paṭhamapādo ādi nāma, tato dve majjhaṁ nāma, ante eko pariyosānaṁ nāma. Ekānusandhikassa suttassa nidānaṁ ādi, idamavocāti pariyosānaṁ, ubhinnaṁ antarā majjhaṁ. Anekānusandhikassa suttassa paṭhamānusandhi ādi, ante anusandhi pariyosānaṁ, majjhe eko vā dve vā bahū vā majjhameva.",
  "atk-s0402a25:41": "Sāsanassa sīlasamādhivipassanā ādi nāma. Vuttampi cetaṁ – ‘‘ko cādi kusalānaṁ dhammānaṁ, sīlañca suvisuddhaṁ diṭṭhi ca ujukā’’ti (saṁ. ni. 5.369). ‘‘Atthi, bhikkhave, majjhimā paṭipadā tathāgatena abhisambuddhā’’ti evaṁ vutto pana ariyamaggo majjhaṁ nāma. Phalañceva nibbānañca pariyosānaṁ nāma. ‘‘Tasmātiha tvaṁ, brāhmaṇa, brahmacariyaṁ etaṁpāraṁ etaṁpariyosāna’’nti ettha phalaṁ pariyosananti vuttaṁ. ‘‘Nibbānogadhañhi, āvuso visākha, brahmacariyaṁ vussati nibbānaparāyaṇaṁ nibbānapariyosāna’’nti (ma. ni. 1.466) ettha nibbānaṁ pariyosānanti vuttaṁ. Idha pana desanāya ādimajjhapariyosānaṁ adhippetaṁ. Bhagavā hi dhammaṁ desento ādimhi sīlaṁ dassetvā majjhe maggaṁ pariyosāne nibbānaṁ dasseti. Tena vuttaṁ – ‘‘so dhammaṁ deseti ādikalyāṇaṁ majjhekalyāṇaṁ pariyosānakalyāṇa’’nti. Tasmā aññopi dhammakathiko dhammaṁ kathento –",
  "atk-s0402a25:42": "‘‘Ādimhi sīlaṁ dasseyya, majjhe maggaṁ vibhāvaye;",
  "atk-s0402a25:43": "Pariyosānamhi nibbānaṁ, esā kathikasaṇṭhitī’’ti.",
  "atk-s0402a25:44": "Sātthaṁ sabyañjananti yassa hi yāgubhattaitthipurisādivaṇṇanānissitā desanā hoti, na so sātthaṁ deseti. Bhagavā pana tathārūpaṁ desanaṁ pahāya catusatipaṭṭhānādinissitaṁ desanaṁ deseti. Tasmā ‘‘sātthaṁ desetī’’ti vuccati. Yassa pana desanā ekabyañjanādiyuttā vā sabbaniroṭṭhabyañjanā vā sabbavissaṭṭhabyañjanā vā sabbaniggahitabyañjanā vā, tassa damiḷakirātayavanādimilakkhānaṁ bhāsā viya byañjanapāripūriyā abhāvato abyañjanā nāma desanā hoti. Bhagavā pana –",
  "atk-s0402a25:45": "‘‘Sithilaṁ dhanitañca dīgharassaṁ, lahukaṁ garukañca niggahītaṁ;",
  "atk-s0402a25:46": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo’’ti. –",
  "atk-s0402a25:47": "Evaṁ vuttaṁ dasavidhaṁ byañjanaṁ amakkhetvā paripuṇṇabyañjanameva katvā dhammaṁ deseti. Tasmā ‘‘sabyañjanaṁ katvā desetī’’ti vuccati. Kevalaparipuṇṇanti ettha kevalanti sakalādhivacanaṁ. Paripuṇṇanti anūnādhikavacanaṁ. Idaṁ vuttaṁ hoti – sakalaparipuṇṇameva deseti, ekadesanāpi aparipuṇṇā natthīti. Parisuddhanti nirupakkilesaṁ. Yo hi ‘‘imaṁ dhammadesanaṁ nissāya lābhaṁ vā sakkāraṁ vā labhissāmī’’ti deseti, tassa aparisuddhā desanā nāma hoti. Bhagavā pana lokāmisanirapekkho hitapharaṇeneva mettābhāvanāya muduhadayo ullumpanasabhāvasaṇṭhitena cittena deseti. Tasmā parisuddhaṁ desetīti vuccati. Brahmacariyaṁ pakāsetīti ettha brahmacariyanti sikkhattayasaṅgahitaṁ sakalaṁ sāsanaṁ. Tasmā brahmacariyaṁ pakāsetīti so dhammaṁ deseti ādikalyāṇaṁ…pe… parisuddhaṁ, evaṁ desento ca sikkhattayasaṅgahitaṁ sakalasāsanabrahmacariyaṁ pakāsetīti evamettha attho daṭṭhabbo. Brahmacariyanti seṭṭhaṭṭhena brahmabhūtaṁ cariyaṁ, brahmabhūtānaṁ vā buddhādīnaṁ cariyanti vuttaṁ hoti.",
  "atk-s0402a25:48": "Sādhu kho panāti sundaraṁ kho pana, atthāvahaṁ sukhāvahanti vuttaṁ hoti. Tathārūpānaṁ arahatanti yathārūpo so bhavaṁ gotamo, evarūpānaṁ anekehipi kappakoṭisatasahassehi dullabhadassanānaṁ byāmappabhāparikkhittehi asītianubyañjanapaṭimaṇḍitehi dvattiṁsamahāpurisalakkhaṇavarehi samākiṇṇamanoramasarīrānaṁ anappakadassanānaṁ atimadhuradhammanigghosānaṁ yathābhūtaguṇādhigamena loke arahantoti laddhasaddānaṁ arahataṁ. Dassanaṁ hotīti pasādasommāni akkhīni ummīletvā dassanamattampi sādhu hoti. Sace pana aṭṭhaṅgasamannāgatena brahmassarena dhammaṁ desentassa ekapadampi sotuṁ labhissāma, sādhutaraṁyeva bhavissatīti evaṁ ajjhāsayaṁ katvā. Yena bhagavā tenupasaṅkamiṁsūti sabbakiccāni pahāya tuṭṭhamānasā agamaṁsu. Añjaliṁ paṇāmetvāti ete ubhatopakkhikā, te evaṁ cintesuṁ – ‘‘sace no micchādiṭṭhikā codessanti ‘kasmā tumhe samaṇaṁ gotamaṁ vanditthā’ti, tesaṁ ‘kiṁ añjalikaraṇamattenāpi vanditaṁ hotī’ti vakkhāma . Sace no sammādiṭṭhikā codessanti ‘kasmā bhagavantaṁ na vanditthā’ti, ‘kiṁ sīsena bhūmiṁ paharanteneva vanditaṁ hoti. Nanu añjalikammampi vandanā evā’ti vakkhāmā’’ti.",
  "atk-s0402a25:49": "Nāmagottanti , ‘‘bho gotama, ahaṁ asukassa putto datto nāma mitto nāma idhāgato’’ti vadantā nāmaṁ sāventi nāma. ‘‘Bho gotama, ahaṁ vāseṭṭho nāma kaccāno nāma idhāgato’’ti vadantā gottaṁ sāventi nāma. Ete kira daliddā jiṇṇakulaputtā ‘‘parisamajjhe nāmagottavasena pākaṭā bhavissāmā’’ti evaṁ akaṁsu. Ye pana tuṇhībhūtā nisīdiṁsu, te kerāṭikā ceva andhabālā ca. Tattha kerāṭikā ‘‘ekaṁ dve kathāsallāpe karonte vissāsiko hoti, atha vissāse sati ekaṁ dve bhikkhā adātuṁ na yutta’’nti tato attānaṁ mocentā tuṇhībhūtā nisīdanti. Andhabālā aññāṇatāyeva avakkhittamattikāpiṇḍā viya yattha katthaci tuṇhībhūtā nisīdanti.",
  "atk-s0402a25:50": "Venāgapurikoti venāgapuravāsī. Etadavocāti pādantato paṭṭhāya yāva kesaggā tathāgatassa sarīraṁ olokento asītianubyañjanasamujjalehi dvattiṁsamahāpurisalakkhaṇehi paṭimaṇḍitaṁ sarīrā nikkhamitvā samantato asītihatthappadesaṁ ajjhottharitvā ṭhitāhi chabbaṇṇāhi ghanabuddharaṁsīhi samparivāritaṁ tathāgatassa sarīraṁ disvā sañjātavimhayo vaṇṇaṁ bhaṇanto etaṁ ‘‘acchariyaṁ, bho gotamā’’tiādivacanaṁ avoca.",
  "atk-s0402a25:51": "Tattha yāvañcidanti adhimattappamāṇaparicchedavacanametaṁ. Tassa vippasannapadena saddhiṁ sambandho. Yāvañca vippasannāni adhimattavippasannānīti attho. Indriyānīti cakkhādīni cha indriyāni. Tassa hi pañcannaṁ indriyānaṁ patiṭṭhitokāsassa vippasannataṁ disvā tesaṁ vippasannatā pākaṭā ahosi. Yasmā pana sā mane vippasanneyeva hoti, avippasannacittānañhi indriyappasādo nāma natthi, tasmāssa manindriyappasādopi pākaṭo ahosi. Taṁ esa vippasannataṁ gahetvā ‘‘vippasannāni indriyānī’’ti āha. Parisuddhoti nimmalo. Pariyodātoti pabhassaro. Sāradaṁbadarapaṇḍunti saradakāle jātaṁ nātisuparipakkaṁ badaraṁ. Tañhi parisuddhañceva hoti pariyodātañca. Tālapakkanti suparipakkatālaphalaṁ. Sampati bandhanā pamuttanti taṁkhaṇaññeva bandhanā pamuttaṁ. Tassa hi bandhanamūlaṁ apanetvā paramukhaṁ katvā phalake ṭhapitassa caturaṅgulamattaṁ ṭhānaṁ olokentānaṁ parisuddhaṁ pariyodātaṁ hutvā khāyati. Taṁ sandhāyevamāha . Nekkhaṁ jambonadanti surattavaṇṇassa jambonadasuvaṇṇassa ghaṭikā. Dakkhakammāraputtasuparikammakatanti dakkhena suvaṇṇakāraputtena suṭṭhu kataparikammaṁ. Ukkāmukhe sukusalasampahaṭṭhanti suvaṇṇakārauddhane pacitvā sukusalena suvaṇṇakārena ghaṭṭanaparimajjanahaṁsanena suṭṭhu pahaṭṭhaṁ suparimadditanti attho. Paṇḍukambale nikkhittanti agginā pacitvā dīpidāṭhāya ghaṁsitvā gerukaparikammaṁ katvā rattakambale ṭhapitaṁ. Bhāsateti sañjātaobhāsatāya bhāsate. Tapateti andhakāraviddhaṁsanatāya tapate. Virocatīti vijjotamānaṁ hutvā virocati, sobhatīti attho.",
  "atk-s0402a25:52": "Uccāsayanamahāsayanānīti ettha atikkantappamāṇaṁ uccāsayanaṁ nāma, āyatavitthataṁ akappiyabhaṇḍaṁ mahāsayanaṁ nāma. Idāni tāni dassento seyyathidaṁ, āsandītiādimāha. Tattha āsandīti atikkantappamāṇaṁ āsanaṁ. Pallaṅkoti pādesu vāḷarūpāni ṭhapetvā kato. Gonakoti dīghalomako mahākojavo. Caturaṅgulādhikāni kira tassa lomāni. Cittakoti vānacittaṁ uṇṇāmayattharaṇaṁ. Paṭikāti uṇṇāmayo setattharako. Paṭalikāti ghanapuppho uṇṇāmayattharako, yo āmalakapaṭṭotipi vuccati. Tūlikāti tiṇṇaṁ tūlānaṁ aññatarapuṇṇā tūlikā. Vikatikāti sīhabyagghādirūpavicitro uṇṇāmayattharako. Uddalomīti ubhatodasaṁ uṇṇāmayattharaṇaṁ. Keci ekato uggatapupphanti vadanti. Ekantalomīti ekatodasaṁ uṇṇāmayattharaṇaṁ. Keci ubhato uggatapupphanti vadanti. Kaṭṭissanti ratanaparisibbitaṁ koseyyakaṭṭissamayaṁ paccattharaṇaṁ. Koseyyanti ratanaparisibbitameva kosiyasuttamayaṁ paccattharaṇaṁ. Kuttakanti soḷasannaṁ nāṭakitthīnaṁ ṭhatvā naccanayoggaṁ uṇṇāmayattharaṇaṁ. Hatthattharādayo hatthipiṭṭhādīsu attharaṇakaattharakā ceva hatthirūpādīni dassetvā kataattharakā ca. Ajinappaveṇīti ajinacammehi mañcappamāṇena sibbitvā katappaveṇī. Sesaṁ heṭṭhā vuttatthameva.",
  "atk-s0402a25:53": "Nikāmalābhīti atikāmalābhī icchiticchitalābhī. Akicchalābhīti adukkhalābhī. Akasiralābhīti vipulalābhī mahantalābhī, uḷāruḷārāneva labhati maññeti sandhāya vadati. Ayaṁ kira brāhmaṇo sayanagaruko, so bhagavato vippasannindriyāditaṁ disvā ‘‘addhā esa evarūpesu uccāsayanamahāsayanesu nisīdati ceva nipajjati ca. Tenassa vippasannāni indriyāni, parisuddho chavivaṇṇo pariyodāto’’ti maññamāno imaṁ senāsanavaṇṇaṁ kathesi.",
  "atk-s0402a25:54": "Laddhāca pana na kappantīti ettha kiñci kiñci kappati. Suddhakoseyyañhi mañcepi attharituṁ vaṭṭati, gonakādayo ca bhūmattharaṇaparibhogena, āsandiyā pāde chinditvā, pallaṅkassa vāḷe bhinditvā, tūlikaṁ vijaṭetvā ‘‘bimbohanañca kātu’’nti (cūḷava. 297) vacanato imānipi ekena vidhānena kappanti. Akappiyaṁ pana upādāya sabbāneva na kappantīti vuttāni.",
  "atk-s0402a25:55": "Vanantaññeva pavisāmīti araññaṁyeva pavisāmi. Yadevāti yāniyeva. Pallaṅkaṁ ābhujitvāti samantato ūrubaddhāsanaṁ bandhitvā. Ujuṁ kāyaṁ paṇidhāyāti aṭṭhārasa piṭṭhikaṇṭake koṭiyā koṭiṁ paṭipādento ujuṁ kāyaṁ ṭhapetvā. Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapetvā, pariggahitaniyyānaṁ vā katvāti attho. Vuttañhetaṁ – ‘‘parīti pariggahaṭṭho. Mukhanti niyyānaṭṭho. Satīti upaṭṭhānaṭṭho. Tena vuccati parimukhaṁ satiṁ upaṭṭhapetvā’’ti (paṭi. ma. 1.164). Upasampajja viharāmīti paṭilabhitvā paccakkhaṁ katvā viharāmi. Evaṁbhūtoti evaṁ paṭhamajjhānādīsu aññatarasamaṅgī hutvā. Dibbo me eso tasmiṁ samaye caṅkamo hotīti cattāri hi rūpajjhānāni samāpajjitvā caṅkamantassa caṅkamo dibbacaṅkamo nāma hoti, samāpattito vuṭṭhāya caṅkamantassāpi caṅkamo dibbacaṅkamoyeva. Ṭhānādīsupi eseva nayo. Tathā itaresu dvīsu vihāresu.",
  "atk-s0402a25:56": "Soevaṁ pajānāmi ‘‘rāgo me pahīno’’ti mahābodhipallaṅke arahattamaggena pahīnarāgameva dassento ‘‘so evaṁ pajānāmi rāgo me pahīno’’ti āha. Sesapadesupi eseva nayo. Iminā pana kiṁ kathitaṁ hotīti? Paccavekkhaṇā kathitā, paccavekkhaṇāya phalasamāpatti kathitā. Phalasamāpattiñhi samāpannassapi samāpattito vuṭṭhitassāpi caṅkamādayo ariyacaṅkamādayo honti. Sesamettha uttānatthamevāti.",
  "atk-s0402a25:57": "4. Sarabhasuttavaṇṇanā",
  "atk-s0402a25:58": "65. Catutthe rājagaheti evaṁnāmake nagare. Gijjhakūṭe pabbateti gijjhasadisānissa kūṭāni, gijjhā vā tassa kūṭesu vasantīti gijjhakūṭo, tasmiṁ gijjhakūṭe pabbate. Etenassa rājagahaṁ gocaragāmaṁ katvā viharantassa vasanaṭṭhānaṁ dassitaṁ. Gijjhakūṭasmiñhi tathāgataṁ uddissa vihāro kārito, gijjhakūṭavihārotvevassa nāmaṁ. Tatthāyaṁ tasmiṁ samaye viharatīti. Sarabho nāma paribbājako acirapakkanto hotīti sarabhoti evaṁnāmako paribbājako imasmiṁ sāsane pabbajitvā nacirasseva pakkanto hoti, adhunā vibbhantoti attho. Sammāsambuddhe hi loke uppanne titthiyā naṭṭhalābhasakkārā ahesuṁ, tiṇṇaṁ ratanānaṁ mahālābhasakkāro uppajji. Yathāha –",
  "atk-s0402a25:59": "‘‘Tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ. Aññatitthiyā pana paribbājakā asakkatā honti agarukatā amānitā apūjitā na lābhino cīvarapiṇḍapātasenāsanagilānapaccayabhesajjaparikkhārāna’’nti (udā.14; saṁ.ni.1.2.70).",
  "atk-s0402a25:60": "Te evaṁ parihīnalābhasakkārā pañcasatamattā ekasmiṁ paribbājakārāme sannipatitvā sammantayiṁsu – ‘‘bho, mayaṁ samaṇassa gotamassa uppannakālato paṭṭhāya hatalābhasakkārā jātā, samaṇassa gotamassa sāvakānañcassa ekaṁ avaṇṇaṁ upadhāretha, avaṇṇaṁ pattharitvā etassa sāsanaṁ garahitvā amhākaṁ lābhasakkāraṁ uppādessāmā’’ti. Te vajjaṁ olokentā – ‘‘tīsu dvāresu ājīve cāti catūsupi ṭhānesu samaṇassa gotamassa vajjaṁ passituṁ na sakkā, imāni cattāri ṭhānāni muñcitvā aññattha olokethā’’ti āhaṁsu. Atha nesaṁ antare eko evamāha – ‘‘ahaṁ aññaṁ na passāmi, ime anvaḍḍhamāsaṁ sannipatitvā dvāravātapānāni pidhāya sāmaṇerānampi pavesanaṁ na denti. Jīvitasadisāpi upaṭṭhākā daṭṭhuṁ na labhanti, āvaṭṭanimāyaṁ osāretvā osāretvā janaṁ āvaṭṭetvā āvaṭṭetvā khādanti. Sace taṁ mayaṁ āharituṁ sakkhissāma, evaṁ no lābhasakkārauḷāro bhavissatī’’ti. Aparopi evameva vadanto uṭṭhāsi. Sabbe ekavādā ahesuṁ. Tato āhaṁsu – ‘‘yo taṁ āharituṁ sakkhissati, taṁ mayaṁ amhākaṁ samaye jeṭṭhakaṁ karissāmā’’ti.",
  "atk-s0402a25:61": "Tato koṭito paṭṭhāya ‘‘tvaṁ sakkhissasi, tvaṁ sakkhissasī’’ti pucchitvā ‘‘ahaṁ na sakkhissāmi, ahaṁ na sakkhissāmī’’ti bahūhi vutte sarabhaṁ pucchiṁsu – ‘‘tvaṁ sakkhissasi ācariyā’’ti. So āha – ‘‘agaru etaṁ āharituṁ, sace tumhe attano kathāya ṭhatvā maṁ jeṭṭhakaṁ karissathā’’ti. Agaru etamācariya āhara, tvaṁ katoyevāsi amhehi jeṭṭhakoti. So āha – ‘‘taṁ āharantena thenetvā vā vilumpitvā vā āharituṁ na sakkā, samaṇassa pana gotamassa sāvakasadisena hutvā tassa sāvake vanditvā vattapaṭivattaṁ katvā tesaṁ patte bhattaṁ bhuñjitvā āharituṁ sakkā. Ruccati vo etassa ettakassa kiriyā’’ti. Yaṁkiñci katvā āharitvā ca no dehīti. Tena hi maṁ disvā apassantā viya bhaveyyāthāti paribbājakānaṁ saññaṁ datvā dutiyadivase pātova uṭṭhāya gijjhakūṭamahāvihāraṁ gantvā diṭṭhadiṭṭhānaṁ bhikkhūnaṁ pañcapatiṭṭhitena pāde vandi. Bhikkhū āhaṁsu – ‘‘aññe paribbājakā caṇḍā pharusā, ayaṁ pana saddho bhavissati pasanno’’ti. Bhante, tumhe ñatvā yuttaṭṭhānasmiṁyeva pabbajitā, mayaṁ pana anupadhāretvā atittheneva pakkhantā aniyyānikamagge vicarāmāti. So evaṁ vatvā diṭṭhe diṭṭhe bhikkhū punappunaṁ vandati, nhānodakādīni paṭiyādeti, dantakaṭṭhaṁ kappiyaṁ karoti, pāde dhovati makkheti, atirekabhattaṁ labhitvā bhuñjati.",
  "atk-s0402a25:62": "Taṁ iminā nīhārena vasantaṁ eko mahāthero disvā, ‘‘paribbājaka, tvaṁ saddho pasanno, kiṁ na pabbajasī’’ti. Ko maṁ, bhante, pabbājessati. Mayañhi cirakālaṁ bhadantānaṁ paccatthikā hutvā vicarimhāti. Thero ‘‘sace tvaṁ pabbajitukāmo, ahaṁ taṁ pabbājessāmī’’ti vatvā pabbājesi. So pabbajitakālato paṭṭhāya nirantaraṁ vattapaṭivattamakāsi. Atha naṁ thero vatte pasīditvā nacirasseva upasampādesi. So uposathadivase bhikkhūhi saddhiṁ uposathaggaṁ pavisitvā bhikkhū mahantena ussāhena pātimokkhaṁ paggaṇhante disvā ‘‘iminā nīhārena osāretvā osāretvā lokaṁ khādanti, katipāhena harissāmī’’ti cintesi. So pariveṇaṁ gantvā upajjhāyaṁ vanditvā, ‘‘bhante, ko nāmo ayaṁ dhammo’’ti pucchi. Pātimokkho nāma, āvusoti. Uttamadhammo esa, bhante, bhavissatīti. Āma, āvuso, sakalasāsanadhāraṇī ayaṁ sikkhāti. Bhante, sace esa sikkhādhammo uttamo, imameva paṭhamaṁ gaṇhāmīti. Gaṇhāvusoti thero sampaṭicchi. So gaṇhanto paribbājake passitvā ‘‘kīdisaṁ ācariyā’’ti pucchito, ‘‘āvuso, mā cintayittha, katipāhena āharissāmī’’ti vatvā nacirasseva uggaṇhitvā upajjhāyaṁ āha – ‘‘ettakameva, bhante, udāhu aññampi atthī’’ti. Ettakameva, āvusoti.",
  "atk-s0402a25:63": "So punadivase yathānivatthapārutova gahitanīhāreneva pattaṁ gahetvā gijjhakūṭā nikkhamma paribbājakārāmaṁ agamāsi. Paribbājakā disvā ‘‘kīdisaṁ, ācariya, nāsakkhittha maññe āvaṭṭanimāyaṁ āharitu’’nti taṁ parivārayiṁsu. Mā cintayittha, āvuso, āhaṭā me āvaṭṭanimāyā, ito paṭṭhāya amhākaṁ lābhasakkāro mahā bhavissati. Tumhe aññamaññaṁ samaggā hotha, mā vivādaṁ akatthāti. Sace te, ācariya, suggahitā, amhepi naṁ vācehīti. So ādito paṭṭhāya pātimokkhaṁ osāresi. Atha te sabbepi – ‘‘etha, bho, nagare vicarantā samaṇassa gotamassa avaṇṇaṁ kathessāmā’’ti anugghāṭitesuyeva nagaradvāresu dvārasamīpaṁ gantvā vivaṭena dvārena sabbapaṭhamaṁ pavisiṁsu. Evaṁ saliṅgeneva apakkantaṁ taṁ paribbājakaṁ sandhāya – ‘‘sarabho nāma paribbājako acirapakkanto hotī’’ti vuttaṁ.",
  "atk-s0402a25:64": "Taṁ divasaṁ pana bhagavā paccūsasamaye lokaṁ olokento idaṁ addasa – ‘‘ajja sarabho paribbājako nagare vicaritvā pakāsanīyakammaṁ karissati, tiṇṇaṁ ratanānaṁ avaṇṇaṁ kathento visaṁ siñcitvā paribbājakārāmaṁ gamissati, ahampi tattheva gamissāmi, catassopi parisā tattheva osarissanti. Tasmiṁ samāgame caturāsīti pāṇasahassāni amatapānaṁ pivissantī’’ti. Tato ‘‘tassa okāso hotu, yathāruciyā avaṇṇaṁ pattharatū’’ti cintetvā ānandattheraṁ āmantesi – ‘‘ānanda, aṭṭhārasasu mahāvihāresu bhikkhusaṅghassa mayā saddhiṁyeva piṇḍāya carituṁ ārocehī’’ti. Thero tathā akāsi. Bhikkhū pattacīvaramādāya satthārameva parivārayiṁsu. Satthā bhikkhusaṅghaṁ ādāya dvāragāmasamīpeyeva piṇḍāya cari. Sarabhopi paribbājakehi saddhiṁ nagaraṁ paviṭṭho tattha tattha parisamajjhe rājadvāravīthicatukkādīsu ca gantvā ‘‘aññāto mayā samaṇānaṁ sakyaputtiyānaṁ dhammo’’tiādīni abhāsi. Taṁ sandhāya so rājagahe parisati evaṁ vācaṁ bhāsatītiādi vuttaṁ. Tattha aññātoti ñāto avabuddho, pākaṭaṁ katvā uggahitoti dīpeti. Aññāyāti jānitvā. Apakkantoti saliṅgeneva apakkanto. Sace hi samaṇassa gotamassa sāsane koci sāro abhavissa, nāhaṁ apakkamissaṁ. Tassa pana sāsanaṁ asāraṁ nissāraṁ, āvaṭṭanimāyaṁ osāretvā samaṇā lokaṁ khādantīti evamatthaṁ dīpento evamāha.",
  "atk-s0402a25:65": "Atha kho sambahulā bhikkhūti atha evaṁ tasmiṁ paribbājake bhāsamāne araññavāsino pañcasatā bhikkhū ‘‘asukaṭṭhānaṁ nāma satthā piṇḍāya carituṁ gato’’ti ajānantā bhikkhācāravelāyaṁ rājagahaṁ piṇḍāya pavisiṁsu. Te sandhāyetaṁ vuttaṁ. Assosunti suṇiṁsu. Yenabhagavā tenupasaṅkamiṁsūti ‘‘imaṁ kāraṇaṁ dasabalassa ārocessāmā’’ti upasaṅkamiṁsu.",
  "atk-s0402a25:66": "Sippinikātīranti sippinikāti evaṁnāmikāya nadiyā tīraṁ. Adhivāsesi bhagavā tuṇhībhāvenāti kāyaṅgavācaṅgāni acopetvā abbhantare khantiṁ dhāretvā citteneva adhivāsesīti attho. Evaṁ adhivāsetvā puna cintesi – ‘‘kiṁ nu kho ajja mayā sarabhassa vādaṁ maddituṁ gacchantena ekakena gantabbaṁ , udāhu bhikkhusaṅghaparivutenā’’ti. Athassa etadahosi – sacāhaṁ bhikkhusaṅghaparivuto gamissāmi, mahājano evaṁ cintessati – ‘‘samaṇo gotamo vāduppattiṭṭhānaṁ gacchanto pakkhaṁ ukkhipitvā gantvā parisabalena uppannaṁ vādaṁ maddati, paravādīnaṁ sīsaṁ ukkhipituṁ na detī’’ti. Na kho pana mayhaṁ uppanne vāde paraṁ gahetvā maddanakiccaṁ atthi, ahameva gantvā maddissāmi. Anacchariyaṁ cetaṁ yvāhaṁ idāni buddhabhūto attano uppannaṁ vādaṁ maddeyyaṁ, cariyaṁ caraṇakāle ahetukapaṭisandhiyaṁ nibbattenāpi hi mayā vahitabbaṁ dhuraṁ añño vahituṁ samattho nāma nāhosi. Imassa panatthassa sādhanatthaṁ –",
  "atk-s0402a25:67": "‘‘Yato yato garu dhuraṁ, yato gambhīravattanī;",
  "atk-s0402a25:68": "Tadāssu kaṇhaṁ yuñjenti, svāssu taṁ vahate dhura’’nti. (jā. 1.1.29) –",
  "atk-s0402a25:69": "Idaṁ kaṇhajātakaṁ āharitabbaṁ. Atīte kira eko satthavāho ekissā mahallikāya gehe nivāsaṁ gaṇhi. Athassa ekissā dhenuyā rattibhāgasamanantare gabbhavuṭṭhānaṁ ahosi. Sā ekaṁ vacchakaṁ vijāyi. Mahallikāya vacchakaṁ diṭṭhakālato paṭṭhāya puttasineho udapādi. Punadivase satthavāhaputto – ‘‘tava gehavetanaṁ gaṇhāhī’’ti āha. Mahallikā ‘‘mayhaṁ aññena kiccaṁ na atthi, imameva vacchakaṁ dehī’’ti āha. Gaṇha, ammāti. Sā taṁ gaṇhitvā khīraṁ pāyetvā yāgubhattatiṇādīni dadamānā posesi. So vuddhimanvāya paripuṇṇarūpo balavīriyasampanno ahosi sampannācāro, kāḷako nāma nāmena. Athekassa satthavāhassa pañcahi sakaṭasatehi āgacchantassa udakabhinnaṭṭhāne sakaṭacakkaṁ laggi. So dasapi vīsampi tiṁsampi yojetvā nīharāpetuṁ asakkonto kāḷakaṁ upasaṅkamitvā āha – ‘‘tāta, tava vetanaṁ dassāmi, sakaṭaṁ me ukkhipitvā dehī’’ti. Evañca pana vatvā taṁ ādāya – ‘‘añño iminā saddhiṁ dhuraṁ vahituṁ samattho natthī’’ti dhurasakaṭe yottaṁ bandhitvā taṁ ekakaṁyeva yojesi. So taṁ sakaṭaṁ ukkhipitvā thale patiṭṭhāpetvā eteneva nihārena pañca sakaṭasatāni nīhari. So sabbapacchimasakaṭaṁ nīharitvā mociyamāno ‘‘su’’nti katvā sīsaṁ ukkhipi.",
  "atk-s0402a25:70": "Satthavāho ‘‘ayaṁ ettakāni sakaṭāni ukkhipanto evaṁ na akāsi, vetanatthaṁ maññe karotī’’ti sakaṭagaṇanāya kahāpaṇe gahetvā pañcasatabhaṇḍikaṁ tassa gīvāya bandhāpesi. So aññesaṁ attano santikaṁ allīyituṁ adento ujukaṁ gehameva agamāsi. Mahallikā disvā mocetvā kahāpaṇabhāvaṁ ñatvā ‘‘kasmā, putta, evamakāsi, mā tvaṁ ‘mayā kammaṁ katvā ābhatena ayaṁ jīvissatī’ti saññamakāsī’’ti vatvā goṇaṁ uṇhodakena nhāpetvā telena abbhañjitvā ‘‘ito paṭṭhāya puna mā evamakāsī’’ti ovadi. Evaṁ satthā ‘‘cariyaṁ caraṇakāle ahetukapaṭisandhiyaṁ nibbattenāpi hi mayā vahitabbadhuraṁ añño vahituṁ samattho nāma nāhosī’’ti cintetvā ekakova agamāsi. Taṁ dassetuṁ atha kho bhagavā sāyanhasamayaṁ paṭisallānā vuṭṭhitotiādi vuttaṁ.",
  "atk-s0402a25:71": "Tattha paṭisallānāti puthuttārammaṇehi cittaṁ paṭisaṁharitvā sallānato, phalasamāpattitoti attho. Tenupasaṅkamīti paribbājakesu sakalanagare pakāsanīyakammaṁ katvā nagarā nikkhamma paribbājakārāme sannipatitvā ‘‘sace, āvuso sarabha, samaṇo gotamo āgamissati, kiṁ karissasī’’ti. Samaṇe gotame ekaṁ karonte ahaṁ dve karissāmi, dve karonte cattāri, cattāri karonte pañca, pañca karonte dasa, dasa karonte vīsati, vīsati karonte tiṁsaṁ, tiṁsaṁ karonte cattālīsaṁ, cattālīsaṁ karonte paññāsaṁ, paññāsaṁ karonte sataṁ, sataṁ karonte sahassaṁ karissāmīti evaṁ aññamaññaṁ sīhanādakathaṁ samuṭṭhāpetvā nisinnesu upasaṅkami.",
  "atk-s0402a25:72": "Upasaṅkamanto pana yasmā paribbājakārāmassa nagaramajjheneva maggo, tasmā surattadupaṭṭaṁ nivāsetvā sugatamahācīvaraṁ pārupitvā vissaṭṭhabalo rājā viya ekakova nagaramajjhena agamāsi. Micchādiṭṭhikā disvā ‘‘paribbājakā samaṇassa gotamassa pakāsanīyakammaṁ karontā avaṇṇaṁ patthariṁsu, so ete anuvattitvā saññāpetuṁ gacchati maññe’’ti anubandhiṁsu. Sammādiṭṭhikāpi ‘‘sammāsambuddho pattacīvaraṁ ādāya ekakova nikkhanto, ajja sarabhena saddhiṁ mahādhammasaṅgāmo bhavissati. Mayampi tasmiṁ samāgame kāyasakkhino bhavissāmā’’ti anubandhiṁsu. Satthā passantasseva mahājanassa paribbājakārāmaṁ upasaṅkami.",
  "atk-s0402a25:73": "Paribbājakā rukkhānaṁ khandhaviṭapasākhantarehi samuggacchantā chabbaṇṇaghanabuddharasmiyo disvā ‘‘aññadā evarūpo obhāso nāma natthi, kiṁ nu kho eta’’nti ulloketvā ‘‘samaṇo gotamo āgacchatī’’ti āhaṁsu. Taṁ sutvāva sarabho jāṇukantare sīsaṁ ṭhapetvā adhomukho nisīdi. Evaṁ tasmiṁ samaye bhagavā taṁ ārāmaṁ upasaṅkamitvā paññatte āsane nisīdi. Tathāgato hi jambudīpatale aggakule jātattā aggāsanārahotissa sabbattha āsanaṁ paññattameva hoti. Evaṁ paññatte mahārahe buddhāsane nisīdi.",
  "atk-s0402a25:74": "Te paribbājakā sarabhaṁ paribbājakaṁ etadavocunti sammāsambuddhe kira sarabhena saddhiṁ ettakaṁ kathenteyeva bhikkhusaṅgho satthu padānupadiko hutvā paribbājakārāmaṁ sampāpuṇi, catassopi parisā paribbājakārāmeyeva osariṁsu. Tato te paribbājakā ‘‘acchariyaṁ samaṇassa gotamassa kammaṁ, sakalanagaraṁ vicaritvā avaṇṇaṁ pattharitvā pakāsanīyakammaṁ katvā āgatānaṁ verīnaṁ paṭisattūnaṁ paccāmittānaṁ santikaṁ āgantvā thokampi viggāhikakathaṁ na kathesi, āgatakālato paṭṭhāya satapākatelena makkhento viya amatapānaṁ pāyento viya madhurakathaṁ kathetī’’ti sabbepi sammāsambuddhaṁ anuvattantā etadavocuṁ.",
  "atk-s0402a25:75": "Yāceyyāsīti āyāceyyāsi pattheyyāsi piheyyāsi. Tuṇhībhūtoti tuṇhībhāvaṁ upagato. Maṅkubhūtoti nittejataṁ āpanno. Pattakkhandhoti onatagīvo. Adhomukhoti heṭṭhāmukho. Sammāsambuddhassa te paṭijānatoti ‘‘ahaṁ sammāsambuddho, sabbe dhammā mayā abhisambuddhā’’ti evaṁ paṭijānato tava. Anabhisambuddhāti ime nāma dhammā tayā anabhisambuddhā. Tatthāti tesu anabhisambuddhāti evaṁ dassitadhammesu. Aññena vā aññaṁ paṭicarissatīti aññena vā vacanena aññaṁ vacanaṁ paṭicchādessati, aññaṁ pucchito aññaṁ kathessatīti adhippāyo. Bahiddhā kathaṁ apanāmessatīti bahiddhā aññaṁ āgantukakathaṁ āharanto purimakathaṁ apanāmessati. Appaccayanti anabhiraddhiṁ atuṭṭhākāraṁ pātukarissatīti pākaṭaṁ karissati. Ettha ca appaccayena domanassaṁ vuttaṁ, purimehi dvīhi mandabalavabhedo kodhoyeva.",
  "atk-s0402a25:76": "Evaṁ bhagavā paṭhamavesārajjena sīhanādaṁ naditvā puna dutiyādīhi nadanto yo kho maṁ paribbājakātiādimāha. Tattha yassa kho pana te atthāya dhammo desitoti yassa maggassa vā phalassa vā atthāya tayā catusaccadhammo desito. So na niyyātīti so dhammo na niyyāti na niggacchati, na taṁ atthaṁ sādhetīti vuttaṁ hoti. Takkarassāti yo naṁ karoti, tassa paṭipattipūrakassa puggalassāti attho. Sammā dukkhakkhayāyāti hetunā nayena kāraṇena sakalassa vaṭṭadukkhassa khayāya. Atha vā yassa kho pana te atthāya dhammo desitoti yassa te atthāya dhammo desito. Seyyathidaṁ – rāgapaṭighātatthāya asubhakammaṭṭhānaṁ, dosapaṭighātatthāya mettābhāvanā, mohapaṭighātatthāya pañca dhammā, vitakkupacchedāya ānāpānassati. So na niyyāti takkarassa sammā dukkhakkhayāyāti so dhammo yo naṁ yathādesitaṁ karoti, tassa takkarassa sammā hetunā nayena kāraṇena vaṭṭadukkhakkhayāya na niyyāti na niggacchati, taṁ atthaṁ na sādhetīti ayamettha attho. Seyyathāpi sarabho paribbājakoti yathā ayaṁ sarabho paribbājako pajjhāyanto appaṭibhāno nisinno, evaṁ nisīdissatīti.",
  "atk-s0402a25:77": "Evaṁ tīhi padehi sīhanādaṁ naditvā desanaṁ nivattentasseva tathāgatassa tasmiṁ ṭhāne sannipatitā caturāsītipāṇasahassaparimāṇā parisā amatapānaṁ pivi, satthā parisāya amatapānassa pītabhāvaṁ ñatvā vehāsaṁ abbhuggantvā pakkāmi. Tamatthaṁ dassetuṁ atha kho bhagavātiādi vuttaṁ. Tattha sīhanādanti seṭṭhanādaṁ abhītanādaṁ appaṭinādaṁ. Vehāsaṁ pakkāmīti abhiññāpādakaṁ catutthajjhānaṁ samāpajjitvā vuṭṭhāya adhiṭṭhāya saddhiṁ bhikkhusaṅghena ākāsaṁ pakkhandi. Evaṁ pakkhando ca pana taṁkhaṇaññeva gijjhakūṭamahāvihāre patiṭṭhāsi.",
  "atk-s0402a25:78": "Vācāya sannitodakenāti vacanapatodena. Sañjambharimakaṁsūti sambharitaṁ nirantaraphuṭaṁ akaṁsu, upari vijjhiṁsūti vuttaṁ hoti. Brahāraññeti mahāraññe. Sīhanādaṁ nadissāmīti sīhassa nadato ākāraṁ disvā ‘‘ayampi tiracchānagato, ahampi, imassa cattāro pādā, mayhampi, ahampi evameva sīhanādaṁ nadissāmī’’ti cintesi. So sīhassa sammukhā nadituṁ asakkonto tasmiṁ gocarāya pakkante ekako nadituṁ ārabhi. Athassa siṅgālasaddoyeva nicchari. Tena vuttaṁ – siṅgālakaṁyeva nadatīti. Bheraṇḍakanti tasseva vevacanaṁ. Apica bhinnassaraṁ amanāpasaddaṁ nadatīti vuttaṁ hoti. Evameva kho tvanti iminā opammena paribbājakā tathāgataṁ sīhasadisaṁ katvā sarabhaṁ siṅgālasadisaṁ akaṁsu. Ambukasañcarīti khuddakakukkuṭikā. Purisakaravitaṁ ravissāmīti mahākukkuṭaṁ ravantaṁ disvā ‘‘imassapi dve pādā dve pakkhā, mayhampi tatheva, ahampi evarūpaṁ ravitaṁ ravissāmī’’ti sā tassa sammukhā ravituṁ asakkontī tasmiṁ pakkante ravamānā kukkuṭikāravaṁyeva ravi. Tena vuttaṁ – ambukasañcariravitaṁyeva ravatīti. Usabhoti goṇo. Suññāyāti tucchāya jeṭṭhakavasabhehi virahitāya . Gambhīraṁ naditabbaṁ maññatīti jeṭṭhakavasabhassa nādasadisaṁ gambhīranādaṁ naditabbaṁ maññati. Sesaṁ sabbattha uttānatthamevāti.",
  "atk-s0402a25:79": "5. Kesamuttisuttavaṇṇanā",
  "atk-s0402a25:80": "66. Pañcame kālāmānaṁ nigamoti kālāmā nāma khattiyā, tesaṁ nigamo. Kesamuttiyāti kesamuttanigamavāsino. Upasaṅkamiṁsūti sappinavanītādibhesajjāni ceva aṭṭhavidhapānakāni ca gāhāpetvā upasaṅkamiṁsu. Sakaṁyeva vādaṁ dīpentīti attanoyeva laddhiṁ kathenti. Jotentīti pakāsenti. Khuṁsentīti ghaṭṭenti. Vambhentīti avajānanti. Paribhavantīti lāmakaṁ karonti. Omakkhiṁ karontīti ukkhittakaṁ karonti, ukkhipitvā chaḍḍenti. Aparepi, bhanteti so kira aṭavimukhe gāmo, tasmā tattha aṭaviṁ atikkantā ca atikkamitukāmā ca vāsaṁ kappenti. Tesupi paṭhamaṁ āgatā attano laddhiṁ dīpetvā pakkamiṁsu, pacchā āgatā ‘‘kiṁ te jānanti, amhākaṁ antevāsikā te, amhākaṁ santike kiñci kiñci sippaṁ uggaṇhiṁsū’’ti attano laddhiṁ dīpetvā pakkamiṁsu. Kālāmā ekaladdhiyampi saṇṭhahituṁ na sakkhiṁsu. Te etamatthaṁ dīpetvā bhagavato evamārocetvā tesaṁ no, bhantetiādimāhaṁsu. Tattha hoteva kaṅkhāti hotiyeva kaṅkhā. Vicikicchāti tasseva vevacanaṁ. Alanti yuttaṁ.",
  "atk-s0402a25:81": "Māanussavenāti anussavakathāyapi mā gaṇhittha. Mā paramparāyāti paramparakathāyapi mā gaṇhittha. Mā itikirāyāti evaṁ kira etanti mā gaṇhittha. Mā piṭakasampadānenāti amhākaṁ piṭakatantiyā saddhiṁ sametīti mā gaṇhittha. Mā takkahetūti takkaggāhenapi mā gaṇhittha. Mā nayahetūti nayaggāhenapi mā gaṇhittha. Mā ākāraparivitakkenāti sundaramidaṁ kāraṇanti evaṁ kāraṇaparivitakkenapi mā gaṇhittha. Mā diṭṭhinijjhānakkhantiyāti amhākaṁ nijjhāyitvā khamitvā gahitadiṭṭhiyā saddhiṁ sametītipi mā gaṇhittha. Mā bhabbarūpatāyāti ayaṁ bhikkhu bhabbarūpo, imassa kathaṁ gahetuṁ yuttantipi mā gaṇhittha. Mā samaṇo no garūti ayaṁ samaṇo amhākaṁ garu, imassa kathaṁ gahetuṁ yuttantipi mā gaṇhittha. Samattāti paripuṇṇā. Samādinnāti gahitā parāmaṭṭhā. Yaṁsa hotīti yaṁ kāraṇaṁ tassa puggalassa hoti. Alobhādayo lobhādipaṭipakkhavasena veditabbā. Vigatābhijjhotiādīhi mettāya pubbabhāgo kathito.",
  "atk-s0402a25:82": "Idāni mettādikaṁ kammaṭṭhānaṁ kathento mettāsahagatenātiādimāha. Tattha kammaṭṭhānakathāya vā bhāvanānaye vā pāḷivaṇṇanāya vā yaṁ vattabbaṁ siyā, taṁ sabbaṁ visuddhimagge (visuddhi. 1.240) vuttameva. Evaṁ averacittoti evaṁ akusalaverassa ca puggalaverino ca natthitāya averacitto. Abyābajjhacittoti kodhacittassa abhāvena niddukkhacitto. Asaṁkiliṭṭhacittoti kilesassa natthitāya asaṁkiliṭṭhacitto. Visuddhacittoti kilesamalābhāvena visuddhacitto hotīti attho. Tassāti tassa evarūpassa ariyasāvakassa. Assāsāti avassayā patiṭṭhā. Sace kho pana atthi paro lokoti yadi imamhā lokā paraloko nāma atthi. Athāhaṁ kāyassa bhedā parammaraṇā…pe… upapajjissāmīti atthetaṁ kāraṇaṁ, yenāhaṁ kāyassa bhedā parammaraṇā sugatiṁ saggaṁ lokaṁ upapajjissāmīti evaṁ sabbattha nayo veditabbo. Anīghanti niddukkhaṁ. Sukhinti sukhitaṁ. Ubhayeneva visuddhaṁ attānaṁ samanupassāmīti yañca pāpaṁ na karomi, yañca karotopi na karīyati, iminā ubhayenāpi visuddhaṁ attānaṁ samanupassāmi. Sesaṁ sabbattha uttānatthamevāti.",
  "atk-s0402a25:83": "6. Sāḷhasuttavaṇṇanā",
  "atk-s0402a25:84": "67. Chaṭṭhe migāranattāti migāraseṭṭhino nattā. Sekhuniyanattāti sekhuniyaseṭṭhino nattā. Upasaṅkamiṁsūti bhuttapātarāsā dāsakammakaraparivutā upasaṅkamiṁsu. Tesaṁ kira purebhatte pubbaṇhasamayeyeva gehe eko pañho samuṭṭhito, taṁ pana kathetuṁ okāso nāhosi. Te ‘‘taṁ pañhaṁ sossāmā’’ti therassa santikaṁ gantvā vanditvā tuṇhī nisīdiṁsu. Thero ‘‘gāme taṁ samuṭṭhitaṁ pañhaṁ sotuṁ āgatā bhavissantī’’ti tesaṁ manaṁ ñatvā tameva pañhaṁ ārabhanto etha tumhe sāḷhātiādimāha. Tattha atthi lobhoti lubbhanasabhāvo lobho nāma atthīti pucchati. Abhijjhāti kho ahaṁ sāḷhā etamatthaṁ vadāmīti etaṁ lobhasaṅkhātaṁ atthaṁ ahaṁ ‘‘abhijjhā’’ti vadāmi, ‘‘taṇhā’’ti vadāmīti samuṭṭhitapañhassa atthaṁ dīpento āha. Evaṁ sabbavāresu nayo netabbo.",
  "atk-s0402a25:85": "Soevaṁ pajānātīti so cattāro brahmavihāre bhāvetvā ṭhito ariyasāvako samāpattito vuṭṭhāya vipassanaṁ ārabhanto evaṁ pajānāti. Atthi idanti atthi dukkhasaccasaṅkhātaṁ khandhapañcakaṁ nāmarūpavasena paricchinditvā pajānanto esa ‘‘evaṁ pajānāti atthi ida’’nti vutto. Hīnanti samudayasaccaṁ. Paṇītanti maggasaccaṁ. Imassa saññāgatassa uttari nissaraṇanti imassa vipassanāsaññāsaṅkhātassa saññāgatassa uttari nissaraṇaṁ nāma nibbānaṁ, tamatthīti iminā nirodhasaccaṁ dasseti. Vimuttasmiṁ vimuttamiti ñāṇanti ekūnavīsatividhaṁ paccavekkhaṇañāṇaṁ kathitaṁ. Ahu pubbe lobhoti pubbe me lobho ahosi. Tadahu akusalanti taṁ akusalaṁ nāma ahosi, tadā vā akusalaṁ nāma ahosi. Iccetaṁ kusalanti iti etaṁ kusalaṁ, tasseva akusalassa natthibhāvaṁ kusalaṁ khemanti sandhāya vadati. Nicchātoti nittaṇho. Nibbutoti abbhantare santāpakarānaṁ kilesānaṁ abhāvena nibbuto. Sītibhūtoti sītalībhūto. Sukhappaṭisaṁvedīti kāyikacetasikassa sukhassa paṭisaṁveditā. Brahmabhūtenāti seṭṭhabhūtena. Sesaṁ sabbattha uttānatthamevāti.",
  "atk-s0402a25:86": "7. Kathāvatthusuttavaṇṇanā",
  "atk-s0402a25:87": "68. Sattame kathāvatthūnīti kathākāraṇāni, kathāya bhūmiyo patiṭṭhāyoti attho. Atītaṁ vā, bhikkhave, addhānanti atītamaddhānaṁ nāma kālopi vaṭṭati khandhāpi. Anāgatapaccuppannesupi eseva nayo. Tattha atīte kassapo nāma sammāsambuddho ahosi, tassa kikī nāma kāsikarājā aggupaṭṭhāko ahosi, vīsati vassasahassāni āyu ahosīti iminā nayena kathento atītaṁ ārabbha kathaṁ katheti nāma. Anāgate metteyyo nāma buddho bhavissati, tassa saṅkho nāma rājā aggupaṭṭhāko bhavissati, asīti vassasahassāni āyu bhavissatīti iminā nayena kathento anāgataṁ ārabbha kathaṁ katheti nāma. Etarahi asuko nāma rājā dhammikoti iminā nayena kathento paccuppannaṁ ārabbha kathaṁ katheti nāma.",
  "atk-s0402a25:88": "Kathāsampayogenāti kathāsamāgamena. Kacchoti kathetuṁ yutto. Akacchoti kathetuṁ na yutto. Ekaṁsabyākaraṇīyaṁ pañhantiādīsu, ‘‘cakkhu, anicca’’nti puṭṭhena, ‘‘āma, anicca’’nti ekaṁseneva byākātabbaṁ. Eseva nayo sotādīsu. Ayaṁ ekaṁsabyākaraṇīyo pañho. ‘‘Aniccaṁ nāma cakkhū’’ti puṭṭhena pana ‘‘na cakkhumeva, sotampi aniccaṁ, ghānampi anicca’’nti evaṁ vibhajitvā byākātabbaṁ. Ayaṁ vibhajjabyākaraṇīyo pañho. ‘‘Yathā cakkhu, tathā sotaṁ. Yathā sotaṁ, tathā cakkhū’’ti puṭṭhena ‘‘kenaṭṭhena pucchasī’’ti paṭipucchitvā ‘‘dassanaṭṭhena pucchāmī’’ti vutte ‘‘na hī’’ti byākātabbaṁ. ‘‘Aniccaṭṭhena pucchāmī’’ti vutte, ‘‘āmā’’ti byākātabbaṁ. Ayaṁ paṭipucchābyākaraṇīyo pañho. ‘‘Taṁ jīvaṁ taṁ sarīra’’ntiādīni puṭṭhena pana ‘‘abyākatametaṁ bhagavatā’’ti ṭhapetabbo, esa pañho na byākātabbo. Ayaṁ ṭhapanīyo pañho.",
  "atk-s0402a25:89": "Ṭhānāṭhāne na saṇṭhātīti kāraṇākāraṇe na saṇṭhāti. Tatrāyaṁ nayo – sassatavādī yuttena kāraṇena pahoti ucchedavādiṁ niggahetuṁ, ucchedavādī tena niggayhamāno ‘‘kiṁ panāhaṁ ucchedaṁ vadāmī’’ti sassatavādibhāvameva dīpeti, attano vāde patiṭṭhātuṁ na sakkoti. Evaṁ ucchedavādimhi pahonte sassatavādī, puggalavādimhi pahonte suññatavādī, suññatavādimhi pahonte puggalavādīti evaṁ ṭhānāṭhāne na saṇṭhāti nāma.",
  "atk-s0402a25:90": "Parikappena saṇṭhātīti idaṁ pañhapucchanepi pañhakathanepi labbhati. Kathaṁ? Ekacco hi ‘‘pañhaṁ pucchissāmī’’ti kaṇṭhaṁ sodheti, so itarena ‘‘idaṁ nāma tvaṁ pucchissasī’’ti vutto ñātabhāvaṁ ñatvā ‘‘na etaṁ, aññaṁ pucchissāmī’’ti vadati. Pañhaṁ puṭṭhopi ‘‘pañhaṁ kathessāmī’’ti hanuṁ saṁsodheti, so itarena ‘‘idaṁ nāma kathessasī’’ti vutto ñātabhāvaṁ ñatvā ‘‘na etaṁ, aññaṁ kathessāmī’’ti vadati. Evaṁ parikappe na saṇṭhāti nāma.",
  "atk-s0402a25:91": "Aññātavāde na saṇṭhātīti aññātavāde jānitavāde na saṇṭhāti. Kathaṁ? Ekacco pañhaṁ pucchati, taṁ itaro ‘‘manāpo tayā pañho pucchito, kahaṁ te esa uggahito’’ti vadati. Itaro pucchitabbaniyāmeneva pañhaṁ pucchitvāpi tassa kathāya ‘‘apañhaṁ nu kho pucchita’’nti vimatiṁ karoti. Aparo pañhaṁ puṭṭho katheti, tamañño ‘‘suṭṭhu te pañho kathito, kattha te uggahito, pañhaṁ kathentena nāma evaṁ kathetabbo’’ti vadati. Itaro kathetabbaniyāmeneva pañhaṁ kathetvāpi tassa kathāya ‘‘apañho nu kho mayā kathito’’ti vimatiṁ karoti.",
  "atk-s0402a25:92": "Paṭipadāya na saṇṭhātīti paṭipattiyaṁ na tiṭṭhati, vattaṁ ajānitvā apucchitabbaṭṭhāne pucchatīti attho. Ayaṁ pañho nāma cetiyaṅgaṇe pucchitena na kathetabbo, tathā bhikkhācāramagge gāmaṁ piṇḍāya caraṇakāle. Āsanasālāya nisinnakāle yāguṁ vā bhattaṁ vā gahetvā nisinnakāle paribhuñjitvā nisinnakāle divāvihāraṭṭhānagamanakālepi. Divāṭṭhāne nisinnakāle pana okāsaṁ kāretvāva pucchantassa kathetabbo, akāretvā pucchantassa na kathetabbo. Idaṁ vattaṁ ajānitvā pucchanto paṭipadāya na saṇṭhāti nāma. Evaṁ santāyaṁ, bhikkhave, puggalo akaccho hotīti, bhikkhave, etaṁ imasmiṁ ca kāraṇe sati ayaṁ puggalo na kathetuṁ yutto nāma hoti.",
  "atk-s0402a25:93": "Ṭhānāṭhāne saṇṭhātīti sassatavādī yuttena kāraṇena pahoti ucchedavādiṁ niggahetuṁ, ucchedavādī tena niggayhamānopi ‘‘ahaṁ tayā satakkhattuṁ niggayhamānopi ucchedavādīyevā’’ti vadati. Iminā nayena sassatapuggalasuññatavādādīsupi nayo netabbo. Evaṁ ṭhānāṭhāne saṇṭhāti nāma. Parikappe saṇṭhātīti ‘‘pañhaṁ pucchissāmī’’ti kaṇṭhaṁ sodhento ‘‘tvaṁ imaṁ nāma pucchissasī’’ti vutte, ‘‘āma, etaṁyeva pucchissāmī’’ti vadati. Pañhaṁ kathessāmīti hanuṁ saṁsodhentopi ‘‘tvaṁ imaṁ nāma kathessasī’’ti vutte, ‘‘āma, etaṁyeva kathessāmī’’ti vadati. Evaṁ parikappe saṇṭhāti nāma.",
  "atk-s0402a25:94": "Aññātavāde saṇṭhātīti imaṁ pañhaṁ pucchitvā ‘‘suṭṭhu te pañho pucchito, pucchantena nāma evaṁ pucchitabba’’nti vutte sampaṭicchati, vimatiṁ na uppādeti. Pañhaṁ kathetvāpi ‘‘suṭṭhu te pañho kathito, kathentena nāma evaṁ kathetabba’’nti vutte sampaṭicchati, vimatiṁ na uppādeti. Paṭipadāya saṇṭhātīti gehe nisīdāpetvā yāgukhajjakādīni datvā yāva bhattaṁ niṭṭhāti, tasmiṁ antare nisinno pañhaṁ pucchati . Sappiādīni bhesajjāni aṭṭhavidhāni pānakāni vatthacchādanamālāgandhādīni vā ādāya vihāraṁ gantvā tāni datvā divāṭṭhānaṁ pavisitvā okāsaṁ kāretvā pañhaṁ pucchati. Evañhi vattaṁ ñatvā pucchanto paṭipadāya saṇṭhāti nāma. Tassa pañhaṁ kathetuṁ vaṭṭati.",
  "atk-s0402a25:95": "Aññenaññaṁ paṭicaratīti aññena vacanena aññaṁ paṭicchādeti, aññaṁ vā pucchito aññaṁ katheti. Bahiddhā kathaṁ apanāmetīti āgantukakathaṁ otārento purimakathaṁ bahiddhā apanāmeti. Tatridaṁ vatthu – bhikkhū kira sannipatitvā ekaṁ daharaṁ, ‘‘āvuso, tvaṁ imañcimañca āpattiṁ āpanno’’ti āhaṁsu. So āha – ‘‘bhante, nāgadīpaṁ gatomhī’’ti. Āvuso , na mayaṁ tava nāgadīpagamanena atthikā, āpattiṁ pana āpannoti pucchāmāti. Bhante, nāgadīpaṁ gantvā macche khādinti. Āvuso, tava macchakhādanena kammaṁ natthi, āpattiṁ kirasi āpannoti. So ‘‘nātisupakko maccho mayhaṁ aphāsukamakāsi, bhante’’ti. Āvuso, tuyhaṁ phāsukena vā aphāsukena vā kammaṁ natthi, āpattiṁ āpannosīti. Bhante, yāva tattha vasiṁ, tāva me aphāsukameva jātanti. Evaṁ āgantukakathāvasena bahiddhā kathaṁ apanāmetīti veditabbaṁ.",
  "atk-s0402a25:96": "Abhiharatīti ito cito ca suttaṁ āharitvā avattharati. Tepiṭakatissatthero viya. Pubbe kira bhikkhū mahācetiyaṅgaṇe sannipatitvā saṅghakiccaṁ katvā bhikkhūnaṁ ovādaṁ datvā aññamaññaṁ pañhasākacchaṁ karonti. Tatthāyaṁ thero tīhi piṭakehi tato tato suttaṁ āharitvā divasabhāge ekampi pañhaṁ niṭṭhāpetuṁ na deti. Abhimaddatīti kāraṇaṁ āharitvā maddati. Anupajagghatīti parena pañhe pucchitepi kathitepi pāṇiṁ paharitvā mahāhasitaṁ hasati, yena parassa ‘‘apucchitabbaṁ nu kho pucchiṁ, akathetabbaṁ nu kho kathesi’’nti vimati uppajjati. Khalitaṁ gaṇhātīti appamattakaṁ mukhadosamattaṁ gaṇhāti , akkhare vā pade vā byañjane vā durutte ‘‘evaṁ nāmetaṁ vattabba’’nti ujjhāyamāno vicarati. Saupanisoti saupanissayo sapaccayo.",
  "atk-s0402a25:97": "Ohitasototi ṭhapitasoto. Abhijānāti ekaṁ dhammanti ekaṁ kusaladhammaṁ abhijānāti ariyamaggaṁ. Parijānāti ekaṁ dhammanti ekaṁ dukkhasaccadhammaṁ tīraṇapariññāya parijānāti. Pajahati ekaṁ dhammanti ekaṁ sabbākusaladhammaṁ pajahati vinodeti byantīkaroti. Sacchikaroti ekaṁ dhammanti ekaṁ arahattaphaladhammaṁ nirodhameva vā paccakkhaṁ karoti. Sammāvimuttiṁ phusatīti sammā hetunā nayena kāraṇena arahattaphalavimokkhaṁ ñāṇaphassena phusati.",
  "atk-s0402a25:98": "Etadatthā, bhikkhave, kathāti, bhikkhave, yā esā kathāsampayogenāti kathā dassitā, sā etadatthā, ayaṁ tassā kathāya bhūmi patiṭṭhā. Idaṁ vatthu yadidaṁ anupādā cittassa vimokkhoti evaṁ sabbapadesu yojanā veditabbā. Etadatthā mantanāti yā ayaṁ kacchākacchesu puggalesu kacchena saddhiṁ mantanā, sāpi etadatthāyeva. Etadatthā upanisāti ohitasoto saupanisoti evaṁ vuttā upanisāpi etadatthāyeva. Etadatthaṁ sotāvadhānanti tassā upanisāya sotāvadhānaṁ , tampi etadatthameva. Anupādāti catūhi upādānehi aggahetvā. Cittassa vimokkhoti arahattaphalavimokkho. Arahattaphalatthāya hi sabbametanti suttantaṁ vinivattetvā upari gāthāhi kūṭaṁ gaṇhanto ye viruddhātiādimāha.",
  "atk-s0402a25:99": "Tattha viruddhāti virodhasaṅkhātena kopena viruddhā. Sallapantīti sallāpaṁ karonti. Viniviṭṭhāti abhiniviṭṭhā hutvā. Samussitāti mānussayena suṭṭhu ussitā. Anariyaguṇamāsajjāti anariyaguṇakathaṁ guṇamāsajja kathenti. Guṇaṁ ghaṭṭetvā kathā hi anariyakathā nāma, na ariyakathā, taṁ kathentīti attho. Aññoññavivaresinoti aññamaññassa chiddaṁ aparādhaṁ gavesamānā. Dubbhāsitanti dukkathitaṁ. Vikkhalitanti appamattakaṁ mukhadosakhalitaṁ. Sampamohaṁ parājayanti aññamaññassa appamattena mukhadosena sampamohañca parājayañca. Abhinandantīti tussanti. Nācareti na carati na katheti. Dhammaṭṭhapaṭisaṁyuttāti yā ca dhamme ṭhitena kathitakathā, sā dhammaṭṭhā ceva hoti tena ca dhammena paṭisaṁyuttāti dhammaṭṭhapaṭisaṁyuttā. Anunnatena manasāti anuddhatena cetasā. Apaḷāsoti yugaggāhapaḷāsavasena apaḷāso hutvā. Asāhasoti rāgadosamohasāhasānaṁ vasena asāhaso hutvā.",
  "atk-s0402a25:100": "Anusūyāyamānoti na usūyamāno. Dubbhaṭṭhe nāpasādayeti dukkathitasmiṁ na apasādeyya. Upārambhaṁ na sikkheyyāti kāraṇuttariyalakkhaṇaṁ upārambhaṁ na sikkheyya. Khalitañca na gāhayeti appamattakaṁ mukhakhalitaṁ ‘‘ayaṁ te doso’’ti na gāhayeyya. Nābhihareti nāvatthareyya. Nābhimaddeti ekaṁ kāraṇaṁ āharitvā na maddeyya. Navācaṁ payutaṁ bhaṇeti saccālikapaṭisaṁyuttaṁ vācaṁ na bhaṇeyya. Aññātatthanti jānanatthaṁ. Pasādatthanti pasādajananatthaṁ. Na samusseyya mantayeti na mānussayena samussito bhaveyya. Na hi mānussitā hutvā paṇḍitā kathayanti, mānena pana anussitova hutvā mantaye katheyya bhāseyyāti.",
  "atk-s0402a25:101": "8. Aññatitthiyasuttavaṇṇanā",
  "atk-s0402a25:102": "69. Aṭṭhame bhagavaṁmūlakāti bhagavā mūlaṁ etesanti bhagavaṁmūlakā. Idaṁ vuttaṁ hoti – ime, bhante, amhākaṁ dhammā pubbe kassapasammāsambuddhena uppāditā, tasmiṁ parinibbute ekaṁ buddhantaraṁ añño samaṇo vā brāhmaṇo vā ime dhamme uppādetuṁ samattho nāma nāhosi, bhagavato pana no ime dhammā uppāditā. Bhagavantañhi nissāya mayaṁ ime dhamme ājānāma paṭivijjhāmāti evaṁ bhagavaṁmūlakā no, bhante, dhammāti. Bhagavaṁnettikāti bhagavā dhammānaṁ netā vinetā anunetā yathāsabhāvato pāṭiyekkaṁ pāṭiyekkaṁ nāmaṁ gahetvāva dassetāti dhammā bhagavaṁnettikā nāma honti. Bhagavaṁpaṭisaraṇāti catubhūmakadhammā sabbaññutaññāṇassa āpāthaṁ āgacchamānā bhagavati paṭisaranti nāmāti bhagavaṁpaṭisaraṇā. Paṭisarantīti osaranti samosaranti. Apica mahābodhimaṇḍe nisinnassa bhagavato paṭivedhavasena phasso āgacchati – ‘‘ahaṁ bhagavā kinnāmo’’ti. Tvaṁ phusanaṭṭhena phasso nāma. Vedanā, saññā, saṅkhārā, viññāṇaṁ āgacchati – ‘‘ahaṁ bhagavā kinnāma’’nti. Tvaṁ vijānanaṭṭhena viññāṇaṁ nāmāti. Evaṁ catubhūmakadhammānaṁ yathāsabhāvato pāṭiyekkaṁ pāṭiyekkaṁ nāmaṁ gaṇhanto bhagavā dhamme paṭisaratīti bhagavaṁpaṭisaraṇā. Bhagavantaṁyeva paṭibhātūti bhagavatova etassa bhāsitassa attho upaṭṭhātu, tumheyeva no kathetvā dethāti attho.",
  "atk-s0402a25:103": "Rāgokhoti rajjanavasena pavattarāgo. Appasāvajjoti lokavajjavasenapi vipākavajjavasenapīti dvīhipi vajjehi appasāvajjo, appadosoti attho. Kathaṁ? Mātāpitaro hi bhātibhaginiādayo ca puttabhātikānaṁ āvāhavivāhamaṅgalaṁ nāma kārenti. Evaṁ tāveso lokavajjavasena appasāvajjo. Sadārasantosamūlikā pana apāye paṭisandhi nāma na hotīti evaṁ vipākavajjavasena appasāvajjo. Dandhavirāgīti virajjamāno panesa saṇikaṁ virajjati, na sīghaṁ muccati. Telamasirāgo viya ciraṁ anubandhati, dve tīṇi bhavantarāni gantvāpi nāpagacchatīti dandhavirāgī.",
  "atk-s0402a25:104": "Tatridaṁ vatthu – eko kira puriso bhātu jāyāya micchācāraṁ carati. Tassāpi itthiyā attano sāmikato soyeva piyataro ahosi. Sā tamāha – ‘‘imasmiṁ kāraṇe pākaṭe jāte mahatī garahā bhavissati, tava bhātikaṁ ghātehī’’ti. So ‘‘nassa, vasali, mā evaṁ puna avacā’’ti apasādesi. Sā tuṇhī hutvā katipāhaccayena puna kathesi, tassa cittaṁ dvajjhabhāvaṁ agamāsi. Tato tatiyavāraṁ kathito ‘‘kinti katvā okāsaṁ labhissāmī’’ti āha. Athassa sā upāyaṁ kathentī ‘‘tvaṁ mayā vuttameva karohi, asukaṭṭhāne mahākakudhasamīpe titthaṁ atthi, tattha tikhiṇaṁ daṇḍakavāsiṁ gahetvā tiṭṭhāhī’’ti. So tathā akāsi. Jeṭṭhabhātāpissa araññe kammaṁ katvā gharaṁ āgato. Sā tasmiṁ muducittā viya hutvā ‘‘ehi sāmi , sīse te olikhissāmī’’ti olikhantī ‘‘upakkiliṭṭhaṁ te sīsa’’nti āmalakapiṇḍaṁ datvā ‘‘gaccha asukaṭṭhāne sīsaṁ dhovitvā āgacchāhī’’ti pesesi. So tāya vuttatitthameva gantvā āmalakakakkena sīsaṁ makkhetvā udakaṁ oruyha onamitvā sīsaṁ dhovi. Atha naṁ itaro rukkhantarato nikkhamitvā khandhaṭṭhike paharitvā jīvitā voropetvā gehaṁ agamāsi.",
  "atk-s0402a25:105": "Itaro bhariyāya sinehaṁ pariccajitumasakkonto tasmiṁyeva gehe mahādhammani hutvā nibbatti. So tassā ṭhitāyapi nisinnāyapi gantvā sarīre patati. Atha naṁ sā ‘‘soyeva ayaṁ bhavissatī’’ti ghātāpesi. So puna tassā sinehena tasmiṁyeva gehe kukkuro hutvā nibbatti. So padasā gamanakālato paṭṭhāya tassā pacchato pacchato carati. Araññaṁ gacchantiyāpi saddhiṁyeva gacchati. Taṁ disvā manussā ‘‘nikkhanto sunakhaluddako, kataraṭṭhānaṁ gamissatī’’ti uppaṇḍenti. Sā puna taṁ ghātāpesi.",
  "atk-s0402a25:106": "Sopi puna tasmiṁyeva gehe vacchako hutvā nibbatti. Tatheva tassā pacchato pacchato carati. Tadāpi naṁ manussā disvā ‘‘nikkhanto gopālako, kattha gāviyo carissantī’’ti uppaṇḍenti. Sā tasmimpi ṭhāne taṁ ghātāpesi. So tadāpi tassā upari sinehaṁ chindituṁ asakkonto catutthe vāre tassāyeva kucchiyaṁ jātissaro hutvā nibbatti. So paṭipāṭiyā catūsu attabhāvesu tāya ghātitabhāvaṁ disvā ‘‘evarūpāya nāma paccatthikāya kucchismiṁ nibbattosmī’’ti tato paṭṭhāya tassā hatthena attānaṁ phusituṁ na deti. Sace naṁ sā phusati, kandati rodati. Atha naṁ ayyakova paṭijaggati. Taṁ aparabhāge vuddhippattaṁ ayyako āha – ‘‘tāta, kasmā tvaṁ mātu hatthena attānaṁ phusituṁ na desi. Sacepi taṁ phusati, mahāsaddena rodasi kandasī’’ti. Ayyakena puṭṭho ‘‘na esā mayhaṁ mātā, paccāmittā esā’’ti taṁ pavattiṁ sabbaṁ ārocesi. So taṁ āliṅgitvā roditvā ‘‘ehi, tāta, kiṁ amhākaṁ īdise ṭhāne nivāsakicca’’nti taṁ ādāya nikkhamitvā ekaṁ vihāraṁ gantvā pabbajitvā ubhopi tattha vasantā arahattaṁ pāpuṇiṁsu.",
  "atk-s0402a25:107": "Mahāsāvajjoti lokavajjavasenapi vipākavajjavasenapīti dvīhipi kāraṇehi mahāsāvajjo. Kathaṁ? Dosena hi duṭṭho hutvā mātaripi aparajjhati, pitaripi bhātibhaginiādīsupi pabbajitesupi. So gatagataṭṭhānesu ‘‘ayaṁ puggalo mātāpitūsupi aparajjhati, bhātibhaginiādīsupi, pabbajitesupī’’ti mahatiṁ garahaṁ labhati. Evaṁ tāva lokavajjavasena mahāsāvajjo. Dosavasena pana katena ānantariyakammena kappaṁ niraye paccati. Evaṁ vipākavajjavasena mahāsāvajjo. Khippavirāgīti khippaṁ virajjati. Dosena hi duṭṭho mātāpitūsupi cetiyepi bodhimhipi pabbajitesupi aparajjhitvā ‘‘mayhaṁ khamathā’’ti. Accayaṁ deseti. Tassa saha khamāpanena taṁ kammaṁ pākatikameva hoti.",
  "atk-s0402a25:108": "Mohopi dvīheva kāraṇehi mahāsāvajjo. Mohena hi mūḷho hutvā mātāpitūsupi cetiyepi bodhimhipi pabbajitesupi aparajjhitvā gatagataṭṭhāne garahaṁ labhati. Evaṁ tāva lokavajjavasena mahāsāvajjo. Mohavasena pana katena ānantariyakammena kappaṁ niraye paccati. Evaṁ vipākavajjavasenapi mahāsāvajjo. Dandhavirāgīti saṇikaṁ virajjati. Mohena mūḷhena hi katakammaṁ saṇikaṁ muccati. Yathā hi acchacammaṁ satakkhattumpi dhoviyamānaṁ na paṇḍaraṁ hoti, evameva mohena mūḷhena katakammaṁ sīghaṁ na muccati, saṇikameva muccatīti. Sesamettha uttānamevāti.",
  "atk-s0402a25:109": "9. Akusalamūlasuttavaṇṇanā",
  "atk-s0402a25:110": "70. Navame akusalamūlānīti akusalānaṁ mūlāni, akusalāni ca tāni mūlāni cāti vā akusalamūlāni. Yadapi, bhikkhave, lobhoti yopi, bhikkhave, lobho. Tadapiakusalamūlanti sopi akusalamūlaṁ. Akusalamūlaṁ vā sandhāya idha tampīti attho vaṭṭatiyeva. Etenupāyena sabbattha nayo netabbo. Abhisaṅkharotīti āyūhati sampiṇḍeti rāsiṁ karoti. Asatā dukkhaṁ uppādayatīti abhūtena avijjamānena yaṁkiñci tassa abhūtaṁ dosaṁ vatvā dukkhaṁ uppādeti. Vadhena vātiādi yenākārena dukkhaṁ uppādeti, taṁ dassetuṁ vuttaṁ. Tattha jāniyāti dhanajāniyā. Pabbājanāyāti gāmato vā raṭṭhato vā pabbājanīyakammena . Balavamhīti ahamasmi balavā. Balattho itipīti balena me attho itipi, bale vā ṭhitomhītipi vadati.",
  "atk-s0402a25:111": "Akālavādīti kālasmiṁ na vadati, akālasmiṁ vadati nāma. Abhūtavādīti bhūtaṁ na vadati , abhūtaṁ vadati nāma. Anatthavādīti atthaṁ na vadati, anatthaṁ vadati nāma. Adhammavādīti dhammaṁ na vadati, adhammaṁ vadati nāma. Avinayavādīti vinayaṁ na vadati, avinayaṁ vadati nāma.",
  "atk-s0402a25:112": "Tathā hāyanti tathā hi ayaṁ. Na ātappaṁ karoti tassa nibbeṭhanāyāti tassa abhūtassa nibbeṭhanatthāya vīriyaṁ na karoti. Itipetaṁ atacchanti imināpi kāraṇena etaṁ atacchaṁ. Itaraṁ tasseva vevacanaṁ.",
  "atk-s0402a25:113": "Duggati pāṭikaṅkhāti nirayādikā duggati icchitabbā, sā assa avassabhāvinī, tatthānena nibbattitabbanti attho. Uddhastoti upari dhaṁsito. Pariyonaddhoti samantā onaddho. Anayaṁ āpajjatīti avuḍḍhiṁ āpajjati. Byasanaṁāpajjatīti vināsaṁ āpajjati. Gimhakālasmiñhi māluvāsipāṭikāya phalitāya bījāni uppatitvā vaṭarukkhādīnaṁ mūle patanti. Tattha yassa rukkhassa mūle tīsu disāsu tīṇi bījāni patitāni honti, tasmiṁ rukkhe pāvussakena meghena abhivaṭṭhe tīhi bījehi tayo aṅkurā uṭṭhahitvā taṁ rukkhaṁ allīyanti. Tato paṭṭhāya rukkhadevatāyo sakabhāvena saṇṭhātuṁ na sakkonti. Tepi aṅkurā vaḍḍhamānā latābhāvaṁ āpajjitvā taṁ rukkhaṁ abhiruhitvā sabbaviṭapasākhāpasākhā saṁsibbitvā taṁ rukkhaṁ upari pariyonandhanti. So māluvālatāhi saṁsibbito ghanehi mahantehi māluvāpattehi sañchanno deve vā vassante vāte vā vāyante tattha tattha palujjitvā khāṇumattameva avasissati. Taṁ sandhāyetaṁ vuttaṁ.",
  "atk-s0402a25:114": "Evameva khoti ettha pana idaṁ opammasaṁsandanaṁ – sālādīsu aññatararukkho viya hi ayaṁ satto daṭṭhabbo, tisso māluvālatā viya tīṇi akusalamūlāni, yāva rukkhasākhā asampattā, tāva tāsaṁ latānaṁ ujukaṁ rukkhārohanaṁ viya lobhādīnaṁ dvāraṁ asampattakālo, sākhānusārena gamanakālo viya dvāravasena gamanakālo, pariyonaddhakālo viya lobhādīhi pariyuṭṭhitakālo, khuddakasākhānaṁ palujjanakālo viya dvārappattānaṁ kilesānaṁ vasena khuddānukhuddakā āpattiyo āpannakālo, mahāsākhānaṁ palujjanakālo viya garukāpattiṁ āpannakālo, latānusārena otiṇṇena udakena mūlesu tintesu rukkhassa bhūmiyaṁ patanakālo viya kamena cattāri pārājikāni āpajjitvā catūsu apāyesu nibbattanakālo daṭṭhabbo.",
  "atk-s0402a25:115": "Sukkapakkho vuttavipallāsena veditabbo. Evameva khoti ettha pana idaṁ opammasaṁsandanaṁ – sālādīsu aññatararukkho viya ayaṁ satto daṭṭhabbo, tisso māluvālatā viya tīṇi akusalamūlāni, tāsaṁ appavattiṁ kātuṁ āgatapuriso viya yogāvacaro, kuddālo viya paññā, kuddālapiṭakaṁ viya saddhāpiṭakaṁ, palikhananakhaṇitti viya vipassanāpaññā, khaṇittiyā mūlacchedanaṁ viya vipassanāñāṇena avijjāmūlassa chindanakālo, khaṇḍākhaṇḍikaṁ chindanakālo viya khandhavasena diṭṭhakālo, phālanakālo viya maggañāṇena kilesānaṁ samugghātitakālo, masikaraṇakālo viya dharamānakapañcakkhandhakālo, mahāvāte opuṇitvā appavattanakālo viya upādinnakakkhandhānaṁ appaṭisandhikanirodhena nirujjhitvā punabbhave paṭisandhiaggahaṇakālo daṭṭhabboti. Imasmiṁ sutte vaṭṭavivaṭṭaṁ kathitaṁ.",
  "atk-s0402a25:116": "10. Uposathasuttavaṇṇanā",
  "atk-s0402a25:117": "71. Dasame tadahuposatheti tasmiṁ ahu uposathe taṁ divasaṁ uposathe, pannarasikauposathadivaseti vuttaṁ hoti. Upasaṅkamīti uposathaṅgāni adhiṭṭhāya gandhamālādihatthā upasaṅkami. Handāti vavassaggatthe nipāto. Divā divassāti divasassa divā nāma majjhanho, imasmiṁ ṭhite majjhanhike kāleti attho. Kuto nu tvaṁ āgacchasīti kiṁ karontī vicarasīti pucchati. Gopālakuposathoti gopālakehi saddhiṁ upavasanauposatho. Nigaṇṭhuposathoti nigaṇṭhānaṁ upavasanauposatho. Ariyuposathoti ariyānaṁ upavasanauposatho. Seyyathāpi visākheti yathā nāma, visākhe. Sāyanhasamayesāmikānaṁ gāvo niyyātetvāti gopālakā hi devasikavetanena vā pañcāhadasāhaaddhamāsamāsachamāsasaṁvaccharaparicchedena vā gāvo gahetvā rakkhanti. Idha pana devasikavetanena rakkhantaṁ sandhāyetaṁ vuttaṁ – niyyātetvāti paṭicchāpetvā ‘‘etā vo gāvo’’ti datvā. Itipaṭisañcikkhatīti attano gehaṁ gantvā bhuñjitvā mañce nipanno evaṁ paccavekkhati. Abhijjhāsahagatenāti taṇhāya sampayuttena. Evaṁ kho, visākhe, gopālakuposatho hotīti ariyuposathova ayaṁ, aparisuddhavitakkatāya pana gopālakauposathaṭṭhāne ṭhito. Na mahapphaloti vipākaphalena na mahapphalo. Na mahānisaṁsoti vipākānisaṁsena na mahānisaṁso. Na mahājutikoti vipākobhāsena na mahāobhāso. Na mahāvipphāroti vipākavipphārassa amahantatāya na mahāvipphāro.",
  "atk-s0402a25:118": "Samaṇajātikāti samaṇāyeva. Paraṁ yojanasatanti yojanasataṁ atikkamitvā tato paraṁ. Tesu daṇḍaṁ nikkhipāhīti tesu yojanasatato parabhāgesu ṭhitesu sattesu daṇḍaṁ nikkhipa, nikkhittadaṇḍo hohi. Nāhaṁ kvacani kassaci kiñcanatasminti ahaṁ katthaci kassaci parassa kiñcanatasmiṁ na homi. Kiñcanaṁ vuccati palibodho, palibodho na homīti vuttaṁ hoti. Na ca mama kvacani katthaci kiñcanatatthīti mamāpi kvacani anto vā bahiddhā vā katthaci ekaparikkhārepi kiñcanatā natthi, palibodho natthi, chinnapalibodhohamasmīti vuttaṁ hoti. Bhogeti mañcapīṭhayāgubhattādayo. Adinnaṁyeva paribhuñjatīti punadivase mañce nipajjantopi pīṭhe nisīdantopi yāguṁ pivantopi bhattaṁ bhuñjantopi te bhoge adinneyeva paribhuñjati. Na mahapphaloti nipphalo. Byañjanameva hi ettha sāvasesaṁ, attho pana niravaseso. Evaṁ upavutthassa hi uposathassa appamattakampi vipākaphalaṁ iṭṭhaṁ kantaṁ manāpaṁ nāma natthi. Tasmā nipphalotveva veditabbo. Sesapadesupi eseva nayo.",
  "atk-s0402a25:119": "Upakkiliṭṭhassa cittassāti idaṁ kasmā āha? Saṁkiliṭṭhena hi cittena upavuttho uposatho na mahapphalo hotīti dassitattā visuddhena cittena upavutthassa mahapphalatā anuññātā hoti. Tasmā yena kammaṭṭhānena cittaṁ visujjhati, taṁ cittavisodhanakammaṭṭhānaṁ dassetuṁ idamāha . Tattha upakkamenāti paccattapurisakārena, upāyena vā. Tathāgataṁ anussaratīti aṭṭhahi kāraṇehi tathāgataguṇe anussarati. Ettha hi itipi so bhagavāti so bhagavā itipi sīlena, itipi samādhināti sabbe lokiyalokuttarā buddhaguṇā saṅgahitā. Arahantiādīhi pāṭiyekkaguṇāva niddiṭṭhā. Tathāgataṁ anussarato cittaṁ pasīdatīti lokiyalokuttare tathāgataguṇe anussarantassa cittuppādo pasanno hoti.",
  "atk-s0402a25:120": "Cittassa upakkilesāti pañca nīvaraṇā. Kakkanti āmalakakakkaṁ. Tajjaṁ vāyāmanti tajjātikaṁ tadanucchavikaṁ kakkena makkhanaghaṁsanadhovanavāyāmaṁ. Pariyodapanā hotīti suddhabhāvakaraṇaṁ hoti. Kiliṭṭhasmiṁ hi sīse pasādhanaṁ pasādhetvā nakkhattaṁ kīḷamāno na sobhati, parisuddhe pana tasmiṁ pasādhanaṁ pasādhetvā nakkhattaṁ kīḷamāno sobhati, evameva kiliṭṭhacittena uposathaṅgāni adhiṭṭhāya uposatho upavuttho na mahapphalo hoti, parisuddhena pana cittena uposathaṅgāni adhiṭṭhāya upavuttho uposatho mahapphalo hotīti adhippāyena evamāha. Brahmuposathaṁ upavasatīti brahmā vuccati sammāsambuddho, tassa guṇānussaraṇavasena ayaṁ uposatho brahmuposatho nāma, taṁ upavasati. Brahmunā saddhiṁ saṁvasatīti sammāsambuddhena saddhiṁ saṁvasati. Brahmañcassaārabbhāti sammāsambuddhaṁ ārabbha.",
  "atk-s0402a25:121": "Dhammaṁ anussaratīti sahatantikaṁ lokuttaradhammaṁ anussarati. Sottinti kuruvindakasottiṁ. Kuruvindakapāsāṇacuṇṇena hi saddhiṁ lākhaṁ yojetvā maṇike katvā vijjhitvā suttena āvuṇitvā taṁ maṇi kalāpapantiṁ ubhato gahetvā piṭṭhiṁ ghaṁsenti, taṁ sandhāya vuttaṁ – ‘‘sottiñca paṭiccā’’ti. Cuṇṇanti nhānīyacuṇṇaṁ. Tajjaṁ vāyāmanti ubbaṭṭanaghaṁsanadhovanādikaṁ tadanurūpavāyāmaṁ. Dhammuposathanti sahatantikaṁ navalokuttaradhammaṁ ārabbha upavutthattā ayaṁ uposatho ‘‘dhammuposatho’’ti vutto. Idhāpi pariyodapanāti pade ṭhatvā purimanayeneva yojanā kātabbā.",
  "atk-s0402a25:122": "Saṅghaṁ anussaratīti aṭṭhannaṁ ariyapuggalānaṁ guṇe anussarati. Usmañca paṭiccāti dve tayo vāre gāhāpitaṁ usumaṁ paṭicca. Usañcātipi pāṭho, ayamevattho . Khāranti chārikaṁ. Gomayanti gomuttaṁ vā ajalaṇḍikā vā. Pariyodapanāti idhāpi purimanayeneva yojanā kātabbā. Saṅghuposathanti aṭṭhannaṁ ariyapuggalānaṁ guṇe ārabbha upavutthattā ayaṁ uposatho ‘‘saṅghuposatho’’ti vutto.",
  "atk-s0402a25:123": "Sīlānīti gahaṭṭho gahaṭṭhasīlāni, pabbajito pabbajitasīlāni. Akhaṇḍānītiādīnaṁ attho visuddhimagge (visuddhi. 1.21) vitthāritova. Vālaṇḍupakanti assavālehi vā makacivālādīhi vā kataṁ aṇḍupakaṁ. Tajjaṁvāyāmanti telena temetvā malassa tintabhāvaṁ ñatvā chārikaṁ pakkhipitvā vālaṇḍupakena ghaṁsanavāyāmo. Idha pariyodapanāti pade ṭhatvā evaṁ yojanā kātabbā kiliṭṭhasmiñhi ādāse maṇḍitapasādhitopi attabhāvo olokiyamāno na sobhati, parisuddhe sobhati. Evameva kiliṭṭhena cittena upavuttho uposatho na mahapphalo hoti, parisuddhena pana mahapphalo hotīti. Sīluposathanti attano sīlānussaraṇavasena upavuttho uposatho sīluposatho nāma. Sīlena saddhinti attano pañcasīladasasīlena saddhiṁ. Sīlañcassa ārabbhāti pañcasīlaṁ dasasīlañca ārabbha.",
  "atk-s0402a25:124": "Devatā anussaratīti devatā sakkhiṭṭhāne ṭhapetvā attano saddhādiguṇe anussarati. Ukkanti uddhanaṁ. Loṇanti loṇamattikā. Gerukanti gerukacuṇṇaṁ. Nāḷikasaṇḍāsanti dhamananāḷikañceva parivattanasaṇḍāsañca. Tajjaṁ vāyāmanti uddhane pakkhipanadhamanaparivattanādikaṁ anurūpaṁ vāyāmaṁ. Idha pariyodapanāti pade ṭhatvā evaṁ yojanā veditabbā – saṁkiliṭṭhasuvaṇṇamayena hi pasādhanabhaṇḍena pasādhitā nakkhattaṁ kīḷamānā na sobhanti, parisuddhasuvaṇṇamayena sobhanti. Evameva saṁkiliṭṭhacittassa uposatho na mahapphalo hoti, parisuddhacittassa mahapphalo. Devatuposathanti devatā sakkhiṭṭhāne ṭhapetvā attano guṇe anussarantena upavutthauposatho devatuposatho nāma. Sesaṁ imesu buddhānussatiādīsu kammaṭṭhānesu yaṁ vattabbaṁ siyā, taṁ sabbaṁ visuddhimagge (visuddhi. 1.123 ādayo) vuttameva.",
  "atk-s0402a25:125": "Pāṇātipātanti pāṇavadhaṁ. Pahāyāti taṁ pāṇātipātacetanāsaṅkhātaṁ dussīlyaṁ pajahitvā. Paṭiviratāti pahīnakālato paṭṭhāya tato dussīlyato oratā viratāva. Nihitadaṇḍā nihitasatthāti parūpaghātatthāya daṇḍaṁ vā satthaṁ vā ādāya avattanato nikkhittadaṇḍā ceva nikkhittasatthā cāti attho. Ettha ca ṭhapetvā daṇḍaṁ sabbampi avasesaṁ upakaraṇaṁ sattānaṁ vihiṁsanabhāvato satthanti veditabbaṁ. Yaṁ pana bhikkhū kattaradaṇḍaṁ vā dantakaṭṭhavāsiṁ vā pipphalakaṁ vā gahetvā vicaranti, na taṁ parūpaghātatthāya. Tasmā nihitadaṇḍā nihitasatthātveva saṅkhaṁ gacchanti. Lajjīti pāpajigucchanalakkhaṇāya lajjāya samannāgatā. Dayāpannāti dayaṁ mettacittataṁ āpannā. Sabbapāṇabhūtahitānukampīti sabbe pāṇabhūte hitena anukampakā, tāya eva dayāpannatāya sabbesaṁ pāṇabhūtānaṁ hitacittakāti attho. Ahampajjāti ahampi ajja. Imināpi aṅgenāti imināpi guṇaṅgena. Arahataṁ anukaromīti yathā purato gacchantaṁ pacchato gacchanto anugacchati nāma, evaṁ ahampi arahantehi paṭhamaṁ kataṁ imaṁ guṇaṁ pacchā karonto tesaṁ arahantānaṁ anukaromi. Uposatho ca me upavuttho bhavissatīti evaṁ karontena mayā arahatañca anukataṁ bhavissati, uposatho ca upavuttho bhavissati.",
  "atk-s0402a25:126": "Adinnādānanti adinnassa parapariggahitassa ādānaṁ, theyyaṁ corikanti attho. Dinnameva ādiyantīti dinnādāyī. Cittenapi dinnameva paṭikaṅkhantīti dinnapāṭikaṅkhī. Thenetīti theno, na thenena athenena. Athenattāyeva sucibhūtena. Attanāti attabhāvena, athenaṁ sucibhūtaṁ attabhāvaṁ katvā viharantīti vuttaṁ hoti.",
  "atk-s0402a25:127": "Abrahmacariyanti aseṭṭhacariyaṁ. Brahmaṁ seṭṭhaṁ ācāraṁ carantīti brahmacārī. Ārācārīti abrahmacariyato dūrācārī. Methunāti rāgapariyuṭṭhānavasena sadisattā methunakāti laddhavohārehi paṭisevitabbato methunoti saṅkhaṁ gatā asaddhammā. Gāmadhammāti gāmavāsīnaṁ dhammā.",
  "atk-s0402a25:128": "Musāvādāti alikavacanā tucchavacanā. Saccaṁ vadantīti saccavādī. Saccena saccaṁ saṁdahanti ghaṭṭentīti saccasandhā, na antarantarā musā vadantīti attho . Yo hi puriso kadāci musāvādaṁ vadati, kadāci saccaṁ. Tassa musāvādena antaritattā saccaṁ saccena na ghaṭīyati. Tasmā na so saccasandho. Ime pana na tādisā, jīvitahetupi musā avatvā saccena saccaṁ saṁdahantiyevāti saccasandhā. Thetāti thirā, ṭhitakathāti attho. Eko puggalo haliddirāgo viya thusarāsimhi nikhātakhāṇu viya assapiṭṭhe ṭhapitakumbhaṇḍamiva ca na ṭhitakatho hoti. Eko pāsāṇalekhā viya indakhīlo viya ca ṭhitakatho hoti, asinā sīsaṁ chindantepi dve kathā na katheti. Ayaṁ vuccati theto. Paccayikāti pattiyāyitabbakā, saddhāyikāti attho. Ekacco hi puggalo na paccayiko hoti, ‘‘idaṁ kena vuttaṁ, asukena nāmā’’ti vutte ‘‘mā tassa vacanaṁ saddahathā’’ti vattabbataṁ āpajjati. Eko paccayiko hoti, ‘‘idaṁ kena vuttaṁ, asukenā’’ti vutte ‘‘yadi tena vuttaṁ, idameva pamāṇaṁ, idāni paṭikkhipitabbaṁ natthi, evamevaṁ ida’’nti vattabbataṁ āpajjati. Ayaṁ vuccati paccayiko. Avisaṁvādakālokassāti tāya saccavāditāya lokaṁ na visaṁvādentīti attho.",
  "atk-s0402a25:129": "Surāmerayamajjapamādaṭṭhānanti surāmerayamajjānaṁ pānacetanāsaṅkhātaṁ pamādakāraṇaṁ. Ekabhattikāti pātarāsabhattaṁ sāyamāsabhattanti dve bhattāni. Tesu pātarāsabhattaṁ antomajjhanhikena paricchinnaṁ, itaraṁ majjhanhikato uddhaṁ antoaruṇena. Tasmā antomajjhanhike dasakkhattuṁ bhuñjamānāpi ekabhattikāva honti. Taṁ sandhāya vuttaṁ – ‘‘ekabhattikā’’ti. Rattibhojanaṁ ratti, tato uparatāti rattūparatā. Atikkante majjhanhike yāva sūriyatthaṅgamanā bhojanaṁ vikālabhojanaṁ nāma, tato viratattā viratā vikālabhojanā.",
  "atk-s0402a25:130": "Sāsanassa ananulomattā visūkaṁ paṭāṇibhūtaṁ dassananti visūkadassanaṁ, attanā naccananaccāpanādivasena naccañca gītañca vāditañca, antamaso mayūranaccanādivasenāpi pavattānaṁ naccādīnaṁ visūkabhūtaṁ dassanañcāti naccagītavāditavisūkadassanaṁ. Naccādīni hi attanā payojetuṁ vā parehi payojāpetuṁ vā payuttāni passituṁ vā neva bhikkhūnaṁ, na bhikkhunīnaṁ vaṭṭanti.",
  "atk-s0402a25:131": "Mālādīsu mālāti yaṁkiñci pupphaṁ. Gandhanti yaṁkiñci gandhajātaṁ. Vilepananti chavirāgakaraṇaṁ. Tattha piḷandhanto dhāreti nāma, ūnaṭṭhānaṁ pūrento maṇḍeti nāma, gandhavasena chavirāgavasena ca sādiyanto vibhūseti nāma. Ṭhānaṁ vuccati kāraṇaṁ, tasmā yāya dussīlyacetanāya tāni mālādhāraṇādīni mahājano karoti, tato paṭiviratāti attho. Uccāsayanaṁ vuccati pamāṇātikkantaṁ, mahāsayanaṁ akappiyattharaṇaṁ, tato paṭiviratāti attho.",
  "atk-s0402a25:132": "Kīvamahapphaloti kittakaṁ mahapphalo. Sesapadesupi eseva nayo. Pahūtarattaratanānanti pahūtena rattasaṅkhātena ratanena samannāgatānaṁ, sakalajambudīpatalaṁ bheritalasadisaṁ katvā kaṭippamāṇehi sattahi ratanehi pūritānanti attho. Issariyādhipaccanti issarabhāvena vā issariyameva vā ādhipaccaṁ, na ettha sāhasikakammantipi issariyādhipaccaṁ. Rajjaṁ kāreyyāti evarūpaṁ cakkavattirajjaṁ kāreyya. Aṅgānantiādīni tesaṁ janapadānaṁ nāmāni. Kalaṁ nāgghati soḷasinti ekaṁ ahorattaṁ upavutthauposathe puññaṁ soḷasabhāge katvā tato ekaṁ bhāgañca na agghati. Ekarattuposathassa soḷasiyā kalāya yaṁ vipākaphalaṁ, taṁyeva tato bahutaraṁ hotīti attho. Kapaṇanti parittakaṁ.",
  "atk-s0402a25:133": "Abrahmacariyāti aseṭṭhacariyato. Rattiṁ na bhuñjeyya vikālabhojananti uposathaṁ upavasanto rattibhojanañca divāvikālabhojanañca na bhuñjeyya. Mañce chamāyaṁva sayetha santhateti muṭṭhihatthapādake kappiyamañce vā sudhādiparikammakatāya bhūmiyaṁ vā tiṇapaṇṇapalālādīni santharitvā kate santhate vā sayethāti attho. Etaṁ hi aṭṭhaṅgikamāhuposathanti evaṁ pāṇātipātādīni asamācarantena upavutthaṁ uposathaṁ aṭṭhahi aṅgehi samannāgatattā aṭṭhaṅgikanti vadanti. Taṁ pana upavasantena ‘‘sve uposathiko bhavissāmī’’ti ajjeva ‘‘idañca idañca kareyyāthā’’ti āhārādividhānaṁ vicāretabbaṁ. Uposathadivase pātova bhikkhussa vā bhikkhuniyā vā dasasīlalakkhaṇaññuno upāsakassa vā upāsikāya vā santike vācaṁ bhinditvā uposathaṅgāni samādātabbāni. Pāḷiṁ ajānantena pana ‘‘buddhapaññattaṁ uposathaṁ adhiṭṭhāmī’’ti adhiṭṭhātabbaṁ. Aññaṁ alabhantena attanāpi adhiṭṭhātabbaṁ, vacībhedo pana kātabboyeva . Uposathaṁ upavasantena parūparodhapaṭisaṁyuttā kammantā na vicāretabbā, āyavayagaṇanaṁ karontena na vītināmetabbaṁ, gehe pana āhāraṁ labhitvā niccabhattikabhikkhunā viya paribhuñjitvā vihāraṁ gantvā dhammo vā sotabbo, aṭṭhatiṁsāya ārammaṇesu aññataraṁ vā manasikātabbaṁ.",
  "atk-s0402a25:134": "Sudassanāti sundaradassanā. Obhāsayanti obhāsayamānā. Anupariyantīti vicaranti. Yāvatāti yattakaṁ ṭhānaṁ. Antalikkhagāti ākāsaṅgamā. Pabhāsantīti jotanti pabhā muñcanti. Disāvirocanāti sabbadisāsu virocamānā. Atha vā pabhāsantīti disāhi disā obhāsanti. Virocanāti virocamānā. Veḷuriyanti maṇīti vatvāpi iminā jātimaṇibhāvaṁ dasseti. Ekavassikaveḷuvaṇṇañhi veḷuriyaṁ jātimaṇi nāma. Taṁ sandhāyevamāha. Bhaddakanti laddhakaṁ. Siṅgīsuvaṇṇanti gosiṅgasadisaṁ hutvā uppannattā evaṁ nāmakaṁ suvaṇṇaṁ. Kañcananti pabbateyyaṁ pabbate jātasuvaṇṇaṁ. Jātarūpanti satthuvaṇṇasuvaṇṇaṁ. Haṭakanti kipillikāhi nīhaṭasuvaṇṇaṁ. Nānubhavantīti na pāpuṇanti. Candappabhāti sāmiatthe paccattaṁ, candappabhāyāti attho. Upavassuposathanti upavasitvā uposathaṁ. Sukhudrayānīti sukhaphalāni sukhavedanīyāni. Saggamupenti ṭhānanti saggasaṅkhātaṁ ṭhānaṁ upagacchanti, kenaci aninditā hutvā devaloke uppajjantīti attho. Sesamettha yaṁ antarantarā na vuttaṁ, taṁ vuttānusāreneva veditabbanti.",
  "atk-s0402a25:135": "Mahāvaggo dutiyo."
}