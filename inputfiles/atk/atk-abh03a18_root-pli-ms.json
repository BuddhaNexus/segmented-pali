{
  "atk-abh03a18:0": "3. Tatiyavaggo",
  "atk-abh03a18:1": "1. Balakathāvaṇṇanā",
  "atk-abh03a18:2": "354. Idāni balakathā nāma hoti. Tattha yesaṁ anuruddhasaṁyutte ‘‘imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā ṭhānañca ṭhānato aṭṭhānañca aṭṭhānato yathābhūtaṁ pajānāmī’’tiādīni (saṁ. ni. 5.913) dasasuttāni ayoniso gahetvā ‘‘tathāgatabalaṁ sāvakasādhāraṇa’’nti laddhi, seyyathāpi etarahi andhakānaṁ; te sandhāya pucchā sakavādissa, laddhiyaṁ ṭhatvā paṭiññā paravādissa. Tathāgatabalañca nāmetaṁ sāvakehi sādhāraṇampi atthi asādhāraṇampi sādhāraṇāsādhāraṇampi. Tattha āsavānaṁ khaye ñāṇaṁ sādhāraṇaṁ. Indriyaparopariyattiñāṇaṁ asādhāraṇaṁ. Sesaṁ sādhāraṇañca asādhāraṇañca. Ṭhānāṭṭhānādīni hi sāvakā padesena jānanti, tathāgatā nippadesena. Iti tāni uddesato sādhāraṇāni, na niddesato. Ayaṁ pana avisesena sabbampi sādhāraṇanti āha. Tamenaṁ tato vivecetuṁ tathāgatabalaṁ sāvakabalanti puna anuyogo āraddho. Tattha paṭhamapañhe niddesato sabbākāravisayataṁ sandhāya paṭikkhipati. Dutiyapañhe uddesato ṭhānāṭṭhānamattādijānanavasena paṭijānāti. Taññevātiādipañhesu sabbākārena ninnānākaraṇatāya abhāvena paṭikkhipati. Pubbayogo ca pubbacariyā ca atthato ekaṁ, tathā dhammakkhānañca dhammadesanā ca.",
  "atk-abh03a18:3": "Indriyaparopariyattipañhe ekadesena sādhāraṇataṁ sandhāya sāvakavisaye paṭijānāti.",
  "atk-abh03a18:4": "355. Idāni yasmā uddesato ṭhānāṭṭhānādīni sāvako jānāti, tasmā sāvakassa tathā jānanaṁ pakāsetvā tena jānanamattasāmaññena tesaṁ sāvakasādhāraṇattaṁ patiṭṭhāpetuṁ sāvako ṭhānāṭṭhānaṁjānātītiādayo paravādipañhā honti. Tattha indriyaparopariyattiñāṇaṁ channaṁ asādhāraṇañāṇānaṁ aññataranti na gahitaṁ. Āsavakkhayena vā āsavakkhayanti yaṁ tathāgatassa āsavakkhayena saddhiṁ sāvakassa āsavakkhayaṁ paṭicca vattabbaṁ siyā nānākaraṇaṁ, taṁ natthi. Vimuttiyā vā vimuttinti padepi eseva nayo. Sesamettha uttānatthameva.",
  "atk-abh03a18:5": "356. Idāni yaṁ sakavādinā ‘‘āsavānaṁ khaye ñāṇaṁ sādhāraṇa’’nti anuññātaṁ, tena saddhiṁ saṁsanditvā sesānampi sādhāraṇabhāvaṁ pucchituṁ puna āsavānaṁ khayetiādayo paravādipañhāva honti. Tesaṁ vissajjane sakavādinā āsavakkhaye visesābhāvena taṁ ñāṇaṁ sādhāraṇanti anuññātaṁ. Itaresupi visesābhāvena sādhāraṇatā paṭikkhittā. Puna ṭhānāṭṭhānādīnaṁ āsavakkhayeneva saddhiṁ saṁsanditvā asādhāraṇapucchā paravādisseva. Tattha āsavakkhayañāṇe paṭikkhepo, sesesu ca paṭiññā sakavādissa. Tato indriyaparopariyattena saddhiṁ saṁsanditvā asādhāraṇapucchā paravādissa. Sā saṅkhipitvā dassitā. Tathāpi indriyaparopariyatte paṭiññā, sesesu ca paṭikkhepo sakavādissa. Tato ṭhānāṭṭhānādīhi saddhiṁ saṁsanditvā indriyaparopariyattassa sādhāraṇapucchā paravādissa. Sāpi saṅkhipitvāva dassitā. Tattha indriyaparopariyatte paṭikkhepo. Sesesu ca paṭiññā sakavādissāti.",
  "atk-abh03a18:6": "Balakathāvaṇṇanā.",
  "atk-abh03a18:7": "2. Ariyantikathāvaṇṇanā",
  "atk-abh03a18:8": "357. Idāni ariyantikathā nāma hoti. Tattha yesaṁ ‘‘na kevalaṁ āsavakkhayañāṇameva ariyaṁ, atha kho purimānipi nava balāni ariyāni’’cceva laddhi, seyyathāpi etarahi andhakānaṁ; te sandhāya ariyanti pucchā sakavādissa, paṭiññā itarassa. Puna yadi taṁ ariyaṁ, maggādīsu tena aññatarena bhavitabbanti maggādivasena pucchā sakavādissa, paṭikkhepo itarassa.",
  "atk-abh03a18:9": "Puna suññatārammaṇādivasena pucchā sakavādissa. Tattha dve suññatā – sattasuññatā ca saṅkhārasuññatā ca. Sattasuññatā nāma diṭṭhiyā parikappitena sattena suññā pañcakkhandhā. Saṅkhārasuññatā nāma sabbasaṅkhārehi suññaṁ vivittaṁ nissaṭaṁ nibbānaṁ. Tattha paravādī nibbānārammaṇataṁ sandhāya paṭikkhipati, saṅkhārārammaṇataṁ sandhāya paṭijānāti. Manasi karotīti puṭṭhopi nibbānameva sandhāya paṭikkhipati, saṅkhāre sandhāya paṭijānāti. Tato sakavādinā ‘‘ṭhānāṭṭhānādimanasikāro saṅkhārārammaṇo, suññatamanasikāro nibbānārammaṇo’’ti imaṁ nayaṁ gahetvā ‘‘dvinnaṁ phassānaṁ dvinnaṁ cittānaṁ samodhānaṁ hotī’’ti puṭṭho lesokāsaṁ alabhanto paṭikkhipati. Animittāpaṇihitesupi eseva nayo. Sattanimittābhāvato hi khandhā animittā. Saṅkhāranimittābhāvato nibbānaṁ. Ekadhammasmimpi āropetvā ṭhapetabbasaṅkhātena ca paṇidahitabbaṭṭhena paṇihitasaṅkhaṁ gatena sattapaṇidhinā appaṇihitā khandhā. Taṇhāpaṇidhinā taṇhāya vā ārammaṇabhūtena sabbasaṅkhārapaṇidhinā appaṇihitaṁ nibbānaṁ. Tasmā idhāpi paṭikkhepo ca paṭiññā ca purimanayeneva veditabbā.",
  "atk-abh03a18:10": "358. Tato ‘‘yathā satipaṭṭhānādayo lokuttaradhammā ariyā ceva suññatādiārammaṇā ca, kiṁ te evaṁ ṭhānāṭṭhānañāṇa’’nti anulomapaṭilomapucchā honti. Tattha sabbāpi paṭiññā sabbe ca paṭikkhepā paravādisseva. Imināvupāyena sesañāṇesupi pucchāvissajjanaṁ veditabbaṁ. Pāḷiyaṁ pana sesāni saṅkhipitvā avasāne cutūpapātañāṇameva vibhattaṁ. Tato paraṁ sakasamayepi ‘‘ariya’’nti siddhena āsavānaṁ khayañāṇena saddhiṁ saṁsanditvā sesañāṇānaṁ anulomato ca paṭilomato ca ariyabhāvapucchā honti. Tā sabbā paravādissa, paṭiññā paṭikkhepo ca sakavādissa . Te uttānatthāyeva. Pāḷiyaṁ panettha paṭhamanavamāneva dassetvā satta ñāṇāni saṅkhittānīti.",
  "atk-abh03a18:11": "Ariyantikathāvaṇṇanā.",
  "atk-abh03a18:12": "3. Vimuttikathāvaṇṇanā",
  "atk-abh03a18:13": "363. Idāni vimuttikathā nāma hoti. Tattha yesaṁ ‘‘vītarāgacittānaṁ vimuttipayojanaṁ nāma natthi. Yathā pana malīnaṁ vatthaṁ dhoviyamānaṁ malā vimuccati, evaṁ sarāgaṁ cittaṁ rāgato vimuccatī’’ti laddhi, seyyathāpi etarahi andhakānaṁ; te sandhāya sarāganti pucchā sakavādissa, paṭiññā itarassa. Tato rāgasahagatantiādinā nayena puṭṭho maggakkhaṇe cittaṁ vimuccati nāma. Tadā ca evarūpaṁ cittaṁ natthīti paṭikkhipati.",
  "atk-abh03a18:14": "Saphassantiādinā nayena puṭṭhopi yathā phasso ca cittañca ubho rāgato vimuccanti, evaṁ rāgassa vimuttiṁ apassamāno paṭikkhipati. Sadosādīsupi imināvupāyena attho veditabbo.",
  "atk-abh03a18:15": "Vimuttikathāvaṇṇanā.",
  "atk-abh03a18:16": "4. Vimuccamānakathāvaṇṇanā",
  "atk-abh03a18:17": "366. Idāni vimuccamānakathā nāma hoti. Tattha yesaṁ ‘‘jhānena vikkhambhanavimuttiyā vimuttaṁ, maggakkhaṇe samucchedavimuttiyā vimuccamānaṁ nāma hotī’’ti laddhi, te sandhāya vimuttaṁ vimuccamānanti pucchā sakavādissa, paṭiññā itarasa.",
  "atk-abh03a18:18": "Puna ekadesanti pucchā sakavādissa. Tattha ekadesanti bhāvanapuṁsakaṁ. Yathā vimuttaṁ, ekadesena vā ekadese vā avimuttaṁ hoti kiṁ evaṁ ekadesaṁ vimuttaṁ, ekadesaṁ avimuttanti pucchati. Kiṁ kāraṇā evaṁ pucchatīti? ‘‘Vimuttaṁ vimuccamāna’’nti vippakatabhāvena vuttattā. Yathā hi kariyamānā kaṭādayo vippakatattā ekadesena katā ekadesena akatā honti, tathā idampi ekadesaṁ vimuttaṁ ekadesaṁ avimuttanti āpajjati. Tato paravādī kaṭādīnaṁ viya cittassa ekadesābhāvā paṭhamapañhe paṭikkhipitvā dutiye vimuccamānassa apariniṭṭhitavimuttitāya paṭijānāti. Lokiyajjhānakkhaṇaṁ vā sandhāya paṭikkhipati. Na hi taṁ tadā samucchedavimuttiyā vimuccamānaṁ. Lokuttarajjhānakkhaṇaṁ sandhāya paṭijānāti. Tañhi tadā samucchedavimuttiyā vimuttekadesena vimuccamānantissa laddhi. Tato sakavādī ‘‘yadi te ekameva cittaṁ ekadesaṁ vimuttaṁ ekadesaṁ avimuttaṁ, evaṁ sante yo ekeneva cittena sotāpanno hoti, sopi te ekadesaṁ sotāpanno, ekadesaṁ na sotāpanno āpajjatī’’ti codanatthaṁ ekadesaṁ sotāpannotiādimāha. Itaro taṁ vidhānaṁ apassanto paṭikkhipati. Sesavāresupi eseva nayo.",
  "atk-abh03a18:19": "Uppādakkhaṇapañhe yadi ekameva cittaṁ vimuttañca vimuccamānañca, ekasmiṁ khaṇe vimuttaṁ ekasmiṁ vimuccamānaṁ āpajjati. Kiṁ te evarūpaṁ cittanti attho.",
  "atk-abh03a18:20": "367. Suttasādhane paṭhamasuttaṁ paravādissa. Tatrāssāyamadhippāyo – vimuccatīti vippakataniddeso. Tasmā yaṁ tassa yogino evaṁ jānato evaṁ passato etehi āsavehi cittaṁ vimuccati, taṁ vimuccamānaṁ nāma hotīti. Dutiyasuttaṁ sakavādissa. Tatrāssāyamadhippāyo – yadi te vimuccatīti vacanato vimuttaṁ vimuccamānaṁ, idha vimuccatīti vacanābhāvato vimuttameva siyā, na vimuccamānanti.",
  "atk-abh03a18:21": "Idāni ‘‘yathā te vippakatavimuttitāya vimuccamānaṁ, kiṁ evaṁ vippakatarāgāditāya rajjamānādīnipi atthī’’ti codanatthaṁ puna atthi cittantiādi āraddhaṁ. Paravādināpi tathārūpaṁ cittaṁ apassantena sabbaṁ paṭikkhittaṁ. Atha naṁ sakavādī ‘‘dveyeva koṭiyo, tatiyā natthī’’ti anubodhento nanu rattañceva arattañcātiādimāha. Tassattho – nanu bhadramukha, rāgasampayuttaṁ cittaṁ rattaṁ vippayuttaṁ arattanti dveva koṭiyo, rajjamānaṁ nāma tatiyā koṭi natthīti? Duṭṭhādīsupi eseva nayo. Atha naṁ āmantāti paṭijānitvā ṭhitaṁ. Vimuttipakkhepi dveyeva koṭiyo dassetuṁ hañci rattañcevātiādimāha. Tassattho – yadi etā dve koṭiyo sampaṭicchasi, avimuttañceva vimuttañcā ti imāpi sampaṭiccha. Kilesasampayuttañhi cittaṁ avimuttaṁ, vippayuttaṁ vimuttaṁ. Vimuccamānaṁ nāmāti paramatthato tatiyā koṭi natthīti.",
  "atk-abh03a18:22": "Vimuccamānakathāvaṇṇanā.",
  "atk-abh03a18:23": "5. Aṭṭhamakakathāvaṇṇanā",
  "atk-abh03a18:24": "368. Idāni aṭṭhamakakathā nāma hoti. Tattha yesaṁ anulomagotrabhumaggakkhaṇe kilesānaṁ samudācārābhāvato aṭṭhamakassa sotāpattimaggaṭṭhapuggalassa dve pariyuṭṭhānā pahīnāti laddhi, seyyathāpi etarahi andhakānañceva sammitiyānañca; tesaṁ aññataraṁ sandhāya pucchā sakavādissa, maggakkhaṇato paṭṭhāya diṭṭhiyā anuppattiṁ sandhāya paṭiññā itarassa. Tato yasmā diṭṭhi nāmesā sotāpannasseva pahīnā, na maggaṭṭhassa, tasmā aṭṭhamako puggalo sotāpannoti anuyogo sakavādissa. Vicikicchāpañhepi eseva nayo. Anusayapañhe pariyuṭṭhānato añño anusayoti tesaṁ laddhi, tasmā ‘‘na heva’’nti paṭikkhittaṁ.",
  "atk-abh03a18:25": "Sīlabbataparāmāsapañhepi sīlabbataparāmāsapariyuṭṭhānanti vohāraṁ na passati, tasmā paṭikkhipati. Pariyuṭṭhānamevassa pahīnanti laddhi.",
  "atk-abh03a18:26": "369.Maggo bhāvitoti pañhe tasmiṁ khaṇe bhāveti, na bhāvito. Tasmā paṭikkhipati. Amaggenātiādianuyoge paṭhamamaggeneva pahīnabhāvaṁ sandhāya paṭikkhipati. Yadi hi amaggena pahīyetha, gotrabhupuggalādīnampi pahīyethāti āpajjanato. Uppajjissatīti pucchā paravādissa, vissajjanaṁ sakavādissa. Sesaṁ sabbattha uttānatthamevāti.",
  "atk-abh03a18:27": "Aṭṭhamakakathāvaṇṇanā.",
  "atk-abh03a18:28": "6. Aṭṭhamakassa indriyakathāvaṇṇanā",
  "atk-abh03a18:29": "371. Idāni aṭṭhamakassa indriyakathā nāma hoti. Tattha yesaṁ ‘‘aṭṭhamako maggakkhaṇe indriyāni paṭilabhati nāma, no cassa paṭiladdhāni hontī’’ti laddhi, seyyathāpi etarahi andhakānaṁ; te sandhāya natthi saddhindriyanti pucchā sakavādissa, paṭiññā itarassa. Natthi saddhāti puṭṭho pana saddhindriyato saddhāya nānattaṁ sallakkhetvā paṭikkhipati. Sesesupi eseva nayo. Yathā pana yassa atthi mano, tassa manindriyampi atthi; evaṁ yassa saddhādayo atthi, tassa atthi saddhindriyādīnipīti dīpanatthaṁ atthi mano atthi manindriyantiādi āraddhaṁ. Taṁ sabbaṁ uttānatthameva saddhiṁ suttasādhanenāti.",
  "atk-abh03a18:30": "Aṭṭhamakassa indriyakathāvaṇṇanā.",
  "atk-abh03a18:31": "7. Dibbacakkhukathāvaṇṇanā",
  "atk-abh03a18:32": "373. Idāni dibbacakkhukathā nāma hoti. Tattha yesaṁ catutthajjhānadhammūpatthaddhaṁ maṁsacakkhumeva dibbacakkhu nāma hotīti laddhi, seyyathāpi etarahi andhakānañceva sammitiyānañca; te sandhāya maṁsacakkhunti pucchā sakavādissa, paṭiññā itarassa.",
  "atk-abh03a18:33": "Puna ‘‘maṁsacakkhu dibbacakkhu, dibbacakkhu maṁsacakkhū’’ti puṭṭho taṁ mattameva taṁ na hotīti paṭikkhipati. Yādisantiādipucchāsupi ubhinnaṁ ekasabhāvābhāveneva paṭikkhipati.",
  "atk-abh03a18:34": "Visayotiādīsu ubhinnampi rūpāyatanameva visayo. Maṁsacakkhu pana āpāthagatameva passati. Itaraṁ anāpāthagataṁ tiropabbatādigatampi. Dibbacakkhussa ca atisukhumampi rūpaṁ gocaro, na tādisaṁ itarassāti evametesaṁ ānubhāvagocarā asadisā.",
  "atk-abh03a18:35": "Upādiṇṇaṁ hutvā anupādiṇṇaṁ hotīti puṭṭho yasmā maṁsacakkhu upādiṇṇaṁ, dibbacakkhu anupādiṇṇaṁ, na ca maṁsacakkhumeva dibbacakkhūti icchati, tasmā paṭikkhipati. Dutiyaṁ puṭṭho yasmā ‘‘maṁsacakkhussa uppādo, maggo dibbassa cakkhuno’’ti vacanaṁ nissāya maṁsacakkhupaccayā dibbacakkhu uppajjati, tañca rūpāvacarikānaṁ catunnaṁ mahābhūtānaṁ pasādoti icchati, tasmā paṭijānāti. Kāmāvacaraṁ hutvāti puṭṭhopi yasmā na maṁsacakkhumeva dibbacakkhūti icchati, tasmā paṭikkhipati. Dutiyaṁ puṭṭho rūpāvacarajjhānapaccayena uppannattā rūpāvacaraṁ nāma jātanti paṭijānāti.",
  "atk-abh03a18:36": "Rūpāvacaraṁ hutvā arūpāvacaranti puṭṭhopi tato paraṁ bhāvanāya arūpāvacarakkhaṇe rūpāvacaracittassa abhāvā paṭikkhipati. Dutiyaṁ puṭṭho arūpāvacarikānaṁ catunnaṁ mahābhūtānaṁ pasādo hutvā uppajjatīti laddhiyā paṭijānāti. Apariyāpannabhāvaṁ panassa na icchati, tasmā paṭikkhipatiyeva.",
  "atk-abh03a18:37": "374.Dibbacakkhuṁ dhammupatthaddhanti kāmāvacaradhammena upatthambhitaṁ hutvā. Puna dhammupatthaddhanti lokuttaradhammena upatthaddhaṁ. Dveva cakkhūnīti puṭṭho kiñcāpi dibbacakkhuno dhammupatthaddhassa paññācakkhubhāvaṁ na icchati, paññācakkhussa pana atthitāya paṭikkhipati. Puna puṭṭho maṁsacakkhu dhammupatthaddhaṁ dibbacakkhu hotīti laddhivasena paṭijānāti. Sesamettha uttānatthamevāti.",
  "atk-abh03a18:38": "Dibbacakkhukathāvaṇṇanā.",
  "atk-abh03a18:39": "8. Dibbasotakathāvaṇṇanā",
  "atk-abh03a18:40": "375. Idāni dibbasotakathā nāma hoti. Tattha ekaṁyeva sotanti puṭṭho dvinnaṁ atthitāya paṭikkhipati. Puna puṭṭho yasmā tadeva dhammupatthaddhaṁ dibbasotaṁ nāma hoti, tasmā paṭijānāti. Sesaṁ heṭṭhā vuttanayamevāti.",
  "atk-abh03a18:41": "Dibbasotakathāvaṇṇanā.",
  "atk-abh03a18:42": "9. Yathākammūpagatañāṇakathāvaṇṇanā",
  "atk-abh03a18:43": "377. Idāni yathākammūpagatañāṇakathā nāma hoti. Tattha yesaṁ ‘‘iti dibbena cakkhunā visuddhena…pe… yathākammūpage satte pajānātī’’ti (dī. ni. 1.246; paṭi. ma. 1.106) suttaṁ ayoniso gahetvā yathākammūpagatañāṇameva dibbacakkhunti laddhi, te sandhāya pucchā sakavādissa, paṭiññā itarassa. Puna yathākammūpagatañca manasi karotīti puṭṭho ekacittassa ārammaṇadvayābhāvā paṭikkhipati. Dutiyaṁ puṭṭho nānācittavasena paṭijānāti. Puna lesokāsaṁ adatvā dvinnaṁ phassānanti puṭṭho paṭikkhipati. Iti yathā iminā yathākammūpagatapadena, evameva ime vata bhonto, sattātiādipadehipi saddhiṁ yojanāsu attho veditabbo.",
  "atk-abh03a18:44": "378.Āyasmāsāriputto yathākammūpagataṁ ñāṇaṁ jānātīti idaṁ sakavādī yasmā thero appicchatāya abhiññāñāṇāni na vaḷañjetīti ekacce na jānanti, tāni panassa neva atthīti maññanti, tasmā taṁ ‘‘dibbacakkhuno alābhī thero’’ti maññamānaṁ pucchati. Teneva kāraṇena ‘‘atthāyasmato sāriputtassa dibbacakkhū’’ti parato puṭṭho paṭikkhipati. Dutiyaṁ puṭṭho yaṁkiñci sāvakena pattabbaṁ, sabbaṁ taṁ therena anuppattanti paṭijānāti. Idānissa vikkhepaṁ karonto sakavādī nanu āyasmā sāriputtotiādimāha. Imañhi gāthaṁ thero vaḷañjanapaṇidhiyā eva abhāvena āha, na abhiññāñāṇassa abhāvena. Paravādī pana abhāvenevāti atthaṁ sallakkheti. Tasmā tassa laddhiyā therassa yathākammūpagatañāṇameva atthi, no dibbacakkhu. Tena vuttaṁ ‘‘tena hi na vattabbaṁ yathākammūpagatañāṇaṁ dibbacakkhū’’ti.",
  "atk-abh03a18:45": "Yathākammūpagatañāṇakathāvaṇṇanā.",
  "atk-abh03a18:46": "10. Saṁvarakathāvaṇṇanā",
  "atk-abh03a18:47": "379. Idāni saṁvarakathā nāma hoti. Tattha yesaṁ tāvatiṁse deve upādāya tatuttari devesu yasmā te pañca verāni na samācaranti, tasmā saṁvaro atthīti laddhi, te sandhāya pucchā sakavādissa, verasamudācāraṁ apassato paṭiññā itarassa. Tato yasmā saṁvaro nāma saṁvaritabbe asaṁvare sati hoti, tasmā asaṁvarapucchā sakavādissa, devesu pāṇātipātādīnaṁ abhāvena paṭikkhepo itarassa.",
  "atk-abh03a18:48": "Atthi manussesūtiādi saṁvare sati asaṁvarassa asaṁvare ca sati saṁvarassa pavattidassanatthaṁ vuttaṁ.",
  "atk-abh03a18:49": "380.Pāṇātipātā veramaṇīti ādipañhesu pāṇātipātādīnaṁ asamācaraṇavasena paṭiññā, pāṇātipātādīnaṁ natthitāya paṭikkhepo veditabbo. Paṭilomapañhā uttānatthāyeva.",
  "atk-abh03a18:50": "Avasāne natthi devesu saṁvarotipañhe pāṇātipātādīni katvā puna tato saṁvarābhāvaṁ sandhāya paṭiññā sakavādissa. Tato chalavasena yadi saṁvaro natthi, sabbe devā pāṇātipātinotiādipucchā paravādissa. Devānaṁ verasamudācārassa abhāvena paṭikkhepo sakavādissa. Nahevanti vacanamattaṁ gahetvā laddhipatiṭṭhāpanaṁ paravādissa. Evaṁ patiṭṭhitā pana laddhi appatiṭṭhitāva hotīti.",
  "atk-abh03a18:51": "Saṁvarakathāvaṇṇanā.",
  "atk-abh03a18:52": "11. Asaññakathāvaṇṇanā",
  "atk-abh03a18:53": "381. Idāni asaññakathā nāma hoti. Tattha yesaṁ ‘‘saṅkhārapaccayā viññāṇa’’nti vacanato vinā viññāṇena paṭisandhi nāma natthi. ‘‘Saññuppādā ca pana te devā tamhā kāyā cavantī’’ti vacanato asaññasattānampi cutipaṭisandhikkhaṇe saññā atthīti laddhi, seyyathāpi etarahi andhakānaṁ; te sandhāya pucchā sakavādissa, paṭiññā itarassa. Tato naṁ sakavādī ‘‘kiṁ te taṁ ṭhānaṁ saññābhavo’’tiādīhi codetuṁ saññābhavo saññāgatītiādimāha. Taṁ sabbaṁ tato parañca pāḷinayeneva veditabbanti.",
  "atk-abh03a18:54": "Asaññakathāvaṇṇanā.",
  "atk-abh03a18:55": "12. Nevasaññānāsaññāyatanakathāvaṇṇanā",
  "atk-abh03a18:56": "384. Idāni nevasaññānāsaññāyatanakathā nāma hoti. Tattha yesaṁ ‘‘nevasaññānāsaññāyatana’’nti vacanato na vattabbaṁ ‘‘tasmiṁ bhave saññā atthī’’ti laddhi, seyyathāpi etarahi andhakānaṁ; te sandhāya pucchā sakavādissa, paṭiññā itarassa. Sesamettha sabbaṁ pāḷinayeneva veditabbanti.",
  "atk-abh03a18:57": "Nevasaññānāsaññāyatanakathāvaṇṇanā.",
  "atk-abh03a18:58": "Tatiyo vaggo."
}