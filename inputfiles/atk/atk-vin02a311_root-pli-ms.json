{
  "atk-vin02a311:0": "12. Sattasatikakkhandhakaṁ",
  "atk-vin02a311:1": "Dasavatthukathā",
  "atk-vin02a311:2": "446. Sattasatikakkhandhake – bhikkhaggenāti bhikkhuaggena, bhikkhū gaṇetvā tattake paṭivīse ṭhapesunti attho. Mahiyāti himapātasamaye himavalāhakā.",
  "atk-vin02a311:3": "447.Avijjānivuṭāti avijjāpaṭicchannā . Posāti purisā. Piyarūpaṁ abhinandanti patthentīti piyarūpābhinandino. Aviddasūti avijānantā. Rāgarajehi sarajā. Magasadisāti magā. Saha nettiyāti sanettikā. Vaḍḍhenti kaṭasinti punappunaṁ kaḷevaraṁ nikkhipamānā bhūmiṁ vaḍḍhenti. Evaṁ vaḍḍhentāva ghoraṁ ādiyanti punabbhavaṁ.",
  "atk-vin02a311:4": "454.Pāpakaṁ no āvuso katanti āvuso amhehi pāpakaṁ katanti attho.",
  "atk-vin02a311:5": "455.Katamena tvaṁ bhūmi vihārenāti ettha bhūmīti piyavacanametaṁ. Piyaṁ vattukāmo kira āyasmā sabbakāmī navake bhikkhū evaṁ āmanteti. Kullakavihārenāti uttānavihārena.",
  "atk-vin02a311:6": "457.Sāvatthiyā suttavibhaṅgeti kathaṁ suttavibhaṅge paṭikkhittaṁ hoti? Tatra hi ‘‘sannidhi nāma ajja paṭiggahitaṁ aparajjū’’ti vatvā puna ‘‘sannidhikārake asannidhikārakasaññī khādanīyaṁ vā bhojanīyaṁ vā khādati vā bhuñjati vā āpatti pācittiyassā’’ti āpattiṁ vadantena paṭikkhittaṁ hoti. Tatreke maññanti ‘‘yo pana bhikkhu sannidhikārakaṁ khādanīyaṁ vā bhojanīyaṁ vā’’ti hi vuttaṁ, idañca loṇaṁ nāma yāvajīvikattā sannidhibhāvaṁ nāpajjati. Yampi aloṇakaṁ āmisaṁ paṭiggahetvā tena saddhiṁ paribhuñjati, taṁ tadahupaṭiggahitameva, tasmā ‘‘‘yāvakālikena, bhikkhave, yāvajīvikaṁ tadahupaṭiggahitaṁ kāle kappati, vikāle na kappatī’ti vacanato dukkaṭenettha bhavitabba’’nti. Te vattabbā – ‘‘tumhākaṁ matena dukkaṭenapi na bhavitabbaṁ, na hi ettha yāvajīvikaṁ tadahupaṭiggahitaṁ, yāvakālikameva tadahupaṭiggahitaṁ , na ca taṁ vikāle paribhuttaṁ. Yadi vā ‘‘vikāle na kappatī’’ti vacanena tumhe dukkaṭaṁ maññetha, yāvajīvikamissaṁ yāvakālikaṁ vikāle bhuñjantassa vikālabhojanapācittiyaṁ na bhaveyya. Tasmā na byañjanamattaṁ gahetabbaṁ, attho upaparikkhitabbo.",
  "atk-vin02a311:7": "Ayañhettha attho – yāvakālikena yāvajīvikaṁ tadahupaṭiggahitaṁ yadi sambhinnarasaṁ hoti, yāvakālikagatikameva hoti. Tasmā ‘‘yo pana bhikkhu vikāle khādanīyaṁ vā bhojanīyaṁ vā’’ti iminā sikkhāpadena kāle kappati, vikāle na kappati. Na idha ‘‘na kappatī’’ti vacanamattenettha dukkaṭaṁ hoti. Yatheva yāvajīvikaṁ tadahupaṭiggahitaṁ yāvakālikena sambhinnarasaṁ vikāle na kappati, vikālabhojanapācittiyāvahaṁ hoti. Evaṁ ajja paṭiggahitampi aparajju yāvakālikena sambhinnarasaṁ na kappati, sannidhibhojanapācittiyāvahaṁ hoti. Taṁ ‘‘sannidhikataṁ ida’’nti ajānantopi na muccati. Vuttañhetaṁ – ‘‘sannidhikārake asannidhikārakasaññī khādanīyaṁ vā bhojanīyaṁ vā khādati vā bhuñjati vā āpatti pācittiyassā’’ti. Tasmā ‘‘kattha paṭikkhitta’’nti imissā pucchāya ‘‘parisuddhamidaṁ byākaraṇaṁ sāvatthiyā suttavibhaṅge’’ti.",
  "atk-vin02a311:8": "Rājagahe uposathasaṁyutteti idaṁ ‘‘na bhikkhave ekasmiṁ āvāse dve uposathāgārāni sammannitabbāni; yo sammanneyya, āpatti dukkaṭassā’’ti etaṁ sandhāya vuttaṁ. Vinayātisāre dukkaṭanti ‘‘na bhikkhave ekasmiṁ āvāse dve uposathāgārāni sammannitabbānī’’ti etassa vinayassa atisāre dukkaṭaṁ. Campeyyake vinayavatthusminti idaṁ ‘‘adhammena ce bhikkhave vaggakammaṁ, akammaṁ na ca karaṇīya’’nti evamādiṁ katvā campeyyakkhandhake āgataṁ vinayavatthuṁ sandhāya vuttaṁ.",
  "atk-vin02a311:9": "Ekaccokappatīti idaṁ dhammikaṁ āciṇṇaṁ sandhāya vuttaṁ. Chedanake pācittiyanti suttavibhaṅge hi ‘‘nisīdanaṁ nāma sadasaṁ vuccatī’’ti āgataṁ, tasmā dvinnaṁ sugatavidatthīnaṁ upari dasāyeva vidatthimattā labbhati. Dasāya vinā taṁ pamāṇaṁ karontassa idaṁ āgatameva hoti – ‘‘taṁ atikkāmayato chedanakaṁ pācittiya’’nti. Tasmā ‘‘kiṁ āpajjatī’’ti puṭṭho ‘‘chedanake pācittiya’’nti āha. Chedanakasikkhāpade vuttapācittiyaṁ āpajjatīti attho. Sesaṁ sabbattha uttānamevāti.",
  "atk-vin02a311:10": "Dasavatthukathā niṭṭhitā.",
  "atk-vin02a311:11": "Samantapāsādikāya vinayasaṁvaṇṇanāya",
  "atk-vin02a311:12": "Sattasatikakkhandhakavaṇṇanā niṭṭhitā.",
  "atk-vin02a311:13": "Dvivaggasaṅgahā vuttā, dvāvīsatipabhedanā;",
  "atk-vin02a311:14": "Khandhakā sāsane pañcakkhandhadukkhappahāyino.",
  "atk-vin02a311:15": "Yā tesaṁ vaṇṇanā esā, antarāyaṁ vinā yathā;",
  "atk-vin02a311:16": "Siddhā sijjhantu kalyāṇā, evaṁ āsāpi pāṇinanti.",
  "atk-vin02a311:17": "Cūḷavagga-aṭṭhakathā niṭṭhitā."
}