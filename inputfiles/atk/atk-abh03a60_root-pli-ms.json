{
  "atk-abh03a60:0": "4. Tikadukapaṭṭhānavaṇṇanā",
  "atk-abh03a60:1": "Tikadukapaṭṭhānepi kusalaṁ hetuṁ dhammaṁ paṭicca kusalo hetu dhammo uppajjati hetupaccayāti pañhāmattuddhāravaseneva desanā katā. Tattha yathā heṭṭhā hetudukena saddhiṁ kusalapadaṁ yojetvā sabbapaccayavasena sabbavāresu saṅkhepato desanā katā, evamidha kusalattikena saddhiṁ hetupadaṁ yojetvā sabbapaccayavasena sabbavāresu saṅkhepato desanā katā. Yathā ca hetupadaṁ, evaṁ nahetupadampi kusalattikena saddhiṁ yojetvā kusalattikahetudukaṁ niṭṭhāpitaṁ. Tato paraṁ sukhāya vedanāya sampayuttaṁ hetuṁ dhammantiādinā nayena vedanāttikahetudukādīni ekavīsati tikadukāni dassitāni.",
  "atk-abh03a60:2": "Evaṁ bāvīsatiyā tikehi saddhiṁ hetudukaṁ yojetvā puna tehiyeva saddhiṁ sahetukadukādayo saraṇadukapariyosānā labbhamānavasena sabbadukā yojitā. Idhāpi yaṁ yaṁ padaṁ yojanaṁ na gacchati, taṁ taṁ pāḷiyaṁyeva paṭikkhittaṁ. Evaṁ dukasataṁ gahetvā dvāvīsatiyā tikesu pakkhipitvā tikadukapaṭṭhānaṁ nāma desitaṁ. Tatrāpi yena yena nayena pāḷi saṅkhittā, so so nayo vitthārato veditabbo.",
  "atk-abh03a60:3": "Tikadukapaṭṭhānavaṇṇanā."
}