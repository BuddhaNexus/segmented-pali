{
  "atk-s0403a31:0": "6. Mahāvaggo",
  "atk-s0403a31:1": "1. Soṇasuttavaṇṇanā",
  "atk-s0403a31:2": "55. Chaṭṭhassa paṭhame soṇoti sukhumālasoṇatthero. Sītavaneti evaṁnāmake susāne. Tasmiṁ kira paṭipāṭiyā pañca caṅkamanapaṇṇasālāsatāni māpitāni, tesu thero attano sappāyacaṅkamanaṁ gahetvā samaṇadhammaṁ karoti. Tassa āraddhavīriyassa hutvā caṅkamato pādatalāni bhijjiṁsu, jāṇūhi caṅkamato jāṇukānipi hatthatalānipi bhijjiṁsu, chiddāni ahesuṁ. Evaṁ āraddhavīriyo viharanto obhāsanimittamattakampi dassetuṁ nāsakkhi. Tassa vīriyena kilamitakāyassa koṭiyaṁ pāsāṇaphalake nisinnassa yo vitakko udapādi, taṁ dassetuṁ atha kho āyasmatotiādi vuttaṁ. Tattha āraddhavīriyāti paripuṇṇapaggahitavīriyā. Na anupādāya āsavehi cittaṁ vimuccatīti sace hi ahaṁ ugghaṭitaññū vā assaṁ vipañcitaññū vā neyyo vā, nūna me cittaṁ vimucceyya. Addhā panasmi padaparamo, yena me cittaṁ na vimuccatīti sanniṭṭhānaṁ katvā saṁvijjanti kho panātiādīni cintesi. Tattha bhogāti upayogatthe paccattaṁ.",
  "atk-s0403a31:3": "Pāturahosīti therassa cittācāraṁ ñatvā ‘‘ayaṁ soṇo ajja sītavane padhānabhūmiyaṁ nisinno imaṁ vitakkaṁ vitakketi, gantvāssa vitakkaṁ sahotthaṁ gaṇhitvā vīṇopamaṁ kammaṭṭhānaṁ kathessāmī’’ti pamukhe pākaṭo ahosi. Paññatte āsaneti padhānikabhikkhū attano vasanaṭṭhāne ovadituṁ āgatassa buddhassa bhagavato nisīdanatthaṁ yathālābhena āsanaṁ paññāpetvāva padhānaṁ karonti, aññaṁ alabhamānā purāṇapaṇṇānipi santharitvā upari saṅghāṭiṁ paññapenti. Theropi āsanaṁ paññāpetvā padhānaṁ akāsi. Taṁ sandhāya vuttaṁ – ‘‘paññatte āsane’’ti.",
  "atk-s0403a31:4": "Taṁ kiṁ maññasīti satthā ‘‘imassa bhikkhuno avasesakammaṭṭhānehi attho natthi, ayaṁ gandhabbasippe cheko ciṇṇavasī, attano visaye kathiyamānaṁ khippameva sallakkhessatī’’ti vīṇopamaṁ kathetuṁ ‘‘taṁ kiṁ maññasī’’tiādimāha. Vīṇāya tantissare kusalatā nāma vīṇāya vādanakusalatā, so ca tattha kusalo. Mātāpitaro hissa ‘‘amhākaṁ putto aññaṁ sippaṁ sikkhanto kāyena kilamissati, idaṁ pana sayane nisinneneva sakkā uggaṇhitu’’nti gandhabbasippameva uggaṇhāpesuṁ. Tassa –",
  "atk-s0403a31:5": "‘‘Satta sarā tayo gāmā, mucchanā ekavīsati;",
  "atk-s0403a31:6": "Ṭhānā ekūnapaññāsa, iccete saramaṇḍalā’’ti. –",
  "atk-s0403a31:7": "Ādikaṁ gandhabbasippaṁ sabbameva paguṇaṁ ahosi. Accāyatāti atiāyatā kharamucchanā. Saravatīti sarasampannā. Kammaññāti kammakkhamā kammayoggā. Atisithilāti mandamucchanā. Same guṇe patiṭṭhitāti majjhime sare ṭhapetvā mucchitā.",
  "atk-s0403a31:8": "Accāraddhanti atigāḷhaṁ. Uddhaccāya saṁvattatīti uddhatabhāvāya saṁvattati. Atilīnanti atisithilaṁ. Kosajjāyāti kusītabhāvatthāya. Vīriyasamathaṁ adhiṭṭhahāti vīriyasampayuttaṁ samathaṁ adhiṭṭhaha, vīriyaṁ samathena yojehīti attho. Indriyānañca samataṁ paṭivijjhāti saddhādīnaṁ indriyānaṁ samataṁ samabhāvaṁ adhiṭṭhāhi. Tattha saddhaṁ paññāya, paññañca saddhāya, vīriyaṁ samādhinā, samādhiñca vīriyena yojayatā indriyānaṁ samatā adhiṭṭhitā nāma hoti. Sati pana sabbatthikā, sā sadā balavatīyeva vaṭṭati. Tañca pana tesaṁ yojanāvidhānaṁ visuddhimagge (visuddhi. 1.60-62) pakāsitameva. Tattha ca nimittaṁ gaṇhāhīti tasmiñca samabhāve sati yena ādāse mukhabimbeneva nimittena uppajjitabbaṁ, taṁ samathanimittaṁ vipassanānimittaṁ magganimittaṁ phalanimittañca gaṇhāhi nibbattehīti evamassa satthā arahatte pakkhipitvā kammaṭṭhānaṁ kathesi.",
  "atk-s0403a31:9": "Tattha ca nimittaṁ aggahesīti samathanimittañca vipassanānimittañca aggahesi. Cha ṭhānānīti cha kāraṇāni. Adhimutto hotīti paṭivijjhitvā paccakkhaṁ katvā ṭhito hoti. Nekkhammādhimuttotiādi sabbaṁ arahattavaseneva vuttaṁ. Arahattañhi sabbakilesehi nikkhantattā nekkhammaṁ, teheva pavivittattā paviveko, byāpajjhābhāvato abyāpajjhaṁ, taṇhākkhayante uppannattā taṇhākkhayo, upādānakkhayante uppannattā upādānakkhayo, sammohābhāvato asammohoti vuccati.",
  "atk-s0403a31:10": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissakaṁ saddhāmattakaṁ. Paṭicayanti punappunaṁ karaṇena vaḍḍhiṁ. Vītarāgattāti maggapaṭivedhena rāgassa vigatattāyeva nekkhammasaṅkhātaṁ arahattaṁ paṭivijjhitvā sacchikatvā ṭhito hoti, phalasamāpattivihārena viharati, tanninnamānasoyeva ca hotīti attho. Sesapadesupi eseva nayo.",
  "atk-s0403a31:11": "Lābhasakkārasilokanti catupaccayalābhañca tesaññeva sukatabhāvañca vaṇṇabhaṇanañca. Nikāmayamānoti icchamāno patthayamāno. Pavivekādhimuttoti paviveke adhimutto arahanti evaṁ arahattaṁ byākarotīti attho.",
  "atk-s0403a31:12": "Sīlabbataparāmāsanti sīlañca vatañca parāmasitvā gahitaṁ gahaṇamattaṁ. Sāratopaccāgacchantoti sārabhāvena jānanto. Abyāpajjhādhimuttoti abyāpajjhaṁ arahattaṁ byākaroti. Imināva nayena sabbaṭṭhānesu attho daṭṭhabbo. Apicettha ‘‘nekkhammādhimuttoti imasmiṁyeva arahattaṁ kathitaṁ, sesesu pañcasu nibbāna’’nti eke vadanti. Apare ‘‘asammohādhimuttoti ettheva nibbānaṁ kathitaṁ, sesesu arahatta’’nti vadanti. Ayaṁ panettha sāro – sabbesveva tesu arahattampi nibbānampi kathitamevāti.",
  "atk-s0403a31:13": "Bhusāti balavanto dibbarūpasadisā. Nevassa cittaṁ pariyādiyantīti etassa khīṇāsavassa cittaṁ gahetvā ṭhātuṁ na sakkonti. Kilesā hi uppajjamānā cittaṁ gaṇhanti nāma. Amissīkatanti kilesā hi ārammaṇena saddhiṁ cittaṁ missaṁ karonti, tesaṁ abhāvā amissīkataṁ. Ṭhitanti patiṭṭhitaṁ. Āneñjappattanti acalappattaṁ. Vayañcassānupassatīti tassa cesa cittassa uppādampi vayampi passati. Bhusā vātavuṭṭhīti balavā vātakkhandho. Neva sampakampeyyāti ekabhāgena cāletuṁ na sakkuṇeyya. Na sampakampeyyāti thūṇaṁ viya sabbabhāgato kampetuṁ na sakkuṇeyya. Na sampavedheyyāti vedhetvā pavedhetvā pātetuṁ na sakkuṇeyya.",
  "atk-s0403a31:14": "Nekkhammaṁadhimuttassāti arahattaṁ paṭivijjhitvā ṭhitassa khīṇāsavassa. Sesapadesupi arahattameva kathitaṁ. Upādānakkhayassa cāti upayogatthe sāmivacanaṁ. Asammohañca cetasoti cittassa ca asammohaṁ adhimuttassa. Disvā āyatanuppādanti āyatanānaṁ uppādañca vayañca disvā. Sammā cittaṁ vimuccatīti sammā hetunā nayena imāya vipassanāpaṭipattiyā phalasamāpattivasena cittaṁ vimuccati, nibbānārammaṇe adhimuccati. Atha vā iminā khīṇāsavassa paṭipadā kathitā. Tassa hi āyatanuppādaṁ disvā imāya vipassanāya adhigatassa ariyamaggassānubhāvena sabbakilesehi sammā cittaṁ vimuccati. Evaṁ tassa sammā vimuttassa…pe… na vijjati. Tattha santacittassāti nibbutacittassa. Sesamettha uttānatthamevāti.",
  "atk-s0403a31:15": "2. Phaggunasuttavaṇṇanā",
  "atk-s0403a31:16": "56. Dutiye samadhosīti uṭṭhānākāraṁ dassesi. Paṭikkamantīti parihāyanti. No abhikkamantīti na vaḍḍhanti. Sīsaveṭhanaṁ dadeyyāti sīsaṁ veṭhetvā daṇḍakena samparivattakaṁ bandheyya. Indriyāni vippasīdiṁsūti tasmiṁ maraṇasamaye cha indriyāni vippasannāni ahesuṁ. Atthupaparikkhāyāti atthānatthaṁ kāraṇākāraṇaṁ upaparikkhane. Anuttare upadhisaṅkhayeti nibbāne. Avimuttaṁ hotīti arahattaphalena adhimuttaṁ hoti.",
  "atk-s0403a31:17": "3. Chaḷabhijātisuttavaṇṇanā",
  "atk-s0403a31:18": "57. Tatiye chaḷabhijātiyoti cha jātiyo. Tatridanti tatrāyaṁ. Luddāti dāruṇā. Bhikkhūkaṇṭakavuttikāti samaṇā nāmete. Ekasāṭakāti ekeneva pilotikakhaṇḍena purato paṭicchādanakā. Akāmakassa bilaṁ olaggeyyunti satthe gacchamāne goṇamhi mate gomaṁsamūlaṁ uppādanatthāya vibhajitvā khādamānā ekassa gomaṁsaṁ anicchantasseva koṭṭhāsaṁ katvā ‘‘ayañca te khāditabbo, mūlañca dātabba’’nti taṁ koṭṭhāsasaṅkhātaṁ bilaṁ olaggeyyuṁ, balakkārena hatthe ṭhapeyyunti attho. Akhettaññunāti abhijātipaññattiyā khettaṁ ajānantena. Taṁ suṇāhīti taṁ mama paññattiṁ suṇāhi. Kaṇhābhijātikoti kāḷakajātiko. Kaṇhaṁ dhammaṁ abhijāyatīti kaṇhasabhāvo hutvā jāyati nibbattati, kaṇhābhijātiyaṁ vā jāyati. Nibbānaṁabhijāyatīti nibbānaṁ pāpuṇāti, ariyabhūmisaṅkhātāya vā nibbānajātiyā jāyati.",
  "atk-s0403a31:19": "4. Āsavasuttavaṇṇanā",
  "atk-s0403a31:20": "58. Catutthe saṁvarā pahātabbāti saṁvarena pahātabbā. Sesesupi eseva nayo. Idhāti imasmiṁ sāsane. Paṭisaṅkhāti paṭisañjānitvā, paccavekkhitvāti attho. Yonisoti upāyena pathena. Ettha ca asaṁvare ādīnavapaṭisaṅkhā yoniso paṭisaṅkhāti veditabbā. Sā cāyaṁ ‘‘varaṁ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ, na tveva cakkhuviññeyyesu rūpesu anubyañjanaso nimittaggāho’’tiādinā ādittapariyāyena (saṁ. ni. 4.235) veditabbā. Cakkhundriyasaṁvarasaṁvutoviharatīti ettha cakkhumeva indriyaṁ cakkhundriyaṁ, saṁvaraṇato saṁvaro, pidahanato thakanatoti vuttaṁ hoti. Satiyā etaṁ adhivacanaṁ. Cakkhundriye saṁvaro cakkhundriyasaṁvaro. Javane uppajjamānopi hesa tasmiṁ dvāre kilesānaṁ uppattivāraṇato cakkhundriyasaṁvaroti vuccati. Saṁvutoti tena saṁvarena upeto. Tathā hi ‘‘pātimokkhasaṁvarasaṁvuto’’ti imassa vibhaṅge ‘‘iminā pātimokkhasaṁvarena upeto hoti…pe… samannāgato’’ti vuttaṁ. Atha vā saṁvarīti saṁvuto, thakesi pidahīti vuttaṁ hoti. Cakkhundriyasaṁvarasaṁvutoti cakkhundriyasaṁvarasaṅkhātaṁ satikavāṭaṁ cakkhudvāre gharadvāre kavāṭaṁ viya saṁvari thakesi pidahīti vuttaṁ hoti. Ayamevettha attho sundarataro. Tathā hi ‘‘cakkhundriyasaṁvaraṁ asaṁvutassa viharato, saṁvutassa viharato’’ti etesu padesu ayamevattho dissatīti.",
  "atk-s0403a31:21": "Yaṁ hissātiādimhi yaṁ cakkhundriyasaṁvaraṁ assa bhikkhuno asaṁvutassa athaketvā apidahitvā viharantassāti attho. Yekārassa vā esa yanti ādeso, ye assāti attho. Āsavā vighātapariḷāhāti cattāro āsavā ca aññe ca vighātakarā kilesapariḷāhā vipākapariḷāhā vā. Cakkhudvārasmiñhi iṭṭhārammaṇaṁ āpāthagataṁ kāmassādavasena assādayato abhinandato kāmāsavo uppajjati, ‘‘īdisaṁ aññasmimpi sugatibhave labhissāmī’’ti bhavapatthanāya assādayato bhavāsavo uppajjati, sattoti vā sattassāti vā gaṇhato diṭṭhāsavo uppajjati, sabbeheva sahajātaṁ aññāṇaṁ avijjāsavoti cattāro āsavā uppajjanti . Etehi sampayuttā apare kilesā vighātapariḷāhā āyatiṁ vā tesaṁ vipākā tehipi asaṁvutasseva viharato uppajjeyyunti vuccanti. Evaṁsateti evaṁ assa te, etenupāyena na honti, no aññathāti vuttaṁ hoti. Paṭisaṅkhā yoniso sotindriyasaṁvarasaṁvutotiādīsupi eseva nayo. Ime vuccanti āsavā saṁvarā pahātabbāti imesu chasu dvāresu cattāro cattāro katvā catuvīsati āsavā saṁvarena pahātabbāti vuccanti.",
  "atk-s0403a31:22": "Paṭisaṅkhā yoniso cīvarantiādīsu yaṁ vattabbaṁ, taṁ sabbaṁ visuddhimagge (visuddhi. 1.18) sīlakathāya vuttameva. Yaṁ hissāti yañhi cīvaraṁ piṇḍapātādīsu vā aññataraṁ assa. Appaṭisevatoti evaṁ yoniso appaṭisevantassa. Imasmiṁ vāre aladdhaṁ cīvarādiṁ patthayato laddhaṁ vā assādayato kāmāsavassa uppatti veditabbā, īdisaṁ aññasmimpi sugatibhave labhissāmīti bhavapatthanāya assādayato bhavāsavassa, ahaṁ labhāmi na labhāmīti vā mayhaṁ vā idanti attasaññaṁ adhiṭṭhahato diṭṭhāsavassa, sabbeheva pana sahajāto avijjāsavoti evaṁ catunnaṁ āsavānaṁ uppatti vighātapariḷāhāva navavedanuppādanatopi veditabbā. Ime vuccanti, bhikkhave, āsavā paṭisevanā pahātabbāti ime ekamekasmiṁ paccaye cattāro cattāro katvā soḷasa āsavā iminā ñāṇasaṁvarasaṅkhātena paccavekkhaṇapaṭisevanena pahātabbāti vuccanti.",
  "atk-s0403a31:23": "Paṭisaṅkhā yoniso khamo hoti sītassāti upāyena pathena paccavekkhitvā khantā hoti sītassa, sītaṁ khamati sahati, na avīrapuriso viya appamattakenapi sītena calati kampati kammaṭṭhānaṁ vijahati. Uṇhādīsupi eseva nayo. Ettha ca vacanameva vacanapathoti veditabbo. Dukkhānantiādīsu dukkhamanaṭṭhena dukkhā, bahalaṭṭhena tibbā, pharusaṭṭhena kharā, tikhiṇaṭṭhena kaṭukā, assādavirahato asātā, manaṁ avaḍḍhanato amanāpā, pāṇaharaṇasamatthatāya pāṇaharāti veditabbā. Yaṁ hissāti sītādīsu yaṁkiñci ekadhammampi assa. Anadhivāsatoti anadhivāsentassa akkhamantassa . Āsavuppatti panettha evaṁ veditabbā – sītena phuṭṭhassa uṇhaṁ patthayato kāmāsavo uppajjati, evaṁ sabbattha. ‘‘Natthi sugatibhave sītaṁ vā uṇhaṁ vā’’ti bhavaṁ patthentassa bhavāsavo, mayhaṁ sītaṁ uṇhanti gāho diṭṭhāsavo, sabbeheva sampayutto avijjāsavoti. Ime vuccantīti ime sītādīsu ekamekassa vasena cattāro cattāro katvā aneke āsavā imāya khantisaṁvarasaṅkhātāya adhivāsanāya pahātabbāti vuccantīti attho.",
  "atk-s0403a31:24": "Paṭisaṅkhā yoniso caṇḍaṁ hatthiṁ parivajjetīti ahaṁ samaṇoti na caṇḍassa hatthissa āsanne ṭhātabbaṁ. Tatonidānañhi maraṇampi maraṇamattampi dukkhaṁ bhaveyyāti evaṁ upāyena pathena paccavekkhitvā caṇḍaṁ hatthiṁ parivajjeti paṭikkamati. Esa nayo sabbattha. Caṇḍanti duṭṭhaṁ vāḷaṁ. Khāṇunti khadirakhāṇukādiṁ. Kaṇṭakaṭṭhānanti yattha kaṇṭakā vijjhanti, taṁ okāsaṁ. Sobbhanti sabbato chinnataṭaṁ. Papātanti ekato chinnataṭaṁ. Candanikanti ucchiṭṭhodakagabbhamalādīnaṁ chaḍḍanaṭṭhānaṁ. Oḷigallanti tesaṁyeva kaddamādīnaṁ sandanokāsaṁ. Taṁ jaṇṇumattampi asucibharitaṁ hoti. Dvepi cetāni ṭhānāni amanussussadaṭṭhānāni honti, tasmā vajjetabbāni. Anāsaneti ettha ayuttaṁ āsanaṁ anāsanaṁ, taṁ atthato aniyatavatthubhūtaṁ rahopaṭicchannāsananti veditabbaṁ. Agocareti etthapi ayutto gocaro agocaro. So vesiyādibhedato pañcavidho. Pāpake mitteti lāmake dussīle mittapatirūpake amitte. Pāpakesūti lāmakesu. Okappeyyunti saddaheyyuṁ adhimucceyyuṁ ‘‘addhā ayamāyasmā akāsi vā karissati vā’’ti. Yaṁ hissāti hatthiādīsu yaṁkiñci ekampi assa. Āsavuppatti panettha evaṁ veditabbā – hatthiādinidānena dukkhena phuṭṭhassa sukhaṁ patthayato kāmāsavo uppajjati, ‘‘natthi sugatibhave īdisaṁ dukkha’’nti bhavaṁ patthentassa bhavāsavo, maṁ hatthī maddati maṁ assoti gāho diṭṭhāsavo, sabbeheva sampayutto avijjāsavoti. Ime vuccantīti ime hatthiādīsu ekekassa vasena cattāro cattāro katvā aneke āsavā iminā sīlasaṁvarasaṅkhātena parivajjanena pahātabbāti vuccanti.",
  "atk-s0403a31:25": "Paṭisaṅkhāyoniso uppannaṁ kāmavitakkaṁ nādhivāsetīti ‘‘itipāyaṁ vitakko akusalo, itipi sāvajjo, itipi dukkhavipāko, so ca kho attabyābādhāya saṁvattatī’’tiādinā (ma. ni. 1.207-208) nayena yoniso kāmavitakke ādīnavaṁ paccavekkhitvā tasmiṁ tasmiṁ ārammaṇe uppannaṁ kāmavitakkaṁ nādhivāseti, cittaṁ āropetvā na vāseti, abbhantare vā na vāsetīti attho. Anadhivāsento kiṁ karotīti? Pajahati. Kiṁ kacavaraṁ viya piṭakenāti? Na hi, api ca kho naṁ vinodeti tudati vijjhati nīharati. Kiṁ balibaddaṁ viya patodenāti? Na hi, atha kho naṁ byantīkaroti vigatantaṁ karoti, yathāssa antopi nāvasissati antamaso bhaṅgamattampi, tathā naṁ karoti. Kathaṁ pana naṁ tathā karotīti? Anabhāvaṁ gameti anu anu abhāvaṁ gameti, vikkhambhanappahānena yathā suvikkhambhito hoti, tathā karoti. Sesavitakkadvayepi eseva nayo. Uppannuppanneti uppanne uppanne, uppannamatteyevāti vuttaṁ hoti. Sakiṁ vā uppanne vinodetvā dutiye vāre ajjhupekkhitā na hoti, satakkhattumpi uppanne uppanne vinodetiyeva. Pāpake akusale dhammeti teyeva kāmavitakkādayo, sabbepi vā nava mahāvitakke. Tattha tayo vuttā, avasesā ‘‘ñātivitakko, janapadavitakko, amarāvitakko, parānuddayatāpaṭisaṁyutto vitakko, lābhasakkārasilokappaṭisaṁyutto vitakko, anavaññattippaṭisaṁyutto vitakko’’ti (mahāni. 207) ime cha. Yaṁ hissāti etesu vitakkesu yaṁkiñci assa. Kāmavitakko panettha kāmāsavo eva, tabbiseso bhavāsavo, taṁsampayutto diṭṭhāsavo, sabbavitakkesu avijjā avijjāsavoti evaṁ āsavuppatti veditabbā. Imevuccantīti ime kāmavitakkādivasena vuttappakārā āsavā iminā tasmiṁ tasmiṁ vitakke ādīnavapaccavekkhaṇasahitena vīriyasaṁvarasaṅkhātena vinodanena pahātabbāti vuccanti.",
  "atk-s0403a31:26": "Paṭisaṅkhā yoniso satisambojjhaṅgaṁ bhāvetīti abhāvanāya ādīnavaṁ bhāvanāya ca ānisaṁsaṁ upāyena pathena paccavekkhitvā satisambojjhaṅgaṁ bhāveti. Eseva nayo sabbattha. Bojjhaṅgānaṁ bhāvanā heṭṭhā vitthāritāva. Yaṁ hissāti etesu bojjhaṅgesu yaṁkiñci assa. Āsavuppattiyaṁ panettha imesaṁ ariyamaggasampayuttānaṁ bojjhaṅgānaṁ abhāvitattā ye uppajjeyyuṁ kāmāsavādayo āsavā, bhāvayato evaṁsa te na hontīti ayaṁ nayo veditabbo. Ime vuccantīti ime kāmāsavādayo āsavā imāya lokuttarāya bojjhaṅgabhāvanāya pahātabbāti vuccanti. Imehi chahākārehi pahīnāsavaṁ bhikkhuṁ thomento yato kho, bhikkhavetiādimāha. Tattha yatoti sāmivacane to-kāro, yassāti vuttaṁ hoti. Porāṇā pana yamhi kāleti vaṇṇayanti. Ye āsavā saṁvarā pahātabbā, te saṁvarā pahīnā hontīti ye āsavā saṁvarena pahātabbā, te saṁvareneva pahīnā honti, na appahīnesuyeva pahīnasaññī hotīti.",
  "atk-s0403a31:27": "5. Dārukammikasuttavaṇṇanā",
  "atk-s0403a31:28": "59. Pañcame dārukammikoti dāruvikkayena pavattitājīvo eko upāsako. Kāsikacandananti saṇhacandanaṁ. Aṅgenāti aguṇaṅgena, sukkapakkhe guṇaṅgena. Nemantanikoti nimantanaṁ gaṇhanako. Saṅghe dānaṁ dassāmīti bhikkhusaṅghassa dassāmi. So evaṁ vatvā satthāraṁ abhivādetvā pakkāmi. Athassa aparabhāge pañcasatā kulūpakā bhikkhū gihibhāvaṁ pāpuṇiṁsu. So ‘‘kulūpakabhikkhū te vibbhantā’’ti vutte ‘‘kiṁ ettha mayha’’nti vatvā cittuppādavemattamattampi na akāsi. Idaṁ sandhāya satthā saṅghe te dānaṁ dadato cittaṁ pasīdissatīti āha.",
  "atk-s0403a31:29": "6. Hatthisāriputtasuttavaṇṇanā",
  "atk-s0403a31:30": "60. Chaṭṭhe abhidhammakathanti abhidhammamissakaṁ kathaṁ. Kathaṁ opātetīti tesaṁ kathaṁ vicchinditvā attano kathaṁ katheti. Therānaṁ bhikkhūnanti karaṇatthe sāmivacanaṁ, therehi bhikkhūhi saddhinti attho. Yā ca therānaṁ abhidhammakathā, taṁ ayampi kathetuṁ sakkotīti attho. Cetopariyāyanti cittavāraṁ. Idhāti imasmiṁ loke. Soratasoratoti sūrato viya sūrato, soraccasamannāgato viyāti attho. Nivātanivātoti nivāto viya nivāto, nivātavutti viyāti attho. Upasantupasantoti upasanto viya upasanto . Vapakassateva satthārāti satthu santikā apagacchati. Saṁsaṭṭhassāti pañcahi saṁsaggehi saṁsaṭṭhassa. Vissaṭṭhassāti vissajjitassa. Pākatassāti pākatindriyassa.",
  "atk-s0403a31:31": "Kiṭṭhādoti kiṭṭhakhādako. Antaradhāpeyyāti nāseyya. Gopasūti gāvo ca ajikā ca. Sippisambukanti sippiyo ca sambukā ca. Sakkharakaṭhalanti sakkharā ca kaṭhalāni ca. Ābhidosikanti abhiññātadosaṁ kudrūsakabhojanaṁ. Nacchādeyyāti na rucceyya. Tattha yadetaṁ purisaṁ bhuttāvinti upayogavacanaṁ, taṁ sāmiatthe daṭṭhabbaṁ. Amuṁ hāvuso, purisanti, āvuso, amuṁ purisaṁ.",
  "atk-s0403a31:32": "Sabbanimittānanti sabbesaṁ niccanimittādīnaṁ nimittānaṁ. Animittaṁ cetosamādhinti balavavipassanāsamādhiṁ. Cīrikasaddoti jhallikasaddo. Sarissati nekkhammassāti pabbajjāya guṇaṁ sarissati. Arahataṁ ahosīti bhagavato sāvakānaṁ arahantānaṁ antare eko arahā ahosi. Ayañhi thero satta vāre gihī hutvā satta vāre pabbaji. Kiṁ kāraṇā? Kassapasammāsambuddhakāle kiresa ekassa bhikkhuno gihibhāve vaṇṇaṁ kathesi. So teneva kammena arahattassa upanissaye vijjamāneyeva satta vāre gihibhāve ca pabbajjāya ca sañcaranto sattame vāre pabbajitvā arahattaṁ pāpuṇīti.",
  "atk-s0403a31:33": "7. Majjhesuttavaṇṇanā",
  "atk-s0403a31:34": "61. Sattame pārāyane metteyyapañheti pārāyanasamāgamamhi metteyyamāṇavassa pañhe. Ubhonte viditvānāti dve ante dve koṭṭhāse jānitvā. Majjhe mantā na lippatīti mantā vuccati paññā, tāya ubho ante viditvā majjhe na lippati, vemajjheṭṭhāne na lippati. Sibbanimaccagāti sibbanisaṅkhātaṁ taṇhaṁ atīto. Phassoti phassavasena nibbattattā ayaṁ attabhāvo. Eko antoti ayameko koṭṭhāso. Phassasamudayoti phasso samudayo assāti phassasamudayo, imasmiṁ attabhāve katakammaphassapaccayā nibbatto anāgatattabhāvo. Dutiyo antoti dutiyo koṭṭhāso. Phassanirodhoti nibbānaṁ. Majjheti sibbinitaṇhaṁ chetvā dvidhākaraṇaṭṭhena nibbānaṁ majjhe nāma hoti. Taṇhā hinaṁ sibbatīti taṇhā naṁ attabhāvadvayasaṅkhātaṁ phassañca phassasamudayañca sibbati ghaṭṭeti. Kiṁ kāraṇā? Tassa tasseva bhavassa abhinibbattiyā. Yadi hi taṇhā na sibbeyya, tassa tassa bhavassa nibbatti na bhaveyya. Imasmiṁ ṭhāne koṭimajjhikūpamaṁ gaṇhanti. Dvinnañhi kaṇḍānaṁ ekato katvā majjhe suttena saṁsibbitānaṁ koṭi majjhanti vuccati. Sutte chinne ubho kaṇḍāni ubhato patanti. Evamettha kaṇḍadvayaṁ viya vuttappakārā dve antā, sibbitvā ṭhitasuttaṁ viya taṇhā, sutte chinne kaṇḍadvayassa ubhatopatanaṁ viya taṇhāya niruddhāya antadvayaṁ niruddhameva hoti. Ettāvatāti ettakena iminā ubho ante viditvā taṇhāya majjhe anupalittabhāvena abhiññeyyaṁ catusaccadhammaṁ abhijānāti nāma, tīraṇapariññāya ca pahānapariññāya ca parijānitabbaṁ lokiyasaccadvayaṁ parijānāti nāma. Diṭṭhevadhammeti imasmiṁyeva attabhāve. Dukkhassantakaro hotīti vaṭṭadukkhassa koṭikaro paricchedaparivaṭumakaro hoti nāma.",
  "atk-s0403a31:35": "Dutiyavāre tiṇṇaṁ kaṇḍānaṁ vasena upamā veditabbā. Tiṇṇañhi kaṇḍānaṁ suttena saṁsibbitānaṁ sutte chinne tīṇi kaṇḍāni tīsu ṭhānesu patanti, evamettha kaṇḍattayaṁ viya atītānāgatapaccuppannā khandhā, suttaṁ viya taṇhā. Sā hi atītaṁ paccuppannena, paccuppannañca anāgatena saddhiṁ saṁsibbati. Sutte chinne kaṇḍattayassa tīsu ṭhānesu patanaṁ viya taṇhāya niruddhāya atītānāgatapaccuppannā khandhā niruddhāva honti.",
  "atk-s0403a31:36": "Tatiyavāre adukkhamasukhā majjheti dvinnaṁ vedanānaṁ antaraṭṭhakabhāvena majjhe. Sukhañhi dukkhassa, dukkhaṁ vā sukhassa antaraṁ nāma natthi. Taṇhā sibbinīti vedanāsu nandirāgo vedanānaṁ upacchedaṁ nivāretīti tā sibbati nāma.",
  "atk-s0403a31:37": "Catutthavāre viññāṇaṁ majjheti paṭisandhiviññāṇampi sesaviññāṇampi nāmarūpapaccayasamudāgatattā nāmarūpānaṁ majjhe nāma.",
  "atk-s0403a31:38": "Pañcamavāre viññāṇaṁ majjheti kammaviññāṇaṁ majjhe, ajjhattikāyatanesu vā manāyatanena kammassa gahitattā idha yaṁkiñci viññāṇaṁ majjhe nāma, manodvāre vā āvajjanassa ajjhattikāyatananissitattā javanaviññāṇaṁ majjhe nāma.",
  "atk-s0403a31:39": "Chaṭṭhavāre sakkāyoti tebhūmakavaṭṭaṁ. Sakkāyasamudayoti samudayasaccaṁ. Sakkāyanirodhoti nirodhasaccaṁ. Pariyāyenāti tena tena kāraṇeneva. Sesaṁ sabbattha vuttanayeneva veditabbaṁ.",
  "atk-s0403a31:40": "8. Purisindriyañāṇasuttavaṇṇanā",
  "atk-s0403a31:41": "62. Aṭṭhame aññataroti devadattapakkhiko eko. Samannāharitvāti āvajjitvā. Idaṁ so ‘‘kiṁ nu kho bhagavatā jānitvā kathitaṁ, udāhu ajānitvā, ekaṁsikaṁ vā kathitaṁ udāhu vibhajjakathita’’nti adhippāyena pucchati. Āpāyikoti apāye nibbattanako. Nerayikoti nirayagāmī. Kappaṭṭhoti kappaṭṭhiyakammassa katattā kappaṁ ṭhassati. Atekicchoti na sakkā tikicchituṁ. Dvejjhanti dvidhābhāvaṁ. Vālaggakoṭinittudanamattanti vālassa aggakoṭiyā dassetabbamattakaṁ, vālaggakoṭinipātamattakaṁ vā. Purisindriyañāṇānīti purisapuggalānaṁ indriyaparopariyattañāṇāni, indriyānaṁ tikkhamudubhāvajānanañāṇānīti attho.",
  "atk-s0403a31:42": "Vijjamānā kusalāpi dhammā akusalāpi dhammāti ettakā kusalā dhammā vijjanti, ettakā akusalā dhammāti jānāmi. Antarahitāti adassanaṁ gatā. Sammukhībhūtāti samudācāravasena pākaṭā jātā. Kusalamūlanti kusalajjhāsayo. Kusalā kusalanti tamhā kusalajjhāsayā aññampi kusalaṁ nibbattissati. Sāradānīti sārādāni gahitasārāni, saradamāse vā nibbattāni. Sukhasayitānīti sukhasannicitāni. Sukhetteti maṇḍakhette. Nikkhittānīti vuttāni. Sappaṭibhāgāti sarikkhakā. Abhido addharattanti abhiaddharattaṁ addharatte abhimukhībhūte. Bhattakālasamayeti rājakulānaṁ bhattakālasaṅkhāte samaye. Parihānadhammoti ko evaṁ bhagavatā ñātoti? Ajātasatturājā. So hi pāpamittaṁ nissāya maggaphalehi parihīno. Aparepi suppabuddhasunakkhattādayo bhagavatā ñātāva. Aparihānadhammoti evaṁ bhagavatā ko ñāto? Susīmo paribbājako aññe ca evarūpā. Parinibbāyissatīti evaṁ ko ñāto bhagavatāti? Santatimahāmatto aññe ca evarūpā.",
  "atk-s0403a31:43": "9. Nibbedhikasuttavaṇṇanā",
  "atk-s0403a31:44": "63. Navame anibbiddhapubbe appadālitapubbe lobhakkhandhādayo nibbijjhati padāletīti nibbedhikapariyāyo, nibbijjhanakāraṇanti attho. Nidānasambhavoti kāme nideti uppādanasamatthatāya niyyādetīti nidānaṁ. Sambhavati tatoti sambhavo, nidānameva sambhavo nidānasambhavo. Vemattatāti nānākaraṇaṁ.",
  "atk-s0403a31:45": "Kāmaguṇāti kāmayitabbaṭṭhena kāmā, bandhanaṭṭhena guṇā ‘‘antaguṇa’’ntiādīsu viya. Cakkhuviññeyyāti cakkhuviññāṇena passitabbā. Iṭṭhāti pariyiṭṭhā vā hontu mā vā, iṭṭhārammaṇabhūtāti attho. Kantāti kamanīyā. Manāpāti manavaḍḍhanakā. Piyarūpāti piyajātikā. Kāmūpasañhitāti ārammaṇaṁ katvā uppajjamānena kāmena upasañhitā. Rajanīyāti rāguppattikāraṇabhūtā. Nete kāmāti na ete kamanaṭṭhena kāmā nāma honti. Saṅkapparāgoti saṅkappavasena uppannarāgo. Kāmoti ayaṁ kāmappahānāya paṭipannehi pahātabbo. Kamanaṭṭhena kāmā nāma. Citrānīti citravicitrārammaṇāni.",
  "atk-s0403a31:46": "Phassoti sahajātaphasso. Kāmayamānoti kāmaṁ kāmayamāno. Tajjaṁ tajjanti tajjātikaṁ tajjātikaṁ. Puññabhāgiyanti dibbe kāme patthetvā sucaritapāripūriyā devaloke nibbattassa attabhāvo puññabhāgiyo nāma, duccaritapāripūriyā apāye nibbattassa attabhāvo apuññabhāgiyo nāma. Ayaṁ vuccati, bhikkhave, kāmānaṁ vipākoti ayaṁ duvidhopi kāmapatthanaṁ nissāya uppannattā kāmānaṁ vipākoti vuccati. So imaṁ nibbedhikanti so bhikkhu imaṁ chattiṁsaṭṭhānesu nibbijjhanakaṁ seṭṭhacariyaṁ jānāti. Kāmanirodhanti kāmānaṁ nirodhane evaṁ laddhanāmaṁ. Imasmiñhi ṭhāne brahmacariyasaṅkhāto maggova kāmanirodhoti vutto.",
  "atk-s0403a31:47": "Sāmisāti kilesāmisasampayuttā. Iminā nayena sabbaṭhānesu attho veditabbo. Apicettha vohāravepakkanti vohāravipākaṁ. Kathāsaṅkhāto hi vohāro saññāya vipāko nāma. Yathāyathā nanti ettha naṁ-iti nipātamattameva. Iti yasmā yathā yathā sañjānāti, tathā tathā evaṁsaññī ahosinti katheti, tasmā vohāravepakkāti attho.",
  "atk-s0403a31:48": "Avijjāti aṭṭhasu ṭhānesu aññāṇabhūtā bahalaavijjā. Nirayaṁ gamentīti nirayagamanīyā, niraye nibbattipaccayāti attho. Sesesupi eseva nayo. Cetanāhanti cetanaṁ ahaṁ. Idha sabbasaṅgāhikā saṁvidahanacetanā gahitā. Cetayitvāti dvārappavattacetanā. Manasāti cetanāsampayuttacittena. Nirayavedanīyanti niraye vipākadāyakaṁ. Sesesupi eseva nayo. Adhimattanti balavadukkhaṁ. Dandhavirāgīti garukaṁ na khippaṁ saṇikaṁ vigacchanakadukkhaṁ. Urattāḷiṁ kandatīti uraṁ tāḷetvā rodati. Pariyeṭṭhinti pariyesanaṁ. Ekapadaṁ dvipadanti ekapadamantaṁ vā dvipadamantaṁ vā, ko mantaṁ jānātīti attho. Sammohavepakkanti sammohavipākaṁ. Dukkhassa hi sammoho nissandavipāko nāma. Dutiyapadepi eseva nayo. Pariyesanāpi hi tassa nissandavipākoti. Imasmiṁ sutte vaṭṭavivaṭṭaṁ kathitaṁ.",
  "atk-s0403a31:49": "10. Sīhanādasuttavaṇṇanā",
  "atk-s0403a31:50": "64. Dasame āsabhaṁ ṭhānanti seṭṭhaṁ niccalaṭṭhānaṁ. Sīhanādanti abhītanādaṁ pamukhanādaṁ. Brahmacakkanti seṭṭhañāṇacakkaṁ paṭivedhañāṇañceva desanāñāṇañca. Ṭhānañca ṭhānatoti kāraṇañca kāraṇato. Yampīti yena ñāṇena. Idampi tathāgatassāti idampi ṭhānāṭṭhānañāṇaṁ tathāgatassa tathāgatabalaṁ nāma hoti. Evaṁ sabbapadesu attho veditabbo. Kammasamādānānanti samādiyitvā katānaṁ kusalākusalakammānaṁ, kammameva vā kammasamādānaṁ. Ṭhānaso hetusoti paccayato ceva hetuto ca. Tattha gatiupadhikālapayogā vipākassa ṭhānaṁ, kammaṁ hetu. Jhānavimokkhasamādhisamāpattīnanti catunnaṁ jhānānaṁ aṭṭhannaṁ vimokkhānaṁ tiṇṇaṁ samādhīnaṁ navannaṁ anupubbasamāpattīnañca. Saṁkilesanti hānabhāgiyaṁ dhammaṁ. Vodānanti visesabhāgiyaṁ dhammaṁ. Vuṭṭhānanti ‘‘vodānampi vuṭṭhānaṁ, tamhā tamhā samādhimhā vuṭṭhānampi vuṭṭhāna’’nti (vibha. 828) evaṁ vuttaṁ paguṇajjhānañceva bhavaṅganaphalasamāpattiyo ca. Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti, tasmā ‘‘vodānampi vuṭṭhāna’’nti vuttaṁ. Bhavaṅgena pana sabbajjhānehi vuṭṭhānaṁ hoti, phalasamāpattiyā nirodhasamāpattito vuṭṭhānaṁ hoti. Taṁ sandhāya ‘‘tamhā tamhā samādhimhā vuṭṭhānampi vuṭṭhāna’’nti vuttaṁ. Anekavihitantiādīni visuddhimagge (visuddhi. 2.402) vaṇṇitāni. Āsavakkhayañāṇaṁ heṭṭhā vuttatthameva. Purimassāpi ñāṇattayassa vitthārakathaṁ icchantena majjhimaṭṭhakathāya mahāsīhanādavaṇṇanā (ma. ni. aṭṭha. 1.146 ādayo) oloketabbā. Samāhitassāti ekaggacittassa. Samādhi maggoti samādhi etesaṁ ñāṇānaṁ adhigamāya upāyo. Asamādhīti anekaggabhāvo. Kummaggoti micchāmaggo. Imasmiṁ sutte tathāgatassa ñāṇabalaṁ kathitanti.",
  "atk-s0403a31:51": "Mahāvaggo chaṭṭho."
}