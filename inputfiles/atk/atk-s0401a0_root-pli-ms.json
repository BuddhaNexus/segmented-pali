{
  "atk-s0401a0:0": " Namo tassa bhagavato arahato sammāsambuddhassa",
  "atk-s0401a0:1": "Aṅguttaranikāye",
  "atk-s0401a0:2": "Ekakanipāta-aṭṭhakathā",
  "atk-s0401a0:3": "Ganthārambhakathā",
  "atk-s0401a0:4": "‘‘Karuṇāsītalahadayaṃ , paññāpajjotavihatamohatamaṃ;",
  "atk-s0401a0:5": "Sanarāmaralokagaruṃ, vande sugataṃ gativimuttaṃ.",
  "atk-s0401a0:6": "‘‘Buddhopi buddhabhāvaṃ, bhāvetvā ceva sacchikatvā ca;",
  "atk-s0401a0:7": "Yaṃ upagato gatamalaṃ, vande tamanuttaraṃ dhammaṃ.",
  "atk-s0401a0:8": "‘‘Sugatassa orasānaṃ, puttānaṃ mārasenamathanānaṃ;",
  "atk-s0401a0:9": "Aṭṭhannampi samūhaṃ, sirasā vande ariyasaṅghaṃ.",
  "atk-s0401a0:10": "‘‘Iti me pasannamatino, ratanattayavandanāmayaṃ puññaṃ;",
  "atk-s0401a0:11": "Yaṃ suvihatantarāyo, hutvā tassānubhāvena.",
  "atk-s0401a0:12": "‘‘Ekakadukādipaṭimaṇḍitassa aṅguttarāgamavarassa;",
  "atk-s0401a0:13": "Dhammakathikapuṅgavānaṃ, vicittapaṭibhānajananassa.",
  "atk-s0401a0:14": "‘‘Atthappakāsanatthaṃ, aṭṭhakathā ādito vasisatehi;",
  "atk-s0401a0:15": "Pañcahi yā saṅgītā, anusaṅgītā ca pacchāpi.",
  "atk-s0401a0:16": "‘‘Sīhaḷadīpaṃ pana ābhatātha vasinā mahāmahindena;",
  "atk-s0401a0:17": "Ṭhapitā sīhaḷabhāsāya, dīpavāsīnamatthāya.",
  "atk-s0401a0:18": "‘‘Apanetvāna tatohaṃ, sīhaḷabhāsaṃ manoramaṃ bhāsaṃ;",
  "atk-s0401a0:19": "Tantinayānucchavikaṃ, āropento vigatadosaṃ.",
  "atk-s0401a0:20": "‘‘Samayaṃ avilomento, therānaṃ theravaṃsadīpānaṃ;",
  "atk-s0401a0:21": "Sunipuṇavinicchayānaṃ, mahāvihāre nivāsīnaṃ.",
  "atk-s0401a0:22": "‘‘Hitvā punappunāgatamatthaṃ, atthaṃ pakāsayissāmi;",
  "atk-s0401a0:23": "Sujanassa ca tuṭṭhatthaṃ, ciraṭṭhitatthañca dhammassa.",
  "atk-s0401a0:24": "‘‘Sāvatthipabhūtīnaṃ, nagarānaṃ vaṇṇanā katā heṭṭhā;",
  "atk-s0401a0:25": "Dīghassa majjhimassa ca, yā me atthaṃ vadantena.",
  "atk-s0401a0:26": "‘‘Vitthāravasena sudaṃ, vatthūni ca tattha yāni vuttāni;",
  "atk-s0401a0:27": "Tesampi na idha bhiyyo, vitthārakathaṃ karissāmi.",
  "atk-s0401a0:28": "‘‘Suttānaṃ pana atthā, na vinā vatthūhi ye pakāsanti;",
  "atk-s0401a0:29": "Tesaṃ pakāsanatthaṃ, vatthūnipi dassayissāmi.",
  "atk-s0401a0:30": "‘‘Sīlakathā dhutadhammā, kammaṭṭhānāni ceva sabbāni;",
  "atk-s0401a0:31": "Cariyāvidhānasahito, jhānasamāpattivitthāro.",
  "atk-s0401a0:32": "‘‘Sabbā ca abhiññāyo, paññāsaṅkalananicchayo ceva;",
  "atk-s0401a0:33": "Khandhādhātāyatanindriyāni, ariyāni ceva cattāri.",
  "atk-s0401a0:34": "‘‘Saccāni paccayākāradesanā suparisuddhanipuṇanayā;",
  "atk-s0401a0:35": "Avimuttatantimaggā, vipassanābhāvanā ceva.",
  "atk-s0401a0:36": "‘‘Iti pana sabbaṃ yasmā, visuddhimagge mayā suparisuddhaṃ;",
  "atk-s0401a0:37": "Vuttaṃ tasmā bhiyyo, na taṃ idha vicārayissāmi.",
  "atk-s0401a0:38": "‘‘Majjhe visuddhimaggo, esa catunnampi āgamānañhi;",
  "atk-s0401a0:39": "Ṭhatvā pakāsayissati, tattha yathābhāsitamatthaṃ.",
  "atk-s0401a0:40": "‘‘Icceva kato tasmā, tampi gahetvāna saddhimetāya;",
  "atk-s0401a0:41": "Aṭṭhakathāya vijānatha, aṅguttaranissitaṃ attha’’nti.",
  "atk-s0401a0:42": "Saṃkhepakathā"
}