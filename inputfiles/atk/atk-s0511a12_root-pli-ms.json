{
  "atk-s0511a12:0": "12. Padumuttarabuddhavaṁsavaṇṇanā",
  "atk-s0511a12:1": "Nāradabuddhassa sāsanaṁ navutivassasahassāni pavattitvā antaradhāyi. So ca kappo vinassittha. Tato paraṁ kappānaṁ asaṅkhyeyyaṁ buddhā loke na uppajjiṁsu. Buddhasuñño vigatabuddhāloko ahosi. Tato kappesu ca asaṅkhyeyyesu vītivattesu ito kappasatasahassamatthake ekasmiṁ kappe eko vijitamāro ohitabhāro merusāro asaṁsāro sattasāro sabbalokuttaro padumuttaro nāma buddho loke udapādi. Sopi pāramiyo pūretvā tusitapure nibbattitvā tato cavitvā haṁsavatīnagare sabbajanānandakarassānandassa nāma rañño aggamahesiyā uditoditakule jātāya sujātāya deviyā kucchismiṁ paṭisandhiṁ aggahesi. Sā devatāhi katārakkhā dasannaṁ māsānaṁ accayena haṁsavatuyyāne padumuttarakumāraṁ vijāyi. Paṭisandhiyañcassa jātiyañca heṭṭhā vuttappakārāni pāṭihāriyāni ahesuṁ.",
  "atk-s0511a12:2": "Tassa kira jātiyaṁ padumavassaṁ vassi. Tenassa nāmaggahaṇadivase ñātakā ‘‘padumuttarakumāro’’tveva nāmaṁ akaṁsu. So dasavassasahassāni agāraṁ ajjhāvasi. Naravāhana-yasavāhana-vasavattināmakā tiṇṇaṁ utūnaṁ anucchavikā tayo cassa pāsādā ahesuṁ. Vasudattādevippamukhānaṁ itthīnaṁ satasahassāni vīsatisahassāni ca paccupaṭṭhitāni ahesuṁ. So vasudattāya deviyā putte sabbaguṇānuttare uttarakumāre nāma uppanne cattāri nimittāni disvā – ‘‘mahābhinikkhamanaṁ nikkhamissāmī’’ti cintesi. Tassa cintitamatteva vasavattināmako pāsādo kumbhakāracakkaṁ viya ākāsaṁ abbhuggantvā devavimānamiva puṇṇacando viya ca gaganatalena gantvā bodhirukkhaṁ majjhekaronto sobhitabuddhavaṁsavaṇṇanāya āgatapāsādo viya bhūmiyaṁ otari.",
  "atk-s0511a12:3": "Mahāpuriso kira tato pāsādato otaritvā arahattaddhajabhūtāni kāsāyāni vatthāni devadattiyāni pārupitvā tattheva pabbaji. Pāsādo panāgantvā sakaṭṭhāneyeva aṭṭhāsi. Mahāsattena sahagatāya parisāya ṭhapetvā itthiyo sabbe pabbajiṁsu. Mahāpuriso tehi saha sattāhaṁ padhānacariyaṁ caritvā visākhapuṇṇamāya ujjeninigame rucānandaseṭṭhidhītāya dinnaṁ madhupāyāsaṁ paribhuñjitvā sālavane divāvihāraṁ katvā sāyanhasamaye sumittājīvakena dinnā aṭṭha tiṇamuṭṭhiyo gahetvā salalabodhiṁ upagantvā taṁ padakkhiṇaṁ katvā aṭṭhattiṁsahatthavitthataṁ tiṇasantharaṁ santharitvā pallaṅkaṁ ābhujitvā caturaṅgavīriyaṁ adhiṭṭhāya samāraṁ mārabalaṁ vidhamitvā paṭhame yāme pubbenivāsaṁ anussaritvā dutiye yāme dibbacakkhuṁ visodhetvā tatiye yāme paccayākāraṁ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṁ vipassanaṁ vaḍḍhetvā ariyamaggena sakalabuddhaguṇe paṭivijjhitvā sabbabuddhāciṇṇaṁ ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānesi. Tadā kira dasasahassacakkavāḷabbhantaraṁ sakalampi alaṅkarontaṁ viya padumavassaṁ vassi. Tena vuttaṁ –",
  "atk-s0511a12:4": "1.",
  "atk-s0511a12:5": " ‘‘Nāradassa aparena, sambuddho dvipaduttamo;",
  "atk-s0511a12:6": "Padumuttaro nāma jino, akkhobho sāgarūpamo.",
  "atk-s0511a12:7": "2.",
  "atk-s0511a12:8": " ‘‘Maṇḍakappo vā so āsi, yamhi buddho ajāyatha;",
  "atk-s0511a12:9": "Ussannakusalā janatā, tamhi kappe ajāyathā’’ti.",
  "atk-s0511a12:10": "Tattha sāgarūpamoti sāgarasadisagambhīrabhāvo. Maṇḍakappo vā so āsīti ettha yasmiṁ kappe dve sammāsambuddhā uppajjanti, ayaṁ maṇḍakappo nāma. Duvidho hi kappo suññakappo asuññakappo cāti. Tattha suññakappe buddhapaccekabuddhacakkavattino na uppajjanti. Tasmā guṇavantapuggalasuññattā ‘‘suññakappo’’ti vuccati.",
  "atk-s0511a12:11": "Asuññakappo pañcavidho – sārakappo maṇḍakappo varakappo sāramaṇḍakappo bhaddakappoti. Tattha guṇasārarahite kappe guṇasāruppādakassa guṇasārajananassa ekassa sammāsambuddhassa pātubhāvena ‘‘sārakappo’’ti vuccati. Yasmiṁ pana kappe dve lokanāyakā uppajjanti, so ‘‘maṇḍakappo’’ti vuccati. Yasmiṁ kappe tayo buddhā uppajjanti, tesu paṭhamo dutiyaṁ byākaroti, dutiyo tatiyanti, tattha manussā pamuditahadayā attanā patthitapaṇidhānavasena varayanti. Tasmā ‘‘varakappo’’ti vuccati. Yattha pana kappe cattāro buddhā uppajjanti, so purimakappato visiṭṭhatarattā sāratarattā ‘‘sāramaṇḍakappo’’ti vuccati. Yasmiṁ kappe pañca buddhā uppajjanti, so ‘‘bhaddakappo’’ti vuccati. So pana atidullabho. Tasmiṁ pana kappe yebhuyyena sattā kalyāṇasukhabahulā honti. Yebhuyyena tihetukā kilesakkhayaṁ karonti, duhetukā sugatigāmino honti, ahetukā hetuṁ paṭilabhanti. Tasmā so kappo ‘‘bhaddakappo’’ti vuccati. Tena vuttaṁ – ‘‘asuññakappo pañcavidho’’tiādi. Vuttañhetaṁ porāṇehi –",
  "atk-s0511a12:12": "‘‘Eko buddho sārakappe, maṇḍakappe jinā duve;",
  "atk-s0511a12:13": "Varakappe tayo buddhā, sāramaṇḍe caturo buddhā;",
  "atk-s0511a12:14": "Pañca buddhā bhaddakappe, tato natthādhikā jinā’’ti.",
  "atk-s0511a12:15": "Yasmiṁ pana kappe padumuttaradasabalo uppajji, so sārakappopi samāno guṇasampattiyā maṇḍakappasadisattā ‘‘maṇḍakappo’’ti vutto. Opammatthe vā-saddo daṭṭhabbo. Ussannakusalāti upacitapuññā. Janatāti janasamūho.",
  "atk-s0511a12:16": "Padumuttaro pana parisuttaro bhagavā sattāhaṁ bodhipallaṅke vītināmetvā – ‘‘pathaviyaṁ pādaṁ nikkhipissāmī’’ti dakkhiṇaṁ pādaṁ abhinīhari. Atha pathaviṁ bhinditvā vimalakomalakesarakaṇṇikāni jalajāmalāvikalavipulapalāsāni thalajāni jalajāni uṭṭhahiṁsu. Tesaṁ kira dhurapattāni navutihatthāni kesarāni tiṁsahatthāni kaṇṇikā dvādasahatthā ekekassa navaghaṭappamāṇā reṇavo ahesuṁ. Satthā pana ubbedhato aṭṭhapaṇṇāsahattho ahosi. Tassa ubhinnaṁ bāhānamantaraṁ aṭṭhārasahatthaṁ nalāṭaṁ pañcahatthaṁ hatthapādā ekādasahatthā ahesuṁ. Tassa ekādasahatthena pādena dvādasahatthāya kaṇṇikāya akkantamattāya navaghaṭappamāṇā reṇavo uṭṭhahitvā aṭṭhapaṇṇāsahatthaṁ sarīrappadesaṁ uggantvā manosilācuṇṇavicuṇṇitaṁ viya katvā paccottharanti. Tadupādāya satthā padumuttarotveva loke paññāyitthāti saṁyuttabhāṇakā vadanti.",
  "atk-s0511a12:17": "Atha sabbalokuttaro padumuttaro bhagavā brahmāyācanaṁ sampaṭicchitvā dhammadesanāya bhājanabhūte satte olokento mithilanagare devalaṁ sujātañcāti dve rājaputte upanissayasampanne disvā taṅkhaṇaññeva anilapathena gantvā mithiluyyāne otaritvā uyyānapālena dvepi rājakumāre pakkosāpesi. Tepi ca ‘‘amhākaṁ pitucchāputto padumuttarakumāro pabbajitvā sammāsambodhiṁ pāpuṇitvā amhākaṁ nagaraṁ sampatto, handa naṁ mayaṁ dassanāya upasaṅkamissāmā’’ti saparivārā padumuttaraṁ bhagavantaṁ upasaṅkamitvā parivāretvā nisīdiṁsu. Tadā dasabalo tehi parivuto tārāgaṇaparivuto puṇṇacando viya virocamāno tattha dhammacakkaṁ pavattesi, tadā koṭisatasahassānaṁ paṭhamo dhammābhisamayo ahosi. Tena vuttaṁ –",
  "atk-s0511a12:18": "3.",
  "atk-s0511a12:19": " ‘‘Padumuttarassa bhagavato, paṭhame dhammadesane;",
  "atk-s0511a12:20": "Koṭisatasahassānaṁ, dhammābhisamayo ahū’’ti.",
  "atk-s0511a12:21": "Athāparena samayena saradatāpasasamāgame mahājanaṁ nirayasantāpena santāpetvā dhammaṁ desento sattatiṁsasatasahassasaṅkhe sattakāye dhammāmataṁ pāyesi, so dutiyo dhammābhisamayo ahosi. Tena vuttaṁ –",
  "atk-s0511a12:22": "4.",
  "atk-s0511a12:23": " ‘‘Tato parampi vassante, tappayante ca pāṇino;",
  "atk-s0511a12:24": "Sattattiṁsasatasahassānaṁ, dutiyābhisamayo ahū’’ti.",
  "atk-s0511a12:25": "Yadā pana ānandamahārājā vīsatiyā purisasahassehi vīsatiyā amaccehi ca saddhiṁ padumuttarassa sammāsambuddhassa santike mithilanagare pāturahosi. Padumuttaro ca bhagavā te sabbe ehibhikkhupabbajjāya pabbājetvā tehi parivuto gantvā pitusaṅgahaṁ kurumāno haṁsavatiyā rājadhāniyā vasati. Tattha so amhākaṁ bhagavā viya kapilapure gaganatale ratanacaṅkame caṅkamanto buddhavaṁsaṁ kathesi, tadā paññāsasatasahassānaṁ tatiyo dhammābhisamayo ahosi. Tena vuttaṁ –",
  "atk-s0511a12:26": "5.",
  "atk-s0511a12:27": " ‘‘Yamhi kāle mahāvīro, ānandaṁ upasaṅkami;",
  "atk-s0511a12:28": "Pitusantikaṁ upagantvā, āhanī amatadundubhiṁ.",
  "atk-s0511a12:29": "6.",
  "atk-s0511a12:30": " ‘‘Āhate amatabherimhi, vassante dhammavuṭṭhiyā;",
  "atk-s0511a12:31": "Paññāsasatasahassānaṁ, tatiyābhisamayo ahū’’ti.",
  "atk-s0511a12:32": "Tattha ānandaṁ upasaṅkamīti pitaraṁ ānandarājānaṁ sandhāya vuttaṁ. Āhanīti abhihani. Āhateti āhatāya. Amatabherimhīti amatabheriyā, liṅgavipallāso daṭṭhabbo. ‘‘Āsevite’’tipi pāṭho, tassa āsevitāyāti attho. Vassante dhammavuṭṭhiyāti dhammavassaṁ vassanteti attho. Idāni abhisamayakaraṇūpāyaṁ dassento –",
  "atk-s0511a12:33": "7.",
  "atk-s0511a12:34": " ‘‘Ovādako viññāpako, tārako sabbapāṇinaṁ;",
  "atk-s0511a12:35": "Desanākusalo buddho, tāresi janataṁ bahu’’nti. – āha;",
  "atk-s0511a12:36": "Tattha ovādakoti saraṇasīladhutaṅgasamādānaguṇānisaṁsavaṇṇanāya ovadatīti ovādako. Viññāpakoti catusaccaṁ viññāpetīti viññāpako, bodhako. Tārakoti caturoghatārako.",
  "atk-s0511a12:37": "Yadā pana satthā mithilanagare mithiluyyāne koṭisatasahassabhikkhugaṇamajjhe māghapuṇṇamāya puṇṇacandasadisavadano pātimokkhaṁ uddisi, so paṭhamo sannipāto ahosi. Tena vuttaṁ –",
  "atk-s0511a12:38": "8.",
  "atk-s0511a12:39": " ‘‘Sannipātā tayo āsuṁ, padumuttarassa satthuno;",
  "atk-s0511a12:40": "Koṭisatasahassānaṁ, paṭhamo āsi samāgamo’’ti.",
  "atk-s0511a12:41": "Yadā pana bhagavā vebhārapabbatakūṭe vassāvāsaṁ vasitvā pabbatasandassanatthaṁ āgatassa mahājanassa dhammaṁ desetvā navutikoṭisahassāni ehibhikkhubhāvena pabbājetvā tehi parivuto pātimokkhaṁ uddisi, so dutiyo sannipāto ahosi. Tena vuttaṁ –",
  "atk-s0511a12:42": "9.",
  "atk-s0511a12:43": " ‘‘Yadā buddho asamasamo, vasi vebhārapabbate;",
  "atk-s0511a12:44": "Navutikoṭisahassānaṁ, dutiyo āsi samāgamo’’ti.",
  "atk-s0511a12:45": "Puna bhagavati guṇavati tilokanāthe mahājanassa bandhanamokkhaṁ kurumāne janapadacārikaṁ caramāne asītikoṭisahassānaṁ bhikkhūnaṁ sannipāto ahosi. Tena vuttaṁ –",
  "atk-s0511a12:46": "10.",
  "atk-s0511a12:47": " ‘‘Puna cārikaṁ pakkante, gāmanigamaraṭṭhato;",
  "atk-s0511a12:48": "Asītikoṭisahassānaṁ, tatiyo āsi samāgamo’’ti.",
  "atk-s0511a12:49": "Tattha gāmanigamaraṭṭhatoti gāmanigamaraṭṭhehi. Ayameva vā pāṭho, tassa gāmanigamaraṭṭhehi nikkhamitvā pabbajitānanti attho.",
  "atk-s0511a12:50": "Tadā amhākaṁ bodhisatto anekadhanakoṭiko jaṭilo nāma mahāraṭṭhiko hutvā buddhappamukhassa saṅghassa sacīvaraṁ varadānamadāsi. Sopi taṁ bhattānumodanāvasāne ‘‘anāgate kappasatasahassamatthake gotamo nāma buddho bhavissatī’’ti byākāsi. Tena vuttaṁ –",
  "atk-s0511a12:51": "11.",
  "atk-s0511a12:52": " ‘‘Ahaṁ tena samayena, jaṭilo nāma raṭṭhiko;",
  "atk-s0511a12:53": "Sambuddhappamukhaṁ saṅghaṁ, sabhattaṁ dussamadāsahaṁ.",
  "atk-s0511a12:54": "12.",
  "atk-s0511a12:55": " ‘‘Sopi maṁ buddho byākāsi, saṅghamajjhe nisīdiya;",
  "atk-s0511a12:56": "Satasahasse ito kappe, ayaṁ buddho bhavissati.",
  "atk-s0511a12:57": "13.",
  "atk-s0511a12:58": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a12:59": "14.",
  "atk-s0511a12:60": " ‘‘Tassāpi vacanaṁ sutvā, uttariṁ vatamadhiṭṭhahiṁ;",
  "atk-s0511a12:61": "Akāsiṁ uggadaḷhaṁ dhitiṁ, dasapāramipūriyā’’ti.",
  "atk-s0511a12:62": "Tattha sambuddhappamukhaṁ saṅghanti buddhappamukhassa saṅghassa, sāmiatthe upayogavacanaṁ. Sabhattaṁ dussamadāsahanti sacīvaraṁ bhattaṁ adāsiṁ ahanti attho. Uggadaḷahanti atidaḷhaṁ. Dhitinti vīriyaṁ akāsinti attho.",
  "atk-s0511a12:63": "Padumuttarassa pana bhagavato kāle titthiyā nāma nāhesuṁ. Sabbe devamanussā buddhameva saraṇamagamaṁsu. Tena vuttaṁ –",
  "atk-s0511a12:64": "15.",
  "atk-s0511a12:65": " ‘‘Byāhatā titthiyā sabbe, vimanā dummanā tadā;",
  "atk-s0511a12:66": "Na tesaṁ keci paricaranti, raṭṭhato nicchubhanti te.",
  "atk-s0511a12:67": "16.",
  "atk-s0511a12:68": " ‘‘Sabbe tattha samāgantvā, upagañchuṁ buddhasantike;",
  "atk-s0511a12:69": "Tuvaṁ nātho mahāvīra, saraṇaṁ hohi cakkhuma.",
  "atk-s0511a12:70": "17.",
  "atk-s0511a12:71": " ‘‘Anukampako kāruṇiko, hitesī sabbapāṇinaṁ;",
  "atk-s0511a12:72": "Sampatte titthiye sabbe, pañcasīle patiṭṭhahi.",
  "atk-s0511a12:73": "18.",
  "atk-s0511a12:74": " ‘‘Evaṁ nirākulaṁ āsi, suññakaṁ titthiyehi taṁ;",
  "atk-s0511a12:75": "Vicittaṁ arahantehi, vasībhūtehi tādihī’’ti.",
  "atk-s0511a12:76": "Tattha byāhatāti vihatamānadappā. Titthiyāti ettha titthaṁ veditabbaṁ, titthakaro veditabbo, titthiyā veditabbā. Tattha sassatādidiṭṭhivasena taranti etthāti titthaṁ, laddhi. Tassā laddhiyā uppādako titthakaro, titthe bhavā titthiyāti. Padumuttarassa kira bhagavato kāle titthiyā nāhesuṁ. Ye pana santi, tepi īdisā ahesunti dassanatthaṁ ‘‘byāhatā titthiyā’’tiādi vuttanti veditabbaṁ. Vimanāti virūpamānasā. Dummanāti tasseva vevacanaṁ. Na tesaṁ keci paricarantīti tesaṁ aññatitthiyānaṁ kecipi purisā parikammaṁ na karonti, na bhikkhaṁ denti, na sakkaronti, na garuṁ karonti, na mānenti, na pūjenti, na āsanā vuṭṭhahanti, na añjalikammaṁ karontīti attho. Raṭṭhatoti sakalaraṭṭhatopi. Nicchubhantīti nīharanti, ussādenti tesaṁ nivāsaṁ na dentīti attho. Teti titthiyā.",
  "atk-s0511a12:77": "Upagañchuṁ buddhasantiketi evaṁ tehi raṭṭhavāsīhi manussehi ussādiyamānā sabbepi aññatitthiyā samāgantvā padumuttaradasabalameva saraṇamagamaṁsu. ‘‘Tvaṁ amhākaṁ satthā nātho gati parāyanaṁ saraṇa’’nti evaṁ vatvā saraṇamagamaṁsūti attho. Anukampatīti anukampako. Karuṇāya caratīti kāruṇiko. Sampatteti samāgate saraṇamupagate titthiye. Pañcasīle patiṭṭhahīti pañcasu sīlesu patiṭṭhāpesīti attho. Nirākulanti anākulaṁ, aññehi laddhikehi asammissanti attho. Suññakanti suññaṁ rittaṁ tehi titthiyehi. Tanti taṁ bhagavato sāsananti vacanaseso daṭṭhabbo. Vicittanti vicittavicittaṁ. Vasībhūtehīti vasībhāvappattehi.",
  "atk-s0511a12:78": "Tassa pana padumuttarassa bhagavato haṁsavatī nāma nagaraṁ ahosi. Pitā panassa ānando nāma khattiyo, mātā sujātā nāma devī, devalo ca sujāto ca dve aggasāvakā, sumano nāmupaṭṭhāko, amitā ca asamā ca dve aggasāvikā, salalarukkho bodhi, sarīraṁ aṭṭhapaṇṇāsahatthubbedhaṁ ahosi, sarīrappabhā cassa samantā dvādasa yojanāni gaṇhi, vassasatasahassaṁ āyu ahosi, vasudattā nāma aggamahesī, uttaro nāma putto ahosi. Padumuttaro pana bhagavā paramābhirāme nandārāme kira parinibbuto. Dhātuyo panassa na vikiriṁsu. Sakalajambudīpavāsino manussā samāgamma dvādasayojanubbedhaṁ sattaratanamayaṁ cetiyamakaṁsu. Tena vuttaṁ –",
  "atk-s0511a12:79": "19.",
  "atk-s0511a12:80": " ‘‘Nagaraṁ haṁsavatī nāma, ānando nāma khattiyo;",
  "atk-s0511a12:81": "Sujātā nāma janikā, padumuttarassa satthuno.",
  "atk-s0511a12:82": "24.",
  "atk-s0511a12:83": " ‘‘Devalo ca sujāto ca, ahesuṁ aggasāvakā;",
  "atk-s0511a12:84": "Sumano nāmupaṭṭhāko, padumuttarassa mahesino.",
  "atk-s0511a12:85": "25.",
  "atk-s0511a12:86": " ‘‘Amitā ca asamā ca, ahesuṁ aggasāvikā;",
  "atk-s0511a12:87": "Bodhi tassa bhagavato, salaloti pavuccati.",
  "atk-s0511a12:88": "27.",
  "atk-s0511a12:89": " ‘‘Aṭṭhapaṇṇāsaratanaṁ, accuggato mahāmuni;",
  "atk-s0511a12:90": "Kañcanagghiyasaṅkāso, dvattiṁsavaralakkhaṇo.",
  "atk-s0511a12:91": "28.",
  "atk-s0511a12:92": " ‘‘Kuṭṭā kavāṭā bhittī ca, rukkhā nagasiluccayā;",
  "atk-s0511a12:93": "Na tassāvaraṇaṁ atthi, samantā dvādasayojane.",
  "atk-s0511a12:94": "29.",
  "atk-s0511a12:95": " ‘‘Vassasatasahassāni, āyu vijjati tāvade;",
  "atk-s0511a12:96": "Tāvatā tiṭṭhamāno so, tāresi janataṁ bahuṁ.",
  "atk-s0511a12:97": "30.",
  "atk-s0511a12:98": " ‘‘Santāretvā bahujanaṁ, chinditvā sabbasaṁsayaṁ;",
  "atk-s0511a12:99": "Jalitvā aggikkhandhova, nibbuto so sasāvako’’ti.",
  "atk-s0511a12:100": "Tattha nagasiluccayāti nagasaṅkhātā siluccayā. Āvaraṇanti paṭicchādanaṁ tirokaraṇaṁ. Dvādasayojaneti samantato dvādasayojane ṭhāne bhagavato sarīrappabhā pharitvā rattindivaṁ tiṭṭhatīti attho. Sesagāthāsu sabbattha pākaṭamevāti.",
  "atk-s0511a12:101": "Ito paṭṭhāya pāramipūraṇādipunappunāgatamatthaṁ saṅkhipitvā visesatthameva vatvā gamissāma. Yadi pana vuttameva punappunaṁ vakkhāma, kadā antaṁ gamissati ayaṁ saṁvaṇṇanāti.",
  "atk-s0511a12:102": "Padumuttarabuddhavaṁsavaṇṇanā niṭṭhitā.",
  "atk-s0511a12:103": "Niṭṭhito dasamo buddhavaṁso."
}