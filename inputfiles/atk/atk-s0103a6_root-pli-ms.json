{
  "atk-s0103a6:0": "7. Lakkhaṇasuttavaṇṇanā",
  "atk-s0103a6:1": "Dvattiṁsamahāpurisalakkhaṇavaṇṇanā",
  "atk-s0103a6:2": "199.Evaṁme sutanti lakkhaṇasuttaṁ. Tatrāyamanuttānapadavaṇṇanā. Dvattiṁsimānīti dvattiṁsa imāni. Mahāpurisalakkhaṇānīti mahāpurisabyañjanāni mahāpurisanimittāni ‘‘ayaṁ mahāpuriso’’ti sañjānanakāraṇāni. ‘‘Yehi samannāgatassa mahāpurisassā’’tiādi mahāpadāne vitthāritanayeneva veditabbaṁ.",
  "atk-s0103a6:3": "‘‘Bāhirakāpi isayo dhārenti, no ca kho jānanti ‘imassa kammassa katattā imaṁ lakkhaṇaṁ paṭilabhatī’ti’’ kasmā āha? Aṭṭhuppattiyā anurūpattā. Idañhi suttaṁ saaṭṭhuppattikaṁ. Sā panassa aṭṭhuppatti kattha samuṭṭhitā? Antogāme manussānaṁ antare. Tadā kira sāvatthivāsino attano attano gehesu ca gehadvāresu ca santhāgārādīsu ca nisīditvā kathaṁ samuṭṭhāpesuṁ – ‘‘bhagavato asītianubyañjanāni byāmappabhā dvattiṁsamahāpurisalakkhaṇāni, yehi ca bhagavato kāyo, sabbaphāliphullo viya pāricchattako, vikasitamiva kamalavanaṁ, nānāratanavicittaṁ viya suvaṇṇatoraṇaṁ, tārāmaricivirocamiva gaganatalaṁ, ito cito ca vidhāvamānā vipphandamānā chabbaṇṇarasmiyo muñcanto ativiya sobhati. Bhagavato ca iminā nāma kammena idaṁ lakkhaṇaṁ nibbattanti kathitaṁ natthi, yāguuḷuṅkamattampi pana kaṭacchubhattamattaṁ vā pubbe dinnapaccayā evaṁ uppajjatīti bhagavatā vuttaṁ. Kiṁ nu kho satthā kammaṁ akāsi, yenassa imāni lakkhaṇāni nibbattantī’’ti.",
  "atk-s0103a6:4": "Athāyasmā ānando antogāme caranto imaṁ kathāsallāpaṁ sutvā katabhattakicco vihāraṁ āgantvā satthu vattaṁ katvā vanditvā ṭhito ‘‘mayā, bhante, antogāme ekā kathā sutā’’ti āha. Tato bhagavatā ‘‘kiṁ te, ānanda, suta’’nti vutte sabbaṁ ārocesi. Satthā therassa vacanaṁ sutvā parivāretvā nisinne bhikkhū āmantetvā ‘‘dvattiṁsimāni, bhikkhave, mahāpurisassa mahāpurisalakkhaṇānī’’ti paṭipāṭiyā lakkhaṇāni dassetvā yena kammena yaṁ nibbattaṁ, tassa dassanatthaṁ evamāha.",
  "atk-s0103a6:5": "Suppatiṭṭhitapādatālakkhaṇavaṇṇanā",
  "atk-s0103a6:6": "201.Purimaṁjātintiādīsu pubbe nivutthakkhandhā jātavasena ‘‘jātī’’ti vuttā. Tathā bhavanavasena ‘‘bhavo’’ti, nivutthavasena ālayaṭṭhena vā ‘‘niketo’’ti. Tiṇṇampi padānaṁ pubbe nivutthakkhandhasantāne ṭhitoti attho. Idāni yasmā taṁ khandhasantānaṁ devalokādīsupi vattati. Lakkhaṇanibbattanasamatthaṁ pana kusalakammaṁ tattha na sukaraṁ, manussabhūtasseva sukaraṁ. Tasmā yathābhūtena yaṁ kammaṁ kataṁ, taṁ dassento pubbe manussabhūto samānoti āha. Akāraṇaṁ vā etaṁ. Hatthiassamigamahiṁsavānarādibhūtopi mahāpuriso pāramiyo pūretiyeva. Yasmā pana evarūpe attabhāve ṭhitena katakammaṁ na sakkā sukhena dīpetuṁ, manussabhāve ṭhitena katakammaṁ pana sakkā sukhena dīpetuṁ. Tasmā ‘‘pubbe manussabhūto samāno’’ti āha.",
  "atk-s0103a6:7": "Daḷhasamādānoti thiragahaṇo. Kusalesu dhammesūti dasakusalakammapathesu. Avatthitasamādānoti niccalagahaṇo anivattitagahaṇo. Mahāsattassa hi akusalakammato aggiṁ patvā kukkuṭapattaṁ viya cittaṁ paṭikuṭati, kusalaṁ patvā vitānaṁ viya pasāriyati. Tasmā daḷhasamādāno hoti avatthitasamādāno. Na sakkā kenaci samaṇena vā brāhmaṇena vā devena vā mārena vā brahmunā vā kusalasamādānaṁ vissajjāpetuṁ.",
  "atk-s0103a6:8": "Tatrimāni vatthūni – pubbe kira mahāpuriso kalandakayoniyaṁ nibbatti. Atha deve vuṭṭhe ogho āgantvā kulāvakaṁ gahetvā samuddameva pavesesi. Mahāpuriso ‘‘puttake nīharissāmī’’ti naṅguṭṭhaṁ temetvā temetvā samuddato udakaṁ bahi khipi. Sattame divase sakko āvajjitvā tattha āgamma ‘‘kiṁ karosī’’ti pucchi? So tassa ārocesi. Sakko mahāsamuddato udakassa dunnīharaṇīyabhāvaṁ kathesi. Bodhisatto tādisena kusītena saddhiṁ kathetumpi na vaṭṭati. ‘‘Mā idha tiṭṭhā’’ti apasāresi. Sakko ‘‘anomapurisena gahitagahaṇaṁ na sakkā vissajjāpetu’’nti tuṭṭho tassa puttake ānetvā adāsi. Mahājanakakālepi mahāsamuddaṁ taramāno ‘‘kasmā mahāsamuddaṁ tarasī’’ti devatāya puṭṭho ‘‘pāraṁ gantvā kulasantake raṭṭhe rajjaṁ gahetvā dānaṁ dātuṁ tarāmī’’ti āha. Tato devatāya – ‘‘ayaṁ mahāsamuddo gambhīro ceva puthulo ca, kadā naṁ tarissatī’’ti vutte so āha ‘‘taveso mahāsamuddasadiso, mayhaṁ pana ajjhāsayaṁ āgamma khuddakamātikā viya khāyati. Tvaṁyeva maṁ dakkhissasi samuddaṁ taritvā samuddapārato dhanaṁ āharitvā kulasantakaṁ rajjaṁ gahetvā dānaṁ dadamāna’’nti. Devatā ‘‘anomapurisena gahitagahaṇaṁ na sakkā vissajjāpetu’’nti bodhisattaṁ āliṅgetvā haritvā uyyāne nipajjāpesi. So chattaṁ ussāpetvā divase divase pañcasatasahassapariccāgaṁ katvā aparabhāge nikkhamma pabbajito. Evaṁ mahāsatto na sakkā kenaci samaṇena vā…pe… brahmunā vā kusalasamādānaṁ vissajjāpetuṁ. Tena vuttaṁ – ‘‘daḷhasamādāno ahosi kusalesu dhammesu avatthitasamādāno’’ti.",
  "atk-s0103a6:9": "Idāni yesu kusalesu dhammesu avatthitasamādāno ahosi, te dassetuṁ kāyasucaritetiādimāha. Dānasaṁvibhāgeti ettha ca dānameva diyyanavasena dānaṁ, saṁvibhāgakaraṇavasena saṁvibhāgo. Sīlasamādāneti pañcasīladasasīlacatupārisuddhisīlapūraṇakāle. Uposathūpavāseti cātuddasikādibhedassa uposathassa upavasanakāle. Matteyyatāyāti mātukātabbavatte. Sesapadesupi eseva nayo. Aññataraññataresu cāti aññesu ca evarūpesu. Adhikusalesūti ettha atthi kusalā, atthi adhikusalā. Sabbepi kāmāvacarā kusalā kusalā nāma, rūpāvacarā adhikusalā. Ubhopi te kusalā nāma, arūpāvacarā adhikusalā. Sabbepi te kusalā nāma, sāvakapāramīpaṭilābhapaccayā kusalā adhikusalā nāma. Tepi kusalā nāma, paccekabodhipaṭilābhapaccayā kusalā adhikusalā. Tepi kusalā nāma, sabbaññutaññāṇappaṭilābhapaccayā pana kusalā idha ‘‘adhikusalā’’ti adhippetā. Tesu adhikusalesu dhammesu daḷhasamādāno ahosi avatthitasamādāno.",
  "atk-s0103a6:10": "Kaṭattā upacitattāti ettha sakimpi kataṁ katameva, abhiṇhakaraṇena pana upacitaṁ hoti. Ussannattāti piṇḍīkataṁ rāsīkataṁ kammaṁ ussannanti vuccati. Tasmā ‘‘ussannattā’’ti vadanto mayā katakammassa cakkavāḷaṁ atisambādhaṁ, bhavaggaṁ atinīcaṁ, evaṁ me ussannaṁ kammanti dasseti. Vipulattāti appamāṇattā. Iminā ‘‘anantaṁ aparimāṇaṁ mayā kataṁ kamma’’nti dasseti. Adhiggaṇhātīti adhibhavati, aññehi devehi atirekaṁ labhatīti attho. Paṭilabhatīti adhigacchati.",
  "atk-s0103a6:11": "Sabbāvantehi pādatalehīti idaṁ ‘‘samaṁ pādaṁ bhūmiyaṁ nikkhipatī’’ti etassa vitthāravacanaṁ. Tattha sabbāvantehīti sabbapadesavantehi, na ekena padesena paṭhamaṁ phusati, na ekena pacchā, sabbeheva pādatalehi samaṁ phusati, samaṁ uddharati. Sacepi hi tathāgato ‘‘anekasataporisaṁ narakaṁ akkamissāmī’’ti pādaṁ abhinīharati. Tāvadeva ninnaṭṭhānaṁ vātapūritā viya kammārabhastā unnamitvā pathavisamaṁ hoti. Unnataṭṭhānampi anto pavisati. ‘‘Dūre akkamissāmī’’ti abhinīharantassa sineruppamāṇopi pabbato suseditavettaṅkuro viya onamitvā pādasamīpaṁ āgacchati. Tathā hissa yamakapāṭihāriyaṁ katvā ‘‘yugandharapabbataṁ akkamissāmī’’ti pāde abhinīhaṭe pabbato onamitvā pādasamīpaṁ āgato. Sopi taṁ akkamitvā dutiyapādena tāvatiṁsabhavanaṁ akkami. Na hi cakkalakkhaṇena patiṭṭhātabbaṭṭhānaṁ visamaṁ bhavituṁ sakkoti. Khāṇu vā kaṇṭako vā sakkharā vā kathalā vā uccārapassāvakheḷasiṅghāṇikādīni vā purimataraṁ vā apagacchanti, tattha tattheva vā pathaviṁ pavisanti. Tathāgatassa hi sīlatejena puññatejena dhammatejena dasannaṁ pāramīnaṁ ānubhāvena ayaṁ mahāpathavī sammā mudupupphābhikiṇṇā hoti.",
  "atk-s0103a6:12": "202.Sāgarapariyantanti sāgarasīmaṁ. Na hi tassa rajjaṁ karontassa antarā rukkho vā pabbato vā nadī vā sīmā hoti mahāsamuddova sīmā. Tena vuttaṁ ‘‘sāgarapariyanta’’nti. Akhilamanimittamakaṇṭakanti niccoraṁ. Corā hi kharasamphassaṭṭhena khilā, upaddavapaccayaṭṭhena nimittā, vijjhanaṭṭhena kaṇṭakāti vuccanti. Iddhanti samiddhaṁ. Phītanti sabbasampattiphāliphullaṁ. Khemanti nibbhayaṁ. Sivanti nirupaddavaṁ. Nirabbudanti abbudavirahitaṁ, gumbaṁ gumbaṁ hutvā carantehi corehi virahitanti attho. Akkhambhiyoti avikkhambhanīyo. Na naṁ koci ṭhānato cāletuṁ sakkoti. Paccatthikenāti paṭipakkhaṁ icchantena. Paccāmittenāti paṭiviruddhena amittena. Ubhayampetaṁ sapattavevacanaṁ. Abbhantarehīti anto uṭṭhitehi rāgādīhi.",
  "atk-s0103a6:13": "Bāhirehīti samaṇādīhi. Tathā hi naṁ bāhirā devadattakokālikādayo samaṇāpi soṇadaṇḍakūṭadaṇḍādayo brāhmaṇāpi sakkasadisā devatāpi satta vassāni anubandhamāno māropi bakādayo brahmānopi vikkhambhetuṁ nāsakkhiṁsu.",
  "atk-s0103a6:14": "Ettāvatā bhagavatā kammañca kammasarikkhakañca lakkhaṇañca lakkhaṇānisaṁso ca vutto hoti. Kammaṁ nāma satasahassakappādhikāni cattāri asaṅkhyeyyāni daḷhavīriyena hutvā kataṁ kammaṁ. Kammasarikkhakaṁ nāma daḷhena hutvā katabhāvaṁ sadevako loko jānātūti suppatiṭṭhitapādamahāpurisalakkhaṇaṁ. Lakkhaṇaṁ nāma suppatiṭṭhitapādatā. Lakkhaṇānisaṁso nāma paccatthikehi avikkhambhanīyatā.",
  "atk-s0103a6:15": "203.Tatthetaṁvuccatīti tattha vutte kammādibhede aparampi idaṁ vuccati, gāthābandhaṁ sandhāya vuttaṁ. Etā pana gāthā porāṇakattherā ‘‘ānandattherena ṭhapitā vaṇṇanāgāthā’’ti vatvā gatā. Aparabhāge therā ‘‘ekapadiko atthuddhāro’’ti āhaṁsu.",
  "atk-s0103a6:16": "Tattha sacceti vacīsacce. Dhammeti dasakusalakammapathadhamme. Dameti indriyadamane. Saṁyameti sīlasaṁyame. ‘‘Soceyyasīlālayuposathesu cā’’ti ettha kāyasoceyyādi tividhaṁ soceyyaṁ. Ālayabhūtaṁ sīlameva sīlālayo. Uposathakammaṁ uposatho. Ahiṁsāyāti avihiṁsāya. Samattamācarīti sakalaṁ acari.",
  "atk-s0103a6:17": "Anvabhīti anubhavi. Veyyañjanikāti lakkhaṇapāṭhakā. Parābhibhūti pare abhibhavanasamattho. Sattubhīti sapattehi akkhambhiyo hoti.",
  "atk-s0103a6:18": "Na so gacchati jātu khambhananti so ekaṁseneva aggapuggalo vikkhambhetabbataṁ na gacchati. Esā hi tassa dhammatāti tassa hi esā dhammatā ayaṁ sabhāvo.",
  "atk-s0103a6:19": "Pādatalacakkalakkhaṇavaṇṇanā",
  "atk-s0103a6:20": "204.Ubbegauttāsabhayanti ubbegabhayañceva uttāsabhayañca. Tattha corato vā rājato vā paccatthikato vā vilopanabandhanādinissayaṁ bhayaṁ ubbego nāma, taṁmuhuttikaṁ caṇḍahatthiassādīni vā ahiyakkhādayo vā paṭicca lomahaṁsanakaraṁ bhayaṁ uttāsabhayaṁ nāma. Taṁ sabbaṁ apanuditā vūpasametā. Saṁvidhātāti saṁvidahitā. Kathaṁ saṁvidahati? Aṭaviyaṁ sāsaṅkaṭṭhānesu dānasālaṁ kāretvā tattha āgate bhojetvā manusse datvā ativāheti, taṁ ṭhānaṁ pavisituṁ asakkontānaṁ manusse pesetvā paveseti. Nagarādīsupi tesu tesu ṭhānesu ārakkhaṁ ṭhapeti, evaṁ saṁvidahati. Saparivārañca dānaṁ adāsīti annaṁ pānanti dasavidhaṁ dānavatthuṁ.",
  "atk-s0103a6:21": "Tattha annanti yāgubhattaṁ. Taṁ dadanto na dvāre ṭhapetvā adāsi, atha kho antonivesane haritupalittaṭṭhāne lājā ceva pupphāni ca vikiritvā āsanaṁ paññapetvā vitānaṁ bandhitvā gandhadhūmādīhi sakkāraṁ katvā bhikkhusaṅghaṁ nisīdāpetvā yāguṁ adāsi. Yāguṁ dento ca sabyañjanaṁ adāsi. Yāgupānāvasāne pāde dhovitvā telena makkhetvā nānappakārakaṁ anantaṁ khajjakaṁ datvā pariyosāne anekasūpaṁ anekabyañjanaṁ paṇītabhojanaṁ adāsi . Pānaṁ dento ambapānādiaṭṭhavidhaṁ pānaṁ adāsi, tampi yāgubhattaṁ datvā. Vatthaṁ dento na suddhavatthameva adāsi, ekapaṭṭadupaṭṭādipahonakaṁ pana datvā sucimpi adāsi, suttampi adāsi, suttaṁ vaṭṭesi, sūcikammakaraṇaṭṭhāne bhikkhūnaṁ āsanāni, yāgubhattaṁ, pādamakkhanaṁ, piṭṭhimakkhanaṁ, rajanaṁ, paṇḍupalāsaṁ, rajanadoṇikaṁ, antamaso cīvararajanakaṁ kappiyakārakampi adāsi.",
  "atk-s0103a6:22": "Yānanti upāhanaṁ. Taṁ dadantopi upāhanatthavikaṁ upāhanadaṇḍakaṁ makkhanatelaṁ heṭṭhā vuttāni ca annādīni tasseva parivāraṁ katvā adāsi. Mālaṁ dentopi na suddhamālameva adāsi, atha kho naṁ gandhehi missetvā heṭṭhimāni cattāri tasseva parivāraṁ katvā adāsi. Bodhicetiyaāsanapotthakādipūjanatthāya ceva cetiyagharadhūpanatthāya ca gandhaṁ dentopi na suddhagandhameva adāsi, gandhapisanakanisadāya ceva pakkhipanakabhājanena ca saddhiṁ heṭṭhimāni pañca tassa parivāraṁ katvā adāsi. Cetiyapūjādīnaṁ atthāya haritālamanosilācīnapiṭṭhādivilepanaṁ dentopi na suddhavilepanameva adāsi, vilepanabhājanena saddhiṁ heṭṭhimāni cha tassa parivāraṁ katvā adāsi. Seyyāti mañcapīṭhaṁ. Taṁ dentopi na suddhakameva adāsi, kojavakambalapaccattharaṇamañcappaṭipādakehi saddhiṁ antamaso maṅgulasodhanadaṇḍakaṁ heṭṭhimāni ca satta tassa parivāraṁ katvā adāsi. Āvasathaṁ dentopi na gehamattameva adāsi, atha kho naṁ mālākammalatākammapaṭimaṇḍitaṁ supaññattaṁ mañcapīṭhaṁ kāretvā heṭṭhimāni aṭṭha tassa parivāraṁ katvā adāsi. Padīpeyyanti padīpatelaṁ. Taṁ dento cetiyaṅgaṇe bodhiyaṅgaṇe dhammassavanagge vasanagehe potthakavācanaṭṭhāne iminā dīpaṁ jālāpethāti na suddhatelameva adāsi, vaṭṭi kapallakatelabhājanādīhi saddhiṁ heṭṭhimāni nava tassa parivāraṁ katvā adāsi. Suvibhattantarānīti suvibhattaantarāni.",
  "atk-s0103a6:23": "Rājānoti abhisittā. Bhogiyāti bhojakā kumārāti rājakumārā. Idha kammaṁ nāma saparivāraṁ dānaṁ. Kammasarikkhakaṁ nāma saparivāraṁ katvā dānaṁ adāsīti iminā kāraṇena sadevako loko jānātūti nibbattaṁ cakkalakkhaṇaṁ. Lakkhaṇaṁ nāma tadeva cakkalakkhaṇaṁ. Ānisaṁso mahāparivāratā.",
  "atk-s0103a6:24": "205.Tatthetaṁ vuccatīti imā tadatthaparidīpanā gāthā vuccanti. Duvidhā hi gāthā honti – tadatthaparidīpanā ca visesatthaparidīpanā ca. Tattha pāḷiāgatameva atthaṁ paridīpanā tadatthaparidīpanā nāma. Pāḷiyaṁ anāgataṁ paridīpanā visesatthaparidīpanā nāma. Imā pana tadatthaparidīpanā. Tattha pureti pubbe. Puratthāti tasseva vevacanaṁ. Purimāsu jātīsūti imissā jātiyā pubbekatakammapaṭikkhepadīpanaṁ. Ubbegauttāsabhayāpanūdanoti ubbegabhayassa ca uttāsabhayassa ca apanūdano. Ussukoti adhimutto.",
  "atk-s0103a6:25": "Satapuññalakkhaṇanti satena satena puññakammena nibbattaṁ ekekaṁ lakkhaṇaṁ. Evaṁ sante yo koci buddho bhaveyyāti na rocayiṁsu, anantesu pana cakkavāḷesu sabbe sattā ekekaṁ kammaṁ satakkhattuṁ kareyyuṁ, ettakehi janehi kataṁ kammaṁ bodhisatto ekova ekekaṁ sataguṇaṁ katvā nibbatto. Tasmā ‘‘satapuññalakkhaṇo’’ti imamatthaṁ rocayiṁsu. Manussāsurasakkarakkhasāti manussā ca asurā ca sakkā ca rakkhasā ca.",
  "atk-s0103a6:26": "Āyatapaṇhitāditilakkhaṇavaṇṇanā",
  "atk-s0103a6:27": "206.Antarāti paṭisandhito sarasacutiyā antare. Idha kammaṁ nāma pāṇātipātā virati. Kammasarikkhakaṁ nāma pāṇātipātaṁ karonto padasaddasavanabhayā aggaggapādehi akkamantā gantvā paraṁ pātenti. Atha te iminā kāraṇena tesaṁ taṁ kammaṁ jano jānātūti antovaṅkapādā vā bahivaṅkapādā vā ukkuṭikapādā vā aggakoṇḍā vā paṇhikoṇḍā vā bhavanti. Aggapādehi gantvā parassa amāritabhāvaṁ pana tathāgatassa sadevako loko iminā kāraṇena jānātūti āyatapaṇhi mahāpurisalakkhaṇaṁ nibbattati . Tathā paraṁ ghātentā unnatakāyena gacchantā aññe passissantīti onatā gantvā paraṁ ghātenti. Atha te evamime gantvā paraṁ ghātayiṁsūti nesaṁ taṁ kammaṁ iminā kāraṇena paro jānātūti khujjā vā vāmanā vā pīṭhasappi vā bhavanti. Tathāgatassa pana evaṁ gantvā paresaṁ aghātitabhāvaṁ iminā kāraṇena sadevako loko jānātūti brahmujugattamahāpurisalakkhaṇaṁ nibbattati. Tathā paraṁ ghātentā āvudhaṁ vā muggaraṁ vā gaṇhitvā muṭṭhikatahatthā paraṁ ghātenti. Te evaṁ tesaṁ parassa ghātitabhāvaṁ iminā kāraṇena jano jānātūti rassaṅgulī vā rassahatthā vā vaṅkaṅgulī vā phaṇahatthakā vā bhavanti. Tathāgatassa pana evaṁ paresaṁ aghātitabhāvaṁ sadevako loko iminā kāraṇena jānātūti dīghaṅgulimahāpurisalakkhaṇaṁ nibbattati. Idamettha kammasarikkhakaṁ. Idameva pana lakkhaṇattayaṁ lakkhaṇaṁ nāma. Dīghāyukabhāvo lakkhaṇānisaṁso.",
  "atk-s0103a6:28": "207.Maraṇavadhabhayattanoti ettha maraṇasaṅkhāto vadho maraṇavadho, maraṇavadhato bhayaṁ maraṇavadhabhayaṁ, taṁ attano jānitvā. Paṭivirato paraṁmāraṇāyāti yathā mayhaṁ maraṇato bhayaṁ mama jīvitaṁ piyaṁ, evaṁ paresampīti ñatvā paraṁ māraṇato paṭivirato ahosi. Sucaritenāti suciṇṇena. Saggamagamāti saggaṁ gato.",
  "atk-s0103a6:29": "Caviya punaridhāgatoti cavitvā puna idhāgato. Dīghapāsaṇhikoti dīghapaṇhiko. Brahmāva sujūti brahmā viya suṭṭhu uju.",
  "atk-s0103a6:30": "Subhujoti sundarabhujo. Susūti mahallakakālepi taruṇarūpo. Susaṇṭhitoti susaṇṭhānasampanno. Mudutalunaṅguliyassāti mudū ca talunā ca aṅguliyo assa. Tībhīti tīhi. Purisavaraggalakkhaṇehīti purisavarassa aggalakkhaṇehi. Cirayapanāyāti ciraṁ yāpanāya, dīghāyukabhāvāya.",
  "atk-s0103a6:31": "Ciraṁ yapetīti ciraṁ yāpeti. Cirataraṁ pabbajati yadi tatoti tato cirataraṁ yāpeti, yadi pabbajatīti attho. Yāpayatica vasiddhibhāvanāyāti vasippatto hutvā iddhibhāvanāya yāpeti.",
  "atk-s0103a6:32": "Sattussadatālakkhaṇavaṇṇanā",
  "atk-s0103a6:33": "208.Rasitānanti rasasampannānaṁ. ‘‘Khādanīyāna’’ntiādīsu khādanīyāni nāma piṭṭhakhajjakādīni. Bhojanīyānīti pañca bhojanāni. Sāyanīyānīti sāyitabbāni sappinavanītādīni. Lehanīyānīti nillehitabbāni piṭṭhapāyāsādīni. Pānānīti aṭṭha pānakāni.",
  "atk-s0103a6:34": "Idha kammaṁ nāma kappasatasahassādhikāni cattāri asaṅkhyeyyāni dinnaṁ idaṁ paṇītabhojanadānaṁ. Kammasarikkhakaṁ nāma lūkhabhojane kucchigate lohitaṁ sussati, maṁsaṁ milāyati. Tasmā lūkhadāyakā sattā iminā kāraṇena nesaṁ lūkhabhojanassa dinnabhāvaṁ jano jānātūti appamaṁsā appalohitā manussapetā viya dullabhannapānā bhavanti. Paṇītabhojane pana kucchigate maṁsalohitaṁ vaḍḍhati, paripuṇṇakāyā pāsādikā abhirūpadassanā honti. Tasmā tathāgatassa dīgharattaṁ paṇītabhojanadāyakattaṁ sadevako loko iminā kāraṇena jānātūti sattussadamahāpurisalakkhaṇaṁ nibbattati. Lakkhaṇaṁ nāma sattussadalakkhaṇameva. Paṇītalābhitā ānisaṁso.",
  "atk-s0103a6:35": "209.Khajjabhojjamathaleyyasāyitanti khajjakañca bhojanañca lehanīyañca sāyanīyañca. Uttamaggarasadāyakoti uttamo aggarasadāyako, uttamānaṁ vā aggarasānaṁ dāyako.",
  "atk-s0103a6:36": "Satta cussadeti satta ca ussade. Tadatthajotakanti khajjabhojjādijotakaṁ, tesaṁ lābhasaṁvattanikanti attho. Pabbajampi cāti pabbajamānopi ca. Tadādhigacchatīti taṁ adhigacchati. Lābhiruttamanti lābhi uttamaṁ.",
  "atk-s0103a6:37": "Karacaraṇādilakkhaṇavaṇṇanā",
  "atk-s0103a6:38": "210.Dānenātiādīsu ekacco dāneneva saṅgaṇhitabbo hoti, taṁ dānena saṅgahesi. Pabbajitānaṁ pabbajitaparikkhāraṁ, gihīnaṁ gihiparikkhāraṁ adāsi.",
  "atk-s0103a6:39": "Peyyavajjenāti ekacco hi ‘‘ayaṁ dātabbaṁ nāma deti, ekena pana vacanena sabbaṁ makkhetvā nāseti, kiṁ etassa dāna’’nti vattā hoti. Ekacco ‘‘ayaṁ kiñcāpi dānaṁ na deti, kathento pana telena viya makkheti. Eso detu vā mā vā, vacanameva tassa sahassaṁ agghatī’’ti vattā hoti. Evarūpo puggalo dānaṁ na paccāsīsati, piyavacanameva paccāsīsati. Taṁ piyavacanena saṅgahesi.",
  "atk-s0103a6:40": "Atthacariyāyāti atthasaṁvaḍḍhanakathāya. Ekacco hi neva dānaṁ, na piyavacanaṁ paccāsīsati. Attano hitakathaṁ vaḍḍhitakathameva paccāsīsati. Evarūpaṁ puggalaṁ ‘‘idaṁ te kātabbaṁ, idaṁ te na kātabbaṁ. Evarūpo puggalo sevitabbo, evarūpo puggalo na sevitabbo’’ti evaṁ atthacariyāya saṅgahesi.",
  "atk-s0103a6:41": "Samānattatāyāti samānasukhadukkhabhāvena. Ekacco hi dānādīsu ekampi na paccāsīsati, ekāsane nisajjaṁ, ekapallaṅke sayanaṁ, ekato bhojananti evaṁ samānasukhadukkhataṁ paccāsīsati. Tattha jātiyā hīno bhogena adhiko dussaṅgaho hoti. Na hi sakkā tena saddhiṁ ekaparibhogo kātuṁ, tathā akariyamāne ca so kujjhati. Bhogena hīno jātiyā adhikopi dussaṅgaho hoti. So hi ‘‘ahaṁ jātimā’’ti bhogasampannena saddhiṁ ekaparibhogaṁ na icchati, tasmiṁ akariyamāne kujjhati. Ubhohipi hīno pana susaṅgaho hoti. Na hi so itarena saddhiṁ ekaparibhogaṁ icchati, na akariyamāne ca kujjhati. Ubhohi sadisopi susaṅgahoyeva. Bhikkhūsu dussīlo dussaṅgaho hoti. Na hi sakkā tena saddhiṁ ekaparibhogo kātuṁ, tathā akariyamāne ca kujjhati. Sīlavā susaṅgaho hoti. Sīlavā hi adīyamānepi akariyamānepi na kujjhati. Aññaṁ attanā saddhiṁ paribhogaṁ akarontampi na pāpakena cittena passati. Paribhogopi tena saddhiṁ sukaro hoti. Tasmā evarūpaṁ puggalaṁ evaṁ samānattatāya saṅgahesi.",
  "atk-s0103a6:42": "Susaṅgahitāssa hontīti susaṅgahitā assa honti. Detu vā mā vā detu, karotu vā mā vā karotu, susaṅgahitāva honti, na bhijjanti. ‘‘Yadāssa dātabbaṁ hoti, tadā deti. Idāni maññe natthi, tena na deti. Kiṁ mayaṁ dadamānameva upaṭṭhahāma? Adentaṁ akarontaṁ na upaṭṭhahāmā’’ti evaṁ cintenti.",
  "atk-s0103a6:43": "Idha kammaṁ nāma dīgharattaṁ kataṁ dānādisaṅgahakammaṁ. Kammasarikkhakaṁ nāma yo evaṁ asaṅgāhako hoti, so iminā kāraṇenassa asaṅgāhakabhāvaṁ jano jānātūti thaddhahatthapādo ceva hoti, visamaṭṭhitāvayavalakkhaṇo ca. Tathāgatassa pana dīgharattaṁ saṅgāhakabhāvaṁ sadevako loko iminā kāraṇena jānātūti imāni dve lakkhaṇāni nibbattanti. Lakkhaṇaṁ nāma idameva lakkhaṇadvayaṁ. Susaṅgahitaparijanatā ānisaṁso.",
  "atk-s0103a6:44": "211.Kariyāti karitvā. Cariyāti caritvā. Anavamatenāti anavaññātena. ‘‘Anapamodenā’’tipi pāṭho, na appamodena, na dīnena na gabbhitenāti attho.",
  "atk-s0103a6:45": "Caviyāti cavitvā. Atirucira suvaggu dassaneyyanti atirucirañca supāsādikaṁ suvaggu ca suṭṭhu chekaṁ dassaneyyañca daṭṭhabbayuttaṁ. Susu kumāroti suṭṭhu sukumāro.",
  "atk-s0103a6:46": "Parijanassavoti parijano assavo vacanakaro. Vidheyyoti kattabbākattabbesu yathāruci vidhātabbo. Mahimanti mahiṁ imaṁ. Piyavadū hitasukhataṁ jigīsamānoti piyavado hutvā hitañca sukhañca pariyesamāno. Vacanapaṭikarassā bhippasannāti vacanapaṭikarā assa abhippasannā. Dhammānudhammanti dhammañca anudhammañca.",
  "atk-s0103a6:47": "Ussaṅkhapādādilakkhaṇavaṇṇanā",
  "atk-s0103a6:48": "212.Atthūpasaṁhitanti idhalokaparalokatthanissitaṁ. Dhammūpasaṁhitanti dasakusalakammapathanissitaṁ. Bahujanaṁ nidaṁsesīti bahujanassa nidaṁsanakathaṁ kathesi. Pāṇīnanti sattānaṁ. ‘‘Aggo’’tiādīni sabbāni aññamaññavevacanāni. Idha kammaṁ nāma dīgharattaṁ bhāsitā uddhaṅgamanīyā atthūpasaṁhitā vācā. Kammasarikkhakaṁ nāma yo evarūpaṁ uggatavācaṁ na bhāsati, so iminā kāraṇena uggatavācāya abhāsanaṁ jano jānātūti adhosaṅkhapādo ca hoti adhonatalomo ca. Tathāgatassa pana dīgharattaṁ evarūpāya uggatavācāya bhāsitabhāvaṁ sadevako loko iminā kāraṇena jānātūti ussaṅkhapādalakkhaṇañca uddhaggalomalakkhaṇañca nibbattati. Lakkhaṇaṁ nāma idameva lakkhaṇadvayaṁ. Uttamabhāvo ānisaṁso.",
  "atk-s0103a6:49": "213.Erayanti bhaṇanto. Bahujanaṁ nidaṁsayīti bahujanassa hitaṁ dasseti. Dhammayāganti dhammadānayaññaṁ.",
  "atk-s0103a6:50": "Ubbhamuppatitalomavā sasoti so esa uddhaggatalomavā hoti. Pādagaṇṭhirahūti pādagopphakā ahesuṁ. Sādhusaṇṭhitāti suṭṭhu saṇṭhitā. Maṁsalohitācitāti maṁsena ca lohitena ca ācitā. Tacotthatāti tacena pariyonaddhā niguḷhā. Vajatīti gacchati. Anomanikkamoti anomavihārī seṭṭhavihārī.",
  "atk-s0103a6:51": "Eṇijaṅghalakkhaṇavaṇṇanā",
  "atk-s0103a6:52": "214.Sippaṁ vātiādīsu sippaṁ nāma dve sippāni – hīnañca sippaṁ, ukkaṭṭhañca sippaṁ. Hīnaṁ nāma sippaṁ naḷakārasippaṁ, kumbhakārasippaṁ pesakārasippaṁ nahāpitasippaṁ. Ukkaṭṭhaṁ nāma sippaṁ lekhā muddā gaṇanā. Vijjāti ahivijjādianekavidhā. Caraṇanti pañcasīlaṁ dasasīlaṁ pātimokkhasaṁvarasīlaṁ. Kammanti kammassakatājānanapaññā. Kilisseyyunti kilameyyuṁ. Antevāsikavattaṁ nāma dukkhaṁ, taṁ nesaṁ mā ciramahosīti cintesi.",
  "atk-s0103a6:53": "Rājārahānīti rañño anurūpāni hatthiassādīni, tāniyeva rañño senāya aṅgabhūtattā rājaṅgānīti vuccanti. Rājūpabhogānīti rañño upabhogaparibhogabhaṇḍāni, tāni ceva sattaratanāni ca. Rājānucchavikānīti rañño anucchavikāni. Tesaṁyeva sabbesaṁ idaṁ gahaṇaṁ. Samaṇārahānīti samaṇānaṁ anurūpāni cīvarādīni. Samaṇaṅgānīti samaṇānaṁ koṭṭhāsabhūtā catasso parisā. Samaṇūpabhogānīti samaṇānaṁ upabhogaparikkhārā. Samaṇānucchavikānīti tesaṁyeva adhivacanaṁ.",
  "atk-s0103a6:54": "Idha pana kammaṁ nāma dīgharattaṁ sakkaccaṁ sippādivācanaṁ. Kammasarikkhakaṁ nāma yo evaṁ sakkaccaṁ sippaṁ avācento antevāsike ukkuṭikāsanajaṅghapesanikādīhi kilameti, tassa jaṅghamaṁsaṁ likhitvā pātitaṁ viya hoti. Tathāgatassa pana sakkaccaṁ vācitabhāvaṁ sadevako loko iminā kāraṇena jānātūti anupubbauggatavaṭṭitaṁ eṇijaṅghalakkhaṇaṁ nibbattati. Lakkhaṇaṁ nāma idameva lakkhaṇaṁ. Anucchavikalābhitā ānisaṁso.",
  "atk-s0103a6:55": "215.Yadūpaghātāyāti yaṁ sippaṁ kassaci upaghātāya na hoti. Kilissatīti kilamissati. Sukhumattacotthatāti sukhumattacena pariyonaddhā. Kiṁ pana aññena kammena aññaṁ lakkhaṇaṁ nibbattatīti? Na nibbattati. Yaṁ pana nibbattati, taṁ anubyañjanaṁ hoti, tasmā idha vuttaṁ.",
  "atk-s0103a6:56": "Sukhumacchavilakkhaṇavaṇṇanā",
  "atk-s0103a6:57": "216.Samaṇaṁ vāti samitapāpaṭṭhena samaṇaṁ. Brāhmaṇaṁ vāti bāhitapāpaṭṭhena brāhmaṇaṁ.",
  "atk-s0103a6:58": "Mahāpaññotiādīsu mahāpaññādīhi samannāgato hotīti attho. Tatridaṁ mahāpaññādīnaṁ nānattaṁ.",
  "atk-s0103a6:59": "Tattha katamā mahāpaññā? Mahante sīlakkhandhe pariggaṇhātīti mahāpaññā, mahante samādhikkhandhe paññākkhandhe vimuttikkhandhe vimuttiñāṇadassanakkhandhe pariggaṇhātīti mahāpaññā. Mahantāni ṭhānāṭhānāni mahantā vihārasamāpattiyo mahantāni ariyasaccāni mahante satipaṭṭhāne sammappadhāne iddhipāde mahantāni indriyāni balāni mahante bojjhaṅge mahante ariyamagge mahantāni sāmaññaphalāni mahantā abhiññāyo mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0103a6:60": "Katamā puthupaññā? Puthunānākhandhesu ñāṇaṁ pavattatīti puthupaññā. Puthunānādhātūsu puthunānāāyatanesu puthunānāpaṭiccasamuppādesu puthunānāsuññatamanupalabbhesu puthunānāatthesu dhammesu niruttīsu paṭibhānesu. Puthunānāsīlakkhandhesu puthunānāsamādhipaññāvimuttivimuttiñādassanakkhandhesu puthunānāṭhānāṭhānesu puthunānāvihārasamāpattīsu puthunānāariyasaccesu puthunānāsatipaṭṭhānesu sammappadhānesu iddhipādesu indriyesu balesu bojjhaṅgesu puthunānāariyamaggesu sāmaññaphalesu abhiññāsu puthujjanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0103a6:61": "Katamā hāsapaññā? Idhekacco hāsabahulo vedabahulo tuṭṭhibahulo pāmojjabahulo sīlaṁ paripūreti indriyasaṁvaraṁ paripūreti bhojane mattaññutaṁ jāgariyānuyogaṁ sīlakkhandhaṁ samādhikkhandhaṁ paññākkhandhaṁ vimuttikkhandhaṁ vimuttiñāṇadassanakkhandhaṁ paripūretīti hāsapaññā. Hāsabahulo…pe… pāmojjabahulo ṭhānāṭhānaṁ paṭivijjhatīti hāsapaññā. Hāsabahulo vihārasamāpattiyo paripūretīti hāsapaññā. Hāsabahulo ariyasaccāni paṭivijjhatīti hāsapaññā. Satipaṭṭhāne sammappadhāne iddhipāde indriyāni balāni bojjhaṅge ariyamaggaṁ bhāvetīti hāsapaññā. Hāsabahulo sāmaññaphalāni sacchikarotīti hāsapaññā. Abhiññāyo paṭivijjhatīti hāsapaññā. Hāsabahulo vedatuṭṭhipāmojjabahulo paramatthaṁ nibbānaṁ sacchikarotīti hāsapaññā.",
  "atk-s0103a6:62": "Katamā javanapaññā? Yaṁkiñci rūpaṁ atītānāgatapaccuppannaṁ yaṁ dūre santike vā, sabbaṁ taṁ rūpaṁ aniccato khippaṁ javatīti javanapaññā. Dukkhato khippaṁ anattato khippaṁ javatīti javanapaññā. Yā kāci vedanā…pe… yaṁkiñci viññāṇaṁ atītānāgatapaccuppannaṁ, sabbaṁ taṁ viññāṇaṁ aniccato dukkhato anattato khippaṁ javatīti javanapaññā. Cakkhu…pe… jarāmaraṇaṁ atītānāgatapaccuppannaṁ aniccato dukkhato anattato khippaṁ javatīti javanapaññā. Rūpaṁ atītānāgatapaccuppannaṁ aniccaṁ khayaṭṭhena dukkhaṁ bhayaṭṭhena anattā asārakaṭṭhenāti tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti javanapaññā. Vedanā saññā saṅkhārā viññāṇaṁ cakkhu…pe… jarāmaraṇaṁ atītānāgatapaccuppannaṁ aniccaṁ khayaṭṭhena…pe… vibhūtaṁ katvā jarāmaraṇanirodhe nibbāne khippaṁ javatīti javanapaññā. Rūpaṁ atītānāgatapaccuppannaṁ . Cakkhuṁ…pe… jarāmaraṇaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti tulayitvā tīrayitvā vibhāvayitvā vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0103a6:63": "Katamā tikkhapaññā? Khippaṁ kilese chindatīti tikkhapaññā. Uppannaṁ kāmavitakkaṁ nādhivāseti, uppannaṁ byāpādavitakkaṁ, uppannaṁ vihiṁsāvitakkaṁ, uppannuppanne pāpake akusale dhamme uppannaṁ rāgaṁ dosaṁ mohaṁ kodhaṁ upanāhaṁ makkhaṁ paḷāsaṁ issaṁ macchariyaṁ māyaṁ sāṭheyyaṁ thambhaṁ sārambhaṁ mānaṁ atimānaṁ madaṁ pamādaṁ sabbe kilese sabbe duccarite sabbe abhisaṅkhāre sabbe bhavagāmikamme nādhivāseti pajahati vinodeti byantī karoti anabhāvaṁ gametīti tikkhapaññā. Ekasmiṁ āsane cattāro ariyamaggā cattāri sāmaññaphalāni catasso paṭisambhidāyo cha abhiññāyo adhigatā honti sacchikatā phassitā paññāyāti tikkhapaññā.",
  "atk-s0103a6:64": "Katamā nibbedhikapaññā? Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu, anibbiddhapubbaṁ apadālitapubbaṁ lobhakkhandhaṁ nibbijjhati padāletīti nibbedhikapaññā. Anibbiddhapubbaṁ apadālitapubbaṁ dosakkhandhaṁ mohakkhandhaṁ kodhaṁ upanāhaṁ…pe… sabbe bhavagāmikamme nibbijjhati padāletīti nibbedhikapaññāti (paṭi. ma. 3.3).",
  "atk-s0103a6:65": "217.Pabbajitaṁ upāsitāti paṇḍitaṁ pabbajitaṁ upasaṅkamitvā payirupāsitā. Atthantaroti yathā eke randhagavesino upārambhacittatāya dosaṁ abbhantaraṁ karitvā nisāmayanti, evaṁ anisāmetvā atthaṁ abbhantaraṁ katvā atthayuttaṁ kathaṁ nisāmayi upadhārayi.",
  "atk-s0103a6:66": "Paṭilābhagatenāti paṭilābhatthāya gatena. Uppādanimittakovidāti uppāde ca nimitte ca chekā. Avecca dakkhitīti ñatvā passissati.",
  "atk-s0103a6:67": "Atthānusiṭṭhīsu pariggahesu cāti ye atthānusāsanesu pariggahā atthānatthaṁ pariggāhakāni ñāṇāni, tesūti attho.",
  "atk-s0103a6:68": "Suvaṇṇavaṇṇalakkhaṇavaṇṇanā",
  "atk-s0103a6:69": "218.Akkodhanoti na anāgāmimaggena kodhassa pahīnattā, atha kho sacepi me kodho uppajjeyya, khippameva naṁ paṭivinodeyyanti evaṁ akkodhavasikattā. Nābhisajjīti kuṭilakaṇṭako viya tattha tattha mammaṁ tudanto viya na laggi. Na kuppi na byāpajjītiādīsu pubbuppattiko kopo. Tato balavataro byāpādo. Tato balavatarā patitthiyanā. Taṁ sabbaṁ akaronto na kuppi na byāpajji na patitthiyi. Appaccayanti domanassaṁ. Na pātvākāsīti na kāyavikārena vā vacīvikārena vā pākaṭamakāsi.",
  "atk-s0103a6:70": "Idha kammaṁ nāma dīgharattaṁ akkodhanatā ceva sukhumattharaṇādidānañca. Kammasarikkhakaṁ nāma kodhanassa chavivaṇṇo āvilo hoti mukhaṁ duddasiyaṁ vatthacchādanasadisañca maṇḍanaṁ nāma natthi. Tasmā yo kodhano ceva vatthacchādanānañca adātā, so iminā kāraṇenassa jano kodhanādibhāvaṁ jānātūti dubbaṇṇo hoti dussaṇṭhāno. Akkodhanassa pana mukhaṁ virocati, chavivaṇṇo vippasīdati. Sattā hi catūhi kāraṇehi pāsādikā honti āmisadānena vā vatthadānena vā sammajjanena vā akkodhanatāya vā. Imāni cattāripi kāraṇāni dīgharattaṁ tathāgatena katāneva. Tenassa imesaṁ katabhāvaṁ sadevako loko iminā kāraṇena jānātūti suvaṇṇavaṇṇaṁ mahāpurisalakkhaṇaṁ nibbattati. Lakkhaṇaṁ nāma idameva lakkhaṇaṁ. Sukhumattharaṇādilābhitā ānisaṁso.",
  "atk-s0103a6:71": "219.Abhivissajīti abhivissajjesi. Mahimiva suro abhivassanti suro vuccati devo, mahāpathaviṁ abhivassanto devo viya.",
  "atk-s0103a6:72": "Suravarataroriva indoti surānaṁ varataro indo viya.",
  "atk-s0103a6:73": "Apabbajjamicchanti apabbajjaṁ gihibhāvaṁ icchanto. Mahatimahinti mahantiṁ pathaviṁ.",
  "atk-s0103a6:74": "Acchādanavatthamokkhapāvuraṇānanti acchādanānañceva vatthānañca uttamapāvuraṇānañca. Panāsoti vināso.",
  "atk-s0103a6:75": "Kosohitavatthaguyhalakkhaṇavaṇṇanā",
  "atk-s0103a6:76": "220.Mātarampiputtena samānetā ahosīti imaṁ kammaṁ rajje patiṭṭhitena sakkā kātuṁ. Tasmā bodhisattopi rajjaṁ kārayamāno antonagare catukkādīsu catūsu nagaradvāresu bahinagare catūsu disāsu imaṁ kammaṁ karothāti manusse ṭhapesi. Te mātaraṁ kuhiṁ me putto puttaṁ na passāmīti vilapantiṁ pariyesamānaṁ disvā ehi, amma, puttaṁ dakkhasīti taṁ ādāya gantvā nahāpetvā bhojetvā puttamassā pariyesitvā dassenti. Esa nayo sabbattha.",
  "atk-s0103a6:77": "Idha kammaṁ nāma dīgharattaṁ ñātīnaṁ samaṅgibhāvakaraṇaṁ. Kammasarikkhakaṁ nāma ñātayo hi samaṅgībhūtā aññamaññassa vajjaṁ paṭicchādenti. Kiñcāpi hi te kalahakāle kalahaṁ karonti, ekassa pana dose uppanne aññaṁ jānāpetuṁ na icchanti. Ayaṁ nāma etassa dosoti vutte sabbe uṭṭhahitvā kena diṭṭhaṁ kena sutaṁ, amhākaṁ ñātīsu evarūpaṁ kattā nāma natthīti. Tathāgatena ca taṁ ñātisaṅgahaṁ karontena dīgharattaṁ idaṁ vajjappaṭicchādanakammaṁ nāma kataṁ hoti. Athassa sadevako loko iminā kāraṇena evarūpassa kammassa katabhāvaṁ jānātūti kosohitavatthaguyhalakkhaṇaṁ nibbattati. Lakkhaṇaṁ nāma idameva lakkhaṇaṁ. Pahūtaputtatā ānisaṁso. ",
  "atk-s0103a6:78": "221.Vatthachādiyanti vatthena chādetabbaṁ vatthaguyhaṁ.",
  "atk-s0103a6:79": "Amittatāpanāti amittānaṁ patāpanā. Gihissa pītiṁ jananāti gihibhūtassa sato pītijananā.",
  "atk-s0103a6:80": "Parimaṇḍalādilakkhaṇavaṇṇanā",
  "atk-s0103a6:81": "222.Samaṁ jānātīti ‘‘ayaṁ tārukkhasamo ayaṁ pokkharasātisamo’’ti evaṁ tena tena samaṁ jānāti. Sāmaṁ jānātīti sayaṁ jānāti. Purisaṁ jānātīti ‘‘ayaṁ seṭṭhasammato’’ti purisaṁ jānāti. Purisavisesaṁ jānātīti muggaṁ māsena samaṁ akatvā guṇavisiṭṭhassa visesaṁ jānāti. Ayamidamarahatīti ayaṁ puriso idaṁ nāma dānasakkāraṁ arahati . Purisavisesakaro ahosīti purisavisesaṁ ñatvā kārako ahosi. Yo yaṁ arahati, tasseva taṁ adāsi. Yo hi kahāpaṇārahassa aḍḍhaṁ deti, so parassa aḍḍhaṁ nāseti. Yo dve kahāpaṇe deti, so attano kahāpaṇaṁ nāseti. Tasmā idaṁ ubhayampi akatvā yo yaṁ arahati, tassa tadeva adāsi. Saddhādhanantiādīsu sampattipaṭilābhaṭṭhena saddhādīnaṁ dhanabhāvo veditabbo.",
  "atk-s0103a6:82": "Idha kammaṁ nāma dīgharattaṁ purisavisesaṁ ñatvā kataṁ samasaṅgahakammaṁ. Kammasarikkhakaṁ nāma tadassa kammaṁ sadevako loko iminā kāraṇena jānātūti imāni dve lakkhaṇāni nibbattanti. Lakkhaṇaṁ nāma idameva lakkhaṇadvayaṁ. Dhanasampatti ānisaṁso.",
  "atk-s0103a6:83": "223.Tuliyāti tulayitvā. Paṭivicayāti paṭivicinitvā. Mahājanasaṅgāhakanti mahājanasaṅgahaṇaṁ. Samekkhamānoti samaṁ pekkhamāno. Atinipuṇāmanujāti atinipuṇā sukhumapaññā lakkhaṇapāṭhakamanussā. Bahuvividhā gihīnaṁ arahānīti bahū vividhāni gihīnaṁ anucchavikāni paṭilabhati. Daharo susu kumāro ‘‘ayaṁ daharo kumāro paṭilabhissatī’’ti byākaṁsu mahīpatissāti rañño.",
  "atk-s0103a6:84": "Sīhapubbaddhakāyādilakkhaṇavaṇṇanā",
  "atk-s0103a6:85": "224.Yogakkhemakāmoti yogato khemakāmo. Paññāyāti kammassakatapaññāya. Idha kammaṁ nāma mahājanassa atthakāmatā. Kammasarikkhakaṁ nāma taṁ mahājanassa atthakāmatāya vaḍḍhimeva paccāsīsitabhāvaṁ sadevako loko iminā kāraṇena jānātūti imāni samantaparipūrāni aparihīnāni tīṇi lakkhaṇāni nibbattanti. Lakkhaṇaṁ nāma idameva lakkhaṇattayaṁ. Dhanādīhi ceva saddhādīhi ca aparihāni ānisaṁso.",
  "atk-s0103a6:86": "225.Saddhāyāti okappanasaddhāya pasādasaddhāya. Sīlenāti pañcasīlena dasasīlena. Sutenāti pariyattisavanena. Buddhiyāti etesaṁ buddhiyā , ‘‘kinti etehi vaḍḍheyyu’’nti evaṁ cintesīti attho. Dhammenāti lokiyadhammena. Bahūhi sādhūhīti aññehipi bahūhi uttamaguṇehi. Asahānadhammatanti aparihīnadhammaṁ.",
  "atk-s0103a6:87": "Rasaggasaggitālakkhaṇavaṇṇanā",
  "atk-s0103a6:88": "226.Samābhivāhiniyoti yathā tilaphalamattampi jivhagge ṭhapitaṁ sabbattha pharati, evaṁ samā hutvā vahanti. Idha kammaṁ nāma aviheṭhanakammaṁ. Kammasarikkhakaṁ nāma pāṇiādīhi pahāraṁ laddhassa tattha tattha lohitaṁ saṇṭhāti, gaṇṭhi gaṇṭhi hutvā antova pubbaṁ gaṇhāti, antova bhijjati, evaṁ so bahurogo hoti. Tathāgatena pana dīgharattaṁ imaṁ ārogyakaraṇakammaṁ kataṁ. Tadassa sadevako loko iminā kāraṇena jānātūti ārogyakaraṁ rasaggasaggilakkhaṇaṁ nibbattati. Lakkhaṇaṁ nāma idameva lakkhaṇaṁ. Appābādhatā ānisaṁso. ",
  "atk-s0103a6:89": "227.Maraṇavadhenāti ‘‘etaṁ māretha etaṁ ghātethā’’ti evaṁ āṇattena maraṇavadhena. Ubbādhanāyāti bandhanāgārappavesanena.",
  "atk-s0103a6:90": "Abhinīlanettādilakkhaṇavaṇṇanā",
  "atk-s0103a6:91": "228.Na ca visaṭanti kakkaṭako viya akkhīni nīharitvā na kodhavasena pekkhitā ahosi. Na ca visācīti vaṅkakkhikoṭiyā pekkhitāpi nāhosi. Na ca pana viceyya pekkhitāti viceyya pekkhitā nāma yo kujjhitvā yadā naṁ paro oloketi, tadā nimmīleti na oloketi, puna gacchantaṁ kujjhitvā oloketi, evarūpo nāhosi. ‘‘Vineyyapekkhitā’’tipi pāṭho, ayamevattho. Ujuṁ tathā pasaṭamujumanoti ujumano hutvā uju pekkhitā hoti, yathā ca ujuṁ, tathā pasaṭaṁ vipulaṁ vitthataṁ pekkhitā hoti. Piyadassanoti piyāyamānehi passitabbo.",
  "atk-s0103a6:92": "Idha kammaṁ nāma dīgharattaṁ mahājanassa piyacakkhunā olokanakammaṁ. Kammasarikkhakaṁ nāma kujjhitvā olokento kāṇo viya kākakkhi viya hoti, vaṅkakkhi pana āvilakkhi ca hotiyeva. Pasannacittassa pana olokayato akkhīnaṁ pañcavaṇṇo pasādo paññāyati. Tathāgato ca tathā olokesi. Athassa taṁ dīgharattaṁ piyacakkhunā olokitabhāvaṁ sadevako loko iminā kāraṇena jānātūti imāni nettasampattikarāni dve mahāpurisalakkhaṇāni nibbattanti. Lakkhaṇaṁ nāma idameva lakkhaṇadvayaṁ. Piyadassanatā ānisaṁso. Abhiyoginoti lakkhaṇasatthe yuttā.",
  "atk-s0103a6:93": "Uṇhīsasīsalakkhaṇavaṇṇanā",
  "atk-s0103a6:94": "230.Bahujanapubbaṅgamo ahosīti bahujanassa pubbaṅgamo ahosi gaṇajeṭṭhako. Tassa diṭṭhānugatiṁ aññe āpajjiṁsu. Idha kammaṁ nāma pubbaṅgamatā. Kammasarikkhakaṁ nāma yo pubbaṅgamo hutvā dānādīni kusalakammāni karoti, so amaṅkubhūto sīsaṁ ukkhipitvā pītipāmojjena paripuṇṇasīso vicarati, mahāpuriso ca hoti. Tathāgato ca tathā akāsi. Athassa sadevako loko iminā kāraṇena idaṁ pubbaṅgamakammaṁ jānātūti uṇhīsasīsalakkhaṇaṁ nibbattati. Lakkhaṇaṁ nāma idameva lakkhaṇaṁ. Mahājanānuvattanatā ānisaṁso.",
  "atk-s0103a6:95": "231.Bahujanaṁhessatīti bahujanassa bhavissati. Paṭibhogiyāti veyyāvaccakarā, etassa bahū veyyāvaccakarā bhavissantīti attho. Abhiharanti tadāti daharakāleyeva tadā evaṁ byākaronti. Paṭihārakanti veyyāvaccakarabhāvaṁ. Visavīti ciṇṇavasī.",
  "atk-s0103a6:96": "Ekekalomatādilakkhaṇavaṇṇanā",
  "atk-s0103a6:97": "232.Upavattatīti ajjhāsayaṁ anuvattati, idha kammaṁ nāma dīgharattaṁ saccakathanaṁ. Kammasarikkhakaṁ nāma dīgharattaṁ advejjhakathāya parisuddhakathāya kathitabhāvamassa sadevako loko iminā kāraṇena jānātūti ekekalomalakkhaṇañca uṇṇālakkhaṇañca nibbattati. Lakkhaṇaṁ nāma idameva lakkhaṇadvayaṁ. Mahājanassa ajjhāsayānukūlena anuvattanatā ānisaṁso. Ekekalomūpacitaṅgavāti ekekehi lomehi upacitasarīro.",
  "atk-s0103a6:98": "Cattālīsādilakkhaṇavaṇṇanā",
  "atk-s0103a6:99": "234.Abhejjaparisoti abhinditabbapariso. Idha kammaṁ nāma dīgharattaṁ apisuṇavācāya kathanaṁ. Kammasarikkhakaṁ nāma pisuṇavācassa kira samaggabhāvaṁ bhindanato dantā aparipuṇṇā ceva honti viraḷā ca. Tathāgatassa pana dīgharattaṁ apisuṇavācataṁ sadevako loko iminā kāraṇena jānātūti idaṁ lakkhaṇadvayaṁ nibbattati. Lakkhaṇaṁ nāma idameva lakkhaṇadvayaṁ. Abhejjaparisatā ānisaṁso. Caturo dasāti cattāro dasa cattālīsaṁ.",
  "atk-s0103a6:100": "Pahūtajivhādilakkhaṇavaṇṇanā",
  "atk-s0103a6:101": "236.Ādeyyavāco hotīti gahetabbavacano hoti. Idha kammaṁ nāma dīgharattaṁ apharusavāditā. Kammasarikkhakaṁ nāma ye pharusavācā honti, te iminā kāraṇena nesaṁ jivhaṁ parivattetvā parivattetvā pharusavācāya kathitabhāvaṁ jano jānātūti baddhajivhā vā honti, gūḷhajivhā vā dvijivhā vā mammanā vā. Ye pana jivhaṁ parivattetvā parivattetvā pharusavācaṁ na vadanti, te baddhajivhā gūḷhajivhā dvijivhā na honti. Mudu nesaṁ jivhā hoti rattakambalavaṇṇā. Tasmā tathāgatassa dīgharattaṁ jivhaṁ parivattetvā pharusāya vācāya akathitabhāvaṁ sadevako loko iminā kāraṇena jānātūti pahūtajivhālakkhaṇaṁ nibbattati. Pharusavācaṁ kathentānañca saddo bhijjati. Te saddabhedaṁ katvā pharusavācāya kathitabhāvaṁ jano jānātūti chinnassarā vā honti bhinnassarā vā kākassarā vā. Ye pana sarabhedakaraṁ pharusavācaṁ na kathenti, tesaṁ saddo madhuro ca hoti pemanīyo. Tasmā tathāgatassa dīgharattaṁ sarabhedakarāya pharusavācāya akathitabhāvaṁ sadevako loko iminā kāraṇena jānātūti brahmassaralakkhaṇaṁ nibbattati. Lakkhaṇaṁ nāma idameva lakkhaṇadvayaṁ. Ādeyyavacanatā ānisaṁso.",
  "atk-s0103a6:102": "237.Ubbādhikanti akkosayuttattā ābādhakariṁ bahujanappamaddananti bahujanānaṁ pamaddaniṁ abāḷhaṁ giraṁ so na bhaṇi pharusanti ettha akāro parato bhaṇisaddena yojetabbo. Bāḷhanti balavaṁ atipharusaṁ. Bāḷhaṁ giraṁ so na abhaṇīti ayamettha attho. Susaṁhitanti suṭṭhu pemasañhitaṁ. Sakhilanti mudukaṁ. Vācāti vācāyo. Kaṇṇasukhāti kaṇṇasukhāyo. ‘‘Kaṇṇasukha’’ntipi pāṭho, yathā kaṇṇānaṁ sukhaṁ hoti, evaṁ erayatīti attho. Vedayathāti vedayittha. Brahmassarattanti brahmassarataṁ. Bahuno bahunti bahujanassa bahuṁ. ‘‘Bahūnaṁ bahunti’’pi pāṭho, bahujanānaṁ bahunti attho.",
  "atk-s0103a6:103": "Sīhahanulakkhaṇavaṇṇanā",
  "atk-s0103a6:104": "238.Appadhaṁsiko hotīti guṇato vā ṭhānato vā padhaṁsetuṁ cāvetuṁ asakkuṇeyyo. Idha kammaṁ nāma palāpakathāya akathanaṁ. Kammasarikkhakaṁ nāma ye taṁ kathenti, te iminā kāraṇena nesaṁ hanukaṁ cāletvā cāletvā palāpakathāya kathitabhāvaṁ jano jānātūti antopaviṭṭhahanukā vā vaṅkahanukā vā pabbhārahanukā vā honti. Tathāgato pana tathā na kathesi. Tenassa hanukaṁ cāletvā cāletvā dīgharattaṁ palāpakathāya akathitabhāvaṁ sadevako loko iminā kāraṇena jānātūti sīhahanulakkhaṇaṁ nibbattati. Lakkhaṇaṁ nāma idameva lakkhaṇaṁ. Appadhaṁsikatā ānisaṁso.",
  "atk-s0103a6:105": "239.Avikiṇṇavacanabyappatho cāti avikiṇṇavacanānaṁ viya purimabodhisattānaṁ vacanapatho assāti avikiṇṇavacanabyappatho. Dvidugamavaratarahanuttamalatthāti dvīhi dvīhi gacchatīti dvidugamo, dvīhi dvīhīti catūhi, catuppadānaṁ varatarassa sīhasseva hanubhāvaṁ alatthāti attho. Manujādhipatīti manujānaṁ adhipati. Tathattoti tathasabhāvo.",
  "atk-s0103a6:106": "Samadantādilakkhaṇavaṇṇanā",
  "atk-s0103a6:107": "240.Suciparivāroti parisuddhaparivāro. Idha kammaṁ nāma sammājīvatā. Kammasarikkhakaṁ nāma yo visamena saṁkiliṭṭhājīvena jīvitaṁ kappeti, tassa dantāpi visamā honti dāṭhāpi kiliṭṭhā. Tathāgatassa pana samena suddhājīvena jīvitaṁ kappitabhāvaṁ sadevako loko iminā kāraṇena jānātūti samadantalakkhaṇañca susukkadāṭhālakkhaṇañca nibbattati. Lakkhaṇaṁ nāma idameva lakkhaṇadvayaṁ. Suciparivāratā ānisaṁso.",
  "atk-s0103a6:108": "241.Avassajīti pahāsi tidivapuravarasamoti tidivapuravarena sakkena samo. Lapanajanti mukhajaṁ, dantanti attho. Dijasamasukkasucisobhanadantoti dve vāre jātattā dijanāmakā sukkā suci sobhanā ca dantā assāti dijasamasukkasucisobhanadanto. Na ca janapadatudananti yo tassa cakkavāḷaparicchinno janapado, tassa aññena tudanaṁ pīḷā vā ābādho vā natthi. Hitamapi ca bahujana sukhañca carantīti bahujanā samānasukhadukkhā hutvā tasmiṁ janapade aññamaññassa hitañceva sukhañca caranti. Vipāpoti vigatapāpo. Vigatadarathakilamathoti vigatakāyikadarathakilamatho. Malakhilakalikilese panudehīti rāgādimalānañceva rāgādikhilānañca dosakalīnañca sabbakilesānañca apanudehi. Sesaṁ sabbattha uttānatthamevāti.",
  "atk-s0103a6:109": "Sumaṅgalavilāsiniyā dīghanikāyaṭṭhakathāya",
  "atk-s0103a6:110": "Lakkhaṇasuttavaṇṇanā niṭṭhitā."
}