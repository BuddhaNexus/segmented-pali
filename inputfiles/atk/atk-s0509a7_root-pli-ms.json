{
  "atk-s0509a7:0": "8. Aṭṭhakanipāto",
  "atk-s0509a7:1": "1. Sīsūpacālātherīgāthāvaṇṇanā",
  "atk-s0509a7:2": "Aṭṭhakanipāte bhikkhunī sīlasampannātiādikā sīsūpacālāya theriyā gāthā. Imissāpi vatthu cālāya theriyā vatthumhi vuttanayameva. Ayampi hi āyasmato dhammasenāpatissa pabbajitabhāvaṁ sutvā sayampi ussāhajātā pabbajitvā katapubbakiccā vipassanaṁ paṭṭhapetvā, ghaṭentī vāyamantī nacirasseva arahattaṁ pāpuṇi. Arahattaṁ patvā phalasamāpattisukhena viharantī ekadivasaṁ attano paṭipattiṁ paccavekkhitvā katakiccāti somanassajātā udānavasena –",
  "atk-s0509a7:3": "196.",
  "atk-s0509a7:4": " ‘‘Bhikkhunī sīlasampannā, indriyesu susaṁvutā;",
  "atk-s0509a7:5": "Adhigacche padaṁ santaṁ, asecanakamojava’’nti. – gāthamāha;",
  "atk-s0509a7:6": "Tattha sīlasampannāti parisuddhena bhikkhunisīlena samannāgatā paripuṇṇā. Indriyesu susaṁvutāti manacchaṭṭhesu indriyesu suṭṭhu saṁvutā, rūpādiārammaṇe iṭṭhe rāgaṁ, aniṭṭhe dosaṁ, asamapekkhane mohañca pahāya suṭṭhu pihitindriyā. Asecanakamojavanti kenaci anāsittakaṁ ojavantaṁ sabhāvamadhuraṁ sabbassāpi kilesarogassa vūpasamanosadhabhūtaṁ ariyamaggaṁ, nibbānameva vā. Ariyamaggampi hi nibbānatthikehi paṭipajjitabbato kilesapariḷāhābhāvato ca padaṁ santanti vattuṁ vaṭṭati.",
  "atk-s0509a7:7": "197.",
  "atk-s0509a7:8": " ‘‘Tāvatiṁsā ca yāmā ca, tusitā cāpi devatā;",
  "atk-s0509a7:9": "Nimmānaratino devā, ye devā vasavattino;",
  "atk-s0509a7:10": "Tattha cittaṁ paṇīdhehi, yattha te vusitaṁ pure’’ti. –",
  "atk-s0509a7:11": "Ayaṁ gāthā kāmasaggesu nikantiṁ uppādehīti tattha uyyojanavasena theriṁ samāpattiyā cāvetukāmena mārena vuttā.",
  "atk-s0509a7:12": "Tattha sahapuññakārino tettiṁsa janā yattha upapannā, taṁ ṭhānaṁ tāvatiṁsanti. Tattha nibbattā sabbepi devaputtā tāvatiṁsā. Keci pana ‘‘tāvatiṁsāti tesaṁ devānaṁ nāmamevā’’ti vadanti. Dvīhi devalokehi visiṭṭhaṁ dibbaṁ sukhaṁ yātā upayātā sampannāti yāmā. Dibbāya sampattiyā tuṭṭhā pahaṭṭhāti tusitā. Pakatipaṭiyattārammaṇato atirekena ramitukāmatākāle yathārucite bhoge nimminitvā ramantīti nimmānaratino. Cittaruciṁ ñatvā parehi nimmitesu bhogesu vasaṁ vattentīti vasavattino. Tattha cittaṁ paṇīdhehīti tasmiṁ tāvatiṁsādike devanikāye tava cittaṁ ṭhapehi, upapajjanāya nikantiṁ karohi. Cātumahārājikānaṁ bhogā itarehi nihīnāti adhippāyena tāvatiṁsādayova vuttā. Yattha te vusitaṁ pureti yesu devanikāyesu tayā pubbe vutthaṁ. Ayaṁ kira pubbe devesu uppajjantī, tāvatiṁsato paṭṭhāya pañcakāmasagge sodhetvā puna heṭṭhato otarantī, tusitesu ṭhatvā tato cavitvā idāni manussesu nibbattā.",
  "atk-s0509a7:13": "Taṁ sutvā therī – ‘‘tiṭṭhatu, māra, tayā vuttakāmaloko. Aññopi sabbo loko rāgaggiādīhi āditto sampajjalito. Na tattha viññūnaṁ cittaṁ ramatī’’ti kāmato ca lokato ca attano vinivattitamānasataṁ dassetvā māraṁ tajjentī –",
  "atk-s0509a7:14": "198.",
  "atk-s0509a7:15": " Yāmā ca‘‘tāvatiṁsā ca yāmā ca, tusitā cāpi devatā;",
  "atk-s0509a7:16": "Nimmānaratino devā, ye devā vasavattino.",
  "atk-s0509a7:17": "199.",
  "atk-s0509a7:18": " ‘‘Kālaṁ kālaṁ bhavā bhavaṁ, sakkāyasmiṁ purakkhatā;",
  "atk-s0509a7:19": "Avītivattā sakkāyaṁ, jātimaraṇasārino.",
  "atk-s0509a7:20": "200.",
  "atk-s0509a7:21": " ‘‘Sabbo ādīpito loko, sabbo loko padīpito;",
  "atk-s0509a7:22": "Sabbo pajjalito loko, sabbo loko pakampito.",
  "atk-s0509a7:23": "201.",
  "atk-s0509a7:24": " ‘‘Akampiyaṁ atuliyaṁ, aputhujjanasevitaṁ;",
  "atk-s0509a7:25": "Buddho dhammamadesesi, tattha me nirato mano.",
  "atk-s0509a7:26": "202.",
  "atk-s0509a7:27": " ‘‘Tassāhaṁ vacanaṁ sutvā, vihariṁ sāsane ratā;",
  "atk-s0509a7:28": "Tisso vijjā anuppattā, kataṁ buddhassa sāsanaṁ.",
  "atk-s0509a7:29": "203.",
  "atk-s0509a7:30": " ‘‘Sabbattha vihatā nandī, tamokkhandho padālito;",
  "atk-s0509a7:31": "Evaṁ jānāhi pāpima, nihato tvamasi antakā’’ti. –",
  "atk-s0509a7:32": "Imā gāthā abhāsi.",
  "atk-s0509a7:33": "Tattha kālaṁ kālanti taṁ taṁ kālaṁ. Bhavā bhavanti bhavato bhavaṁ. Sakkāyasminti khandhapañcake. Purakkhatāti purakkhārakārino. Idaṁ vuttaṁ hoti – māra, tayā vuttā tāvatiṁsādayo devā bhavato bhavaṁ upagacchantā aniccatādianekādīnavākule sakkāye patiṭṭhitā, tasmā tasmiṁ bhave uppattikāle, vemajjhakāle, pariyosānakāleti tasmiṁ tasmiṁ kāle sakkāyameva purakkhatvā ṭhitā. Tato eva avītivattā sakkāyaṁ nissaraṇābhimukhā ahutvā sakkāyatīrameva anuparidhāvantā jātimaraṇasārino rāgādīhi anugatattā punappunaṁ jātimaraṇameva anussaranti, tato na vimuccantīti.",
  "atk-s0509a7:34": "Sabbo ādīpito lokoti, māra, na kevalaṁ tayā vuttakāmalokoyeva dhātuttayasaññito, sabbopi loko rāgaggiādīhi ekādasahi āditto. Tehiyeva punappunaṁ ādīpitatāya padīpito. Nirantaraṁ ekajālībhūtatāya pajjalito. Taṇhāya sabbakilesehi ca ito cito ca kampitatāya calitatāya pakampito.",
  "atk-s0509a7:35": "Evaṁ āditte pajjalite pakampite ca loke kenacipi kampetuṁ cāletuṁ asakkuṇeyyatāya akampiyaṁ, guṇato ‘‘ettako’’ti tuletuṁ asakkuṇeyyatāya attanā sadisassa abhāvato ca atuliyaṁ. Buddhādīhi ariyehi eva gocarabhāvanābhigamato sevitattā aputhujjanasevitaṁ. Buddho bhagavā maggaphalanibbānappabhedaṁ navavidhaṁ lokuttaradhammaṁ mahākaruṇāya sañcoditamānaso adesesi sadevakassa lokassa kathesi pavedesi. Tattha tasmiṁ ariyadhamme mayhaṁ mano nirato abhirato, na tato vinivattatīti attho. Sesaṁ heṭṭhā vuttanayameva.",
  "atk-s0509a7:36": "Sīsūpacālātherīgāthāvaṇṇanā niṭṭhitā.",
  "atk-s0509a7:37": "Aṭṭhakanipātavaṇṇanā niṭṭhitā."
}