{
  "atk-s0510a15:0": "15. Chattavaggo",
  "atk-s0510a15:1": "1. Atichattiyattheraapadānavaṇṇanā",
  "atk-s0510a15:2": "Parinibbutebhagavatītiādikaṁ āyasmato atichattiyattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa bhagavato kāle ekasmiṁ kulagehe nibbatto dharamānassa bhagavato adiṭṭhattā parinibbutakāle ‘‘aho mama parihānī’’ti cintetvā ‘‘mama jātiṁ saphalaṁ karissāmī’’ti katasanniṭṭhāno chattādhichattaṁ kāretvā tassa bhagavato sarīradhātuṁ nihitadhātugabbhaṁ pūjesi. Aparabhāge pupphacchattaṁ kāretvā tameva dhātugabbhaṁ pūjesi. So teneva puññena devamanussesu saṁsaranto ubhayasampattiyo anubhavitvā imasmiṁ buddhuppāde gahapatikule nibbatto viññutaṁ patto satthari pasanno pabbajitvā kammaṭṭhānaṁ gahetvā vāyamanto nacirasseva arahattaṁ pāpuṇi.",
  "atk-s0510a15:3": "1. So attano pubbakammaṁ saritvā somanassajāto pubbacaritāpadānaṁ pakāsento parinibbute bhagavatītiādimāha. Tattha chattātichattanti chādiyati saṁvariyati ātapādinti chattaṁ, chattassa atichattaṁ chattassa upari katachattaṁ chattātichattaṁ, chattassa uparūpari chattanti attho. Thūpamhi abhiropayinti thūpiyati rāsikarīyatīti thūpo, atha vā thūpati thirabhāvena vuddhiṁ virūḷhiṁ vepullaṁ āpajjamāno patiṭṭhātīti thūpo, tasmiṁ thūpamhi mayā kāritaṁ chattaṁ uparūpari ṭhapanavasena abhi visesena āropayiṁ pūjesinti attho.",
  "atk-s0510a15:4": "2.Pupphacchadanaṁ katvānāti vikasitehi sugandhehi anekehi phupphehi chadanaṁ chattupari vitānaṁ katvā pūjesinti attho. Sesaṁ sabbattha uttānatthamevāti.",
  "atk-s0510a15:5": "Atichattiyattheraapadānavaṇṇanā samattā.",
  "atk-s0510a15:6": "2. Thambhāropakattheraapadānavaṇṇanā",
  "atk-s0510a15:7": "Nibbutelokanāthamhītiādikaṁ āyasmato thambhāropakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto dhammadassissa bhagavato kāle kulagehe nibbatto saddho pasanno parinibbute bhagavati tassa bhagavato dhātugabbhamāḷake thambhaṁ nikhanitvā dhajaṁ āropesi. Bahūni jātisumanapupphāni ganthitvā nisseṇiyā ārohitvā pūjesi.",
  "atk-s0510a15:8": "5. So yāvatāyukaṁ ṭhatvā kālaṁ katvā devamanussesu saṁsaranto ubhayasampattiyo anubhavitvā sabbattha pūjito imasmiṁ buddhuppāde ekasmiṁ kulagehe nibbatto daharakālato pabhuti pūjanīyo sāsane baddhasaddho pabbajitvā saha paṭisambhidāhi arahattaṁ patto attano pubbakammaṁ saritvā somanassajāto pubbacaritāpadānaṁ pakāsento nibbute lokanāthamhītiādimāha. Tattha nibbute lokanāthamhīti sakalalokassa nāthe padhānabhūte paṭisaraṇe ca satthari khandhaparinibbānena nibbute nibbutadīpasikhā viya adassanaṁ gateti attho. Dhammadassīnarāsabheti catusaccadhammaṁ passatīti dhammadassī, atha vā satipaṭṭhānādike sattatiṁsabodhipakkhiyadhamme dassanasīlo passanasīloti dhammadassī, narānaṁ āsabho pavaro uttamoti narāsabho, dhammadassī ca so narāsabho ceti dhammadassīnarāsabho, tasmiṁ dhammadassīnarāsabhe. Āropesiṁ dhajaṁ thambhanti cetiyamāḷake thambhaṁ nikhanitvā tattha dhajaṁ āropesiṁ bandhitvā ṭhapesinti attho.",
  "atk-s0510a15:9": "6.Nisseṇiṁ māpayitvānāti nissāya taṁ iṇanti gacchanti ārohanti uparīti nisseṇi, taṁ nisseṇiṁ māpayitvā kāretvā bandhitvā thūpaseṭṭhaṁ samāruhinti sambandho. Jātipupphaṁ gahetvānāti jāyamānameva janānaṁ sundaraṁ manaṁ karotīti jātisumanaṁ, jātisumanameva pupphaṁ ‘‘jātisumanapuppha’’nti vattabbe gāthābandhasukhatthaṁ sumanasaddassa lopaṁ katvā ‘‘jātipuppha’’nti vuttaṁ, taṁ jātisumanapupphaṁ gahetvā ganthitvā thūpamhi āropayiṁ, āropetvā pūjesinti attho. Sesaṁ suviññeyyamevāti.",
  "atk-s0510a15:10": "Thambhāropakattheraapadānavaṇṇanā samattā.",
  "atk-s0510a15:11": "3. Vedikārakattheraapadānavaṇṇanā",
  "atk-s0510a15:12": "Nibbutelokanāthamhītiādikaṁ āyasmato vedikārakattherassa apadānaṁ. Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto piyadassissa bhagavato kāle vibhavasampanne ekasmiṁ kule nibbatto viññutaṁ patvā gharāvāsaṁ saṇṭhapetvā nibbute satthari pasanno tassa cetiye valayaṁ kāresi, sattahi ratanehi paripūretvā mahāpūjaṁ kāresi. So tena puññena devamanussesu saṁsaranto anekesu jātisatasahassesu pūjanīyo mahaddhano mahābhogo ubhayasukhaṁ anubhavitvā imasmiṁ buddhuppāde kulagehe nibbatto vibhavasampanno pabbajitvā vāyamanto nacirasseva arahā ahosi.",
  "atk-s0510a15:13": "10. So ekadivasaṁ attano pubbe katakusalaṁ saritvā somanassajāto pubbacaritāpadānaṁ pakāsento nibbute lokanāthamhītiādimāha. Taṁ heṭṭhā vuttatthameva. Piyadassīnaruttameti piyaṁ somanassākāraṁ dassanaṁ yassa so piyadassī, ārohapariṇāhadvattiṁsamahāpurisalakkhaṇaasītānubyañjanabyāmappabhāmaṇḍalehi sādhu mahājanappasādaṁ janayanākāradassanoti attho. Narānaṁ uttamoti naruttamo, piyadassī ca so naruttamo ceti piyadassīnaruttamo, tasmiṁ piyadassīnaruttame nibbute dhātugabbhamhi muttavediṁ ahaṁ akāsinti sambandho. Pupphādhāratthāya pariyosāne vedikāvalayaṁ akāsinti attho.",
  "atk-s0510a15:14": "11.Maṇīhi parivāretvāti maṇati jotati pabhāsatīti maṇi, atha vā janānaṁ manaṁ pūrento somanassaṁ karonto ito gato pavattoti maṇi, jātiraṅgamaṇiveḷuriyamaṇiādīhi anekehi maṇīhi katavedikāvalayaṁ parivāretvā uttamaṁ mahāpūjaṁ akāsinti attho. Sesaṁ uttānatthamevāti.",
  "atk-s0510a15:15": "Vedikārakattheraapadānavaṇṇanā samattā.",
  "atk-s0510a15:16": "4. Saparivāriyattheraapadānavaṇṇanā",
  "atk-s0510a15:17": "Padumuttaro nāma jinotiādikaṁ āyasmato saparivāriyattherassa apadānaṁ. Ayampi purimabuddhesu katādhikāro anekāsu jātīsu vivaṭṭūpanissayāni puññāni upacinanto padumuttarassa bhagavato kāle kulagehe nibbatto viññutaṁ patto mahaddhano mahābhogo ahosi. Atha padumuttare bhagavati parinibbute mahājano tassa dhātuṁ nidahitvā mahantaṁ cetiyaṁ kāretvā pūjesi. Tasmiṁ kāle ayaṁ upāsako tassupari candanasārena cetiyagharaṁ karitvā mahāpūjaṁ akāsi. So teneva puññena devamanussesu saṁsaranto ubhayasampattiyo anubhavitvā imasmiṁ buddhuppāde ekasmiṁ kulagehe nibbatto vuddhimanvāya kusalaṁ katvā saddhāya sāsane pabbajitvā nacirasseva arahā ahosi.",
  "atk-s0510a15:18": "15-8. So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha. Tattha omattanti lāmakabhāvaṁ nīcabhāvaṁ dukkhitabhāvaṁ vā na passāmi na jānāmi, na diṭṭhapubbo mayā nīcabhāvoti attho. Sesaṁ pākaṭamevāti.",
  "atk-s0510a15:19": "Saparivāriyattheraapadānavaṇṇanā samattā.",
  "atk-s0510a15:20": "5. Umāpupphiyattheraapadānavaṇṇanā",
  "atk-s0510a15:21": "Nibbute lokamahitetiādikaṁ āyasmato umāpupphiyattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle kulagehe nibbatto vuddhippatto gharāvāsaṁ saṇṭhapetvā vasanto nibbutassa bhagavato cetiyamahe vattamāne indanīlamaṇivaṇṇaṁ umāpupphaṁ gahetvā pūjesi. So tena puññena sugatīsuyeva saṁsaranto dibbamānusasampattiyo anubhavitvā uppannuppannabhave bahulaṁ nīlavaṇṇo jātisampanno vibhavasampanno ahosi. So imasmiṁ buddhuppāde vibhavasampanne ekasmiṁ kulagehe nibbatto viññutaṁ patvā saddhājāto pabbajito nacirasseva arahattaṁ pāpuṇi.",
  "atk-s0510a15:22": "21. So pubbakammaṁ saritvā somanassajāto pubbacaritāpadānaṁ pakāsento nibbute lokamahitetiādi vuttaṁ. Tattha lokamahiteti lokehi mahito pūjitoti lokamahito, tasmiṁ lokamahite siddhatthamhi bhagavati parinibbuteti sambandho. Āhutīnaṁpaṭiggaheti āhutino vuccanti pūjāsakkārā, tesaṁ āhutīnaṁ paṭiggahetuṁ arahatīti āhutīnaṁpaṭiggaho, aluttakitantasamāso, tasmiṁ āhutīnaṁpaṭiggahe bhagavati parinibbuteti attho.",
  "atk-s0510a15:23": "22.Umāpupphanti uddhamuddhaṁ nīlapabhaṁ muñcamānaṁ pupphati vikasatīti umāpupphaṁ, taṁ umāpupphaṁ gahetvā cetiye pūjaṁ akāsinti attho. Sesaṁ uttānatthamevāti.",
  "atk-s0510a15:24": "Umāpupphiyattheraapadānavaṇṇanā samattā.",
  "atk-s0510a15:25": "6. Anulepadāyakattheraapadānavaṇṇanā",
  "atk-s0510a15:26": "Anomadassīmuninotiādikaṁ āyasmato anulepadāyakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa bhagavato kāle kulagehe nibbatto mahaddhano mahābhogo tassa bhagavato bodhirukkhassa vedikāvalayaṁ kāretvā sudhākammañca kāretvā vālukasantharaṇaṁ daddaḷhamānaṁ rajatavimānamiva kāresi. So tena puññena sukhappatto uppannuppannabhave rajatavimānarajatageharajatapāsādesu sukhamanubhavitvā imasmiṁ buddhuppāde kulagehe nibbatto viññutaṁ patvā satthari pasanno pabbajitvā vipassanamanuyutto nacirasseva arahā ahosi.",
  "atk-s0510a15:27": "26. So aparabhāge ‘‘kiṁ nu kho kusalaṁ katvā mayā ayaṁ viseso adhigato’’ti pubbenivāsānussatiñāṇena paṭipāṭiyā anussaritvā pubbe katakusalaṁ jānitvā somanassajāto pubbacaritāpadānaṁ pakāsento anomadassīmuninotiādimāha. Tattha anomaṁ alāmakaṁ dassanaṁ dassanīyaṁ sarīraṁ yassa so anomadassī, dvattiṁsamahāpurisalakkhaṇaasītānubyañjanabyāmappabhāsamujjalavirājitasarīrattā sundaradassanoti attho. Sudhāya piṇḍaṁ datvānāti bodhighare vedikāvalayaṁ kāretvā sakale bodhighare sudhālepanaṁ katvāti attho. Pāṇikammaṁ akāsahanti sārakaṭṭhena phalakapāṇiyo katvā tāhi pāṇīhi maṭṭhakammaṁ akāsinti attho. Sesaṁ suviññeyyamevāti.",
  "atk-s0510a15:28": "Anulepadāyakattheraapadānavaṇṇanā samattā.",
  "atk-s0510a15:29": "7. Maggadāyakattheraapadānavaṇṇanā",
  "atk-s0510a15:30": "Uttaritvāna nadikantiādikaṁ āyasmato maggadāyakattherassa apadānaṁ. Ayampi purimajinavaresu katādhikāro anekesu bhavesu nibbānādhigamatthāya puññāni upacinanto siddhatthassa bhagavato kāle lokasammate kule nibbatto vuddhimanvāya gharāvāsaṁ vasanto ekadivasaṁ bhagavantaṁ ekaṁ nadiṁ uttaritvā vanantaraṁ gacchantaṁ disvā pasannamānaso ‘‘idāni mayā bhagavato maggaṁ samaṁ kātuṁ vaṭṭatī’’ti cintetvā kudālañca piṭakañca ādāya bhagavato gamanamaggaṁ samaṁ katvā vālukaṁ okiritvā bhagavato pāde vanditvā, ‘‘bhante, iminā maggālaṅkārakaraṇena nibbattanibbattaṭṭhāne pūjanīyo bhaveyyaṁ, nibbānañca pāpuṇeyya’’nti patthanaṁ akāsi. Bhagavā ‘‘yathādhippāyaṁ samijjhatū’’ti anumodanaṁ vatvā pakkāmi.",
  "atk-s0510a15:31": "32-3. So tena puññena devamanussesu saṁsaranto sabbattha pūjito ahosi. Imasmiṁ pana buddhuppāde pākaṭe ekasmiṁ kule nibbatto satthari pasanno pabbajitvā vipassanaṁ vaḍḍhetvā nacirasseva arahattaṁ patvā attano pubbakammaṁ paccakkhato ñatvā somanassajāto pubbacaritāpadānaṁ pakāsento uttaritvāna nadikantiādimāha. Tattha nadati saddaṁ karoti gacchatīti nadī, nadīyeva nadikā, taṁ nadikaṁ uttaritvā atikkamitvāti attho. Kudālapiṭakamādāyāti ku vuccati pathavī, taṁ vidālane padālane chindane alanti kudālaṁ, piṭakaṁ vuccati paṁsuvālikādivāhakaṁ, tālapaṇṇavettalatādīhi katabhājanaṁ, kudālañca piṭakañca kudālapiṭakaṁ, taṁ ādāya gahetvāti attho. Sesaṁ uttānatthamevāti.",
  "atk-s0510a15:32": "Maggadāyakattheraapadānavaṇṇanā samattā.",
  "atk-s0510a15:33": "8. Phalakadāyakattheraapadānavaṇṇanā",
  "atk-s0510a15:34": "Yānakāro pure āsintiādikaṁ āyasmato phalakadāyakattherassa apadānaṁ. Ayampi purimabuddhesu katādhikāro anekesu attabhāvesu katapuññasambhāro siddhatthassa bhagavato kāle vaḍḍhakikule nibbatto ratanattaye pasanno candanena ālambanaphalakaṁ katvā bhagavato adāsi. Bhagavā tassānumodanaṁ akāsi.",
  "atk-s0510a15:35": "37. So tena puññena devamanussesu saṁsaranto sabbattha kāle cittasukhapīṇito ubhayasampattiyo anubhavitvā imasmiṁ buddhuppāde kulagehe nibbatto viññutaṁ patvā satthu dhammadesanaṁ sutvā sañjātappasādo pabbajitvā vāyamanto nacirasseva saha paṭisambhidāhi arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento yānakāro pure āsintiādimāha. Tattha yānakāroti yanti etena icchiticchitaṭṭhānanti yānaṁ, taṁ karotīti yānakāro, pure buddhadassanasamaye ahaṁ yānakāro āsiṁ ahosinti attho. Candanaṁ phalakaṁ katvāti candati pariḷāhaṁ vūpasametīti candanaṁ. Atha vā candanti sugandhavāsanatthaṁ sarīraṁ vilimpanti etenāti candanaṁ, taṁ ālambanaphalakaṁ katvā. Lokabandhunoti sakalalokassa bandhu ñātibhūtoti lokabandhu, tassa lokabandhuno satthussa adāsinti attho. Sesaṁ suviññeyyamevāti.",
  "atk-s0510a15:36": "Phalakadāyakattheraapadānavaṇṇanā samattā.",
  "atk-s0510a15:37": "9. Vaṭaṁsakiyattheraapadānavaṇṇanā",
  "atk-s0510a15:38": "Sumedho nāma nāmenātiādikaṁ āyasmato vaṭaṁsakiyattherassa apadānaṁ. Ayampi purimamunindesu katādhikāro tattha tattha bhave vivaṭṭūpanissayāni puññāni upacinanto sumedhassa bhagavato kāle kulagehe nibbatto viññutaṁ patto gharāvāsaṁ saṇṭhapetvā tattha ādīnavaṁ disvā gehaṁ pahāya tāpasapabbajjaṁ pabbajitvā mahāvane vihāsi. Tasmiṁ samaye sumedho bhagavā vivekakāmatāya taṁ vanaṁ sampāpuṇi. Atha so tāpaso bhagavantaṁ disvā pasannamānaso vikasitaṁ saḷalapupphaṁ gahetvā vaṭaṁsakākārena ganthetvā bhagavato pādamūle ṭhapetvā pūjesi. Bhagavā tassa cittappasādatthāya anumodanamakāsi. So tena puññena devamanussesu saṁsaranto ubhayasampattiyo anubhavitvā imasmiṁ buddhuppāde vibhavasampanne kule jāto vuddhimanvāya saddho pasanno pabbajitvā nacirasseva arahā ahosi.",
  "atk-s0510a15:39": "43. So aparabhāge pubbakammaṁ saritvā somanassajāto pubbacaritāpadānaṁ pakāsento sumedho nāma nāmenātiādi vuttaṁ. Vivekamanubrūhantoti janākiṇṇataṁ pahāya janavivekaṁ cittavivekañca anubrūhanto vaḍḍhento bahulīkaronto mahāvanaṁ ajjhogāhi pāvisīti attho. Sesaṁ uttānatthamevāti.",
  "atk-s0510a15:40": "Vaṭaṁsakiyattheraapadānavaṇṇanā samattā.",
  "atk-s0510a15:41": "10. Pallaṅkadāyakattheraapadānavaṇṇanā",
  "atk-s0510a15:42": "Sumedhassabhagavatotiādikaṁ āyasmato pallaṅkadāyakattherassa apadānaṁ. Ayampi purimabuddhesu katādhikāro anekesu bhavesu nibbānādhigamatthāya katapuññūpacayo sumedhassa bhagavato kāle gahapatikule nibbatto vuddhimanvāya mahābhogasampanno satthari pasīditvā dhammaṁ sutvā tassa satthuno sattaratanamayaṁ pallaṅkaṁ kāretvā mahantaṁ pūjaṁ akāsi. So tena puññena devamanussesu saṁsaranto sabbattha pūjito ahosi. So anukkamena imasmiṁ buddhuppāde vibhavasampanne ekasmiṁ kule nibbatto viññutaṁ patto gharāvāsaṁ saṇṭhapetvā satthu dhammadesanaṁ sutvā pasanno pabbajitvā nacirasseva arahattaṁ patvā pubbe katapuññanāmena pallaṅkadāyakattheroti pākaṭo ahosi. Heṭṭhā viya uparipi pubbe katapuññanāmena therānaṁ nāmāni evameva veditabbāni.",
  "atk-s0510a15:43": "47. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento sumedhassa bhagavatotiādimāha. Pallaṅko hi mayā dinnoti pallaṅkaṁ ūrubaddhāsanaṁ katvā yattha upavīsanti nisīdanti, so pallaṅkoti vuccati, so pallaṅko sattaratanamayo mayā dinno pūjitoti attho. Sauttarasapacchadoti saha uttaracchadena saha pacchadena sauttarasapacchado, uparivitānaṁ bandhitvā āsanaṁ uttamavatthehi acchādetvāti attho. Sesaṁ pākaṭamevāti.",
  "atk-s0510a15:44": "Pallaṅkadāyakattheraapadānavaṇṇanā samattā.",
  "atk-s0510a15:45": "Pannarasamavaggavaṇṇanā samattā."
}