{
  "atk-s0201a3:0": "3. Opammavaggo",
  "atk-s0201a3:1": "1. Kakacūpamasuttavaṇṇanā",
  "atk-s0201a3:2": "222.Evaṁme sutanti kakacūpamasuttaṁ. Tattha moḷiyaphaggunoti moḷīti cūḷā vuccati. Yathāha –",
  "atk-s0201a3:3": "‘‘Chetvāna moḷiṁ varagandhavāsitaṁ,",
  "atk-s0201a3:4": "Vehāyasaṁ ukkhipi sakyapuṅgavo;",
  "atk-s0201a3:5": "Ratanacaṅkoṭavarena vāsavo,",
  "atk-s0201a3:6": "Sahassanetto sirasā paṭiggahī’’ti.",
  "atk-s0201a3:7": "Sā tassa gihikāle mahatī ahosi, tenassa moḷiyaphaggunoti saṅkhā udapādi. Pabbajitampi naṁ teneva nāmena sañjānanti. Ativelanti velaṁ atikkamitvā. Tattha kālavelā, sīmavelā, sīlavelāti tividhā velā. ‘‘Tāyaṁ velāyaṁ imaṁ udānaṁ udānesī’’ti (dhammapade vaggānamuddānaṁ, gāthānamuddānaṁ; mahāva. 1-3) ayaṁ kālavelā nāma. ‘‘Ṭhitadhammo velaṁ nātivattatī’’ti (cūḷava. 384; udā. 45; a. ni. 8.19) ayaṁ sīmavelā nāma. ‘‘Velāanatikkamo setughāto’’ti (dha. sa. 299-301) ca, ‘‘velā cesā avītikkamanaṭṭhenā’’ti ca, ayaṁ sīlavelā nāma. Taṁ tividhampi so atikkamiyeva. Bhikkhuniyo hi ovadituṁ kālo nāma atthi, so atthaṅgatepi sūriye ovadanto taṁ kālavelampi atikkami. Bhikkhunīnaṁ ovāde pamāṇaṁ nāma atthi sīmā mariyādā. So uttarichappañcavācāhi ovadanto taṁ sīmavelampi atikkami. Kathento pana davasahagataṁ katvā duṭṭhullāpattipahonakaṁ katheti, evaṁ sīlavelampi atikkami.",
  "atk-s0201a3:8": "Saṁsaṭṭhoti missībhūto samānasukhadukkho hutvā. Sammukhāti purato. Avaṇṇaṁ bhāsatīti tā pana pacanakoṭṭanādīni karontiyo disvā natthi imāsaṁ anāpatti nāma, imā bhikkhuniyo anācārā dubbacā pagabbhāti aguṇaṁ katheti. Adhikaraṇampi karotīti imesaṁ bhikkhūnaṁ imā bhikkhuniyo diṭṭhakālato paṭṭhāya akkhīni dayhanti, imasmiṁ vihāre pupphapūjā vā āsanadhovanaparibhaṇḍakaraṇādīni vā imāsaṁ vasena vattanti. Kuladhītaro etā lajjiniyo , tumhe imā idañcidañca vadatha, ayaṁ nāma tumhākaṁ āpatti hoti, vinayadharānaṁ santikaṁ āgantvā vinicchayaṁ me dethāti adhikaraṇaṁ ākaḍḍhati.",
  "atk-s0201a3:9": "Moḷiyaphaggunassa avaṇṇaṁ bhāsatīti natthi imassa bhikkhuno anāpatti nāma. Niccakālaṁ imassa pariveṇadvāraṁ asuññaṁ bhikkhunīhīti aguṇaṁ katheti. Adhikaraṇampi karontīti imesaṁ bhikkhūnaṁ moḷiyaphaggunattherassa diṭṭhakālato paṭṭhāya akkhīni dayhanti. Imasmiṁ vihāre aññesaṁ vasanaṭṭhānaṁ oloketumpi na sakkā. Vihāraṁ āgatabhikkhuniyo ovādaṁ vā paṭisanthāraṁ vā uddesapadaṁ vā therameva nissāya labhanti, kulaputtako lajjī kukkuccako, evarūpaṁ nāma tumhe idañcidañca vadatha, etha vinayadharānaṁ santike vinicchayaṁ dethāti adhikaraṇaṁ ākaḍḍhanti.",
  "atk-s0201a3:10": "Sobhikkhu bhagavantaṁ etadavocāti neva piyakamyatāya na bhedādhippāyena, atthakāmatāya avoca. Ekaṁ kirassa ahosi – ‘‘imassa bhikkhussa evaṁ saṁsaṭṭhassa viharato ayaso uppajjissati. So sāsanassāpi avaṇṇoyeva. Aññena pana kathito ayaṁ na oramissati, bhagavatā dhammaṁ desetvā ovadito oramissatī’’ti tassa atthakāmatāya bhagavantaṁ etaṁ, ‘‘āyasmā, bhante’’tiādivacanaṁ avoca.",
  "atk-s0201a3:11": "223.Āmantehīti jānāpehi. Āmantetīti pakkosati.",
  "atk-s0201a3:12": "224.Saddhāti saddhāya. Tasmāti yasmā tvaṁ kulaputto ceva saddhāpabbajito ca, yasmā vā te etāhi saddhiṁ saṁsaṭṭhassa viharato ye tā akkosissanti vā, paharissanti vā, tesu domanassaṁ uppajjissati, saṁsagge pahīne nuppajjissati, tasmā. Tatrāti tasmiṁ avaṇṇabhāsane. Gehasitāti pañcakāmaguṇanissitā. Chandāti taṇhāchandāpi paṭighachandāpi. Vipariṇatanti rattampi cittaṁ vipariṇataṁ. Duṭṭhampi, mūḷhampi cittaṁ vipariṇataṁ. Idha pana taṇhāchandavasena rattampi vaṭṭati, paṭighachandavasena duṭṭhampi vaṭṭati. Hitānukampīti hitena anukampamāno hitena pharamāno. Na dosantaroti na dosacitto bhavissāmi.",
  "atk-s0201a3:13": "225.Atha kho bhagavāti kasmā ārabhi? Phaggunassa kira ettakaṁ ovādaṁ sutvāpi, ‘‘bhikkhunisaṁsaggato oramissāmi viramissāmī’’ti cittampi na uppannaṁ, bhagavatā pana saddhiṁ paṭāṇī viya paṭiviruddho aṭṭhāsi, athassa bhagavato yathā nāma jighacchitassa bhojane, pipāsitassa pānīye, sītena phuṭṭhassa uṇhe dukkhitassa sukhe patthanā uppajjati. Evameva imaṁ dubbacaṁ bhikkhuṁ disvā paṭhamabodhiyaṁ subbacā bhikkhū āpāthaṁ āgamiṁsu. Atha tesaṁ vaṇṇaṁ kathetukāmo hutvā imaṁ desanaṁ ārabhi.",
  "atk-s0201a3:14": "Tattha ārādhayiṁsūti gaṇhiṁsu pūrayiṁsu. Ekaṁ samayanti ekasmiṁ samaye. Ekāsanabhojananti ekaṁ purebhattabhojanaṁ. Sūriyuggamanato hi yāva majjhanhikā sattakkhattuṁ bhuttabhojanampi idha ekāsanabhojananteva adhippetaṁ. Appābādhatanti nirābādhataṁ. Appātaṅkatanti niddukkhataṁ. Lahuṭṭhānanti sarīrassa sallahukaṁ uṭṭhānaṁ. Balanti kāyabalaṁ. Phāsuvihāranti kāyassa sukhavihāraṁ. Iminā kiṁ kathitaṁ? Divā vikālabhojanaṁ pajahāpitakālo kathito. Bhaddālisutte pana rattiṁ vikālabhojanaṁ pajahāpitakālo kathito. Imāni hi dve bhojanāni bhagavā na ekappahārena pajahāpesi. Kasmā? Imāneva hi dve bhojanāni vaṭṭe sattānaṁ āciṇṇāni. Santi kulaputtā sukhumālā, te ekato dvepi bhojanāni pajahantā kilamanti. Tasmā ekato apajahāpetvā ekasmiṁ kāle divā vikālabhojanaṁ, ekasmiṁ rattiṁ vikālabhojananti visuṁ pajahāpesi. Tesu idha divā vikālabhojanaṁ pajahāpitakālo kathito. Tattha yasmā buddhā na bhayaṁ dassetvā tajjetvā pajahāpenti, ānisaṁsaṁ pana dassetvā pajahāpenti, evañhi sattā sukhena pajahanti. Tasmā ānisaṁsaṁ dassento ime pañca guṇe dassesi. Anusāsanī karaṇīyāti punappunaṁ sāsane kattabbaṁ nāhosi. ‘‘Idaṁ karotha, idaṁ mā karothā’’ti satuppādakaraṇīyamattameva ahosi. Tāvattakeneva te kattabbaṁ akaṁsu, pahātabbaṁ pajahiṁsu, paṭhamabodhiyaṁ, bhikkhave, subbacā bhikkhū ahesuṁ assavā ovādapaṭikarāti.",
  "atk-s0201a3:15": "Idāni nesaṁ subbacabhāvadīpikaṁ upamaṁ āharanto seyyathāpītiādimāha. Tattha subhūmiyanti samabhūmiyaṁ. ‘‘Subhūmyaṁ sukhette vihatakhāṇuke bījāni patiṭṭhapeyyā’’ti (dī. ni. 2.438) ettha pana maṇḍabhūmi subhūmīti āgatā. Catumahāpatheti dvinnaṁ mahāmaggānaṁ vinivijjhitvā gataṭṭhāne. Ājaññarathoti vinītaassaratho. Odhastapatodoti yathā rathaṁ abhiruhitvā ṭhitena sakkā hoti gaṇhituṁ, evaṁ ālambanaṁ nissāya tiriyato ṭhapitapatodo. Yoggācariyoti assācariyo. Sveva assadamme sāretīti assadammasārathi. Yenicchakanti yena yena maggena icchati. Yadicchakanti yaṁ yaṁ gatiṁ icchati. Sāreyyāti ujukaṁ purato peseyya. Paccāsāreyyāti paṭinivatteyya.",
  "atk-s0201a3:16": "Evameva khoti yathā hi so yoggācariyo yena yena maggena gamanaṁ icchati, taṁ taṁ assā āruḷhāva honti. Yāya yāya ca gatiyā icchati, sā sā gati gahitāva hoti. Rathaṁ pesetvā assā neva vāretabbā na vijjhitabbā honti. Kevalaṁ tesaṁ same bhūmibhāge khuresu nimittaṁ ṭhapetvā gamanameva passitabbaṁ hoti. Evaṁ mayhampi tesu bhikkhūsu punappunaṁ vattabbaṁ nāhosi. Idaṁ karotha idaṁ mā karothāti satuppādanamattameva kattabbaṁ hoti. Tehipi tāvadeva kattabbaṁ katameva hoti, akattabbaṁ jahitameva. Tasmāti yasmā subbacā yuttayānapaṭibhāgā hutvā satuppādanamatteneva pajahiṁsu, tasmā tumhepi pajahathāti attho. Elaṇḍehīti elaṇḍā kira sāladūsanā honti, tasmā evamāha. Visodheyyāti elaṇḍe ceva aññā ca valliyo chinditvā bahi nīharaṇena sodheyya. Sujātāti susaṇṭhitā. Sammā parihareyyāti mariyādaṁ bandhitvā udakāsiñcanenapi kālenakālaṁ mūlamūle khaṇanenapi valligumbādicchedanenapi kipillapūṭakaharaṇenapi makkaṭakajālasukkhadaṇḍakaharaṇenapi sammā vaḍḍhetvā poseyya. Vuddhiādīni vuttatthāneva.",
  "atk-s0201a3:17": "226. Idāni akkhantiyā dosaṁ dassento bhūtapubbantiādimāha. Tattha vedehikāti videharaṭṭhavāsikassa dhītā. Atha vā vedoti paññā vuccati, vedena īhati iriyatīti vedehikā, paṇḍitāti attho. Gahapatānīti gharasāminī. Kittisaddoti kittighoso. Soratāti soraccena samannāgatā. Nivātāti nivātavutti. Upasantāti nibbutā. Dakkhāti bhattapacanasayanattharaṇadīpujjalanādikammesu chekā. Analasāti uṭṭhāhikā, susaṁvihitakammantāti suṭṭhu saṁvihitakammantā. Ekā analasā hoti, yaṁ yaṁ pana bhājanaṁ gaṇhāti, taṁ taṁ bhindati vā chiddaṁ vā karoti, ayaṁ na tādisāti dasseti.",
  "atk-s0201a3:18": "Divā uṭṭhāsīti pātova kattabbāni dhenuduhanādikammāni akatvā ussūre uṭṭhitā. He je kāḷīti are kāḷi. Kiṁ je divā uṭṭhāsīti kiṁ te kiñci aphāsukaṁ atthi, kiṁ divā uṭṭhāsīti? No vata re kiñcīti are yadi te na kiñci aphāsukaṁ atthi, neva sīsaṁ rujjhati, na piṭṭhi, atha kasmā pāpi dāsi divā uṭṭhāsīti kupitā anattamanā bhākuṭimakāsi. Divātaraṁ uṭṭhāsīti punadivase ussūrataraṁ uṭṭhāsi. Anattamanavācanti are pāpi dāsi attano pamāṇaṁ na jānāsi; kiṁ aggiṁ sītoti maññasi, idāni taṁ sikkhāpessāmītiādīni vadamānā kupitavacanaṁ nicchāresi.",
  "atk-s0201a3:19": "Paṭivisakānanti sāmantagehavāsīnaṁ. Ujjhāpesīti avajānāpesi. Caṇḍīti asoratā kibbisā. Iti yattakā guṇā, tato diguṇā dosā uppajjiṁsu. Guṇā nāma saṇikaṁ saṇikaṁ āgacchanti; dosā ekadivaseneva patthaṭā honti. Soratasoratoti ativiya sorato, sotāpanno nu kho, sakadāgāmī anāgāmī arahā nu khoti vattabbataṁ āpajjati. Phusantīti phusantā ghaṭṭentā āpāthaṁ āgacchanti.",
  "atk-s0201a3:20": "Athabhikkhu soratoti veditabboti atha adhivāsanakkhantiyaṁ ṭhito bhikkhu soratoti veditabbo. Yo cīvara…pe… parikkhārahetūti yo etāni cīvarādīni paṇītapaṇītāni labhanto pādaparikammapiṭṭhiparikammādīni ekavacaneneva karoti. Alabhamānoti yathā pubbe labhati, evaṁ alabhanto. Dhammaññeva sakkarontoti dhammaṁyeva sakkāraṁ sukatakāraṁ karonto. Garuṁ karontoti garubhāriyaṁ karonto. Mānentoti manena piyaṁ karonto. Pūjentoti paccayapūjāya pūjento. Apacāyamānoti dhammaṁyeva apacāyamāno apacitiṁ nīcavuttiṁ dassento.",
  "atk-s0201a3:21": "227. Evaṁ akkhantiyā dosaṁ dassetvā idāni ye adhivāsenti, te evaṁ adhivāsentīti pañca vacanapathe dassento pañcime, bhikkhavetiādimāha. Tattha kālenāti yuttapattakālena. Bhūtenāti satā vijjamānena. Saṇhenāti sammaṭṭhena . Atthasañhitenāti atthanissitena kāraṇanissitena. Akālenātiādīni tesaṁyeva paṭipakkhavasena veditabbāni. Mettacittāti uppannamettacittā hutvā. Dosantarāti duṭṭhacittā, abbhantare uppannadosā hutvā. Tatrāti tesu vacanapathesu. Pharitvāti adhimuccitvā. Tadārammaṇañcāti kathaṁ tadārammaṇaṁ sabbāvantaṁ lokaṁ karoti? Pañca vacanapathe gahetvā āgataṁ puggalaṁ mettacittassa ārammaṇaṁ katvā puna tasseva mettacittassa avasesasatte ārammaṇaṁ karonto sabbāvantaṁ lokaṁ tadārammaṇaṁ karoti nāma. Tatrāyaṁ vacanattho. Tadārammaṇañcāti tasseva mettacittassa ārammaṇaṁ katvā. Sabbāvantanti sabbasattavantaṁ. Lokanti sattalokaṁ. Vipulenāti anekasattārammaṇena. Mahaggatenāti mahaggatabhūmikena. Appamāṇenāti subhāvitena. Averenāti niddosena. Abyābajjhenāti niddukkhena. Pharitvā viharissāmāti evarūpena mettāsahagatena cetasā tañca puggalaṁ sabbañca lokaṁ tassa cittassa ārammaṇaṁ katvā adhimuccitvā viharissāma.",
  "atk-s0201a3:22": "228. Idāni tadatthadīpikaṁ upamaṁ āharanto seyyathāpītiādimāha. Tattha apathavinti nippathaviṁ karissāmīti attho. Tatra tatrāti tasmiṁ tasmiṁ ṭhāne. Vikireyyāti pacchiyā paṁsuṁ uddharitvā bījāni viya vikireyya. Oṭṭhubheyyāti kheḷaṁ pāteyya. Apathaviṁ kareyyāti evaṁ kāyena ca vācāya ca payogaṁ katvāpi sakkuṇeyya apathaviṁ kātunti? Gambhīrāti bahalattena dviyojanasatasahassāni cattāri ca nahutāni gambhīrā. Appameyyāti tiriyaṁ pana aparicchinnā. Evameva khoti ettha idaṁ opammasaṁsandanaṁ – pathavī viya hi mettacittaṁ daṭṭhabbaṁ. Kudālapiṭakaṁ gahetvā āgatapuriso viya pañca vacanapathe gahetvā āgatapuggalo. Yathā so kudālapiṭakena mahāpathaviṁ apathaviṁ kātuṁ na sakkoti, evaṁ vo pañca vacanapathe gahetvā āgatapuggalo mettacittassa aññathattaṁ kātuṁ na sakkhissatīti.",
  "atk-s0201a3:23": "229. Dutiyaupamāyaṁ haliddinti yaṁkiñci pītakavaṇṇaṁ. Nīlanti kaṁsanīlaṁ vā palāsanīlaṁ vā. Arūpīti arūpo . Nanu ca, dvinnaṁ kaṭṭhānaṁ vā dvinnaṁ rukkhānaṁ vā dvinnaṁ seyyānaṁ vā dvinnaṁ selānaṁ vā antaraṁ paricchinnākāsarūpanti āgataṁ, kasmā idha arūpīti vuttoti? Sanidassanabhāvapaṭikkhepato. Tenevāha ‘‘anidassano’’ti. Tasmiñhi rūpaṁ likhituṁ, rūpapātubhāvaṁ dassetuṁ na sakkā, tasmā ‘‘arūpī’’ti vutto. Anidassanoti dassanassa cakkhuviññāṇassa anāpātho. Upamāsaṁsandane panettha ākāso viya mettacittaṁ. Tulikapañcamā cattāro raṅgajātā viya pañca vacanapathā, tulikapañcame raṅge gahetvā āgatapuriso viya pañca vacanapathe gahetvā āgatapuggalo. Yathā so tulikapañcamehi raṅgehi ākāse rūpapātubhāvaṁ kātuṁ na sakkoti, evaṁ vo pañca vacanapathe gahetvā āgatapuggalo mettacittassa aññathattaṁ katvā dosuppattiṁ dassetuṁ na sakkhissatīti.",
  "atk-s0201a3:24": "230. Tatiyaupamāyaṁ ādittanti pajjalitaṁ. Gambhīrā appameyyāti imissā gaṅgāya gambhīraṭṭhānaṁ gāvutampi atthi, aḍḍhayojanampi, yojanampi. Puthulaṁ panassā evarūpaṁyeva, dīghato pana pañcayojanasatāni. Sā kathaṁ gambhīrā appameyyāti? Etena payogena parivattetvā uddhane udakaṁ viya tāpetuṁ asakkuṇeyyato. Ṭhitodakaṁ pana kenaci upāyena aṅgulamattaṁ vā aḍḍhaṅgulamattaṁ vā evaṁ tāpetuṁ sakkā bhaveyya, ayaṁ pana na sakkā, tasmā evaṁ vuttaṁ. Upamāsaṁsandane panettha gaṅgā viya mettacittaṁ, tiṇukkaṁ ādāya āgatapuriso viya pañca vacanapathe gahetvā āgatapuggalo. Yathā so ādittāya tiṇukkāya gaṅgaṁ tāpetuṁ na sakkoti, evaṁ vo pañca vacanapathe gahetvā āgatapuggalo mettacittassa aññathattaṁ kātuṁ na sakkhissatīti.",
  "atk-s0201a3:25": "231. Catutthaupamāyaṁ biḷārabhastāti biḷāracammapasibbakā. Sumadditāti suṭṭhu madditā. Suparimadditāti anto ca bahi ca samantato suparimadditā. Tūlinīti simbalitūlalatātūlasamānā. Chinnasassarāti chinnasassarasaddā. Chinnabhabbharāti chinnabhabbharasaddā. Upamāsaṁsandane panettha biḷārabhastā viya mettacittaṁ, kaṭṭhakaṭhalaṁ ādāya āgatapuriso viya pañca vacanapathe gahetvā āgatapuggalo. Yathā so kaṭṭhena vā kaṭhalena vā biḷārabhastaṁ sarasaraṁ bharabharaṁ saddaṁ kātuṁ na sakkoti, evaṁ vo pañca vacanapathe gahetvā āgatapuggalo mettacittassa aññathattaṁ katvā dosānugatabhāvaṁ kātuṁ na sakkhissatīti.",
  "atk-s0201a3:26": "232.Ocarakāti avacarakā heṭṭhācarakā, nīcakammakārakāti attho. Yo mano padūseyyāti yo bhikkhu vā bhikkhunī vā mano padūseyya, taṁ kakacena okantanaṁ nādhivāseyya. Na me so tena sāsanakaroti so tena anadhivāsanena mayhaṁ ovādakaro na hoti. Āpatti panettha natthi.",
  "atk-s0201a3:27": "233.Aṇuṁ vā thūlaṁ vāti appasāvajjaṁ vā mahāsāvajjaṁ vā. Yaṁ tumhe nādhivāseyyāthāti yo tumhehi adhivāsetabbo na bhaveyyāti attho. No hetaṁ, bhanteti, bhante, anadhivāsetabbaṁ nāma vacanapathaṁ na passāmāti adhippāyo. Dīgharattaṁ hitāya sukhāyāti iti bhagavā arahattena kūṭaṁ gaṇhanto yathānusandhinā desanaṁ niṭṭhapesīti.",
  "atk-s0201a3:28": "Papañcasūdaniyā majjhimanikāyaṭṭhakathāya",
  "atk-s0201a3:29": "Kakacūpamasuttavaṇṇanā niṭṭhitā.",
  "atk-s0201a3:30": "2. Alagaddūpamasuttavaṇṇanā",
  "atk-s0201a3:31": "234.Evaṁme sutanti alagaddūpamasuttaṁ. Tattha gaddhe bādhayiṁsūti gaddhabādhino, gaddhabādhino pubbapurisā assāti gaddhabādhipubbo, tassa gaddhabādhipubbassa, gijjhaghātakakulappasutassāti attho. Saggamokkhānaṁ antarāyaṁ karontīti antarāyikā. Te kammakilesavipākaupavādaāṇāvītikkamavasena pañcavidhā. Tattha pañcānantariyadhammā kammantarāyikā nāma. Tathā bhikkhunīdūsakakammaṁ, taṁ pana mokkhasseva antarāyaṁ karoti, na saggassa. Niyatamicchādiṭṭhidhammā kilesantarāyikā nāma. Paṇḍakatiracchānagataubhatobyañjanakānaṁ paṭisandhidhammā vipākantarāyikā nāma. Ariyūpavādadhammā upavādantarāyikā nāma, te pana yāva ariye na khamāpenti, tāvadeva, na tato paraṁ. Sañcicca vītikkantā satta āpattikkhandhā āṇāvītikkamantarāyikā nāma. Tepi yāva bhikkhubhāvaṁ vā paṭijānāti, na vuṭṭhāti vā, na deseti vā, tāvadeva, na tato paraṁ.",
  "atk-s0201a3:32": "Tatrāyaṁ bhikkhu bahussuto dhammakathiko sesantarāyike jānāti, vinaye pana akovidattā paṇṇattivītikkamantarāyike na jānāti, tasmā rahogato evaṁ cintesi – ime āgārikā pañca kāmaguṇe paribhuñjantā sotāpannāpi sakadāgāminopi anāgāminopi honti. Bhikkhūpi manāpikāni cakkhuviññeyyāni rūpāni passanti…pe… kāyaviññeyye phoṭṭhabbe phusanti, mudukāni attharaṇapāvuraṇādīni paribhuñjanti, etaṁ sabbaṁ vaṭṭati. Kasmā itthīnaṁyeva rūpasaddagandharasaphoṭṭhabbā na vaṭṭanti? Etepi vaṭṭantīti. Evaṁ rasena rasaṁ saṁsandetvā sacchandarāgaparibhogañca nicchandarāgaparibhogañca ekaṁ katvā thūlavākehi saddhiṁ atisukhumasuttaṁ upanento viya, sāsapena saddhiṁ sineruṁ upasaṁharanto viya, pāpakaṁ diṭṭhigataṁ uppādetvā, ‘‘kiṁ bhagavatā mahāsamuddaṁ bandhantena viya mahatā ussāhena paṭhamapārājikaṁ paññattaṁ, natthi ettha doso’’ti sabbaññutaññāṇena saddhiṁ paṭivirujjhanto vesārajjañāṇaṁ paṭibāhanto ariyamagge khāṇukaṇṭakādīni pakkhipanto methunadhamme doso natthīti jinassa āṇācakke pahāraṁ adāsi. Tenāha – ‘‘tathāhaṁ bhagavatā dhammaṁ desitaṁ ājānāmī’’tiādi.",
  "atk-s0201a3:33": "Evaṁbyā khoti evaṁ viya kho. Samanuyuñjantītiādīsu kiṁ laddhiko tvaṁ, laddhiṁ vadehīti pucchamānā samanuyuñjanti nāma. Diṭṭhiṁ patiṭṭhāpentā samanuggāhanti nāma. Kena kāraṇena evaṁ vadasīti kāraṇaṁ pucchantā samanubhāsanti nāma. Aṭṭhikaṅkalūpamātiādīsu (ma. ni. 2.42-48) aṭṭhikaṅkalūpamā appassādaṭṭhena. Maṁsapesūpamā bahusādhāraṇaṭṭhena. Tiṇukkūpamā anudahanaṭṭhena. Aṅgārakāsūpamā mahābhitāpanaṭṭhena. Supinakūpamā ittarapaccupaṭṭhānaṭṭhena. Yācitakūpamā tāvakālikaṭṭhena. Rukkhaphalūpamā sabbaṅgapaccaṅgapalibhañjanaṭṭhena. Asisūnūpamā adhikuṭṭanaṭṭhena. Sattisūlūpamā vinivijjhanaṭṭhena. Sappasirūpamā sāsaṅkasappaṭibhayaṭṭhena. Thāmasāti diṭṭhithāmena. Parāmāsāti diṭṭhiparāmāsena. Abhinivissa voharatīti adhiṭṭhahitvā voharati dīpeti vā.",
  "atk-s0201a3:34": "235.Yato kho te bhikkhūti yadā te bhikkhū. Evaṁbyā kho ahaṁ, bhante, bhagavatāti idaṁ esa attano ajjhāsayena natthīti vattukāmopi bhagavato ānubhāvena sampaṭicchati, buddhānaṁ kira sammukhā dve kathā kathetuṁ samattho nāma natthi.",
  "atk-s0201a3:35": "236.Kassa kho nāma tvaṁ moghapurisāti tvaṁ moghapurisa kassa khattiyassa vā brāhmaṇassa vā vessassa vā suddassa vā gahaṭṭhassa vā pabbajitassa vā devassa vā manussassa vā mayā evaṁ dhammaṁ desitaṁ ājānāsi. Atha kho bhagavā bhikkhū āmantesīti ayaṁ pāṭiyekko anusandhi. Ariṭṭho kira cintesi – ‘‘bhagavā maṁ moghapurisoti vadati, na kho pana moghapurisāti vuttamattakena maggaphalānaṁ upanissayo na hoti. Upasenampi hi vaṅgantaputtaṁ, ‘atilahuṁ kho tvaṁ, moghapurisa, bāhullāya āvatto’ti (mahāva. 75) bhagavā moghapurisavādena ovadi. Thero aparabhāge ghaṭento vāyamanto cha abhiññā sacchākāsi. Ahampi tathārūpaṁ vīriyaṁ paggaṇhitvā maggaphalāni nibbattessāmī’’ti. Athassa bhagavā bandhanā pavuttassa paṇḍupalāsassa viya aviruḷhibhāvaṁ dassento imaṁ desanaṁ ārabhi.",
  "atk-s0201a3:36": "Usmīkatopīti , bhikkhave, tumhe kinti maññatha, ayaṁ ariṭṭho evaṁladdhiko sabbaññutaññāṇena paṭivirujjhitvā vesārajjañāṇaṁ paṭibāhitvā tathāgatassa āṇācakke pahāraṁ dadamāno api nu imasmiṁ dhammavinaye usmīkatopi? Yathā nibbutepi mahante aggikkhandhe khajjupanakamattāpi aggipapaṭikā hotiyeva, yaṁ nissāya puna mahāaggikkhandho bhaveyya. Kiṁ nu kho evaṁ imassa appamattikāpi ñāṇusmā atthi, yaṁ nissāya vāyamanto maggaphalāni nibbatteyyāti? No hetaṁ, bhanteti, bhante, evaṁladdhikassa kuto evarūpā ñāṇusmāti? Maggaphalānaṁ paccayasamatthāya ñāṇusmāya usmīkatabhāvaṁ paṭikkhipantā vadanti. Maṅkubhūtoti nittejabhūto. Pattakkhandhoti patitakkhandho. Appaṭibhānoti kiñci paṭibhānaṁ apassanto bhinnapaṭibhāno evarūpampi nāma niyyānikasāsanaṁ labhitvā aviruḷhidhammo kiramhi samugghātitapaccayo jātoti attano abhabbataṁ paccavekkhanto pādaṅguṭṭhakena bhūmiṁ khaṇamāno nisīdi.",
  "atk-s0201a3:37": "Paññāyissasikhoti ayampi pāṭiyekko anusandhi. Ariṭṭho kira cintesi – ‘‘bhagavā mayhaṁ maggaphalānaṁ upanissayo pacchinnoti vadati, na kho pana buddhā saupanissayānaṁyeva dhammaṁ desenti, anupanissayānampi desenti, ahaṁ satthu santikā sugatovādaṁ labhitvā attano sampattūpagaṁ kusalaṁ karissāmī’’ti. Athassa bhagavā ovādaṁ paṭipassambhento ‘‘paññāyissasī’’tiādimāha. Tassattho, tvaṁyeva, moghapurisa, iminā pāpakena diṭṭhigatena nirayādīsu paññāyissasi, mama santikā tuyhaṁ sugatovādo nāma natthi, na me tayā attho, idhāhaṁ bhikkhū paṭipucchissāmīti.",
  "atk-s0201a3:38": "237.Atha kho bhagavāti ayampi pāṭiyekko anusandhi. Imasmiñhi ṭhāne bhagavā parisaṁ sodheti, ariṭṭhaṁ gaṇato nissāreti. Sace hi parisagatānaṁ kassaci evaṁ bhaveyya – ‘‘ayaṁ ariṭṭho bhagavatā akathitaṁ kathetuṁ kiṁ sakkhissati, kacci nu kho parisamajjhe bhagavatā kathāya samāraddhāya sahasā kathita’’nti. Evaṁ kathitaṁ pana na ariṭṭhova suṇāti, aññenapi sutaṁ bhavissati. Athāpissa siyā ‘‘yathā satthā ariṭṭhaṁ niggaṇhāti, mampi evaṁ niggaṇheyyāti sutvāpi tuṇhībhāvaṁ āpajjeyyā’’ti. ‘‘Taṁ sabbaṁ na karissantī’’ti. Mayāpi na kathitaṁ, aññena sutampi natthīti ‘‘tumhepime, bhikkhave’’tiādinā parisāya laddhiṁ sodheti. Parisāya pana laddhisodhaneneva ariṭṭho gaṇato nissārito nāma hoti.",
  "atk-s0201a3:39": "Idāni ariṭṭhassa laddhiṁ pakāsento so vata, bhikkhavetiādimāha. Tattha aññatreva kāmehītiādīsu yo so, bhikkhave, bhikkhu ‘‘te paṭisevato nālaṁ antarāyāyā’’ti evaṁladdhiko, so vata kilesakāmehi ceva kilesakāmasampayuttehi saññāvitakkehi ca aññatra, ete dhamme pahāya, vinā etehi dhammehi, vatthukāme paṭisevissati, methunasamācāraṁ samācarissatīti netaṁ ṭhānaṁ vijjati. Idaṁ kāraṇaṁ nāma natthi, aṭṭhānametaṁ anavakāsoti.",
  "atk-s0201a3:40": "238. Evaṁ bhagavā ayaṁ ariṭṭho yathā nāma rajako sugandhānipi duggandhānipi jiṇṇānipi navānipi suddhānipi asuddhānipi vatthāni ekato bhaṇḍikaṁ karoti, evameva bhikkhūnaṁ nicchandarāgapaṇītacīvarādiparibhogañca anibaddhasīlānaṁ gahaṭṭhānaṁ antarāyakaraṁ sacchandarāgaparibhogañca nibaddhasīlānaṁ bhikkhūnaṁ āvaraṇakaraṁ sacchandarāgaparibhogañca sabbaṁ ekasadisaṁ karotīti ariṭṭhassa laddhiṁ pakāsetvā idāni duggahitāya pariyattiyā dosaṁ dassento idha, bhikkhave, ekaccetiādimāha. Tattha pariyāpuṇantīti uggaṇhanti. Suttantiādīsu ubhatovibhaṅganiddesakhandhakaparivārā, suttanipāte maṅgalasuttaratanasuttanālakasuātuvaṭṭakasuttāni, aññampi ca suttanāmakaṁ tathāgatavacanaṁ suttanti veditabbaṁ. Sabbampi sagāthakaṁ suttaṁ geyyanti veditabbaṁ, visesena saṁyuttake sakalopi sagāthāvaggo. Sakalaṁ abhidhammapiṭakaṁ, niggāthakaṁ suttaṁ, yañca aññampi aṭṭhahi aṅgehi asaṅgahitaṁ buddhavacanaṁ, taṁ veyyākaraṇanti veditabbaṁ. Dhammapadaṁ, theragāthā, therigāthā, suttanipāte nosuttanāmikā suddhikagāthā ca gāthāti veditabbā. Somanassañāṇamayikagāthāpaṭisaṁyuttā dveasītisuttantā udānanti veditabbā. ‘‘Vuttañhetaṁ bhagavatā’’tiādinayappavattā (itivu. 1,2) dasuttarasatasuttantā itivuttakanti veditabbā. Apaṇṇakajātakādīni paṇṇāsādhikāni pañcajātakasatāni jātakanti veditabbāni. ‘‘Cattārome, bhikkhave, acchariyā abbhutā dhammā ānande’’tiādinayappavattā (a. ni. 4.129) sabbepi acchariyaabbhutadhammappaṭisaṁyuttā suttantā abbhutadhammanti veditabbā. Cūḷavedallamahāvedallasammādiṭṭhisakkapañhasaṅkhārabhājaniyamahāpuṇṇamasuttādayo sabbepi vedañca tuṭṭhiñca laddhā laddhā pucchitasuttantā vedallanti veditabbā.",
  "atk-s0201a3:41": "Atthaṁ na upaparikkhantīti atthatthaṁ kāraṇatthaṁ na passanti na pariggaṇhanti. Anupaparikkhatanti anupaparikkhantānaṁ. Na nijjhānaṁ khamantīti na upaṭṭhahanti na āpāthaṁ āgacchanti, imasmiṁ ṭhāne sīlaṁ samādhi vipassanā maggo phalaṁ vaṭṭaṁ vivaṭṭaṁ kathitanti evaṁ jānituṁ na sakkā hontīti attho. Te upārambhānisaṁsā cevāti te paresaṁ vāde dosāropanānisaṁsā hutvā pariyāpuṇantīti attho. Itivādappamokkhānisaṁsā cāti evaṁ vādapamokkhānisaṁsā, parehi sakavāde dose āropite taṁ dosaṁ evaṁ mocessāmāti imināva kāraṇena pariyāpuṇantīti attho. Tañcassa atthaṁ nānubhontīti yassa ca maggassa vā phalassa vā atthāya kulaputtā dhammaṁ pariyāpuṇanti, tañcassa dhammassa atthaṁ ete duggahitaggāhino nānubhonti. Apica parassa vāde upārambhaṁ āropetuṁ attano vādaṁ mocetuṁ asakkontāpi tañca atthaṁ nānubhontiyeva.",
  "atk-s0201a3:42": "239.Alagaddatthikoti āsivisaatthiko. Gadoti hi visassa nāmaṁ, taṁ tassa alaṁ paripuṇṇaṁ atthīti alagaddo. Bhogeti sarīre. Idha pana, bhikkhave, ekacce kulaputtā dhammaṁ pariyāpuṇantīti nittharaṇapariyattivasena uggaṇhanti. Tisso hi pariyattiyo alagaddapariyatti nittharaṇapariyatti bhaṇḍāgārikapariyattīti.",
  "atk-s0201a3:43": "Tattha yo buddhavacanaṁ uggahetvā evaṁ cīvarādīni vā labhissāmi, catuparisamajjhe vā maṁ jānissantīti lābhasakkārahetu pariyāpuṇāti, tassa sā pariyatti alagaddapariyatti nāma. Evaṁ pariyāpuṇato hi buddhavacanaṁ apariyāpuṇitvā niddokkamanaṁ varataraṁ.",
  "atk-s0201a3:44": "Yo pana buddhavacanaṁ uggaṇhitvā sīlassa āgataṭṭhāne sīlaṁ pūretvā samādhissa āgataṭṭhāne samādhigabbhaṁ gaṇhāpetvā vipassanāya āgataṭṭhāne vipassanaṁ paṭṭhapetvā maggaphalānaṁ āgataṭṭhāne maggaṁ bhāvessāmi phalaṁ sacchikarissāmīti uggaṇhāti, tassa sā pariyatti nittharaṇapariyatti nāma hoti.",
  "atk-s0201a3:45": "Khīṇāsavassa pana pariyatti bhaṇḍāgārikapariyatti nāma. Tassa hi apariññātaṁ appahīnaṁ abhāvitaṁ asacchikataṁ vā natthi. So hi pariññātakkhandho pahīnakileso bhāvitamaggo sacchikataphalo, tasmā buddhavacanaṁ pariyāpuṇanto tantidhārako paveṇipālako vaṁsānurakkhakova hutvā uggaṇhāti. Itissa sā pariyatti bhaṇḍāgārikapariyatti nāma hoti.",
  "atk-s0201a3:46": "Yo pana puthujjano chātabhayādīsu ganthadharesu ekasmiṁ ṭhāne vasituṁ asakkontesu sayaṁ bhikkhācārena akilamamāno atimadhuraṁ buddhavacanaṁ mā nassatu, tantiṁ dhāressāmi, vaṁsaṁ ṭhapessāmi, paveṇiṁ pālessāmīti pariyāpuṇāti, tassa pariyatti bhaṇḍāgārikapariyatti hoti, na hotīti? Na hoti. Kasmā? Na attano ṭhāne ṭhatvā pariyāputattā. Puthujjanassa hi pariyatti nāma alagaddā vā hoti nittharaṇā vā, sattannaṁ sekkhānaṁ nittharaṇāva, khīṇāsavassa bhaṇḍāgārikapariyattiyeva. Imasmiṁ pana ṭhāne nittharaṇapariyatti adhippetā.",
  "atk-s0201a3:47": "Nijjhānaṁ khamantīti sīlādīnaṁ āgataṭṭhānesu idha sīlaṁ kathitaṁ, idha samādhi, idha vipassanā, idha maggo, idha phalaṁ, idha vaṭṭaṁ, idha vivaṭṭanti āpāthaṁ āgacchanti. Tañcassa atthaṁ anubhontīti yesaṁ maggaphalānaṁ atthāya pariyāpuṇanti. Suggahitapariyattiṁ nissāya maggaṁ bhāvetvā phalaṁ sacchikarontā tañcassa dhammassa atthaṁ anubhavanti. Paravāde upārambhaṁ āropetuṁ sakkontāpi sakavāde āropitaṁ dosaṁ icchiticchitaṭṭhānaṁ gahetvā mocetuṁ sakkontāpi anubhontiyeva. Dīgharattaṁ hitāya sukhāya saṁvattantīti sīlādīnaṁ āgataṭṭhāne sīlādīni pūrentānampi, paresaṁ vāde sahadhammena upārambhaṁ āropentānampi, sakavādato dosaṁ harantānampi, arahattaṁ patvā parisamajjhe dhammaṁ desetvā dhammadesanāya pasannehi upanīte cattāro paccaye paribhuñjantānampi dīgharattaṁ hitāya sukhāya saṁvattanti.",
  "atk-s0201a3:48": "Evaṁ suggahite buddhavacane ānisaṁsaṁ dassetvā idāni tattheva niyojento tasmā tiha, bhikkhavetiādimāha. Tattha tasmāti yasmā duggahitapariyatti duggahitaalagaddo viya dīgharattaṁ ahitāya dukkhāya saṁvattati, suggahitapariyatti suggahitaalagaddo viya dīgharattaṁ hitāya sukhāya saṁvattati, tasmāti attho. Tathā naṁ dhāreyyāthāti tatheva naṁ dhāreyyātha, teneva atthena gaṇheyyātha. Ye vā panāssu viyattā bhikkhūti ye vā pana aññe sāriputtamoggallānamahākassapamahākaccānādikā byattā paṇḍitā bhikkhū assu, te pucchitabbā. Ariṭṭhena viya pana mama sāsane na kalalaṁ vā kacavaraṁ vā pakkhipitabbaṁ.",
  "atk-s0201a3:49": "240.Kullūpamanti kullasadisaṁ. Nittharaṇatthāyāti caturoghanittharaṇatthāya. Udakaṇṇavanti yañhi udakaṁ gambhīraṁ na puthulaṁ. Puthulaṁ vā pana na gambhīraṁ, na taṁ aṇṇavoti vuccati. Yaṁ pana gambhīrañceva puthulañca, taṁ aṇṇavoti vuccati. Tasmā mahantaṁ udakaṇṇavanti mahantaṁ puthulaṁ gambhīraṁ udakanti ayamettha attho. Sāsaṅkaṁ nāma yattha corānaṁ nivutthokāso dissati. Ṭhitokāso, nisinnokāso, nipannokāso dissati. Sappaṭibhayaṁ nāma yattha corehi manussā hatā dissanti, viluttā dissanti, ākoṭitā dissanti. Uttarasetūti udakaṇṇavassa upari baddho setu. Kullaṁ bandhitvāti kullo nāma taraṇatthāya kalāpaṁ katvā baddho. Pattharitvā baddhā pana padaracāṭiādayo uḷumpoti vuccanti. Uccāretvāti ṭhapetvā. Kiccakārīti pattakārī yuttakārī, patirūpakārīti attho. Dhammāpi vo pahātabbāti ettha dhammāti samathavipassanā. Bhagavā hi samathepi chandarāgaṁ pajahāpesi, vipassanāyapi. Samathe chandarāgaṁ kattha pajahāpesi? ‘‘Iti kho, udāyi, nevasaññānāsaññāyatanassapi pahānaṁ vadāmi, passasi no tvaṁ, udāyi, taṁ saṁyojanaṁ aṇuṁ vā thūlaṁ vā, yassāhaṁ no pahānaṁ vadāmī’’ti (ma. ni. 2.156) ettha samathe chandarāgaṁ pajahāpesi. ‘‘Imaṁ ce tumhe, bhikkhave, diṭṭhiṁ evaṁ parisuddhaṁ evaṁ pariyodātaṁ na allīyetha na kelāyetha na dhanāyethā’’ti (ma. ni. 1.401) ettha vipassanāya chandarāgaṁ pajahāpesi . Idha pana ubhayattha pajahāpento ‘‘dhammāpi vo pahātabbā, pageva adhammā’’ti āha.",
  "atk-s0201a3:50": "Tatrāyaṁ adhippāyo – bhikkhave, ahaṁ evarūpesu santappaṇītesu dhammesu chandarāgappahānaṁ vadāmi, kiṁ pana imasmiṁ asaddhamme gāmadhamme vasaladhamme duṭṭhulle odakantike, yattha ayaṁ ariṭṭho moghapuriso niddosasaññī pañcasu kāmaguṇesu chandarāgaṁ nālaṁ antarāyāyāti vadati. Ariṭṭhena viya na tumhehi mayhaṁ sāsane kalalaṁ vā kacavaraṁ vā pakkhipitabbanti evaṁ bhagavā imināpi ovādena ariṭṭhaṁyeva niggaṇhāti.",
  "atk-s0201a3:51": "241. Idāni yo pañcasu khandhesu tividhaggāhavasena ahaṁ mamanti gaṇhāti, so mayhaṁ sāsane ayaṁ ariṭṭho viya kalalaṁ kacavaraṁ pakkhipatīti dassento chayimāni, bhikkhavetiādimāha. Tattha diṭṭhiṭṭhānānīti diṭṭhipi diṭṭhiṭṭhānaṁ, diṭṭhiyā ārammaṇampi diṭṭhiṭṭhānaṁ, diṭṭhiyā paccayopi. Rūpaṁ etaṁ mamātiādīsu etaṁ mamāti taṇhāggāho. Esohamasmīti mānaggāho. Eso me attāti diṭṭhiggāho. Evaṁ rūpārammaṇā taṇhāmānadiṭṭhiyo kathitā honti. Rūpaṁ pana attāti na vattabbaṁ. Vedanādīsupi eseva nayo. Diṭṭhaṁ rūpāyatanaṁ, sutaṁ saddāyatanaṁ , mutaṁ gandhāyatanaṁ rasāyatanaṁ phoṭṭhabbāyatanaṁ, tañhi patvā gahetabbato mutanti vuttaṁ. Avasesāni sattāyatanāni viññātaṁ nāma. Pattanti pariyesitvā vā apariyesitvā vā pattaṁ. Pariyesitanti pattaṁ vā appattaṁ vā pariyesitaṁ. Anuvicaritaṁ manasāti cittena anusañcaritaṁ. Lokasmiñhi pariyesitvā pattampi atthi, pariyesitvā nopattampi. Apariyesitvā pattampi atthi, apariyesitvā nopattampi. Tattha pariyesitvā pattaṁ pattaṁ nāma. Pariyesitvā nopattaṁ pariyesitaṁ nāma. Apariyesitvā pattañca, apariyesitvā nopattañca manasānuvicaritaṁ nāma.",
  "atk-s0201a3:52": "Atha vā pariyesitvā pattampi apariyesitvā pattampi pattaṭṭhena pattaṁ nāma. Pariyesitvā nopattaṁ pariyesitaṁ nāma. Apariyesitvā nopattaṁ manasānuvicaritaṁ nāma. Sabbaṁ vā etaṁ manasā anuvicaritattā manasānuvicaritaṁ nāma. Iminā viññāṇārammaṇā taṇhāmānadiṭṭhiyo kathitā, desanāvilāsena heṭṭhā diṭṭhādiārammaṇavasena viññāṇaṁ dassitaṁ . Yampi taṁ diṭṭhiṭṭhānanti yampi etaṁ so lokotiādinā nayena pavattaṁ diṭṭhiṭṭhānaṁ.",
  "atk-s0201a3:53": "So loko so attāti yā esā ‘‘rūpaṁ attato samanupassatī’’tiādinā nayena pavattā diṭṭhi loko ca attā cāti gaṇhāti, taṁ sandhāya vuttaṁ. So pecca bhavissāmīti so ahaṁ paralokaṁ gantvā nicco bhavissāmi, dhuvo sassato avipariṇāmadhammo bhavissāmi, sinerumahāpathavīmahāsamuddādīhi sassatīhi samaṁ tatheva ṭhassāmi. Tampi etaṁ mamāti tampi dassanaṁ etaṁ mama, esohamasmi, eso me attāti samanupassati. Iminā diṭṭhārammaṇā taṇhāmānadiṭṭhiyo kathitā. Vipassanāya paṭivipassanākāle viya pacchimadiṭṭhiyā purimadiṭṭhiggahaṇakāle evaṁ hoti.",
  "atk-s0201a3:54": "Sukkapakkhe rūpaṁ netaṁ mamāti rūpe taṇhāmānadiṭṭhiggāhā paṭikkhittā. Vedanādīsupi eseva nayo. Samanupassatīti imassa pana padassa taṇhāsamanupassanā mānasamanupassanā diṭṭhisamanupassanā ñāṇasamanupassanāti catasso samanupassanāti attho. Tā kaṇhapakkhe tissannaṁ samanupassanānaṁ, sukkapakkhe ñāṇasamanupassanāya vasena veditabbā. Asati na paritassatīti avijjamāne bhayaparitassanāya taṇhāparitassanāya vā na paritassati. Iminā bhagavā ajjhattakkhandhavināse aparitassamānaṁ khīṇāsavaṁ dassento desanaṁ matthakaṁ pāpesi.",
  "atk-s0201a3:55": "242.Evaṁvutte aññataro bhikkhūti evaṁ bhagavatā vutte aññataro anusandhikusalo bhikkhu – ‘‘bhagavatā ajjhattakkhandhavināse aparitassantaṁ khīṇāsavaṁ dassetvā desanā niṭṭhāpitā, ajjhattaṁ aparitassante kho pana sati ajjhattaṁ paritassakena bahiddhā parikkhāravināse paritassakena aparitassakena cāpi bhavitabbaṁ. Iti imehi catūhi kāraṇehi ayaṁ pañho pucchitabbo’’ti cintetvā ekaṁsaṁ cīvaraṁ katvā añjaliṁ paggayha bhagavantaṁ etadavoca. Bahiddhā asatīti bahiddhā parikkhāravināse. Ahu vata meti ahosi vata me bhaddakaṁ yānaṁ vāhanaṁ hiraññaṁ suvaṇṇanti attho. Taṁ vata me natthīti taṁ vata idāni mayhaṁ natthi, rājūhi vā corehi vā haṭaṁ, agginā vā daḍḍhaṁ, udakena vā vuḷhaṁ, paribhogena vā jiṇṇaṁ. Siyā vata meti bhaveyya vata mayhaṁ yānaṁ vāhanaṁ hiraññaṁ suvaṇṇaṁ sāli vīhi yavo godhumo. Taṁ vatāhaṁ na labhāmīti tamahaṁ alabhamāno tadanucchavikaṁ kammaṁ akatvā nisinnattā idāni na labhāmīti socati, ayaṁ agāriyasocanā, anagāriyassa pattacīvarādīnaṁ vasena veditabbā.",
  "atk-s0201a3:56": "Aparitassanāvāre na evaṁ hotīti yehi kilesehi evaṁ bhaveyya, tesaṁ pahīnattā na evaṁ hoti. Diṭṭhiṭṭhānādhiṭṭhānapariyuṭṭhānābhinivesānusayānanti diṭṭhīnañca diṭṭhiṭṭhānānañca diṭṭhādhiṭṭhānānañca diṭṭhipariyuṭṭhānānañca abhinivesānusayānañca. Sabbasaṅkhārasamathāyāti nibbānatthāya. Nibbānañhi āgamma sabbasaṅkhārāiñjitāni, sabbasaṅkhāracalanāni sabbasaṅkhāravipphanditāni sammanti vūpasammanti, tasmā taṁ, ‘‘sabbasaṅkhārasamatho’’ti vuccati. Tadeva ca āgamma khandhūpadhi kilesūpadhi abhisaṅkhārūpadhi, pañcakāmaguṇūpadhīti ime upadhayo paṭinissajjiyanti, taṇhā khīyati virajjati nirujjhati, tasmā taṁ, ‘‘sabbūpadhipaṭinissaggo taṇhākkhayo virāgo nirodho’’ti vuccati. Nibbānāyāti ayaṁ panassa sarūpaniddeso, iti sabbeheva imehi padehi nibbānassa sacchikiriyatthāya dhammaṁ desentassāti ayamattho dīpito. Tassevaṁ hotīti tassa diṭṭhigatikassa ucchijjissāmi nāmassu, vinassissāmi nāmassu, nāssu nāma bhavissāmīti evaṁ hoti. Diṭṭhigatikassa hi tilakkhaṇaṁ āropetvā suññatāpaṭisaṁyuttaṁ katvā desiyamānaṁ dhammaṁ suṇantassa tāso uppajjati. Vuttañhetaṁ – ‘‘tāso heso, bhikkhave, asutavato puthujjanassa no cassaṁ, no ca me siyā’’ti (saṁ. ni. 3.55).",
  "atk-s0201a3:57": "243. Ettāvatā bahiddhāparikkhāravināse tassanakassa ca notassanakassa ca ajjhattakkhandhavināse tassanakassa ca notassanakassa cāti imesaṁ vasena catukkoṭikā suññatā kathitā. Idāni bahiddhā parikkhāraṁ pariggahaṁ nāma katvā, vīsativatthukaṁ sakkāyadiṭṭhiṁ attavādupādānaṁ nāma katvā, sakkāyadiṭṭhipamukhā dvāsaṭṭhi diṭṭhiyo diṭṭhinissayaṁ nāma katvā tikoṭikaṁ suññataṁ dassetuṁ taṁ, bhikkhave, pariggahantiādimāha. Tattha pariggahanti bahiddhā parikkhāraṁ. Pariggaṇheyyāthāti yathā viññū manusso pariggaṇheyya . Ahampi kho taṁ, bhikkhaveti, bhikkhave, tumhepi na passatha, ahampi na passāmi, iti evarūpo pariggaho natthīti dasseti. Evaṁ sabbattha attho veditabbo.",
  "atk-s0201a3:58": "244. Evaṁ tikoṭikaṁ suññataṁ dassetvā idāni ajjhattakkhandhe attāti bahiddhā parikkhāre attaniyanti katvā dvikoṭikaṁ dassento attani vā, bhikkhave, satītiādimāha . Tattha ayaṁ saṅkhepattho, bhikkhave, attani vā sati idaṁ me parikkhārajātaṁ attaniyanti assa, attaniyeva vā parikkhāre sati ayaṁ me attā imassa parikkhārassa sāmīti, evaṁ ahanti. Sati mamāti, mamāti sati ahanti yuttaṁ bhaveyya. Saccatoti bhūtato, thetatoti tathato thirato vā.",
  "atk-s0201a3:59": "Idāni ime pañcakkhandhe aniccaṁ dukkhaṁ anattāti evaṁ tiparivaṭṭavasena aggaṇhanto ayaṁ ariṭṭho viya mayhaṁ sāsane kalalaṁ kacavaraṁ pakkhipatīti dassento taṁ kiṁ maññatha, bhikkhave, rūpaṁ niccaṁ vātiādimāha. Tattha aniccaṁ, bhanteti, bhante, yasmā hutvā na hoti, tasmā aniccaṁ. Uppādavayavattito vipariṇāmatāvakālikaniccapaṭikkhepaṭṭhena vāti catūhi kāraṇehi aniccaṁ. Dukkhaṁ, bhanteti, bhante, paṭipīḷanākārena dukkhaṁ, santāpadukkhamadukkhavatthukasukhapaṭikkhepaṭṭhena vāti catūhi kāraṇehi dukkhaṁ. Vipariṇāmadhammanti bhavasaṅkantiupagamanasabhāvaṁ pakatibhāvavijahanasabhāvaṁ. Kallaṁ nu taṁ samanupassituṁ etaṁ mama, esohamasmi, eso me attāti yuttaṁ nu kho taṁ imesaṁ tiṇṇaṁ taṇhāmānadiṭṭhiggāhānaṁ vasena ahaṁ mamāti evaṁ gahetuṁ. No hetaṁ, bhanteti iminā te bhikkhū avasavattanākārena rūpaṁ, bhante, anattāti paṭijānanti. Suññaassāmikaanissaraattapaṭikkhepaṭṭhena vāti catūhi kāraṇehi anattā.",
  "atk-s0201a3:60": "Bhagavā hi katthaci aniccavasena anattattaṁ dasseti, katthaci dukkhavasena, katthaci ubhayavasena. ‘‘Cakkhu attāti yo vadeyya, taṁ na upapajjati, cakkhussa uppādopi vayopi paññāyati. Yassa kho pana uppādopi vayopi paññāyati, attā me uppajjati ca veti cāti iccassa evamāgataṁ hoti, tasmā taṁ na upapajjati cakkhu attāti yo vadeyya, iti cakkhu anattā’’ti (ma. ni. 3.422) imasmiñhi chachakkasutte aniccavasena anattataṁ dasseti. ‘‘Rūpañca hidaṁ, bhikkhave , attā abhavissa, nayidaṁ rūpaṁ ābādhāya saṁvatteyya, labbhetha ca rūpe ‘evaṁ me rūpaṁ hotu, evaṁ me rūpaṁ mā ahosī’ti. Yasmā ca kho, bhikkhave, rūpaṁ anattā, tasmā rūpaṁ ābādhāya saṁvattati, na ca labbhati rūpe ‘evaṁ me rūpaṁ hotu, evaṁ me rūpaṁ mā ahosī’’’ti (mahāva. 20; saṁ. ni. 3.59) imasmiṁ anattalakkhaṇasutte dukkhavasena anattataṁ dasseti. ‘‘Rūpaṁ, bhikkhave, aniccaṁ, yadaniccaṁ taṁ dukkhaṁ, yaṁ dukkhaṁ tadanattā, yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabba’’nti (saṁ. ni. 3.76) imasmiṁ arahattasutte ubhayavasena anattataṁ dasseti. Kasmā? Aniccaṁ dukkhañca pākaṭaṁ. Anattāti na pākaṭaṁ.",
  "atk-s0201a3:61": "Paribhogabhājanādīsu hi bhinnesu aho aniccanti vadanti, aho anattāti vattā nāma natthi. Sarīre gaṇḍapiḷakādīsu vā uṭṭhitāsu kaṇṭakena vā viddhā aho dukkhanti vadanti, aho anattāti pana vattā nāma natthi. Kasmā? Idañhi anattalakkhaṇaṁ nāma avibhūtaṁ duddasaṁ duppaññāpanaṁ. Tena taṁ bhagavā aniccavasena vā dukkhavasena vā ubhayavasena vā dasseti. Tayidaṁ imasmimpi teparivaṭṭe aniccadukkhavaseneva dassitaṁ. Vedanādīsupi eseva nayo.",
  "atk-s0201a3:62": "Tasmā tiha, bhikkhaveti, bhikkhave, yasmā etarahi aññadāpi rūpaṁ aniccaṁ dukkhaṁ anattā, tasmāti attho. Yaṁkiñci rūpantiādīni visuddhimagge khandhaniddese vitthāritāneva.",
  "atk-s0201a3:63": "245.Nibbindatīti ukkaṇṭhati. Ettha ca nibbidāti vuṭṭhānagāminīvipassanā adhippetā. Vuṭṭhānagāminīvipassanāya hi bahūni nāmāni. Esā hi katthaci saññagganti vuttā. Katthaci dhammaṭṭhitiñāṇanti. Katthaci pārisuddhipadhāniyaṅganti. Katthaci paṭipadāñāṇadassanavisuddhīti . Katthaci tammayatāpariyādānanti. Katthaci tīhi nāmehi. Katthaci dvīhīti.",
  "atk-s0201a3:64": "Tattha poṭṭhapādasutte tāva ‘‘saññā kho, poṭṭhapāda, paṭhamaṁ uppajjati, pacchā ñāṇa’’nti (dī. ni. 1.416) evaṁ saññagganti vuttā. Susimasutte ‘‘pubbe kho, susima, dhammaṭṭhitiñāṇaṁ , pacchā nibbāne ñāṇa’’nti (saṁ. ni. 2.70) evaṁ dhammaṭṭhitiñāṇanti vuttā. Dasuttarasutte ‘‘paṭipadāñāṇadassanavisuddhipadhāniyaṅga’’nti (dī. ni. 3.359) evaṁ pārisuddhipadāniyaṅganti vuttā. Rathavinīte ‘‘kiṁ nu kho, āvuso, paṭipadāñāṇadassanavisuddhatthaṁ bhagavati brahmacariyaṁ vussatī’’ti (ma. ni. 1.257) evaṁ paṭipadāñāṇadassanavisuddhīti vuttā. Saḷāyatanavibhaṅge ‘‘atammayataṁ, bhikkhave, nissāya atammayataṁ āgamma yāyaṁ upekkhā nānattā nānattasitā, taṁ abhinivajjetvā yāyaṁ upekkhā ekattā ekattasitā, taṁ nissāya taṁ āgamma evametissā pahānaṁ hoti, evametissā samatikkamo hotī’’ti (dī. ni. 3.310) evaṁ tammayatāpariyādānanti vuttā. Paṭisambhidāmagge ‘‘yā ca muñcitukamyatā, yā ca paṭisaṅkhānupassanā, yā ca saṅkhārupekkhā, ime dhammā ekatthā byañjanameva nāna’’nti (paṭi. ma. 1.54) evaṁ tīhi nāmehi vuttā. Paṭṭhāne ‘‘anulomaṁ gotrabhussa anantarapaccayena paccayo, anulomaṁ vodānassa anantarapaccayena paccayo’’ti (paṭṭhā. 1.1.417) evaṁ dvīhi nāmehi vuttā. Imasmiṁ pana alagaddasutte nibbindatīti nibbidānāmena āgatā.",
  "atk-s0201a3:65": "Nibbidā virajjatīti ettha virāgoti maggo virāgā vimuccatīti ettha virāgena maggena vimuccatīti phalaṁ kathitaṁ. Vimuttasmiṁ vimuttamiti ñāṇaṁ hotīti idha paccavekkhaṇā kathitā.",
  "atk-s0201a3:66": "Evaṁ vimuttacittaṁ mahākhīṇāsavaṁ dassetvā idāni tassa yathābhūtehi pañcahi kāraṇehi nāmaṁ gaṇhanto ayaṁ vuccati, bhikkhavetiādimāha. Avijjāti vaṭṭamūlikā avijjā. Ayañhi durukkhipanaṭṭhena palighoti vuccati. Tenesa tassa ukkhittattā ukkhittapalighoti vutto. Tālāvatthukatāti sīsacchinnatālo viya katā, samūlaṁ vā tālaṁ uddharitvā tālassa vatthu viya katā, yathā tasmiṁ vatthusmiṁ puna so tālo na paññāyati, evaṁ puna apaññattibhāvaṁ nītāti attho. Ponobbhavikoti punabbhavadāyako. Jātisaṁsārotiādīsu jāyanavasena ceva saṁsaraṇavasena ca evaṁ laddhanāmānaṁ punabbhavakhandhānaṁ paccayo kammābhisaṅkhāro. So hi punappunaṁ uppattikaraṇavasena parikkhipitvā ṭhitattā parikkhāti vuccati, tenesa tassā saṁkiṇṇattā vikiṇṇattā saṁkiṇṇaparikkhoti vutto. Taṇhāti vaṭṭamūlikā taṇhā. Ayañhi gambhīrānugataṭṭhena esikāti vuccati. Tenesa tassā abbūḷhattā luñcitvā chaḍḍitattā abbūḷhesikoti vutto. Orambhāgiyānīti oraṁ bhajanakāni kāmabhave upapattipaccayāni. Etāni hi kavāṭaṁ viya nagaradvāraṁ cittaṁ pidahitvā ṭhitattā aggaḷāti vuccanti. Tenesa tesaṁ nirākatattā bhinnattā niraggaḷoti vutto. Ariyoti nikkileso parisuddho. Pannaddhajoti patitamānaddhajo. Pannabhāroti khandhabhārakilesabhāraabhisaṅkhārabhārapañckāmaguṇabhārā pannā orohitā assāti pannabhāro. Apica idha mānabhārasseva oropitattā pannabhāroti adhippeto. Visaṁyuttoti catūhi yogehi sabbakilesehi ca visaṁyutto. Idha pana mānasaṁyogeneva visaṁyuttattā visaṁyuttoti adhippeto. Asmimānoti rūpe asmīti māno, vedanāya… saññāya… saṅkhāresu… viññāṇe asmīti māno.",
  "atk-s0201a3:67": "Ettāvatā bhagavatā maggena kilese khepetvā nirodhasayanavaragatassa nibbānārammaṇaṁ phalasamāpattiṁ appetvā viharato khīṇāsavassa kālo dassito. Yathā hi dve nagarāni ekaṁ coranagaraṁ, ekaṁ khemanagaraṁ. Atha ekassa mahāyodhassa evaṁ bhaveyya – ‘‘yāvimaṁ coranagaraṁ tiṭṭhati, tāva khemanagaraṁ bhayato na muccati, coranagaraṁ anagaraṁ karissāmī’’ti sannāhaṁ katvā khaggaṁ gahetvā coranagaraṁ upasaṅkamitvā nagaradvāre ussāpite esikatthambhe khaggena chinditvā sadvārabāhakaṁ kavāṭaṁ chinditvā palighaṁ ukkhipitvā pākāraṁ bhindanto parikkhaṁ saṁkiritvā nagarasobhanatthāya ussite dhaje pātetvā nagaraṁ agginā jhāpetvā khemanagaraṁ pavisitvā pāsādaṁ abhiruyha ñātigaṇaparivuto surasabhojanaṁ bhuñjeyya, evaṁ coranagaraṁ viya sakkāyo, khemanagaraṁ viya nibbānaṁ, mahāyodho viya yogāvacaro. Tassevaṁ hoti, ‘‘yāva sakkāyavaṭṭaṁ vattati, tāva dvattiṁsakammakāraṇaaṭṭhanavutirogapañcavīsatimahābhayehi parimuccanaṁ natthī’’ti. So mahāyodho viya sannāhaṁ sīlasannāhaṁ katvā, paññākhaggaṁ gahetvā khaggena esikatthambhe viya arahattamaggena taṇhesikaṁ luñcitvā, so yodho sadvārabāhakaṁ nagarakavāṭaṁ viya pañcorambhāgiyasaṁyojanaggaḷaṁ ugghāṭetvā, so yodho palighaṁ viya, avijjāpalighaṁ ukkhipitvā , so yodho pākāraṁ bhindanto parikkhaṁ viya kammābhisaṅkhāraṁ bhindanto jātisaṁsāraparikkhaṁ saṁkiritvā, so yodho nagarasobhanatthāya ussāpite dhaje viya mānaddhaje pātetvā sakkāyanagaraṁ jhāpetvā, so yodho khemanagare uparipāsāde surasabhojanaṁ viya kilesanibbānaṁ nagaraṁ pavisitvā amatanirodhārammaṇaṁ phalasamāpattisukhaṁ anubhavamāno kālaṁ vītināmeti.",
  "atk-s0201a3:68": "246. Idāni evaṁ vimuttacittassa khīṇāsavassa parehi anadhigamanīyaviññāṇataṁ dassento evaṁ vimuttacittaṁ khotiādimāha. Tattha anvesanti anvesantā gavesantā. Idaṁ nissitanti idaṁ nāma nissitaṁ. Tathāgatassāti ettha sattopi tathāgatoti adhippeto, uttamapuggalo khīṇāsavopi. Ananuvijjoti asaṁvijjamāno vā avindeyyo vā. Tathāgatoti hi satte gahite asaṁvijjamānoti attho vaṭṭati, khīṇāsave gahite avindeyyoti attho vaṭṭati.",
  "atk-s0201a3:69": "Tattha purimanaye ayamadhippāyo – bhikkhave, ahaṁ diṭṭheva dhamme dharamānakaṁyeva khīṇāsavaṁ tathāgato satto puggaloti na paññapemi. Appaṭisandhikaṁ pana parinibbutaṁ khīṇāsavaṁ sattoti vā puggaloti vā kiṁ paññapessāmi? Ananuvijjo tathāgato. Na hi paramatthato satto nāma koci atthi, tassa avijjamānassa idaṁ nissitaṁ viññāṇanti anvesantāpi kiṁ adhigacchissanti? Kathaṁ paṭilabhissantīti attho. Dutiyanaye ayamadhippāyo – bhikkhave, ahaṁ diṭṭheva dhamme dharamānakaṁyeva khīṇāsavaṁ viññāṇavasena indādīhi avindiyaṁ vadāmi. Na hi saindā devā sabrahmakā sapajāpatikā anvesantāpi khīṇāsavassa vipassanācittaṁ vā maggacittaṁ vā phalacittaṁ vā, idaṁ nāma ārammaṇaṁ nissāya vattatīti jānituṁ sakkonti. Te appaṭisandhikassa parinibbutassa kiṁ jānissantīti?",
  "atk-s0201a3:70": "Asatāti asantena. Tucchāti tucchakena. Musāti musāvādena. Abhūtenāti yaṁ natthi, tena. Abbhācikkhantīti abhiācikkhanti, abhibhavitvā vadanti. Venayikoti vinayati vināsetīti vinayo, so eva venayiko, sattavināsakoti adhippāyo. Yathā cāhaṁ na, bhikkhaveti, bhikkhave, yena vākārena ahaṁ na sattavināsako. Yathā cāhaṁ na vadāmīti yena vā kāraṇena ahaṁ sattavināsaṁ na paññapemi . Idaṁ vuttaṁ hoti – yathāhaṁ na sattavināsako, yathā ca na sattavināsaṁ paññapemi, tathā maṁ te bhonto samaṇabrāhmaṇā ‘‘venayiko samaṇo gotamo’’ti vadantā sattavināsako samaṇo gotamoti ca, ‘‘sato sattassa ucchedaṁ vināsaṁ vibhavaṁ paññapetī’’ti vadantā sattavināsaṁ paññapetīti ca asatā tucchā musā abhūtena abbhācikkhantīti.",
  "atk-s0201a3:71": "Pubbe cāti pubbe mahābodhimaṇḍamhiyeva ca. Etarahi cāti etarahi dhammadesanāyañca. Dukkhañceva paññapemi, dukkhassa ca nirodhanti dhammacakkaṁ appavattetvā bodhimaṇḍe viharantopi dhammacakkappavattanato paṭṭhāya dhammaṁ desentopi catusaccameva paññapemīti attho. Ettha hi dukkhaggahaṇena tassa mūlabhūto samudayo, nirodhaggahaṇena taṁsampāpako maggo gahitova hotīti veditabbo. Tatra ceti tasmiṁ catusaccappakāsane. Pareti saccāni ājānituṁ paṭivijjhituṁ asamatthapuggalā. Akkosantīti dasahi akkosavatthūhi akkosanti. Paribhāsantīti vācāya paribhāsanti. Rosenti vihesentīti rosessāma vihesessāmāti adhippāyena ghaṭṭenti dukkhāpenti. Tatrāti tesu akkosādīsu, tesu vā parapuggalesu. Āghātoti kopo. Appaccayoti domanassaṁ. Anabhiraddhīti atuṭṭhi.",
  "atk-s0201a3:72": "Tatra ceti catusaccappakāsaneyeva. Pareti catusaccappakāsanaṁ ājānituṁ paṭivijjhituṁ samatthapuggalā. Ānandoti ānandapīti. Uppilāvitattanti uppilāpanapīti. Tatra ceti catusaccappakāsanamhiyeva. Tatrāti sakkārādīsu. Yaṁ kho idaṁ pubbe pariññātanti idaṁ khandhapañcakaṁ pubbe bodhimaṇḍe tīhi pariññāhi pariññātaṁ. Tatthameti tasmiṁ khandhapañcake ime. Kiṁ vuttaṁ hoti? Tatrāpi tathāgatassa ime sakkārā mayi karīyantīti vā ahaṁ ete anubhavāmīti vā na hoti. Pubbe pariññātakkhandhapañcakaṁyeva ete sakkāre anubhotīti ettakameva hotīti. Tasmāti yasmā saccāni paṭivijjhituṁ asamatthā tathāgatampi akkosanti, tasmā. Sesaṁ vuttanayeneva veditabbaṁ.",
  "atk-s0201a3:73": "247.Tasmā tiha, bhikkhave, yaṁ na tumhākanti yasmā attaniyepi chandarāgappahānaṁ dīgharattaṁ hitāya sukhāya saṁvattati, tasmā yaṁ na tumhākaṁ, taṁ pajahathāti attho. Yathāpaccayaṁ vākareyyāti yathā yathā iccheyya tathā tathā kareyya. Na hi no etaṁ, bhante, attā vāti, bhante, etaṁ tiṇakaṭṭhasākhāpalāsaṁ amhākaṁ neva attā na amhākaṁ rūpaṁ na viññāṇanti vadanti. Attaniyaṁ vāti amhākaṁ cīvarādiparikkhāropi na hotīti attho. Evameva kho, bhikkhave, yaṁ na tumhākaṁ taṁ pajahathāti bhagavā, khandhapañcakaṁyeva na tumhākanti dassetvā pajahāpeti, tañca kho na uppāṭetvā, luñcitvā vā. Chandarāgavinayena panetaṁ pajahāpeti.",
  "atk-s0201a3:74": "248.Evaṁ svākkhātoti ettha tiparivaṭṭato paṭṭhāya yāva imaṁ ṭhānaṁ āharitumpi vaṭṭati, paṭilomena pemamattakena saggaparāyaṇato paṭṭhāya yāva imaṁ ṭhānaṁ āharitumpi vaṭṭati. Svākkhātoti sukathito. Sukathitattā eva uttāno vivaṭo pakāsito. Chinnapilotikoti pilotikā vuccati chinnaṁ bhinnaṁ tattha tattha sibbitaṁ gaṇṭhikataṁ jiṇṇaṁ vatthaṁ, taṁ yassa natthi, aṭṭhahatthaṁ vā navahatthaṁ vā ahatasāṭakaṁ nivattho, so chinnapilotiko nāma. Ayampi dhammo tādiso, na hettha kohaññādivasena chinnabhinnasibbitagaṇṭhikatabhāvo atthi. Apica kacavaro pilotikoti vuccati. Imasmiñca sāsane samaṇakacavaraṁ nāma patiṭṭhātuṁ na labhati. Tenevāha –",
  "atk-s0201a3:75": "‘‘Kāraṇḍavaṁ niddhamatha, kasambuñcāpakassatha;",
  "atk-s0201a3:76": "Tato palāpe vāhetha, assamaṇe samaṇamānine.",
  "atk-s0201a3:77": "Niddhamitvāna pāpicche, pāpaācāragocare;",
  "atk-s0201a3:78": "Suddhā suddhehi saṁvāsaṁ, kappayavho patissatā;",
  "atk-s0201a3:79": "Tato samaggā nipakā, dukkhassantaṁ karissathā’’ti. (su. ni. 283-285);",
  "atk-s0201a3:80": "Iti samaṇakacavarassa chinnattāpi ayaṁ dhammo chinnapilotiko nāma hoti. Vaṭṭaṁ tesaṁ natthi paññāpanāyāti tesaṁ vaṭṭaṁ apaññattibhāvaṁ gataṁ nippaññattikaṁ jātaṁ. Evarūpo mahākhīṇāsavo evaṁ svākkhāte sāsaneyeva uppajjati. Yathā ca khīṇāsavo, evaṁ anāgāmiādayopi.",
  "atk-s0201a3:81": "Tattha dhammānusārino saddhānusārinoti ime dve sotāpattimaggaṭṭhā honti. Yathāha – ‘‘katamo ca puggalo dhammānusārī? Yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti, paññāvāhiṁ paññāpubbaṅgamaṁ ariyamaggaṁ bhāveti. Ayaṁ vuccati puggalo dhammānusārī. Sotāpattiphalasacchikiriyāya paṭipanno puggalo dhammānusārī, phale ṭhito diṭṭhippatto. Katamo ca puggalo saddhānusārī? Yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti, saddhāvāhiṁ saddhāpubbaṅgamaṁ ariyamaggaṁ bhāveti. Ayaṁ vuccati puggalo saddhānusārī. Sotāpattiphalasacchikiriyāya paṭipanno puggalo saddhānusārī, phale ṭhito saddhāvimutto’’ti (pu. pa. 30). Yesaṁ mayi saddhāmattaṁ pemamattanti iminā yesaṁ añño ariyadhammo natthi, tathāgate pana saddhāmattaṁ pemamattameva hoti. Te vipassakapuggalā adhippetā. Vipassakabhikkhūnañhi evaṁ vipassanaṁ paṭṭhapetvā nisinnānaṁ dasabale ekā saddhā ekaṁ pemaṁ uppajjati. Tāya saddhāya tena pemena hatthe gahetvā sagge ṭhapitā viya honti, niyatagatikā kira ete. Porāṇakattherā pana evarūpaṁ bhikkhuṁ cūḷasotāpannoti vadanti. Sesaṁ sabbattha uttānatthamevāti.",
  "atk-s0201a3:82": "Papañcasūdaniyā majjhimanikāyaṭṭhakathāya",
  "atk-s0201a3:83": "Alagaddūpamasuttavaṇṇanā niṭṭhitā.",
  "atk-s0201a3:84": "3. Vammikasuttavaṇṇanā",
  "atk-s0201a3:85": "249.Evaṁme sutanti vammikasuttaṁ. Tattha āyasmāti piyavacanametaṁ. Kumārakassapoti tassa nāmaṁ. Kumārakāle pabbajitattā pana bhagavatā, ‘‘kassapaṁ pakkosatha, idaṁ phalaṁ vā khādanīyaṁ vā kassapassa dethā’’ti vutte, katarassa kassapassāti kumārakassapassāti evaṁ gahitanāmattā tato paṭṭhāya vuḍḍhakālepi ‘‘kumārakassapo’’ tveva vuccati. Apica raññā posāvanikaputtattāpi taṁ ‘‘kumārakassapo’’ti sañjāniṁsu. Ayaṁ panassa pubbayogato paṭṭhāya āvibhāvakathā –",
  "atk-s0201a3:86": "Thero kira padumuttarassa bhagavato kāle seṭṭhiputto ahosi. Athekadivasaṁ bhagavantaṁ citrakathiṁ ekaṁ attano sāvakaṁ ṭhānantare ṭhapentaṁ disvā bhagavato sattāhaṁ dānaṁ datvā, ‘‘ahampi bhagavā anāgate ekassa buddhassa ayaṁ thero viya citrakathī sāvako bhaveyya’’nti patthanaṁ katvā puññāni karonto kassapassa bhagavato sāsane pabbajitvā visesaṁ nibbattetuṁ nāsakkhi.",
  "atk-s0201a3:87": "Tadā kira parinibbutassa bhagavato sāsane osakkante pañca bhikkhū nisseṇiṁ bandhitvā pabbataṁ abhiruyha samaṇadhammaṁ akaṁsu. Saṅghatthero tatiyadivase arahattaṁ patto. Anuthero catutthadivase anāgāmī ahosi. Itare tayo visesaṁ nibbattetuṁ asakkontā devaloke nibbattiṁsu. Tesaṁ ekaṁ buddhantaraṁ devesu ca manussesu ca sampattiṁ anubhontānaṁ eko takkasilāyaṁ rājakule nibbattitvā pukkusāti nāma rājā hutvā bhagavantaṁ uddissa pabbajitvā rājagahaṁ gacchanto kumbhakārasālāyaṁ bhagavato dhammadesanaṁ sutvā anāgāmiphalaṁ patto. Eko ekasmiṁ samuddapaṭṭane kulaghare nibbattitvā nāvaṁ āruyha bhinnanāvo dārucīrāni nivāsetvā lābhasampattiṁ patto, ‘‘ahaṁ arahā’’ti cittaṁ uppādetvā, ‘‘na tvaṁ arahā, gaccha satthāraṁ pañhaṁ pucchā’’ti atthakāmāya devatāya codito tathā katvā arahattaphalaṁ patto.",
  "atk-s0201a3:88": "Eko rājagahe ekissā kuladārikāya kucchimhi uppanno. Sā ca paṭhamaṁ mātāpitaro yācitvā pabbajjaṁ alabhamānā kulagharaṁ gatā gabbhasaṇṭhitampi ajānantī sāmikaṁ ārādhetvā tena anuññātā bhikkhunīsu pabbajitā. Tassā gabbhininimittaṁ disvā bhikkhuniyo devadattaṁ pucchiṁsu, so ‘‘assamaṇī’’ti āha. Dasabalaṁ pucchiṁsu, satthā upālittheraṁ paṭicchāpesi. Thero sāvatthinagaravāsīni kulāni visākhañca upāsikaṁ pakkosāpetvā sodhento, – ‘‘pure laddho gabbho, pabbajjā arogā’’ti āha. Satthā ‘‘suvinicchitaṁ adhikaraṇa’’nti therassa sādhukāraṁ adāsi. Sā bhikkhunī suvaṇṇabimbasadisaṁ puttaṁ vijāyi, taṁ gahetvā rājā pasenadi kosalo posāpesi. ‘‘Kassapo’’ti cassa nāmaṁ katvā aparabhāge alaṅkaritvā satthu santikaṁ netvā pabbājesi. Iti rañño posāvanikaputtattāpi taṁ ‘‘kumārakassapo’’ti sañjāniṁsūti.",
  "atk-s0201a3:89": "Andhavaneti evaṁnāmake vane. Taṁ kira vanaṁ dvinnaṁ buddhānaṁ kāle avijahitanāmaṁ andhavanaṁtveva paññāyati. Tatrāyaṁ paññattivibhāvanā – appāyukabuddhānañhi sarīradhātu na ekagghanā hoti. Adhiṭṭhānānubhāvena vippakiriyati. Teneva amhākampi bhagavā, – ‘‘ahaṁ na ciraṭṭhitiko, appakehi sattehi ahaṁ diṭṭho, yehi na diṭṭho, teva bahutarā, te me dhātuyo ādāya tattha tattha pūjentā saggaparāyaṇā bhavissantī’’ti parinibbānakāle, ‘‘attano sarīraṁ vippakiriyatū’’ti adhiṭṭhāsi. Dīghāyukabuddhānaṁ pana suvaṇṇakkhandho viya ekagghanaṁ dhātusarīraṁ tiṭṭhati.",
  "atk-s0201a3:90": "Kassapassāpi bhagavato tatheva aṭṭhāsi. Tato mahājanā sannipatitvā, ‘‘dhātuyo ekagghanā na sakkā viyojetuṁ, kiṁ karissāmā’’ti sammantayitvā ekagghanameva cetiyaṁ karissāma, kittakaṁ pana hotu tanti āhaṁsu. Eke sattayojaniyanti āhaṁsu. Etaṁ atimahantaṁ, anāgate jaggituṁ na sakkā, chayojanaṁ hotu, pañcayojanaṁ… catuyojanaṁ… tiyojanaṁ… dviyojanaṁ… ekayojanaṁ hotūti sanniṭṭhānaṁ katvā iṭṭhakā kīdisā hontūti bāhirante iṭṭhakā rattasuvaṇṇamayā ekagghanā satasahassagghanikā hontu, abbhantarimante paññāsasahassagghanikā. Haritālamanosilāhi mattikākiccaṁ kayiratu, telena udakakiccanti niṭṭhaṁ gantvā cattāri mukhāni catudhā vibhajiṁsu. Rājā ekaṁ mukhaṁ gaṇhi, rājaputto pathavindarakumāro ekaṁ, amaccānaṁ jeṭṭhako hutvā senāpati ekaṁ, janapadānaṁ jeṭṭhako hutvā seṭṭhi ekaṁ.",
  "atk-s0201a3:91": "Tattha dhanasampannatāya rājāpi suvaṇṇaṁ nīharāpetvā attanā gahitamukhe kammaṁ ārabhi, uparājāpi, senāpatipi. Seṭṭhinā gahitamukhe pana kammaṁ olīyati. Tato yasorato nāma eko upāsako tepiṭako bhāṇako anāgāmī ariyasāvako, so kammaṁ olīyatīti ñatvā pañca sakaṭasatāni yojāpetvā janapadaṁ gantvā ‘‘kassapasammāsambuddho vīsativassasahassāni ṭhatvā parinibbuto. Tassa yojanikaṁ ratanacetiyaṁ kayirati, yo yaṁ dātuṁ ussahati suvaṇṇaṁ vā hiraññaṁ vā sattaratanaṁ vā haritālaṁ vā manosilaṁ vā, so taṁ detū’’ti samādapesi. Manussā attano attano thāmena hiraññasuvaṇṇādīni adaṁsu. Asakkontā telataṇḍulādīni dentiyeva. Upāsako telataṇḍulādīni kammakārānaṁ bhattavetanatthaṁ pahiṇāti, avasesehi suvaṇṇaṁ cetāpetvā pahiṇāti, evaṁ sakalajambudīpaṁ acari.",
  "atk-s0201a3:92": "Cetiye kammaṁ niṭṭhitanti cetiyaṭṭhānato paṇṇaṁ pahiṇiṁsu – ‘‘niṭṭhitaṁ kammaṁ ācariyo āgantvā cetiyaṁ vandatū’’ti. Sopi paṇṇaṁ pahiṇi – ‘‘mayā sakalajambudīpo samādapito, yaṁ atthi, taṁ gahetvā kammaṁ niṭṭhāpentū’’ti. Dvepi paṇṇāni antarāmagge samāgamiṁsu. Ācariyassa paṇṇato pana cetiyaṭṭhānato paṇṇaṁ paṭhamataraṁ ācariyassa hatthaṁ agamāsi. So paṇṇaṁ vācetvā cetiyaṁ vandissāmīti ekakova nikkhami. Antarāmagge aṭaviyaṁ pañca corasatāni uṭṭhahiṁsu. Tatrekacce taṁ disvā iminā sakalajambudīpato hiraññasuvaṇṇaṁ sampiṇḍitaṁ, nidhikumbhī no pavaṭṭamānā āgatāti avasesānaṁ ārocetvā taṁ aggahesuṁ. Kasmā tātā, maṁ gaṇhathāti? Tayā sakalajambudīpato sabbaṁ hiraññasuvaṇṇaṁ sampiṇḍitaṁ, amhākampi thokaṁ thokaṁ dehīti. Kiṁ tumhe na jānātha, kassapo bhagavā parinibbuto, tassa yojanikaṁ ratanacetiyaṁ kayirati, tadatthāya mayā samādapitaṁ, no attano atthāya. Taṁ taṁ laddhaladdhaṭṭhānato tattheva pesitaṁ, mayhaṁ pana nivatthasāṭakamattaṁ ṭhapetvā aññaṁ vittaṁ kākaṇikampi natthīti.",
  "atk-s0201a3:93": "Eke, ‘‘evametaṁ vissajetha ācariya’’nti āhaṁsu. Eke, ‘‘ayaṁ rājapūjito amaccapūjito , amhesu kañcideva nagaravīthiyaṁ disvā rājarājamahāmattādīnaṁ ārocetvā anayavyasanaṁ pāpuṇāpeyyā’’ti āhaṁsu. Upāsako, ‘‘tātā, nāhaṁ evaṁ karissāmī’’ti āha. Tañca kho tesu kāruññena, na attano jīvitanikantiyā. Atha tesu gahetabbo vissajjetabboti vivadantesu gahetabboti laddhikā eva bahutarā hutvā jīvitā voropayiṁsu.",
  "atk-s0201a3:94": "Tesaṁ balavaguṇe ariyasāvake aparādhena nibbutadīpasikhā viya akkhīni antaradhāyiṁsu. Te, ‘‘kahaṁ bho cakkhu, kahaṁ bho cakkhū’’ti vippalapantā ekacce ñātakehi gehaṁ nītā. Ekacce noñātakā anāthāti tattheva aṭaviyaṁ rukkhamūle paṇṇasālāyaṁ vasiṁsu. Aṭaviṁ āgatamanussā kāruññena tesaṁ taṇḍulaṁ vā puṭabhattaṁ vā paribbayaṁ vā denti. Dārupaṇṇādīnaṁ atthāya gantvā āgatā manussā kuhiṁ gatatthāti vutte andhavanaṁ gatamhāti vadanti. Evaṁ dvinnampi buddhānaṁ kāle taṁ vanaṁ andhavanaṁtveva paññāyati. Kassapabuddhakāle panetaṁ chaḍḍitajanapade aṭavi ahosi. Amhākaṁ bhagavato kāle sāvatthiyā avidūre jetavanassa piṭṭhibhāge pavivekakāmānaṁ kulaputtānaṁ vasanaṭṭhānaṁ padhānagharaṁ ahosi, tattha āyasmā kumārakassapo tena samayena sekhapaṭipadaṁ pūrayamāno viharati. Tena vuttaṁ ‘‘andhavane viharatī’’ti.",
  "atk-s0201a3:95": "Aññatarā devatāti nāmagottavasena apākaṭā ekā devatāti attho. ‘‘Abhijānāti no, bhante, bhagavā ahuñātaññatarassa mahesakkhassa saṁkhittena taṇhāsaṅkhayavimuttiṁ bhāsitā’’ti (ma. ni. 1.365) ettha pana abhiññāto sakkopi devarājā aññataroti vutto. Devatāti ca idaṁ devānampi devadhītānampi sādhāraṇavacanaṁ. Imasmiṁ panatthe devo adhippeto. Abhikkantāya rattiyāti ettha abhikkantasaddo khayasundarābhirūpaabbhanumodanādīsu dissati. Tattha – ‘‘abhikkantā, bhante, ratti, nikkhanto paṭhamo yāmo, ciranisinno bhikkhusaṅgho, uddisatu, bhante, bhagavā bhikkhūnaṁ pātimokkha’’nti evamādīsu (a. ni. 8.20) khaye dissati. ‘‘Ayaṁ imesaṁ catunnaṁ puggalānaṁ abhikkantataro ca paṇītataro cā’’ti (a. ni. 4.100) evamādīsu sundare.",
  "atk-s0201a3:96": "‘‘Ko me vandati pādāni, iddhiyā yasasā jalaṁ;",
  "atk-s0201a3:97": "Abhikkantena vaṇṇena, sabbā obhāsayaṁ disā’’ti. (vi. va. 857) –",
  "atk-s0201a3:98": "Evamādīsu abhirūpe. ‘‘Abhikkantaṁ, bho gotamā’’ti evamādīsu (pārā. 15) abbhanumodane. Idha pana khaye. Tena abhikkantāya rattiyāti parikkhīṇāya rattiyāti vuttaṁ hoti. Tatthāyaṁ devaputto majjhimayāmasamanantare āgatoti veditabbo. Abhikkantavaṇṇāti idha abhikkantasaddo abhirūpe. Vaṇṇasaddo pana chavi-thuti-kulavaggakāraṇa-saṇṭhānapamāṇarūpāyatanādīsu dissati. Tattha, ‘‘suvaṇṇavaṇṇosi bhagavā’’ti evamādīsu chaviyā. ‘‘Kadā saññūḷhā pana te gahapati samaṇassa gotamassa vaṇṇā’’ti (ma. ni. 2.77) evamādīsu thutiyaṁ. ‘‘Cattārome, bho gotama, vaṇṇā’’ti evamādīsu (dī. ni. 3.115) kulavagge. ‘‘Atha kena nu vaṇṇena, gandhathenoti vuccatī’’ti evamādīsu (saṁ. ni. 1.234) kāraṇe. ‘‘Mahantaṁ hatthirājavaṇṇaṁ abhinimminitvā’’ti evamādīsu (saṁ. ni. 1.138) saṇṭhāne. ‘‘Tayo pattassa vaṇṇā’’ti evamādīsu (pārā. 602) pamāṇe. ‘‘Vaṇṇo gandho raso ojā’’ti evamādīsu rūpāyatane. So idha chaviyaṁ daṭṭhabbo. Tena abhikkantavaṇṇāti abhirūpachaviiṭṭhavaṇṇā, manāpavaṇṇāti vuttaṁ hoti. Devatā hi manussalokaṁ āgacchamānā pakativaṇṇaṁ pakatiiddhiṁ pajahitvā oḷārikaṁ attabhāvaṁ katvā atirekavaṇṇaṁ atirekaiddhiṁ māpetvā naṭasamajjādīni gacchantā manussā viya abhisaṅkhatena kāyena āgacchanti. Ayampi devaputto tatheva āgato. Tena vuttaṁ ‘‘abhikkantavaṇṇā’’ti.",
  "atk-s0201a3:99": "Kevalakappanti ettha kevalasaddo anavasesa-yebhūyya-abyāmissānatirekadaḷhattha-visaṁyogādianekattho. Tathā hissa, ‘‘kevalaparipuṇṇaṁ parisuddhaṁ brahmacariya’’nti (pārā. 1) evamādīsu anavasesattamattho. ‘‘Kevalakappā ca aṅgamagadhā pahūtaṁ khādanīyaṁ bhojanīyaṁ ādāya upasaṅkamissantī’’ti evamādīsu yebhuyyatā. ‘‘Kevalassa dukkhakkhandhassa samudayo hotī’’ti (vibha. 225) evamādīsu abyāmissatā. ‘‘Kevalaṁ saddhāmattakaṁ nūna ayamāyasmā’’ti (mahāva. 244) evamādīsu anatirekatā. ‘‘Āyasmato anuruddhassa bāhiyo nāma saddhivihāriko kevalakappaṁ saṅghabhedāya ṭhito’’ti (a. ni. 4.243) evamādīsu daḷhatthatā . ‘‘Kevalī vusitavā uttamapurisoti vuccatī’’ti (saṁ. ni. 3.57) evamādīsu visaṁyogo. Idha panassa anavasesattamatthoti adhippeto.",
  "atk-s0201a3:100": "Kappasaddo panāyaṁ abhisaddahana-vohāra-kāla-paññatti- chedana-vikappa-lesa-samantabhāvādi-anekattho. Tathā hissa, ‘‘okappaniyametaṁ bhoto gotamassa, yathā taṁ arahato sammāsambuddhassā’’ti (ma. ni. 1.387) evamādīsu abhisaddahanamattho. ‘‘Anujānāmi, bhikkhave, pañcahi samaṇakappehi phalaṁ paribhuñjitu’’nti (cūḷava. 250) evamādīsu vohāro. ‘‘Yena sudaṁ niccakappaṁ viharāmī’’ti evamādīsu (ma. ni. 1.387) kālo. ‘‘Iccāyasmā kappo’’ti (saṁ. ni. 3.124) evamādīsu paññatti. ‘‘Alaṅkatā kappitakesamassū’’ti (saṁ. ni. 4.365) evamādīsu chedanaṁ. ‘‘Kappati dvaṅgulakappo’’ti (cūḷava. 446) evamādīsu vikappo. ‘‘Atthi kappo nipajjitu’’nti (a. ni. 8.80) evamādīsu leso. ‘‘Kevalakappaṁ veḷuvanaṁ obhāsetvā’’ti (saṁ. ni. 1.94) evamādīsu samantabhāvo. Idha panassa samantabhāvo attho adhippeto. Tasmā kevalakappaṁ andhavananti ettha anavasesaṁ samantato andhavananti evamattho daṭṭhabbo.",
  "atk-s0201a3:101": "Obhāsetvāti vatthālaṅkārasarīrasamuṭṭhitāya ābhāya pharitvā, candimā viya ca sūriyo viya ca ekobhāsaṁ ekapajjotaṁ karitvāti attho. Ekamantaṁ aṭṭhāsīti ekasmiṁ ante, ekasmiṁ okāse aṭṭhāsi. Etadavocāti etaṁ ‘‘bhikkhu bhikkhū’’tiādivacanamavoca. Kasmā panāyaṁ avanditvā samaṇavohāreneva kathetīti? Samaṇasaññāsamudācāreneva. Evaṁ kirassa ahosi – ‘‘ayaṁ antarā kāmāvacare vasi. Ahaṁ pana asmi tato kālato paṭṭhāya brahmacārī’’ti samaṇasaññāvassa samudācarati, tasmā avanditvā samaṇavohāreneva katheti. Pubbasahāyo kireso devaputto therassa. Kuto paṭṭhāyāti? Kassapasammāsambuddhakālato paṭṭhāya. Yo hi pubbayoge āgatesu pañcasu sahāyesu anuthero catutthadivase anāgāmī ahosīti vutto, ayaṁ so. Tadā kira tesu saṅghattherassa arahatteneva saddhiṁ abhiññā āgamiṁsu. So, ‘‘mayhaṁ kiccaṁ matthakaṁ patta’’nti vehāsaṁ uppatitvā anotattadahe mukhaṁ dhovitvā uttarakuruto piṇḍapātaṁ ādāya āgantvā, ‘‘imaṁ, āvuso, piṇḍapātaṁ bhuñjitvā appamattā samaṇadhammaṁ karothā’’ti āha. Itare āhaṁsu – ‘‘na, āvuso, amhākaṁ evaṁ katikā atthi – ‘yo paṭhamaṁ visesaṁ nibbattetvā piṇḍapātaṁ āharati, tenābhataṁ bhuñjitvā sesehi samaṇadhammo kātabbo’ti. Tumhe attano upanissayena kiccaṁ matthakaṁ pāpayittha. Mayampi sace no upanissayo bhavissati, kiccaṁ matthakaṁ pāpessāma. Papañco esa amhākaṁ, gacchatha tumhe’’ti. So yathāphāsukaṁ gantvā āyupariyosāne parinibbāyi.",
  "atk-s0201a3:102": "Punadivase anuthero anāgāmiphalaṁ sacchakāsi, tassa abhiññāyo āgamiṁsu. Sopi tatheva piṇḍapātaṁ āharitvā tehi paṭikkhitto yathāphāsukaṁ gantvā āyupariyosāne suddhāvāse nibbatti. So suddhāvāse ṭhatvā te sahāye olokento, eko tadāva parinibbuto, eko adhunā bhagavato santike ariyabhūmiṁ patto, eko lābhasakkāraṁ nissāya, ‘‘ahaṁ arahā’’ti cittaṁ uppādetvā suppārakapaṭṭane vasatīti disvā taṁ upasaṅkamitvā, ‘‘na tvaṁ arahā, na arahattamaggaṁ paṭipanno, gaccha bhagavantaṁ upasaṅkamitvā dhammaṁ suṇāhī’’ti uyyojesi. Sopi antaraghare bhagavantaṁ ovādaṁ yācitvā, ‘‘tasmā tiha te bāhiya evaṁ sikkhitabbaṁ diṭṭhe diṭṭhamattaṁ hotū’’ti (udā. 10) bhagavatā saṁkhittena ovadito ariyabhūmiṁ sampāpuṇi.",
  "atk-s0201a3:103": "Tato añño eko atthi, so kuhinti olokento andhavane sekkhapaṭipadaṁ pūrayamāno viharatīti disvā cintesi – ‘‘sahāyakassa santike gamissāmīti, gacchantena pana tucchahatthena agantvā kiñci paṇṇākāraṁ gahetvā gantuṁ vaṭṭati, sahāyo kho pana me nirāmiso pabbatamatthake vasanto mayā ākāse ṭhatvā dinnaṁ piṇḍapātampi aparibhuñjitvā samaṇadhammaṁ akāsi, idāni āmisapaṇṇākāraṁ kiṁ gaṇhissati? Dhammapaṇṇākāraṁ gahetvā gamissāmī’’ti brahmaloke ṭhitova ratanāvaḷiṁ ganthento viya pannarasa pañhe vibhajitvā taṁ dhammapaṇṇākāraṁ ādāya āgantvā sahāyassa avidūre ṭhatvā attano samaṇasaññāsamudācāravasena taṁ anabhivādetvāva, ‘‘bhikkhu bhikkhū’’ti ālapitvā ayaṁ vammikotiādimāha. Tattha turitālapanavasena bhikkhu bhikkhūti āmeḍitaṁ veditabbaṁ. Yathā vā ekaneva tilakena nalāṭaṁ na sobhati, taṁ parivāretvā aññesupi dinnesu phullitamaṇḍitaṁ viya sobhati, evaṁ ekeneva padena vacanaṁ na sobhati , parivārikapadena saddhiṁ phullitamaṇḍitaṁ viya sobhatīti taṁ parivārikapadavasena vacanaṁ phullitamaṇḍitaṁ viya karontopi evamāha.",
  "atk-s0201a3:104": "Ayaṁvammikoti purato ṭhito vammiko nāma natthi, desanāvasena pana purato ṭhitaṁ dassento viya ayanti āha. Laṅginti satthaṁ ādāya khaṇanto palighaṁ addasa. Ukkhipa laṅgiṁ abhikkhaṇa sumedhāti tāta, paṇḍita, laṅgī nāma rattiṁ dhūmāyati divā pajjalati. Ukkhipeta paraṁ parato khaṇāti. Evaṁ sabbapadesu attho daṭṭhabbo. Uddhumāyikanti maṇḍūkaṁ. Caṅkavāranti khāraparissāvanaṁ. Kummanti kacchapaṁ. Asisūnanti maṁsacchedakaṁ asiñceva adhikuṭṭanañca. Maṁsapesinti nisadapotappamāṇaṁ allamaṁsapiṇḍaṁ. Nāganti sumanapupphakalāpasadisaṁ mahāphaṇaṁ tividhasovatthikaparikkhittaṁ ahināgaṁ addasa. Mā nāgaṁ ghaṭṭesīti daṇḍakakoṭiyā vā vallikoṭiyā vā paṁsucuṇṇaṁ vā pana khipamāno mā nāgaṁ ghaṭṭayi. Namo karohi nāgassāti uparivātato apagamma suddhavatthaṁ nivāsetvā nāgassa namakkāraṁ karohi. Nāgena adhisayitaṁ dhanaṁ nāma yāva sattamā kulaparivaṭṭā khādato na khīyati, nāgo te adhisayitaṁ dhanaṁ dassati, tasmā namo karohi nāgassāti. Ito vā pana sutvāti yathā dukkhakkhandhe itoti sāsane nissakaṁ, na tathā idha. Idha pana devaputte nissakkaṁ, tasmā ito vā panāti mama vā pana santikā sutvāti ayamettha attho.",
  "atk-s0201a3:105": "251.Cātummahābhūtikassāti catumahābhūtamayassa. Kāyassetaṁ adhivacananti sarīrassa nāmaṁ. Yatheva hi bāhirako vammiko, vamatīti vantakoti vantussayoti vantasinehasambandhoti catūhi kāraṇehi vammikoti vuccati. So hi ahimaṅgusaundūragharagoḷikādayo nānappakāre pāṇake vamatīti vammiko. Upacikāhi vantakoti vammiko. Upacikāhi vamitvā mukhatuṇḍakena ukkhittapaṁsucuṇṇena kaṭippamāṇenapi porisappamāṇenapi ussitoti vammiko. Upacikāhi vantakheḷasinehena ābaddhatāya sattasattāhaṁ deve vassantepi na vippakiriyati, nidāghepi tato paṁsumuṭṭhiṁ gahetvā tasmiṁ muṭṭhinā pīḷiyamāne sineho nikkhamati, evaṁ vantasinehena sambaddhoti vammiko. Evamayaṁ kāyopi, ‘‘akkhimhā akkhigūthako’’tiādinā nayena nānappakārakaṁ asucikalimalaṁ vamatīti vammiko. Buddhapaccekabuddhakhīṇāsavā imasmiṁ attabhāve nikantipariyādānena attabhāvaṁ chaḍḍetvā gatāti ariyehi vantakotipi vammiko. Yehi cāyaṁ tīhi aṭṭhisatehi ussito nhārusambaddho maṁsāvalepano allacammapariyonaddho chavirañjito satte vañceti, taṁ sabbaṁ ariyehi vantamevāti vantussayotipi vammiko. ‘‘Taṇhā janeti purisaṁ, cittamassa vidhāvatī’’ti (saṁ. ni. 1.55) evaṁ taṇhāya janitattā ariyehi vanteneva taṇhāsinehena sambaddho ayanti vantasinehena sambaddhotipi vammiko. Yathā ca vammikassa anto nānappakārā pāṇakā tattheva jāyanti, uccārapassāvaṁ karonti, gilānā sayanti, matā patanti. Iti so tesaṁ sūtigharaṁ vaccakuṭi gilānasālā susānañca hoti. Evaṁ khattiyamahāsālādīnampi kāyo ayaṁ gopitarakkhito maṇḍitappasādhito mahānubhāvānaṁ kāyoti acintetvā chavinissitā pāṇā cammanissitā pāṇā maṁsanissitā pāṇā nhārunissitā pāṇā aṭṭhinissitā pāṇā aṭṭhimiñjanissitā pāṇāti evaṁ kulagaṇanāya asītimattāni kimikulasahassāni antokāyasmiṁyeva jāyanti, uccārapassāvaṁ karonti, gelaññena āturitāni sayanti, matāni patanti, iti ayampi tesaṁ pāṇānaṁ sūtigharaṁ vaccakuṭi gilānasālā susānañca hotīti ‘‘vammiko’’ tveva saṅkhaṁ gato. Tenāha bhagavā – ‘‘vammikoti kho, bhikkhu, imassa cātumahābhūtikassa kāyassetaṁ adhivacana’’nti.",
  "atk-s0201a3:106": "Mātāpettikasambhavassāti mātito ca pitito ca nibbattena mātāpettikena sukkasoṇitena sambhūtassa. Odanakummāsūpacayassāti odanena ceva kummāsena ca upacitassa vaḍḍhitassa. Aniccucchādanaparimaddanabhedanaviddhaṁsanadhammassāti ettha ayaṁ kāyo hutvā abhāvaṭṭhena aniccadhammo. Duggandhavighātatthāya tanuvilepanena ucchādanadhammo. Aṅgapaccaṅgābādhavinodanatthāya khuddakasambāhanena parimaddanadhammo. Daharakāle vā ūrūsu sayāpetvā gabbhavāsena dussaṇṭhitānaṁ tesaṁ tesaṁ aṅgānaṁ saṇṭhānasampādanatthaṁ añchanapīḷanādivasena parimaddanadhammo. Evaṁ pariharatopi ca bhedanaviddhaṁsanadhammo bhijjati ceva vikirati ca, evaṁ sabhāvoti attho. Tattha mātāpettikasambhavaodanakummāsūpacayaucchādanaparimaddanapadehi samudayo kathito, aniccabhedaviddhaṁsanapadehi atthaṅgamo. Evaṁ sattahipi padehi cātumahābhūtikassa kāyassa uccāvacabhāvo vaḍḍhiparihāni samudayatthaṅgamo kathitoti veditabbo.",
  "atk-s0201a3:107": "Divā kammanteti divā kattabbakammante. Dhūmāyanāti ettha ayaṁ dhūmasaddo kodhe taṇhāya vitakke pañcasu kāmaguṇesu dhammadesanāya pakatidhūmeti imesu atthesu vattati. ‘‘Kodho dhūmo bhasmanimosavajja’’nti (saṁ. ni. 1.165) ettha hi kodhe vattati. ‘‘Icchādhūmāyitā sattā’’ti ettha taṇhāya. ‘‘Tena kho pana samayena aññataro bhikkhu bhagavato avidūre dhūmāyanto nisinno hotī’’ti ettha vitakke.",
  "atk-s0201a3:108": "‘‘Paṅko ca kāmā palipo ca kāmā,",
  "atk-s0201a3:109": "Bhayañca metaṁ timūlaṁ pavuttaṁ;",
  "atk-s0201a3:110": "Rajo ca dhūmo ca mayā pakāsitā;",
  "atk-s0201a3:111": "Hitvā tuvaṁ pabbaja brahmadattā’’ti. (jā. 1.6.14) –",
  "atk-s0201a3:112": "Ettha pañcakāmaguṇesu. ‘‘Dhūmaṁ kattā hotī’’ti (ma. ni. 1.349) ettha dhammadesanāya. ‘‘Dhajo rathassa paññāṇaṁ, dhūmo paññāṇamaggino’’ti (saṁ. ni. 1.72) ettha pakatidhūme. Idha panāyaṁ vitakke adhippeto. Tenāha ‘‘ayaṁ rattiṁ dhūmāyanā’’ti.",
  "atk-s0201a3:113": "Tathāgatassetaṁ adhivacananti tathāgato hi sattannaṁ dhammānaṁ bāhitattā brāhmaṇo nāma. Yathāha – ‘‘sattannaṁ kho, bhikkhu, dhammānaṁ bāhitattā brāhmaṇo. Katamesaṁ sattannaṁ? Rāgo bāhito hoti, doso… moho… māno… sakkāyadiṭṭhi… vicikicchā… sīlabbataparāmāso bāhito hoti. Imesaṁ bhikkhu sattannaṁ dhammānaṁ bāhitattā brāhmaṇo’’ti (cūḷani. mettagūmāṇavapucchāniddesa 28). Sumedhoti sundarapañño. Sekkhassāti ettha sikkhatīti sekkho. Yathāha – ‘‘sikkhatīti kho, bhikkhu, tasmā sekkhoti vuccati. Kiñca sikkhati? Adhisīlampi sikkhati, adhicittampi sikkhati, adhipaññampi sikkhatī’’ti (a. ni. 3.86).",
  "atk-s0201a3:114": "Paññāyaadhivacananti lokiyalokuttarāya paññāya etaṁ adhivacanaṁ, na āvudhasatthassa. Vīriyārambhassāti kāyikacetasikavīriyassa. Taṁ paññāgatikameva hoti. Lokiyāya paññāya lokiyaṁ, lokuttarāya paññāya lokuttaraṁ. Ettha panāyaṁ atthadīpanā –",
  "atk-s0201a3:115": "Eko kira jānapado brāhmaṇo pātova māṇavakehi saddhiṁ gāmato nikkhamma divasaṁ araññe mante vācetvā sāyaṁ gāmaṁ āgacchati. Antarāmagge ca eko vammiko atthi. So rattiṁ dhūmāyati, divā pajjalati. Brāhmaṇo antevāsiṁ sumedhaṁ māṇavaṁ āha – ‘‘tāta, ayaṁ vammiko rattiṁ dhūmāyati, divā pajjalati, vikāramassa passissāma, bhinditvā naṁ cattāro koṭṭhāse katvā khipāhī’’ti. So sādhūti kudālaṁ gahetvā samehi pādehi pathaviyaṁ patiṭṭhāya tathā akāsi. Tatra ācariyabrāhmaṇo viya bhagavā. Sumedhamāṇavako viya sekkho bhikkhu. Vammiko viya kāyo. ‘‘Tāta, ayaṁ vammiko rattiṁ dhūmāyati, divā pajjalati, vikāramassa passissāma, bhinditvā naṁ cattāro koṭṭhāse katvā khipāhī’’ti brāhmaṇena vuttakālo viya, ‘‘bhikkhu cātumahābhūtikaṁ kāyaṁ cattāro koṭṭhāse katvā pariggaṇhāhī’’ti bhagavatā vuttakālo. Tassa sādhūti kudālaṁ gahetvā tathākaraṇaṁ viya sekkhassa bhikkhuno, ‘‘yo vīsatiyā koṭṭhāsesu thaddhabhāvo, ayaṁ pathavīdhātu. Yo dvādasasu koṭṭhāsesu ābandhanabhāvo, ayaṁ āpodhātu. Yo catūsu koṭṭhāsesu paripācanabhāvo, ayaṁ tejodhātu. Yo chasu koṭṭhāsesu vitthambhanabhāvo, ayaṁ vāyodhātū’’ti evaṁ catudhātuvavatthānavasena kāyapariggaho veditabbo.",
  "atk-s0201a3:116": "Laṅgīti kho, bhikkhūti kasmā bhagavā avijjaṁ laṅgīti katvā dassesīti? Yathā hi nagarassa dvāraṁ pidhāya palighe yojite mahājanassa gamanaṁ pacchijjati, ye nagarassa anto, te antoyeva honti. Ye bahi, te bahiyeva. Evameva yassa ñāṇamukhe avijjālaṅgī patati, tassa nibbānasampāpakaṁ ñāṇagamanaṁ pacchijjati, tasmā avijjaṁ laṅgīti katvā dassesi. Pajaha avijjanti ettha kammaṭṭhānauggahaparipucchāvasena avijjāpahānaṁ kathitaṁ.",
  "atk-s0201a3:117": "Uddhumāyikātikho, bhikkhūti ettha uddhumāyikamaṇḍūko nāma no mahanto, nakhapiṭṭhippamāṇo hoti, purāṇapaṇṇantare vā gacchantare vā valliantare vā vasati. So daṇḍakoṭiyā vā vallikoṭiyā vā paṁsucuṇṇakena vā ghaṭṭito āyamitvā mahanto parimaṇḍalo beluvapakkappamāṇo hutvā cattāro pāde ākāsagate katvā pacchinnagamano hutvā amittavasaṁ yāti, kākakulalādibhattameva hoti. Evameva ayaṁ kodho paṭhamaṁ uppajjanto cittāvilamattakova hoti. Tasmiṁ khaṇe aniggahito vaḍḍhitvā mukhavikulanaṁ pāpeti. Tadā aniggahito hanusañcopanaṁ pāpeti. Tadā aniggahito pharusavācānicchāraṇaṁ pāpeti. Tadā aniggahito disāvilokanaṁ pāpeti. Tadā aniggahito ākaḍḍhanaparikaḍḍhanaṁ pāpeti. Tadā aniggahito pāṇinā leḍḍudaṇḍasatthaparāmasanaṁ pāpeti. Tadā aniggahito daṇḍasatthābhinipātaṁ pāpeti . Tadā aniggahito paraghātanampi attaghātanampi pāpeti. Vuttampi hetaṁ – ‘‘yato ayaṁ kodho paraṁ ghātetvā attānaṁ ghāteti, ettāvatāyaṁ kodho paramussadagato hoti paramavepullappatto’’ti. Tattha yathā uddhumāyikāya catūsu pādesu ākāsagatesu gamanaṁ pacchijjati, uddhumāyikā amittavasaṁ gantvā kākādibhattaṁ hoti, evameva kodhasamaṅgīpuggalo kammaṭṭhānaṁ gahetvā vaḍḍhetuṁ na sakkoti, amittavasaṁ yāti, sabbesaṁ mārānaṁ yathākāmakaraṇīyo hoti. Tenāha bhagavā – ‘‘uddhumāyikāti kho, bhikkhu, kodhūpāyāsassetaṁ adhivacana’’nti. Tattha balavappatto kodhova kodhūpāyāso. Pajaha kodhūpāyāsanti ettha paṭisaṅkhānappahānaṁ kathitaṁ.",
  "atk-s0201a3:118": "Dvidhāpathoti ettha, yathā puriso sadhano sabhogo kantāraddhānamaggappaṭipanno dvedhāpathaṁ patvā, ‘‘iminā nu kho gantabbaṁ, iminā gantabba’’nti nicchetuṁ asakkonto tattheva tiṭṭhati, atha naṁ corā uṭṭhahitvā anayabyasanaṁ pāpenti, evameva kho mūlakammaṭṭhānaṁ gahetvā nisinno bhikkhu buddhādīsu kaṅkhāya uppannāya kammaṭṭhānaṁ vaḍḍhetuṁ na sakkoti, atha naṁ kilesamārādayo sabbe mārā anayabyasanaṁ pāpenti, iti vicikicchā dvedhāpathasamā hoti. Tenāha bhagavā – ‘‘dvidhāpathoti kho, bhikkhu, vicikicchāyetaṁ adhivacana’’nti. Pajaha vicikicchanti ettha kammaṭṭhānauggahaparipucchāvasena vicikicchāpahānaṁ kathitaṁ.",
  "atk-s0201a3:119": "Caṅgavāranti ettha, yathā rajakehi khāraparissāvanamhi udake pakkhitte eko udakaghaṭo dvepi dasapi vīsatipi ghaṭasatampi paggharatiyeva, pasaṭamattampi udakaṁ na tiṭṭhati, evameva nīvaraṇasamaṅgino puggalassa abbhantare kusaladhammo na tiṭṭhati. Tenāha bhagavā – ‘‘caṅgavāranti kho, bhikkhu, pañcannetaṁ nīvaraṇānaṁ adhivacana’’nti. Pajaha pañcanīvaraṇeti ettha vikkhambhanatadaṅgavasena nīvaraṇappahānaṁ kathitaṁ.",
  "atk-s0201a3:120": "Kummoti ettha, yathā kacchapassa cattāro pādā sīsanti pañceva aṅgāni honti, evameva sabbepi saṅkhatā dhammā gayhamānā pañceva khandhā bhavanti. Tenāha bhagavā – ‘‘kummoti kho, bhikkhu, pañcannetaṁ upādānakkhandhānaṁ adhivacana’’nti. Pajaha pañcupādānakkhandheti ettha pañcasu khandhesu chandarāgappahānaṁ kathitaṁ.",
  "atk-s0201a3:121": "Asisūnāti ettha, yathā sūnāya upari maṁsaṁ ṭhapetvā asinā koṭṭenti, evamime sattā vatthukāmatthāya kilesakāmehi ghātayamānā vatthukāmānaṁ upari katvā kilesakāmehi kantitā koṭṭitā ca honti. Tenāha bhagavā – ‘‘asisūnāti kho, bhikkhu, pañcannetaṁ kāmaguṇānaṁ adhivacana’’nti. Pajaha pañca kāmaguṇeti ettha pañcasu kāmaguṇesu chandarāgappahānaṁ kathitaṁ.",
  "atk-s0201a3:122": "Maṁsapesīti kho, bhikkhūti ettha ayaṁ maṁsapesi nāma bahujanapatthitā khattiyādayo manussāpi naṁ patthenti kākādayo tiracchānāpi. Ime hi sattā avijjāya sammattā nandirāgaṁ upagamma vaṭṭaṁ vaḍḍhenti. Yathā vā maṁsapesi ṭhapitaṭhapitaṭṭhāne laggati, evamime sattā nandirāgabaddhā vaṭṭe lagganti, dukkhaṁ patvāpi na ukkaṇṭhanti , iti nandirāgo maṁsapesisadiso hoti. Tenāha bhagavā – ‘‘maṁsapesīti kho, bhikkhu, nandirāgassetaṁ adhivacana’’nti. Pajaha nandīrāganti ettha catutthamaggena nandīrāgappahānaṁ kathitaṁ.",
  "atk-s0201a3:123": "Nāgoti kho, bhikkhu, khīṇāsavassetaṁ bhikkhuno adhivacananti ettha yenatthena khīṇāsavo nāgoti vuccati, so anaṅgaṇasutte (ma. ni. aṭṭha. 1.63) pakāsito eva. Namo karohi nāgassāti khīṇāsavassa buddhanāgassa, ‘‘buddho so bhagavā bodhāya dhammaṁ deseti, danto so bhagavā damathāya dhammaṁ deseti, santo so bhagavā samathāya dhammaṁ deseti, tiṇṇo so bhagavā taraṇāya dhammaṁ deseti, parinibbuto so bhagavā parinibbānāya dhammaṁ desetī’’ti (ma. ni. 1.361) evaṁ namakkāraṁ karohīti ayamettha attho. Iti idaṁ suttaṁ therassa kammaṭṭhānaṁ ahosi. Theropi idameva suttaṁ kammaṭṭhānaṁ katvā vipassanaṁ vaḍḍhetvā arahattaṁ patto. Ayametassa atthoti ayaṁ etassa pañhassa attho. Iti bhagavā ratanarāsimhi maṇikūṭaṁ gaṇhanto viya yathānusandhināva desanaṁ niṭṭhapesīti.",
  "atk-s0201a3:124": "Papañcasūdaniyā majjhimanikāyaṭṭhakathāya",
  "atk-s0201a3:125": "Vammikasuttavaṇṇanā niṭṭhitā.",
  "atk-s0201a3:126": "4. Rathavinītasuttavaṇṇanā",
  "atk-s0201a3:127": "252.Evaṁme sutanti rathavinītasuttaṁ. Tattha rājagaheti evaṁnāmake nagare, tañhi mandhātumahāgovindādīhi pariggahitattā rājagahanti vuccati. Aññepettha pakāre vaṇṇayanti. Kiṁ tehi? Nāmametaṁ tassa nagarassa. Taṁ panetaṁ buddhakāle ca cakkavattikāle ca nagaraṁ hoti, sesakāle suññaṁ hoti yakkhapariggahitaṁ, tesaṁ vasantavanaṁ hutvā tiṭṭhati. Veḷuvane kalandakanivāpeti veḷuvananti tassa uyyānassa nāmaṁ, taṁ kira veḷūhi parikkhittaṁ ahosi aṭṭhārasahatthena ca pākārena, gopuraṭṭālakayuttaṁ nīlobhāsaṁ manoramaṁ, tena veḷuvananti vuccati. Kalandakānañcettha nivāpaṁ adaṁsu, tena kalandakanivāpoti vuccati.",
  "atk-s0201a3:128": "Pubbe kira aññataro rājā tattha uyyānakīḷanatthaṁ āgato surāmadena matto divāseyyaṁ upagato supi. Parijanopissa, ‘‘sutto rājā’’ti pupphaphalādīhi palobhiyamāno ito cito ca pakkāmi, atha surāgandhena aññatarasmā susirarukkhā kaṇhasappo nikkhamitvā raññābhimukho āgacchati. Taṁ disvā rukkhadevatā, ‘‘rañño jīvitaṁ dammī’’ti kāḷakavesena āgantvā kaṇṇamūle saddamakāsi. Rājā paṭibujjhi, kaṇhasappo nivatto. So taṁ disvā, ‘‘imāya mama jīvitaṁ dinna’’nti kāḷakānaṁ tattha nivāpaṁ paṭṭhapesi, abhayaghosanañca ghosāpesi. Tasmā taṁ tato pabhuti kalandakanivāpanti saṅkhyaṁ gataṁ. Kalandakāti kāḷakānaṁ nāmaṁ.",
  "atk-s0201a3:129": "Jātibhūmikāti jātibhūmivāsino. Tattha jātibhūmīti jātaṭṭhānaṁ. Taṁ kho panetaṁ neva kosalamahārājādīnaṁ na caṅkībrāhamaṇādīnaṁ na sakkasuyāmasantusitādīnaṁ na asītimahāsāvakādīnaṁ na aññesaṁ sattānaṁ jātaṭṭhānaṁ ‘‘jātibhūmī’’ti vuccati. Yassa pana jātadivase dasasahassilokadhātu ekaddhajamālāvippakiṇṇakusumavāsacuṇṇagandhasugandhā sabbapāliphullamiva nandanavanaṁ virocamānā paduminipaṇṇe udakabindu viya akampittha, jaccandhādīnañca rūpadassanādīni anekāni pāṭihāriyāni pavattiṁsu, tassa sabbaññubodhisattassa jātaṭṭhānasākiyajanapado kapilavatthāhāro, sā ‘‘jātibhūmī’’ti vuccati.",
  "atk-s0201a3:130": "Dhammagarubhāvavaṇṇanā",
  "atk-s0201a3:131": "Vassaṁvuṭṭhāti temāsaṁ vassaṁvuṭṭhā pavāritapavāraṇā hutvā. Bhagavā etadavocāti ‘‘kacci, bhikkhave, khamanīya’’ntiādīhi vacanehi āgantukapaṭisanthāraṁ katvā etaṁ, ‘‘ko nu kho, bhikkhave’’tiādivacanamavoca. Te kira bhikkhu, – ‘‘kacci, bhikkhave, khamanīyaṁ kacci yāpanīyaṁ, kaccittha appakilamathena addhānaṁ āgatā, na ca piṇḍakena kilamittha, kuto ca tumhe, bhikkhave, āgacchathā’’ti paṭisanthāravasena pucchitā – ‘‘bhagavā sākiyajanapade kapilavatthāhārato jātibhūmito āgacchāmā’’ti āhaṁsu. Atha bhagavā neva suddhodanamahārājassa, na sakkodanassa, na sukkodanassa, na dhotodanassa, na amitodanassa, na amittāya deviyā, na mahāpajāpatiyā, na sakalassa sākiyamaṇḍalassa ārogyaṁ pucchi. Atha kho attanā ca dasakathāvatthulābhiṁ parañca tattha samādapetāraṁ paṭipattisampannaṁ bhikkhuṁ pucchanto idaṁ – ‘‘ko nu kho, bhikkhave’’tiādivacanaṁ avoca.",
  "atk-s0201a3:132": "Kasmā pana bhagavā suddhodanādīnaṁ ārogyaṁ apucchitvā evarūpaṁ bhikkhumeva pucchati? Piyatāya. Buddhānañhi paṭipannakā bhikkhū bhikkhuniyo upāsakā upāsikāyo ca piyā honti manāpā. Kiṁ kāraṇā? Dhammagarutāya. Dhammagaruno hi tathāgatā, so ca nesaṁ dhammagarubhāvo, ‘‘dukkhaṁ kho agāravo viharati, appatisso’’ti (a. ni. 4.21) iminā ajapālanigrodhamūle uppannajjhāsayena veditabbo. Dhammagarutāyeva hi bhagavā mahākassapattherassa abhinikkhamanadivase paccuggamanaṁ karonto tigāvutaṁ maggaṁ agamāsi. Atirekatiyojanasataṁ maggaṁ gantvā gaṅgātīre dhammaṁ desetvā mahākappinaṁ saparisaṁ arahatte patiṭṭhapesi. Ekasmiṁ pacchābhatte pañcacattālīsayojanaṁ maggaṁ gantvā kumbhakārassa nivesane tiyāmarattiṁ dhammakathaṁ katvā pukkusātikulaputtaṁ anāgāmiphale patiṭṭhapesi. Vīsayojanasataṁ gantvā vanavāsisāmaṇerassa anuggahaṁ akāsi. Saṭṭhiyojanamaggaṁ gantvā khadiravaniyattherassa dhammaṁ desesi. Anuruddhatthero pācīnavaṁsadāye nisinno mahāpurisavitakkaṁ vitakketīti ñatvā tattha ākāsena gantvā therassa purato oruyha sādhukāramadāsi. Koṭikaṇṇasoṇattherassa ekagandhakuṭiyaṁ senāsanaṁ paññapāpetvā paccūsakāle dhammadesanaṁ ajjhesitvā sarabhaññapariyosāne sādhukāramadāsi. Tigāvutaṁ maggaṁ gantvā tiṇṇaṁ kulaputtānaṁ vasanaṭṭhāne gosiṅgasālavane sāmaggirasānisaṁsaṁ kathesi. Kassapopi bhagavā – ‘‘anāgāmiphale patiṭṭhito ariyasāvako aya’’nti vissāsaṁ uppādetvā ghaṭikārassa kumbhakārassa nivesanaṁ gantvā sahatthā āmisaṁ gahetvā paribhuñji.",
  "atk-s0201a3:133": "Amhākaṁyeva bhagavā upakaṭṭhāya vassūpanāyikāya jetavanato bhikkhusaṅghaparivuto cārikaṁ nikkhami. Kosalamahārājaanāthapiṇḍikādayo nivattetuṁ nāsakkhiṁsu. Anāthapiṇḍiko gharaṁ āgantvā domanassappatto nisīdi. Atha naṁ puṇṇā nāma dāsī domanassappattosi sāmīti āha. ‘‘Āma je, satthāraṁ nivattetuṁ nāsakkhiṁ, atha me imaṁ temāsaṁ dhammaṁ vā sotuṁ, yathādhippāyaṁ vā dānaṁ dātuṁ na labhissāmī’’ti cintā uppannāti. Ahampi sāmi satthāraṁ nivattessāmīti. Sace nivattetuṁ sakkosi, bhujissāyeva tvanti. Sā gantvā dasabalassa pādamūle nipajjitvā ‘‘nivattatha bhagavā’’ti āha. Puṇṇe tvaṁ parapaṭibaddhajīvikā kiṁ me karissasīti. Bhagavā mayhaṁ deyyadhammo natthīti tumhepi jānātha, tumhākaṁ nivattanapaccayā panāhaṁ tīsu saraṇesu pañcasu sīlesu patiṭṭhahissāmīti. Bhagavā sādhu sādhu puṇṇeti sādhukāraṁ katvā nivattetvā jetavanameva paviṭṭho. Ayaṁ kathā pākaṭā ahosi. Seṭṭhi sutvā puṇṇāya kira bhagavā nivattitoti taṁ bhujissaṁ katvā dhītuṭṭhāne ṭhapesi. Sā pabbajjaṁ yācitvā pabbaji, pabbajitvā vipassanaṁ ārabhi. Athassā satthā āraddhavipassakabhāvaṁ ñatvā imaṁ obhāsagāthaṁ vissajjesi –",
  "atk-s0201a3:134": "‘‘Puṇṇe pūresi saddhammaṁ, cando pannaraso yathā;",
  "atk-s0201a3:135": "Paripuṇṇāya paññāya, dukkhassantaṁ karissasī’’ti. (therīgā. 3);",
  "atk-s0201a3:136": "Gāthāpariyosāne arahattaṁ patvā abhiññātā sāvikā ahosīti. Evaṁ dhammagaruno tathāgatā.",
  "atk-s0201a3:137": "Nandakatthere upaṭṭhānasālāyaṁ dhammaṁ desentepi bhagavā anahātova gantvā tiyāmarattiṁ ṭhitakova dhammakathaṁ sutvā desanāpariyosāne sādhukāramadāsi. Thero āgantvā vanditvā, ‘‘kāya velāya, bhante, āgatatthā’’ti pucchi. Tayā suttante āraddhamatteti. Dukkaraṁ karittha, bhante, buddhasukhumālā tumheti. Sace tvaṁ, nanda, kappaṁ desetuṁ sakkuṇeyyāsi, kappamattampāhaṁ ṭhitakova suṇeyyanti bhagavā avoca. Evaṁ dhammagaruno tathāgatā. Tesaṁ dhammagarutāya paṭipannakā piyā honti, tasmā paṭipannake pucchi. Paṭipannako ca nāma attahitāya paṭipanno no parahitāya, parahitāya paṭipanno no attahitāya, no attahitāya ca paṭipanno no parahitāya ca, attahitāya ca paṭipanno parahitāya cāti catubbidho hoti.",
  "atk-s0201a3:138": "Tattha yo sayaṁ dasannaṁ kathāvatthūnaṁ lābhī hoti, paraṁ tattha na ovadati na anusāsati āyasmā bākulo viya. Ayaṁ attahitāya paṭipanno nāma no parahitāya paṭipanno, evarūpaṁ bhikkhuṁ bhagavā na pucchati. Kasmā? Na mayhaṁ sāsanassa vaḍḍhipakkhe ṭhitoti.",
  "atk-s0201a3:139": "Yo pana dasannaṁ kathāvatthūnaṁ alābhī, paraṁ tehi ovadati tena katavattasādiyanatthaṁ upanando sakyaputto viya, ayaṁ parahitāya paṭipanno nāma no attahitāya, evarūpampi na pucchati. Kasmā? Assa taṇhā mahāpacchi viya appahīnāti.",
  "atk-s0201a3:140": "Yo attanāpi dasannaṁ kathāvatthūnaṁ alābhī, parampi tehi na ovadati, lāḷudāyī viya, ayaṁ neva attahitāya paṭipanno na parahitāya, evarūpampi na pucchati. Kasmā? Assa anto kilesā pharasuchejjā viya mahantāti.",
  "atk-s0201a3:141": "Yo pana sayaṁ dasannaṁ kathāvatthūnaṁ lābhī, parampi tehi ovadati, ayaṁ attahitāya ceva parahitāya ca paṭipanno nāma sāriputtamoggallānamahākassapādayo asītimahātherā viya, evarūpaṁ bhikkhuṁ pucchati. Kasmā? Mayhaṁ sāsanassa vuḍḍhipakkhe ṭhitoti. Idhāpi evarūpameva pucchanto – ‘‘ko nu kho, bhikkhave’’tiādimāha.",
  "atk-s0201a3:142": "Evaṁ bhagavatā puṭṭhānaṁ pana tesaṁ bhikkhūnaṁ bhagavā attano jātibhūmiyaṁ ubhayahitāya paṭipannaṁ dasakathāvatthulābhiṁ bhikkhuṁ pucchati, ko nu kho tattha evarūpoti na aññamaññaṁ cintanā vā samantanā vā ahosi. Kasmā? Āyasmā hi mantāṇiputto tasmiṁ janapade ākāsamajjhe ṭhito cando viya sūriyo viya ca pākaṭo paññāto. Tasmā te bhikkhū meghasaddaṁ sutvā ekajjhaṁ sannipatitamoraghaṭā viya ghanasajjhāyaṁ kātuṁ, āraddhabhikkhū viya ca attano ācariyaṁ puṇṇattheraṁ bhagavato ārocentā therassa ca guṇaṁ bhāsituṁ appahontehi mukhehi ekappahāreneva puṇṇo nāma, bhante, āyasmātiādimāhaṁsu. Tattha puṇṇoti tassa therassa nāmaṁ. Mantāṇiyā pana so putto, tasmā mantāṇiputtoti vuccati. Sambhāvitoti guṇasambhāvanāya sambhāvito.",
  "atk-s0201a3:143": "Appicchatādivaṇṇanā",
  "atk-s0201a3:144": "Appicchoti icchāvirahito niiccho nittaṇho. Ettha hi byañjanaṁ sāvasesaṁ viya, attho pana niravaseso. Na hi tassa anto aṇumattāpi pāpikā icchā nāma atthi. Khīṇāsavo hesa sabbaso pahīnataṇho. Apicettha atricchatā pāpicchatā mahicchatā appicchatāti ayaṁ bhedo veditabbo.",
  "atk-s0201a3:145": "Tattha sakalābhe atittassa paralābhe patthanā atricchatā nāma. Tāya samannāgatassa ekabhājena pakkapūvopi attano patte patito na supakko viya khuddako viya ca khāyati. Sveva parassa patte pakkhitto supakko viya mahanto viya ca khāyati. Asantaguṇasambhāvanatā pana paṭiggahaṇe ca amattaññutā pāpicchatā nāma, sā, ‘‘idhekacco assaddho samāno saddhoti maṁ jano jānātū’’tiādinā nayena abhidhamme āgatāyeva, tāya samannāgato puggalo kohaññe patiṭṭhāti. Santaguṇasambhāvanā pana paṭiggahaṇe ca amattaññutā mahicchatā nāma. Sāpi, ‘‘idhekacco saddho samāno saddhoti maṁ jano jānātūti icchati, sīlavā samāno sīlavāti maṁ jano jānātū’’ti (vibha. 851) iminā nayena āgatāyeva, tāya samannāgato puggalo dussantappayo hoti, vijātamātāpissa cittaṁ gahetuṁ na sakkoti. Tenetaṁ vuccati –",
  "atk-s0201a3:146": "‘‘Aggikkhandho samuddo ca, mahiccho cāpi puggalo;",
  "atk-s0201a3:147": "Sakaṭena paccayaṁ detu, tayopete atappayā’’ti.",
  "atk-s0201a3:148": "Santaguṇanigūhanatā pana paṭiggahaṇe ca mattaññutā appicchatā nāma, tāya samannāgato puggalo attani vijjamānampi guṇaṁ paṭicchādetukāmatāya, ‘‘saddho samāno saddhoti maṁ jano jānātūti na icchati. Sīlavā, pavivitto, bahussuto, āraddhavīriyo, samādhisampanno, paññavā, khīṇāsavo samāno khīṇāsavoti maṁ jano jānātū’’ti na icchati, seyyathāpi majjhantikatthero.",
  "atk-s0201a3:149": "Thero kira mahākhīṇāsavo ahosi, pattacīvaraṁ panassa pādamattameva agghati, so asokassa dhammarañño vihāramahadivase saṅghatthero ahosi. Athassa atilūkhabhāvaṁ disvā manussā, ‘‘bhante, thokaṁ bahi hothā’’ti āhaṁsu. Thero, ‘‘mādise khīṇāsave rañño saṅgahaṁ akaronte añño ko karissatī’’ti pathaviyaṁ nimujjitvā saṅghattherassa ukkhittapiṇḍaṁ gaṇhantoyeva ummujji. Evaṁ khīṇāsavo samāno, ‘‘khīṇāsavoti maṁ jano jānātū’’ti na icchati. Evaṁ appiccho pana bhikkhu anuppannaṁ lābhaṁ uppādeti, uppannaṁ lābhaṁ thāvaraṁ karoti, dāyakānaṁ cittaṁ ārādheti, yathā yathā hi so attano appicchatāya appaṁ gaṇhāti, tathā tathā tassa vatte pasannā manussā bahū denti.",
  "atk-s0201a3:150": "Aparopi catubbidho appiccho – paccayaappiccho dhutaṅgaappiccho pariyattiappiccho adhigamaappicchoti. Tattha catūsu paccayesu appiccho paccayaappiccho nāma, so dāyakassa vasaṁ jānāti, deyyadhammassa vasaṁ jānāti, attano thāmaṁ jānāti. Yadi hi deyyadhammo bahu hoti, dāyako appaṁ dātukāmo, dāyakassa vasena appaṁ gaṇhāti. Deyyadhammo appo, dāyako bahuṁ dātukāmo, deyyadhammassa vasena appaṁ gaṇhāti. Deyyadhammopi bahu, dāyakopi bahuṁ dātukāmo, attano thāmaṁ ñatvā pamāṇeneva gaṇhāti.",
  "atk-s0201a3:151": "Dhutaṅgasamādānassa attani atthibhāvaṁ najānāpetukāmo dhutaṅgaappiccho nāma. Tassa vibhāvanatthaṁ imāni vatthūni – sosānikamahāsumanatthero kira saṭṭhi vassāni susāne vasi, añño ekabhikkhupi na aññāsi, tenevāha –",
  "atk-s0201a3:152": "‘‘Susāne saṭṭhi vassāni, abbokiṇṇaṁ vasāmahaṁ;",
  "atk-s0201a3:153": "Dutiyo maṁ na jāneyya, aho sosānikuttamo’’ti.",
  "atk-s0201a3:154": "Cetiyapabbate dvebhātiyattherā vasiṁsu. Tesu kaniṭṭho upaṭṭhākena pesitā ucchukhaṇḍikā gahetvā jeṭṭhassa santikaṁ agamāsi. Paribhogaṁ, bhante, karothāti. Therassa ca bhattakiccaṁ katvā mukhaṁ vikkhālanakālo ahosi. So alaṁ, āvusoti āha. Kacci, bhante, ekāsanikatthāti. Āharāvuso, ucchukhaṇḍikāti paññāsa vassāni ekāsaniko samānopi dhutaṅgaṁ nigūhamāno paribhogaṁ katvā mukhaṁ vikkhāletvā puna dhutaṅgaṁ adhiṭṭhāya gato.",
  "atk-s0201a3:155": "Yo pana sāketakatissatthero viya bahussutabhāvaṁ jānāpetuṁ na icchati, ayaṁ pariyattiappiccho nāma. Thero kira khaṇo natthīti uddesaparipucchāsu okāsaṁ akaronto maraṇakkhayaṁ, bhante, labhissathāti codito gaṇaṁ vissajjetvā kaṇikāravālikasamuddavihāraṁ gato. Tattha antovassaṁ theranavamajjhimānaṁ upakāro hutvā mahāpavāraṇāya uposathadivase dhammakathāya janataṁ khobhetvā gato.",
  "atk-s0201a3:156": "Yo pana sotāpannādīsu aññataro hutvā sotāpannādibhāvaṁ jānāpetuṁ na icchati, ayaṁ adhigamaappiccho nāma, tayo kulaputtā viya ghaṭikārakumbhakāro viya ca.",
  "atk-s0201a3:157": "Āyasmā pana puṇṇo atricchataṁ pāpicchataṁ mahicchatañca pahāya sabbaso icchāpaṭipakkhabhūtāya alobhasaṅkhātāya parisuddhāya appicchatāya samannāgatattā appiccho nāma ahosi. Bhikkhūnampi, ‘‘āvuso, atricchatā pāpicchatā mahicchatāti ime dhammā pahātabbā’’ti tesu ādīnavaṁ dassetvā evarūpaṁ appicchataṁ samādāya vattitabbanti appicchakathaṁ kathesi. Tena vuttaṁ ‘‘attanā ca appiccho appicchakathañca bhikkhūnaṁ kattā’’ti.",
  "atk-s0201a3:158": "Dvādasavidhasantosavaṇṇanā",
  "atk-s0201a3:159": "Idāni attanā ca santuṭṭhotiādīsu visesatthameva dīpayissāma. Yojanā pana vuttanayeneva veditabbā. Santuṭṭhoti itarītarapaccayasantosena samannāgato. So panesa santoso dvādasavidho hoti. Seyyathidaṁ, cīvare yathālābhasantoso yathābalasantoso yathasāruppasantosoti tividho, evaṁ piṇḍapātādīsu. Tassāyaṁ pabhedasaṁvaṇṇanā.",
  "atk-s0201a3:160": "Idha bhikkhu cīvaraṁ labhati sundaraṁ vā asundaraṁ vā. So teneva yāpeti aññaṁ na pattheti, labhantopi na gaṇhāti, ayamassa cīvare yathālābhasantoso. Atha yo pakatidubbalo vā hoti ābādhajarābhibhūto vā, garucīvaraṁ pārupanto kilamati, so sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti, ayamassa cīvare yathābalasantoso. Aparo paṇītapaccayalābhī hoti, so paṭṭacīvarādīnaṁ aññataraṁ mahagghacīvaraṁ bahūni vā pana cīvarāni labhitvā idaṁ therānaṁ cirapabbajitānaṁ idaṁ bahussutānaṁ anurūpaṁ, idaṁ gilānānaṁ idaṁ appalābhānaṁ hotūti datvā tesaṁ purāṇacīvaraṁ vā saṅkārakūṭādito vā nantakāni uccinitvā tehi saṅghāṭiṁ katvā dhārentopi santuṭṭhova hoti, ayamassa cīvare yathāsāruppasantoso.",
  "atk-s0201a3:161": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ na pattheti, labhantopi na gaṇhāti, ayamassa piṇḍapāte yathālābhasantoso. Yo pana attano pakativiruddhaṁ vā byādhiviruddhaṁ vā piṇḍapātaṁ labhati, yenassa paribhuttena aphāsu hoti, so sabhāgassa bhikkhuno taṁ datvā tassa hatthato sappāyabhojanaṁ bhuñjitvā samaṇadhammaṁ karontopi santuṭṭhova hoti, ayamassa piṇḍapāte yathābalasantoso. Aparo bahuṁ paṇītaṁ piṇḍapātaṁ labhati, so taṁ cīvaraṁ viya cirapabbajitabahussutaappalābhigilānānaṁ datvā tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti, ayamassa piṇḍapāte yathāsāruppasantoso.",
  "atk-s0201a3:162": "Idha pana bhikkhu senāsanaṁ labhati manāpaṁ vā amanāpaṁ vā, so tena neva somanassaṁ na paṭighaṁ uppādeti, antamaso tiṇasanthārakenāpi yathāladdheneva tussati, ayamassa senāsane yathālābhasantoso. Yo pana attano pakativiruddhaṁ vā byādhiviruddhaṁ vā senāsanaṁ labhati, yatthassa vasato aphāsu hoti, so taṁ sabhāgassa bhikkhuno datvā tassa santake sappāyasenāsane vasantopi santuṭṭhova hoti, ayamassa senāsane yathābalasantoso. Aparo mahāpuñño leṇamaṇḍapakūṭāgārādīni bahūni paṇītasenāsanāni labhati, so tāni cīvarādīni viya cirapabbajitabahussutaappalābhigilānānaṁ datvā yattha katthaci vasantopi santuṭṭhova hoti, ayamassa senāsane yathāsāruppasantoso. Yopi, ‘‘uttamasenāsanaṁ nāma pamādaṭṭhānaṁ, tattha nisinnassa thinamiddhaṁ okkamati, niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṁ senāsanaṁ pattampi na sampaṭicchati, so taṁ paṭikkhipitvā abbhokāsarukkhamūlādīsu vasantopi santuṭṭhova hoti, ayampissa senāsane yathāsāruppasantoso.",
  "atk-s0201a3:163": "Idha pana bhikkhu bhesajjaṁ labhati lūkhaṁ vā paṇītaṁ vā, so yaṁ labhati, teneva santussati, aññaṁ na pattheti, labhantopi na gaṇhāti, ayamassa gilānapaccaye yathālābhasantoso. Yo pana telena atthiko phāṇitaṁ labhati, so taṁ sabhāgassa bhikkhuno datvā tassa hatthato telaṁ gahetvā aññadeva vā pariyesitvā tehi bhesajjaṁ karontopi santuṭṭhova hoti, ayamassa gilānapaccaye yathābalasantoso. Aparo mahāpuñño bahuṁ telamadhuphāṇitādipaṇītabhesajjaṁ labhati, so taṁ cīvaraṁ viya cirapabbajitabahussutaappalābhigilānānaṁ datvā tesaṁ ābhatakena yena kenaci yāpentopi santuṭṭhova hoti. Yo pana ekasmiṁ bhājane muttaharītakaṁ ṭhapetvā ekasmiṁ catumadhuraṁ, ‘‘gaṇha, bhante, yadicchasī’’ti vuccamāno sacassa tesu aññatarenapi rogo vūpasammati, atha muttaharītakaṁ nāma buddhādīhi vaṇṇitanti catumadhuraṁ paṭikkhipitvā muttaharītakeneva bhesajjaṁ karonto paramasantuṭṭhova hoti, ayamassa gilānapaccaye yathāsāruppasantoso.",
  "atk-s0201a3:164": "Imesaṁ pana paccekaṁ paccayesu tiṇṇaṁ tiṇṇaṁ santosānaṁ yathāsāruppasantosova aggo. Āyasmā puṇṇo ekekasmiṁ paccaye imehi tīhi santosehi santuṭṭho ahosi. Santuṭṭhikathañcāti bhikkhūnampi ca imaṁ santuṭṭhikathaṁ kattāva ahosi.",
  "atk-s0201a3:165": "Tividhapavivekavaṇṇanā",
  "atk-s0201a3:166": "Pavivittoti kāyapaviveko cittapaviveko upadhipavivekoti imehi tīhi pavivekehi samannāgato. Tattha eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati, eko paṭikkamati, eko caṅkamamadhiṭṭhāti, eko carati, eko viharatīti ayaṁ kāyapaviveko nāma. Aṭṭha samāpattiyo pana cittapaviveko nāma. Nibbānaṁ upadhipaviveko nāma. Vuttampi hetaṁ – ‘‘kāyapaviveko ca vivekaṭṭhakāyānaṁ nekkhammābhiratānaṁ. Cittapaviveko ca parisuddhacittānaṁ paramavodānappattānaṁ. Upadhiviveko ca nirupadhīnaṁ puggalānaṁ visaṅkhāragatāna’’nti (mahāni. 57). Pavivekakathanti bhikkhūnampi ca imaṁ pavivekakathaṁ kattā.",
  "atk-s0201a3:167": "Pañcavidhasaṁsaggavaṇṇanā",
  "atk-s0201a3:168": "Asaṁsaṭṭhoti pañcavidhena saṁsaggena virahito. Savanasaṁsaggo dassanasaṁsaggo samullapanasaṁsaggo sambhogasaṁsaggo kāyasaṁsaggoti pañcavidho saṁsaggo. Tesu idha bhikkhu suṇāti, ‘‘asukasmiṁ gāme vā nigame vā itthī vā kumārikā vā abhirūpā dassanīyā pāsādikā paramāya vaṇṇapokkharatāya samannāgatā’’ti. So taṁ sutvā saṁsīdati visīdati na sakkoti brahmacariyaṁ sandhāretuṁ, sikkhādubbalyaṁ anāvikatvā hīnāyāvattatīti evaṁ parehi vā kathīyamānaṁ rūpādisampattiṁ attanā vā hasitalapitagītasaddaṁ suṇantassa sotaviññāṇavīthivasena uppanno rāgo savanasaṁsaggo nāma. So anitthigandhapaccekabodhisattassa ca pañcaggaḷaleṇavāsītissadaharassa ca vasena veditabbo –",
  "atk-s0201a3:169": "Daharo kira ākāsena gacchanto girigāmavāsikammāradhītāya pañcahi kumārīhi saddhiṁ padumasaraṁ gantvā nhatvā padumāni ca pilandhitvā madhurassarena gāyantiyā saddaṁ sutvā kāmarāgena viddho visesā parihāyitvā anayabyasanaṁ pāpuṇi. Idha bhikkhu na heva kho suṇāti, apica kho sāmaṁ passati itthiṁ vā kumāriṁ vā abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ. So taṁ disvā saṁsīdati visīdati na sakkoti brahmacariyaṁ sandhāretuṁ, sikkhādubbalyaṁ anāvikatvā hīnāyāvattatīti evaṁ visabhāgarūpaṁ olokentassa pana cakkhuviññāṇavīthivasena uppannarāgo dassanasaṁsaggo nāma. So evaṁ veditabbo –",
  "atk-s0201a3:170": "Eko kira daharo kāladīghavāpidvāravihāraṁ uddesatthāya gato. Ācariyo tassa antarāyaṁ disvā okāsaṁ na karoti. So punappunnaṁ anubandhati. Ācariyo sace antogāme na carissasi. Dassāmi te uddesanti āha. So sādhūti sampaṭicchitvā uddese niṭṭhite ācariyaṁ vanditvā gacchanto ācariyo me imasmiṁ gāme carituṁ na deti, kiṁ nu kho kāraṇanti cīvaraṁ pārupitvā gāmaṁ pāvisi, ekā kuladhītā pītakavatthaṁ nivāsetvā gehe ṭhitā daharaṁ disvā sañjātarāgā uḷuṅkena yāguṁ āharitvā tassa patte pakkhipitvā nivattitvā mañcake nipajji. Atha naṁ mātāpitaro kiṁ ammāti pucchiṁsu, dvārena gataṁ daharaṁ labhamānā jīvissāmi, alabhamānā marissāmīti. Mātāpitaro vegena gantvā gāmadvāre daharaṁ patvā vanditvā, ‘‘nivattatha, bhante, bhikkhaṁ gaṇhāhī’’ti āhaṁsu. Daharo alaṁ gacchāmīti. Te, ‘‘idaṁ nāma, bhante, kāraṇa’’nti yācitvā – ‘‘amhākaṁ, bhante, gehe ettakaṁ nāma dhanaṁ atthi, ekāyeva no dhītā, tvaṁ no jeṭṭhaputtaṭṭhāne ṭhassasi, sukhena sakkā jīvitu’’nti āhaṁsu. Daharo, ‘‘na mayhaṁ iminā palibodhena attho’’ti anādiyitvāva pakkanto.",
  "atk-s0201a3:171": "Mātāpitaro gantvā, ‘‘amma, nāsakkhimhā daharaṁ nivattetuṁ, yaṁ aññaṁ sāmikaṁ icchasi, taṁ labhissasi, uṭṭhehi khāda ca piva cā’’ti āhaṁsu. Sā anicchantī sattāhaṁ nirāhārā hutvā kālamakāsi. Mātāpitaro tassā sarīrakiccaṁ katvā taṁ pītakavatthaṁ dhuravihāre bhikkhusaṅghassa adaṁsu, bhikkhū vatthaṁ khaṇḍākhanḍaṁ katvā bhājayiṁsu. Eko mahallako attano koṭṭhāsaṁ gahetvā kalyāṇīvihāraṁ āgato. Sopi daharo cetiyaṁ vandissāmīti tattheva gantvā divāṭṭhāne nisīdi. Mahallako taṁ vatthakhaṇḍaṁ gahetvā, ‘‘iminā me parissāvanaṁ vicārethā’’ti daharaṁ avoca. Daharo mahāthera ‘‘kuhiṁ laddha’’nti āha. So sabbaṁ pavattiṁ kathesi. So taṁ sutvāva, ‘‘evarūpāya nāma saddhiṁ saṁvāsaṁ nālattha’’nti rāgagginā daḍḍho tattheva kālamakāsi.",
  "atk-s0201a3:172": "Aññamaññaṁ ālāpasallāpavasena uppannarāgo pana samullapanasaṁsaggo nāma. Bhikkhuno bhikkhuniyā santakaṁ, bhikkhuniyā vā bhikkhussa santakaṁ gahetvā paribhogakaraṇavasena uppannarāgo sambhogasaṁsaggo nāma. So evaṁ veditabbo – maricavaṭṭivihāramahe kira bhikkhūnaṁ satasahassaṁ bhikkhunīnaṁ navutisahassāni eva ahesuṁ. Eko sāmaṇero uṇhayāguṁ gahetvā gacchanto sakiṁ cīvarakaṇṇe ṭhapesi, sakiṁ bhūmiyaṁ. Ekā sāmaṇerī disvā ettha pattaṁ ṭhapetvā yāhīti thālakaṁ adāsi. Te aparabhāge ekasmiṁ bhaye uppanne parasamuddaṁ agamaṁsu. Tesu bhikkhunī puretaraṁ agamāsi. Sā, ‘‘eko kira sīhaḷabhikkhu āgato’’ti sutvā therassa santikaṁ gantvā paṭisanthāraṁ katvā nisinnā, – ‘‘bhante, maricavaṭṭivihāramahakāle tumhe kativassā’’ti pucchi. Tadāhaṁ sattavassikasāmaṇero. Tvaṁ pana kativassāti? Ahaṁ sattavassikasāmaṇerīyeva ekassa sāmaṇerassa uṇhayāguṁ gahetvā gacchantassa pattaṭhapanatthaṁ thālakamadāsinti. Thero, ‘‘ahaṁ so’’ti vatvā thālakaṁ nīharitvā dassesi. Te ettakeneva saṁsaggena brahmacariyaṁ sandhāretuṁ asakkontā dvepi saṭṭhivassakāle vibbhamiṁsu.",
  "atk-s0201a3:173": "Hatthagāhādivasena pana uppannarāgo kāyasaṁsaggo nāma. Tatridaṁ vatthu – mahācetiyaṅgaṇe kira daharabhikkhū sajjhāyaṁ gaṇhanti. Tesaṁ piṭṭhipasse daharabhikkhuniyo dhammaṁ suṇanti. Tatreko daharo hatthaṁ pasārento ekissā daharabhikkhuniyā kāyaṁ chupi. Sā taṁ hatthaṁ gahetvā attano urasmiṁ ṭhapesi, ettakena saṁsaggena dvepi vibbhamitvā gihibhāvaṁ pattā.",
  "atk-s0201a3:174": "Gāhagāhakādivaṇṇanā",
  "atk-s0201a3:175": "Imesu pana pañcasu saṁsaggesu bhikkhuno bhikkhūhi saddhiṁ savanadassanasamullapanasambhogakāyaparāmāsā niccampi hontiyeva, bhikkhunīhi saddhiṁ ṭhapetvā kāyasaṁsaggaṁ sesā kālena kālaṁ honti; tathā upāsakaupāsikāhi saddhiṁ sabbepi kālena kālaṁ honti. Tesu hi kilesuppattito cittaṁ rakkhitabbaṁ. Eko hi bhikkhu gāhagāhako hoti, eko gāhamuttako, eko muttagāhako, eko muttamuttako.",
  "atk-s0201a3:176": "Tattha yaṁ bhikkhuṁ manussāpi āmisena upalāpetvā gahaṇavasena upasaṅkamanti, bhikkhupi pupphaphalādīhi upalāpetvā gahaṇavasena upasaṅkamati, ayaṁ gāhagāhako nāma. Yaṁ pana manussā vuttanayena upasaṅkamanti, bhikkhu dakkhiṇeyyavasena upasaṅkamati, ayaṁ gāhamuttako nāma. Yassa manussā dakkhiṇeyyavasena cattāro paccaye denti, bhikkhu pupphaphalādīhi upalāpetvā gahaṇavasena upasaṅkamati, ayaṁ muttagāhako nāma. Yassa manussāpi dakkhiṇeyyavasena cattāro paccaye denti, bhikkhupi cūḷapiṇḍapātiyatissatthero viya dakkhiṇeyyavasena paribhuñjati, ayaṁ muttamuttako nāma.",
  "atk-s0201a3:177": "Theraṁ kira ekā upāsikā dvādasa vassāni upaṭṭhahi. Ekadivasaṁ tasmiṁ gāme aggi uṭṭhahitvā gehāni jhāpesi. Aññesaṁ kulūpakabhikkhū āgantvā – ‘‘kiṁ upāsike, api kiñci bhaṇḍakaṁ arogaṁ kātuṁ asakkhitthā’’ti paṭisanthāraṁ akaṁsu. Manussā, ‘‘amhākaṁ mātu kulūpakatthero bhuñjanavelāyameva āgamissatī’’ti āhaṁsu. Theropi punadivase bhikkhācāravelaṁ sallakkhetvāva āgato. Upāsikā koṭṭhacchāyāya nisīdāpetvā bhikkhaṁ sampādetvā adāsi. There bhattakiccaṁ katvā pakkante manussā āhaṁsu – ‘‘amhākaṁ mātu kulūpakatthero bhuñjanavelāyameva āgato’’ti. Upāsikā, ‘‘tumhākaṁ kulūpakā tumhākaṁyeva anucchavikā, mayhaṁ thero mayheva anucchaviko’’ti āha. Āyasmā pana mantāṇiputto imehi pañcahi saṁsaggehi catūhipi parisāhi saddhiṁ asaṁsaṭṭho gāhamuttako ceva muttamuttako ca ahosi. Yathā ca sayaṁ asaṁsaṭṭho, evaṁ bhikkhūnampi taṁ asaṁsaggakathaṁ kattā ahosi.",
  "atk-s0201a3:178": "Āraddhavīriyoti paggahitavīriyo, paripuṇṇakāyikacetasikavīriyoti attho. Yo hi bhikkhu gamane uppannakilesaṁ ṭhānaṁ pāpuṇituṁ na deti, ṭhāne uppannakilesaṁ nisajjaṁ, nisajjāya uppannakilesaṁ sayanaṁ pāpuṇituṁ na deti, mantena kaṇhasappaṁ uppīḷetvā gaṇhanto viya, amittaṁ gīvāya akkamanto viya ca vicarati, ayaṁ āraddhavīriyo nāma. Thero ca tādiso ahosi. Bhikkhūnampi tatheva vīriyārambhakathaṁ kattā ahosi.",
  "atk-s0201a3:179": "Sīlasampannotiādīsu sīlanti catupārisuddhisīlaṁ. Samādhīti vipassanāpādakā aṭṭha samāpattiyo. Paññāti lokiyalokuttarañāṇaṁ. Vimuttīti ariyaphalaṁ. Vimuttiñāṇadassananti ekūnavīsatividhaṁ paccavekkhaṇañāṇaṁ. Thero sayampi sīlādīhi sampanno ahosi bhikkhūnampi sīlādikathaṁ kattā. Svāyaṁ dasahi kathāvatthūhi ovadatīti ovādako. Yathā pana eko ovadatiyeva, sukhumaṁ atthaṁ parivattetvā jānāpetuṁ na sakkoti. Na evaṁ thero. Thero pana tāni dasa kathāvatthūni viññāpetīti viññāpako. Eko viññāpetuṁ sakkoti, kāraṇaṁ dassetuṁ na sakkoti. Thero kāraṇampi sandassetīti sandassako. Eko vijjamānaṁ kāraṇaṁ dasseti, gāhetuṁ pana na sakkoti. Thero gāhetumpi sakkotīti samādapako. Evaṁ samādapetvā pana tesu kathāvatthūsu ussāhajananavasena bhikkhū samuttejetīti samuttejako. Ussāhajāte vaṇṇaṁ vatvā sampahaṁsetīti sampahaṁsako.",
  "atk-s0201a3:180": "Pañcalābhavaṇṇanā",
  "atk-s0201a3:181": "253.Suladdhalābhāti aññesampi manussattabhāvapabbajjādiguṇalābhā nāma honti. Āyasmato pana puṇṇassa suladdhalābhā ete, yassa satthu sammukhā evaṁ vaṇṇo abbhuggatoti attho. Apica apaṇḍitehi vaṇṇakathanaṁ nāma na tathā lābho, paṇḍitehi vaṇṇakathanaṁ pana lābho. Gihī hi vā vaṇṇakathanaṁ na tathā lābho, gihī hi ‘‘vaṇṇaṁ kathessāmī’’ti, ‘‘amhākaṁ ayyo saṇho sakhilo sukhasambhāso, vihāraṁ āgatānaṁ yāgubhattaphāṇitādīhi saṅgahaṁ karotī’’ti kathento avaṇṇameva katheti. ‘‘Avaṇṇaṁ kathessāmī’’ti ‘‘ayaṁ thero mandamando viya abalabalo viya bhākuṭikabhākuṭiko viya natthi iminā saddhiṁ vissāso’’ti kathento vaṇṇameva katheti. Sabrahmacārīhipi satthu parammukhā vaṇṇakathanaṁ na tathā lābho, satthu sammukhā pana atilābhoti imampi atthavasaṁ paṭicca ‘‘suladdhalābhā’’ti āha. Anumassa anumassāti dasa kathāvatthūni anupavisitvā anupavisitvā. Tañca satthā abbhanumodatīti tañcassa vaṇṇaṁ evametaṁ appiccho ca so bhikkhu santuṭṭho ca so bhikkhūti anumodati. Iti viññūhi vaṇṇabhāsanaṁ eko lābho, sabrahmacārīhi eko, satthu sammukhā eko, anumassa anumassa eko, satthārā abbhanumodanaṁ ekoti ime pañca lābhe sandhāya ‘‘suladdhalābhā’’ti āha. Kadācīti kismiñcideva kāle. Karahacīti tasseva vevacanaṁ. Appeva nāma siyā kocideva kathāsallāpoti api nāma koci kathāsamudācāropi bhaveyya. Therena kira āyasmā puṇṇo neva diṭṭhapubbo, nassa dhammakathā sutapubbā. Iti so tassa dassanampi dhammakathampi patthayamāno evamāha.",
  "atk-s0201a3:182": "Cārikādivaṇṇanā",
  "atk-s0201a3:183": "254.Yathābhirantanti yathāajjhāsayaṁ viharitvā. Buddhānañhi ekasmiṁ ṭhāne vasantānaṁ chāyūdakādivipattiṁ vā apphāsukasenāsanaṁ vā, manussānaṁ assaddhādibhāvaṁ vā āgamma anabhirati nāma natthi. Tesaṁ sampattiyā ‘‘idha phāsu viharāmā’’ti abhiramitvā ciravihāropi natthi. Yattha pana tathāgate viharante sattā saraṇesu vā patiṭṭhahanti, sīlāni vā samādiyanti, pabbajanti vā, tato sotāpattimaggādīnaṁ vā pana tesaṁ upanissayo hoti. Tattha buddhā satte tāsu sampattīsu patiṭṭhāpanaajjhāsayena vasanti; tāsaṁ abhāve pakkamanti. Tena vuttaṁ – ‘‘yathāajjhāsayaṁ viharitvā’’ti. Cārikaṁ caramānoti addhānagamanaṁ gacchanto. Cārikā ca nāmesā bhagavato duvidhā hoti turitacārikā ca, aturitacārikā ca.",
  "atk-s0201a3:184": "Tattha dūrepi bodhaneyyapuggalaṁ disvā tassa bodhanatthāya sahasā gamanaṁ turitacārikā nāma. Sā mahākassapapaccuggamanādīsu daṭṭhabbā. Bhagavā hi mahākassapaṁ paccuggacchanto muhuttena tigāvutaṁ maggaṁ agamāsi, āḷavakassatthāya tiṁsayojanaṁ, tathā aṅgulimālassa . Pukkusātissa pana pañcacattālīsayojanaṁ, mahākappinassa vīsayojanasataṁ, khadiravaniyassatthāya satta yojanasatāni agamāsi; dhammasenāpatino saddhivihārikassa vanavāsītissasāmaṇerassa tigāvutādhikaṁ vīsayojanasataṁ.",
  "atk-s0201a3:185": "Ekadivasaṁ kira thero, ‘‘tissasāmaṇerassa santikaṁ, bhante, gacchāmī’’ti āha. Bhagavā, ‘‘ahampi gamissāmī’’ti vatvā āyasmantaṁ ānandaṁ āmantesi – ‘‘ānanda, vīsatisahassānaṁ chaḷabhiññānaṁ ārocehi – ‘bhagavā vanavāsītissasāmaṇerassa santikaṁ gamissatī’’’ti. Tato dutiyadivase vīsatisahassakhīṇāsavaparivuto ākāse uppatitvā vīsayojanasatamatthake tassa gocaragāmadvāre otaritvā cīvaraṁ pārupi. Kammantaṁ gacchamānā manussā disvā, ‘‘satthā, bho, āgato, mā kammantaṁ agamitthā’’ti vatvā āsanāni paññapetvā yāguṁ datvā pānavattaṁ karontā, ‘‘kuhiṁ, bhante, bhagavā gacchatī’’ti daharabhikkhū pucchiṁsu. Upāsakā, na bhagavā aññattha gacchati, idheva tissasāmaṇerassa dassanatthāya āgatoti . Te ‘‘amhākaṁ kira kulūpakattherassa dassanatthāya satthā āgato, no vata no thero oramattako’’ti somanassajātā ahesuṁ.",
  "atk-s0201a3:186": "Atha bhagavato bhattakiccapariyosāne sāmaṇero gāmaṁ piṇḍāya caritvā ‘‘upāsakā mahā bhikkhusaṅgho’’ti pucchi. Athassa te, ‘‘satthā, bhante, āgato’’ti ārocesuṁ, so bhagavantaṁ upasaṅkamitvā piṇḍapātena āpucchi. Satthā tassa pattaṁ hatthena gahetvā, ‘‘alaṁ, tissa, niṭṭhitaṁ bhattakicca’’nti āha. Tato upajjhāyaṁ āpucchitvā attano pattāsane nisīditvā bhattakiccamakāsi. Athassa bhattakiccapariyosāne satthā maṅgalaṁ vatvā nikkhamitvā gāmadvāre ṭhatvā, ‘‘kataro te, tissa, vasanaṭṭhānaṁ gamanamaggo’’ti āha. ‘‘Ayaṁ bhagavā’’ti. Maggaṁ desayamāno purato yāhi tissāti. Bhagavā kira sadevakassa lokassa maggadesako samānopi ‘‘sakalatigāvute magge sāmaṇeraṁ daṭṭhuṁ lacchāmī’’ti taṁ maggadesakamakāsi.",
  "atk-s0201a3:187": "So attano vasanaṭṭhānaṁ gantvā bhagavato vattamakāsi. Atha naṁ bhagavā, ‘‘kataro te, tissa, caṅkamo’’ti pucchitvā tattha gantvā sāmaṇerassa nisīdanapāsāṇe nisīditvā, ‘‘tissa, imasmiṁ ṭhāne sukhaṁ vasasī’’ti pucchi. So āha – ‘‘āma, bhante, imasmiṁ me ṭhāne vasantassa sīhabyagghahatthimigamorādīnaṁ saddaṁ suṇato araññasaññā uppajjati, tāya sukhaṁ vasāmī’’ti. Atha naṁ bhagavā, ‘‘tissa, bhikkhusaṅghaṁ sannipātehi, buddhadāyajjaṁ te dassāmī’’ti vatvā sannipatite bhikkhusaṅghe upasampādetvā attano vasanaṭṭhānameva agamāsīti. Ayaṁ turitacārikā nāma.",
  "atk-s0201a3:188": "Yaṁ pana gāmanigamapaṭipāṭiyā devasikaṁ yojanaḍḍhayojanavasena piṇḍapātacariyādīhi lokaṁ anuggaṇhantassa gamanaṁ, ayaṁ aturitacārikā nāma. Imaṁ pana cārikaṁ caranto bhagavā mahāmaṇḍalaṁ majjhimamaṇḍalaṁ antimamaṇḍalanti imesaṁ tiṇṇaṁ maṇḍalānaṁ aññatarasmiṁ carati. Tattha mahāmaṇḍalaṁ navayojanasatikaṁ, majjhimamaṇḍalaṁ chayojanasatikaṁ, antimamaṇḍalaṁ tiyojanasatikaṁ. Yadā mahāmaṇḍale cārikaṁ caritukāmo hoti, mahāpavāraṇāya pavāretvā pāṭipadadivase mahābhikkhusaṅghaparivāro nikkhamati. Samantā yojanasataṁ ekakolāhalaṁ ahosi, purimaṁ purimaṁ āgatā nimantetuṁ labhanti; itaresu dvīsu maṇḍalesu sakkāro mahāmaṇḍale osarati. Tatra bhagavā tesu tesu gāmanigamesu ekāhaṁ dvīhaṁ vasanto mahājanaṁ āmisapaṭiggahena anuggaṇhanto dhammadānena cassa vivaṭṭūpanissitaṁ kusalaṁ vaḍḍhento navahi māsehi cārikaṁ pariyosāpeti.",
  "atk-s0201a3:189": "Sace pana antovasse bhikkhūnaṁ samathavipassanā taruṇā hoti, mahāpavāraṇāya apavāretvā pavāraṇāsaṅgahaṁ datvā kattikapuṇṇamāya pavāretvā migasirassa paṭhamadivase mahābhikkhusaṅghaparivāro nikkhamitvā majjhimamaṇḍalaṁ osarati. Aññenapi kāraṇena majjhimamaṇḍale cārikaṁ caritukāmo catumāsaṁ vasitvāva nikkhamati. Vuttanayeneva itaresu dvīsu maṇḍalesu sakkāro majjhimamaṇḍale osarati. Bhagavā purimanayeneva lokaṁ anuggaṇhanto aṭṭhahi māsehi cārikaṁ pariyosāpeti.",
  "atk-s0201a3:190": "Sace pana catumāsaṁ vuṭṭhavassassāpi bhagavato veneyyasattā aparipakkindriyā honti, tesaṁ indriyaparipākaṁ āgamayamāno aparampi ekaṁ māsaṁ vā dviticatumāsaṁ vā tattheva vasitvā mahābhikkhusaṅghaparivāro nikkhamati. Vuttanayeneva itaresu dvīsu maṇḍalesu sakkāro antomaṇḍale osarati. Bhagavā purimanayeneva lokaṁ anuggaṇhanto sattahi vā chahi vā pañcahi vā catūhi vā māsehi cārikaṁ pariyosāpeti. Iti imesu tīsu maṇḍalesu yattha katthaci cārikaṁ caranto na cīvarādihetu carati. Atha kho ye duggatā bālā jiṇṇā byādhitā, te kadā tathāgataṁ āgantvā passissanti? Mayi pana cārikaṁ carante mahājano tathāgatadassanaṁ labhissati, tattha keci cittāni pasādessanti, keci mālādīhi pūjessanti, keci kaṭacchubhikkhaṁ dassanti, keci micchādassanaṁ pahāya sammādiṭṭhikā bhavissanti, taṁ tesaṁ bhavissati dīgharattaṁ hitāya sukhāyāti evaṁ lokānukampāya cārikaṁ carati.",
  "atk-s0201a3:191": "Apica catūhi kāraṇehi buddhā bhagavanto cārikaṁ caranti – jaṅghāvihāravasena sarīraphāsukatthāya, atthuppattikālaṁ abhikaṅkhanatthāya, bhikhūnaṁ sikkhāpadaṁ paññāpanatthāya, tattha tattha paripākagatindriye bodhaneyyasatte bodhanatthāyāti. Aparehipi catūhi kāraṇehi buddhā bhagavanto cārikaṁ caranti – buddhaṁ saraṇaṁ gacchissantīti vā, dhammaṁ saraṇaṁ gacchissantīti vā, saṅghaṁ saraṇaṁ gacchissantīti vā, mahatā dhammavassena catasso parisā santappessāmīti vāti . Aparehi pañcahi kāraṇehi buddhā bhagavanto cārikaṁ caranti – pāṇātipātā viramissantīti vā, adinnādānā… kāmesumicchācārā… musāvādā… surāmerayamajjapamādaṭṭhānā viramissantīti vāti. Aparehi aṭṭhahi kāraṇehi buddhā bhagavanto cārikaṁ caranti – paṭhamajjhānaṁ paṭilabhissantīti vā, dutiyaṁ…pe… nevasaññānāsaññāyatanasamāpattiṁ paṭilabhissantīti vāti. Aparehi aṭṭhahi kāraṇehi buddhā bhagavanto cārikaṁ caranti – sotāpattimaggaṁ adhigamissantīti vā, sotāpattiphalaṁ…pe… arahattaphalaṁ sacchikarissantīti vāti. Ayaṁ aturitacārikā, sā idha adhippetā. Sā panesā duvidhā hoti nibaddhacārikā, anibaddhacārikā ca. Tattha yaṁ ekasseva bodhaneyyasattassa atthāya gacchati, ayaṁ nibaddhacārikā nāma. Yaṁ pana gāmanigamanagarapaṭipāṭivasena carati, ayaṁ anibaddhacārikā nāma. Esā idha adhippetā.",
  "atk-s0201a3:192": "Senāsanaṁ saṁsāmetvāti senāsanaṁ paṭisāmetvā. Taṁ pana paṭisāmento thero na cūḷapattamahāpatta-cūḷathālakamahāthālaka-paṭṭuṇṇacīvara-dukūlacīvarādīnaṁ bhaṇḍikaṁ katvā sappitelādīnaṁ vā pana ghaṭe pūrāpetvā gabbhe nidahitvā dvāraṁ pidhāya kuñcikamuddikādīni yojāpesi. ‘‘Sace na hoti bhikkhu vā sāmaṇero vā ārāmiko vā upāsako vā, catūsu pāsāṇesu mañce mañcaṁ āropetvā pīṭhe pīṭhaṁ āropetvā cīvaravaṁse vā cīvararajjuyā vā upari puñjaṁ katvā dvāravātapānaṁ thaketvā pakkamitabba’’nti (cūḷava. 361) vacanato pana nevāsikaṁ bhikkhuṁ āpucchanamattakeneva paṭisāmesi.",
  "atk-s0201a3:193": "Yena sāvatthi tena cārikaṁ pakkāmīti satthu dassanakāmo hutvā yena disābhāgena sāvatthi tena pakkāmi. Pakkamanto ca na suddhodanamahārājassa ārocāpetvā sappitelamadhuphāṇitādīni gāhāpetvā pakkanto. Yūthaṁ pahāya nikkhanto pana mattahatthī viya, asahāyakicco sīho viya, pattacīvaramattaṁ ādāya ekakova pakkāmi. Kasmā panesa pañcasatehi attano antevāsikehi saddhiṁ rājagahaṁ agantvā idāni nikkhantoti? Rājagahaṁ kapilavatthuto dūraṁ saṭṭhiyojanāni, sāvatthi pana pañcadasa. Satthā rājagahato pañcacattālīsayojanaṁ āgantvā sāvatthiyaṁ viharati, idāni āsanno jātoti sutvā nikkhamīti akāraṇametaṁ. Buddhānaṁ santikaṁ gacchanto hi esa yojanasahassampi gaccheyya, tadā pana kāyaviveko na sakkā laddhunti. Bahūhi saddhiṁ gamanakāle hi ekasmiṁ gacchāmāti vadante eko idheva vasāmāti vadati. Ekasmiṁ vasāmāti vadante eko gacchāmāti vadati. Tasmā icchiticchitakkhaṇe samāpattiṁ appetvā nisīdituṁ vā phāsukasenāsane kāyavivekaṁ laddhuṁ vā na sakkā hoti, ekakassa pana taṁ sabbaṁ sulabhaṁ hotīti tadā agantvā idāni pakkāmi.",
  "atk-s0201a3:194": "Cārikaṁcaramānoti ettha kiñcāpi ayaṁ cārikā nāma mahājanasaṅgahatthaṁ buddhānaṁyeva labbhati, buddhe upādāya pana ruḷhīsaddena sāvakānampi vuccati kilañjādīhi kataṁ bījanampi tālavaṇṭaṁ viya. Yena bhagavāti sāvatthiyā avidūre ekasmiṁ gāmake piṇḍāya caritvā katabhattakicco jetavanaṁ pavisitvā sāriputtattherassa vā mahāmoggallānattherassa vā vasanaṭṭhānaṁ gantvā pāde dhovitvā makkhetvā pānīyaṁ vā pānakaṁ vā pivitvā thokaṁ vissamitvā satthāraṁ passissāmīti cittampi anuppādetvā ujukaṁ gandhakuṭipariveṇameva agamāsi. Therassa hi satthāraṁ daṭṭhukāmassa aññena bhikkhunā kiccaṁ natthi. Tasmā rāhulaṁ vā ānandaṁ vā gahetvā okāsaṁ kāretvā satthāraṁ passissāmīti evampi cittaṁ na uppādesi.",
  "atk-s0201a3:195": "Thero hi sayameva buddhasāsane vallabho rañño saṅgāmavijayamahāyodho viya. Yathā hi tādisassa yodhassa rājānaṁ daṭṭhukāmassa aññaṁ sevitvā dassanakammaṁ nāma natthi; vallabhatāya sayameva passati. Evaṁ theropi buddhasāsane vallabho, tassa aññaṁ sevitvā satthudassanakiccaṁ natthīti pāde dhovitvā pādapuñchanamhi puñchitvā yena bhagavā tenupasaṅkami. Bhagavāpi ‘‘paccūsakāleyeva mantāṇiputto āgamissatī’’ti addasa. Tasmā gandhakuṭiṁ pavisitvā sūcighaṭikaṁ adatvāva darathaṁ paṭippassambhetvā uṭṭhāya nisīdi. Thero kavāṭaṁ paṇāmetvā gandhakuṭiṁ pavisitvā bhagavantaṁ abhivādetvā ekamantaṁ nisīdi. Dhammiyā kathāyāti bhagavā dhammiṁ kathaṁ kathento cūḷagosiṅgasutte (ma. ni. 1.325 ādayo) tiṇṇaṁ kulaputtānaṁ sāmaggirasānisaṁsaṁ kathesi; sekkhasutte (ma. ni. 2.22 ādayo) āvasathānisaṁsaṁ, ghaṭikārasutte (ma. ni. 2.282 ādayo) satipaṭilābhikaṁ pubbenivāsappaṭisaṁyuttakathaṁ; raṭṭhapālasutte (ma. ni. 2.304) cattāro dhammuddese, selasutte (ma. ni. 2.396 ādayo) pānakānisaṁsakathaṁ , upakkilesasutte (ma. ni. 3.236 ādayo) bhaguttherassa dhammakathaṁ kathento ekībhāve ānisaṁsaṁ kathesi. Imasmiṁ pana rathavinīte āyasmato puṇṇassa kathento dasakathāvatthunissayaṁ anantanayaṁ nāma dassesi puṇṇa, ayampi appicchakathāyeva santosakathāyevāti. Paṭisambhidāpattassa sāvakassa velante ṭhatvā mahāsamudde hatthappasāraṇaṁ viya ahosi.",
  "atk-s0201a3:196": "Yena andhavananti tadā kira pacchābhatte jetavanaṁ ākiṇṇaṁ hoti, bahū khattiyabrāhmaṇādayo jetavanaṁ osaranti; rañño cakkavattissa khandhāvāraṭṭhānaṁ viya hoti, na sakkā pavivekaṁ labhituṁ. Andhavanaṁ pana padhānagharasadisaṁ pavivittaṁ, tasmā yenandhavanaṁ tenupasaṅkami. Kasmā pana mahāthere na addasa? Evaṁ kirassa ahosi – ‘‘sāyanhasamaye āgantvā mahāthere disvā puna dasabalaṁ passissāmi, evaṁ mahātherānaṁ ekaṁ upaṭṭhānaṁ bhavissati, satthu dve bhavissanti, tato satthāraṁ vanditvā mama vasanaṭṭhānameva gamissāmī’’ti.",
  "atk-s0201a3:197": "Sattavisuddhipañhavaṇṇanā",
  "atk-s0201a3:198": "256.Abhiṇhaṁ kittayamāno ahosīti punappunaṁ vaṇṇaṁ kittayamāno vihāsi. Thero kira tato paṭṭhāya divase divase saṅghamajjhe ‘‘puṇṇo kira nāma mantāṇiputto catūhi parisāhi saddhiṁ asaṁsaṭṭho, so dasabalassa dassanatthāya āgamissati; kacci nu kho maṁ adisvāva gamissatī’’ti theranavamajjhimānaṁ satikaraṇatthaṁ āyasmato puṇṇassa guṇaṁ bhāsati. Evaṁ kirassa ahosi – ‘‘mahallakabhikkhū nāma na sabbakālaṁ antovihāre honti; guṇakathāya panassa kathitāya yo ca naṁ bhikkhuṁ passissati; so āgantvā ārocessatī’’ti. Athāyaṁ therasseva saddhivihāriko taṁ āyasmantaṁ mantāṇiputtaṁ pattacīvaramādāya gandhakuṭiṁ pavisantaṁ addasa. Kathaṁ pana naṁ esa aññāsīti? Puṇṇa, puṇṇāti vatvā kathentassa bhagavato dhammakathāya aññāsi – ‘‘ayaṁ so thero, yassa me upajjhāyo abhiṇhaṁ kittayamāno hotī’’ti. Iti so āgantvā therassa ārocesi. Nisīdanaṁ ādāyāti nisīdanaṁ nāma sadasaṁ vuccati avāyimaṁ. Thero pana cammakhaṇḍaṁ gahetvā agamāsi. Piṭṭhito piṭṭhitoti pacchato pacchato. Sīsānulokīti yo unnataṭṭhāne piṭṭhiṁ passanto ninnaṭṭhāne sīsaṁ passanto gacchati, ayampi sīsānulokīti vuccati. Tādiso hutvā anubandhi. Thero hi kiñcāpi saṁyatapadasaddatāya accāsanno hutvā gacchantopi padasaddena na bādhati, ‘‘nāyaṁ sammodanakālo’’ti ñatvā pana na accāsanno, andhavanaṁ nāma mahantaṁ, ekasmiṁ ṭhāne nilīnaṁ apassantena, āvuso puṇṇa, puṇṇāti aphāsukasaddo kātabbo hotīti nisinnaṭṭhānajānanatthaṁ nātidūre hutvā sīsānulokī agamāsi. Divāvihāraṁ nisīdīti divāvihāratthāya nisīdi.",
  "atk-s0201a3:199": "Tattha āyasmāpi puṇṇo udiccabrāhmaṇajacco, sāriputtattheropi. Puṇṇattheropi suvaṇṇavaṇṇo, sāriputtattheropi. Puṇṇattheropi arahattaphalasamāpattisamāpanno, sāriputtattheropi. Puṇṇattheropi kappasatasahassaṁ abhinīhārasampanno, sāriputtattheropi kappasatasahassādhikaṁ ekamasaṅkhyeyyaṁ. Puṇṇattheropi paṭisambhidāpatto mahākhīṇāsavo, sāriputtattheropi. Iti ekaṁ kanakaguhaṁ paviṭṭhā dve sīhā viya, ekaṁ vijambhanabhūmiṁ otiṇṇā dve byagghā viya, ekaṁ supupphitasālavanaṁ paviṭṭhā dve chaddantanāgarājāno viya, ekaṁ simbalivanaṁ paviṭṭhā dve supaṇṇarājāno viya, ekaṁ naravāhanayānaṁ abhiruḷhā dve vessavaṇā viya, ekaṁ paṇḍukambalasilaṁ abhinisinnā dve sakkā viya, ekavimānabbhantaragatā dve hāritamahābrahmāno viya ca te dvepi brāhmaṇajaccā dvepi suvaṇṇavaṇṇā dvepi samāpattilābhino dvepi abhinīhārasampannā dvepi paṭisambhidāpattā mahākhīṇāsavā ekaṁ vanasaṇḍaṁ anupaviṭṭhā taṁ vanaṭṭhānaṁ sobhayiṁsu.",
  "atk-s0201a3:200": "Bhagavati no, āvuso, brahmacariyaṁ vussatīti, āvuso, kiṁ amhākaṁ bhagavato santike āyasmatā brahmacariyaṁ vussatīti? Idaṁ āyasmā sāriputto tassa bhagavati brahmacariyavāsaṁ jānantopi kathāsamuṭṭhāpanatthaṁ pucchi. Purimakathāya hi appatiṭṭhitāya pacchimakathā na jāyati, tasmā evaṁ pucchi. Thero anujānanto ‘‘evamāvuso’’ti āha. Athassa pañhavissajjanaṁ sotukāmo āyasmā sāriputto ‘‘kiṁ nu kho āvuso sīlavisuddhatthaṁ bhagavati brahmacariyaṁ vussatī’’ti paṭipāṭiyā satta visuddhiyo pucchi. Tāsaṁ vitthārakathā visuddhimagge vuttā. Āyasmā pana puṇṇo yasmā catupārisuddhisīlādīsu ṭhitassāpi brahmacariyavāso matthakaṁ na pāpuṇāti, tasmā, ‘‘no hidaṁ, āvuso’’ti sabbaṁ paṭikkhipi.",
  "atk-s0201a3:201": "Kimatthaṁcarahāvusoti yadi sīlavisuddhiādīnaṁ atthāya brahmacariyaṁ na vussati, atha kimatthaṁ vussatīti pucchi. Anupādāparinibbānatthaṁ kho, āvusoti ettha anupādāparinibbānaṁ nāma appaccayaparinibbānaṁ. Dvedhā upādānāni gahaṇūpādānañca paccayūpādānañca. Gahaṇūpādānaṁ nāma kāmupādānādikaṁ catubbidhaṁ, paccayūpādānaṁ nāma avijjāpaccayā saṅkhārāti evaṁ vuttapaccayā. Tattha gahaṇūpādānavādino ācariyā anupādāparinibbānanti catūsu upādānesu aññatarenāpi kañci dhammaṁ aggahetvā pavattaṁ arahattaphalaṁ anupādāparinibbānanti kathenti. Tañhi na ca upādānasampayuttaṁ hutvā kañci dhammaṁ upādiyati, kilesānañca parinibbutante jātattā parinibbānanti vuccati. Paccayūpādānavādino pana anupādāparinibbānanti appaccayaparinibbānaṁ. Paccayavasena anuppannaṁ asaṅkhataṁ amatadhātumeva anupādāparinibbānanti kathenti. Ayaṁ anto, ayaṁ koṭi, ayaṁ niṭṭhā. Appaccayaparinibbānaṁ pattassa hi brahmacariyavāso matthakaṁ patto nāma hoti, tasmā thero ‘‘anupādāparinibbānattha’’nti āha. Atha naṁ anuyuñjanto āyasmā sāriputto ‘‘kiṁ nu kho, āvuso, sīlavisuddhi anupādāparinibbāna’’nti puna pucchaṁ ārabhi.",
  "atk-s0201a3:202": "258. Theropi sabbaparivattesu tatheva paṭikkhipitvā pariyosāne dosaṁ dassento sīlavisuddhiṁ ce, āvusotiādimāha. Tattha paññapeyyāti yadi paññapeyya. Saupādānaṁyeva samānaṁ anupādāparinibbānaṁ paññapeyyāti saṅgahaṇadhammameva niggahaṇadhammaṁ sappaccayadhammameva appaccayadhammaṁ saṅkhatadhammameva asaṅkhatadhammanti paññapeyyāti attho. Ñāṇadassanavisuddhiyaṁ pana sappaccayadhammameva appaccayadhammaṁ saṅkhatadhammameva asaṅkhatadhammanti paññapeyyāti ayameva attho gahetabbo. Puthujjano hi, āvusoti ettha vaṭṭānugato lokiyabālaputhujjano daṭṭhabbo. So hi catupārisuddhisīlamattassāpi abhāvato sabbaso aññatra imehi dhammehi. Tena hīti yena kāraṇena ekacce paṇḍitā upamāya atthaṁ jānanti, tena kāraṇena upamaṁ te karissāmīti attho.",
  "atk-s0201a3:203": "Sattarathavinītavaṇṇanā",
  "atk-s0201a3:204": "259.Sattarathavinītānīti vinītaassājāniyayutte satta rathe. Yāvadeva, cittavisuddhatthāti , āvuso, ayaṁ sīlavisuddhi nāma, yāvadeva, cittavisuddhatthā. Cittavisuddhatthāti nissakkavacanametaṁ. Ayaṁ panettha attho, yāvadeva, cittavisuddhisaṅkhātā atthā, tāva ayaṁ sīlavisuddhi nāma icchitabbā. Yā pana ayaṁ cittavisuddhi, esā sīlavisuddhiyā attho, ayaṁ koṭi, idaṁ pariyosānaṁ, cittavisuddhiyaṁ ṭhitassa hi sīlavisuddhikiccaṁ kataṁ nāma hotīti. Esa nayo sabbapadesu.",
  "atk-s0201a3:205": "Idaṁ panettha opammasaṁsandanaṁ – rājā pasenadi kosalo viya hi jarāmaraṇabhīruko yogāvacaro daṭṭhabbo. Sāvatthinagaraṁ viya sakkāyanagaraṁ, sāketanagaraṁ viya nibbānanagaraṁ, rañño sākete vaḍḍhiāvahassa sīghaṁ gantvā pāpuṇitabbassa accāyikassa kiccassa uppādakālo viya yogino anabhisametānaṁ catunnaṁ ariyasaccānaṁ abhisamayakiccassa uppādakālo. Satta rathavinītāni viya satta visuddhiyo, paṭhamaṁ rathavinītaṁ āruḷhakālo viya sīlavisuddhiyaṁ ṭhitakālo, paṭhamarathavinītādīhi dutiyādīni āruḷhakālo viya sīlavisuddhiādīhi cittavisuddhiādīsu ṭhitakālo. Sattamena rathavinītena sākete antepuradvāre oruyha uparipāsāde ñātimittagaṇaparivutassa surasabhojanaparibhogakālo viya yogino ñāṇadassanavisuddhiyā sabbakilese khepetvā dhammavarapāsādaṁ āruyha paropaṇṇāsakusaladhammaparivārassa nibbānārammaṇaṁ phalasamāpattiṁ appetvā nirodhasayane nisinnassa lokuttarasukhānubhavanakālo daṭṭhabbo.",
  "atk-s0201a3:206": "Iti āyasmantaṁ puṇṇaṁ dasakathāvatthulābhiṁ dhammasenāpatisāriputtatthero satta visuddhiyo pucchi. Āyasmā puṇṇo dasa kathāvatthūni vissajjesi. Evaṁ pucchanto pana dhammasenāpati kiṁ jānitvā pucchi, udāhu ajānitvā? Titthakusalo vā pana hutvā visayasmiṁ pucchi, udāhu atitthakusalo hutvā avisayasmiṁ? Puṇṇattheropi ca kiṁ jānitvā vissajjesi, udāhu ajānitvā? Titthakusalo vā pana hutvā visayasmiṁ vissajjesi, udāhu atitthakusalo hutvā avisayeti? Jānitvā titthakusalo hutvā visaye pucchīti hi vadamāno dhammasenāpatiṁyeva vadeyya. Jānitvā titthakusalo hutvā visaye vissajjesīti vadamāno puṇṇattheraṁyeva vadeyya. Yañhi visuddhīsu saṁkhittaṁ, taṁ kathāvatthūsu vitthiṇṇaṁ. Yaṁ kathāvatthūsu saṁkhittaṁ, taṁ visuddhīsu vitthiṇṇaṁ. Tadaminā nayena veditabbaṁ.",
  "atk-s0201a3:207": "Visuddhīsu hi ekā sīlavisuddhi cattāri kathāvatthūni hutvā āgatā appicchakathā santuṭṭhikathā asaṁsaggakathā, sīlakathāti. Ekā cittavisuddhi tīṇi kathāvatthūni hutvā āgatā – pavivekakathā, vīriyārambhakathā, samādhikathāti, evaṁ tāva yaṁ visuddhīsu saṁkhittaṁ, taṁ kathāvatthūsu vitthiṇṇaṁ. Kathāvatthūsu pana ekā paññākathā pañca visuddhiyo hutvā āgatā – diṭṭhivisuddhi, kaṅkhāvitaraṇavisuddhi, maggāmaggañāṇadassanavisuddhi, paṭipadāñāṇadassanavisuddhi, ñāṇadassanavisuddhīti, evaṁ yaṁ kathāvatthūsu saṁkhittaṁ, taṁ visuddhīsu vitthiṇṇaṁ. Tasmā sāriputtatthero satta visuddhiyo pucchanto na aññaṁ pucchi, dasa kathāvatthūniyeva pucchi. Puṇṇattheropi satta visuddhiyo vissajjento na aññaṁ vissajjesi, dasa kathāvatthūniyeva vissajjesīti. Iti ubhopete jānitvā titthakusalā hutvā visayeva pañhaṁ pucchiṁsu ceva vissajjesuṁ cāti veditabbo.",
  "atk-s0201a3:208": "260.Ko nāmo āyasmāti na thero tassa nāmaṁ na jānāti. Jānantoyeva pana sammodituṁ labhissāmīti pucchi. Kathañca panāyasmantanti idaṁ pana thero sammodamāno āha. Mantāṇiputtoti mantāṇiyā brāhmaṇiyā putto. Yathā tanti ettha tanti nipātamattaṁ, yathā sutavatā sāvakena byākātabbā, evameva byākatāti ayamettha saṅkhepattho. Anumassa anumassāti dasa kathāvatthūni ogāhetvā anupavisitvā. Celaṇḍupakenāti ettha celaṁ vuccati vatthaṁ, aṇḍupakaṁ cumbaṭakaṁ. Vatthacumbaṭakaṁ sīse katvā āyasmantaṁ tattha nisīdāpetvā pariharantāpi sabrahmacārī dassanāya labheyyuṁ, evaṁ laddhadassanampi tesaṁ lābhāyevāti aṭṭhānaparikappena abhiṇhadassanassa upāyaṁ dassesi. Evaṁ apariharantena hi pañhaṁ vā pucchitukāmena dhammaṁ vā sotukāmena ‘‘thero kattha ṭhito kattha nisinno’’ti pariyesantena caritabbaṁ hoti. Evaṁ pariharantā pana icchiticchitakkhaṇeyeva sīsato oropetvā mahārahe āsane nisīdāpetvā sakkā honti pañhaṁ vā pucchituṁ dhammaṁ vā sotuṁ. Iti aṭṭhānaparikappena abhiṇhadassanassa upāyaṁ dassesi.",
  "atk-s0201a3:209": "Sāriputtoti ca pana manti sāriyā brāhmaṇiyā puttoti ca pana evaṁ maṁ sabrahmacārī jānanti. Satthukappenāti satthusadisena. Iti ekapadeneva āyasmā puṇṇo sāriputtattheraṁ candamaṇḍalaṁ āhacca ṭhapento viya ukkhipi. Therassa hi imasmiṁ ṭhāne ekantadhammakathikabhāvo pākaṭo ahosi. Amaccañhi purohitaṁ mahantoti vadamāno rājasadisoti vadeyya, goṇaṁ hatthippamāṇoti, vāpiṁ samuddappamāṇoti, ālokaṁ candimasūriyālokappamāṇoti, ito paraṁ etesaṁ mahantabhāvakathā nāma natthi. Sāvakampi mahāti vadanto satthupaṭibhāgoti vadeyya, ito paraṁ tassa mahantabhāvakathā nāma natthi. Iccāyasmā puṇṇo ekapadeneva theraṁ candamaṇḍalaṁ āhacca ṭhapento viya ukkhipi.",
  "atk-s0201a3:210": "Ettakampi no nappaṭibhāseyyāti paṭisambhidāpattassa appaṭibhānaṁ nāma natthi. Yā panāyaṁ upamā āhaṭā, taṁ na āhareyyāma, atthameva katheyyāma. Upamā hi ajānantānaṁ āharīyatīti ayamettha adhippāyo. Aṭṭhakathāyaṁ pana idampi paṭikkhipitvā upamā nāma buddhānampi santike āharīyati, theraṁ panesa apacāyamāno evamāhāti.",
  "atk-s0201a3:211": "Anumassa anumassa pucchitāti dasa kathāvatthūni ogāhetvā ogāhetvā pucchitā. Kiṁ pana pañhassa pucchanaṁ bhāriyaṁ, udāhu vissajjananti? Uggahetvā pucchanaṁ no bhāriyaṁ, vissajjanaṁ pana bhāriyaṁ. Sahetukaṁ vā sakāraṇaṁ katvā pucchanampi vissajjanampi bhāriyameva. Samanumodiṁsūti samacittā hutvā anumodiṁsu. Iti yathānusandhināva desanā niṭṭhitāti.",
  "atk-s0201a3:212": "Papañcasūdaniyā majjhimanikāyaṭṭhakathāya",
  "atk-s0201a3:213": "Rathavinītasuttavaṇṇanā niṭṭhitā.",
  "atk-s0201a3:214": "5. Nivāpasuttavaṇṇanā",
  "atk-s0201a3:215": "261.Evaṁme sutanti nivāpasuttaṁ. Tattha nevāpikoti yo migānaṁ gahaṇatthāya araññe tiṇabījāni vapati ‘‘idaṁ tiṇaṁ khādituṁ āgate mige sukhaṁ gaṇhissāmī’’ti. Nivāpanti vappaṁ. Nivuttanti vapitaṁ. Migajātāti migaghaṭā. Anupakhajjāti anupavisitvā. Mucchitāti taṇhāmucchanāya mucchitā, taṇhāya hadayaṁ pavisitvā mucchanākāraṁ pāpitāti attho. Madaṁ āpajjissantīti mānamadaṁ āpajjissanti. Pamādanti vissaṭṭhasatibhāvaṁ. Yathākāmakaraṇīyā bhavissantīti yathā icchissāma, tathā kātabbā bhavissanti. Imasmiṁ nivāpeti imasmiṁ nivāpaṭṭhāne. Ekaṁ kira nivāpatiṇaṁ nāma atthi nidāghabhaddakaṁ, taṁ yathā yathā nidāgho hoti, tathā tathā nīvāravanaṁ viya meghamālā viya ca ekagghanaṁ hoti, taṁ luddakā ekasmiṁ udakaphāsukaṭṭhāne kasitvā vapitvā vatiṁ katvā dvāraṁ yojetvā rakkhanti. Atha yadā mahānidāghe sabbatiṇāni sukkhāni honti, jivhātemanamattampi udakaṁ dullabhaṁ hoti, tadā migajātā sukkhatiṇāni ceva purāṇapaṇṇāni ca khādantā kampamānā viya vicarantā nivāpatiṇassa gandhaṁ ghāyitvā vadhabandhanādīni agaṇayitvā vatiṁ ajjhottharantā pavisanti. Tesañhi nivāpatiṇaṁ ativiya piyaṁ hoti manāpaṁ. Nevāpiko te disvā dve tīṇi divasāni pamatto viya hoti, dvāraṁ vivaritvā tiṭṭhati. Antonivāpaṭṭhāne tahiṁ tahiṁ udakaāvāṭakāpi honti, migā vivaṭadvārena pavisitvā khāditamattakaṁ pivitamattakameva katvā pakkamanti, punadivase kiñci na karontīti kaṇṇe cālayamānā khāditvā pivitvā ataramānā gacchanti, punadivase koci kiñci kattā natthīti yāvadatthaṁ khāditvā pivitvā maṇḍalagumbaṁ pavisitvā nipajjanti. Luddakā tesaṁ pamattabhāvaṁ jānitvā dvāraṁ pidhāya samparivāretvā koṭito paṭṭhāya koṭṭetvā gacchanti, evaṁ te tasmiṁ nivāpe nevāpikassa yathākāmakaraṇīyā bhavanti.",
  "atk-s0201a3:216": "262.Tatra, bhikkhaveti, bhikkhave, tesu migajātesu. Paṭhamā migajātāti, migajātā paṭhamadutiyā nāma natthi. Bhagavā pana āgatapaṭipāṭivasena kappetvā paṭhamā, dutiyā, tatiyā , catutthāti nāmaṁ āropetvā dassesi. Iddhānubhāvāti yathākāmaṁ kattabbabhāvato; vasībhāvoyeva hi ettha iddhīti ca ānubhāvoti ca adhippeto.",
  "atk-s0201a3:217": "263.Bhayabhogāti bhayena bhogato. Balavīriyanti aparāparaṁ sañcaraṇavāyodhātu, sā parihāyīti attho.",
  "atk-s0201a3:218": "264.Upanissāya āsayaṁ kappeyyāmāti anto nipajjitvā khādantānampi bhayameva, bāhirato āgantvā khādantānampi bhayameva, mayaṁ pana amuṁ nivāpaṭṭhānaṁ nissāya ekamante āsayaṁ kappeyyāmāti cintayiṁsu. Upanissāyaāsayaṁ kappayiṁsūti luddakā nāma na sabbakālaṁ appamattā honti. Mayaṁ tattha tattha maṇḍalagumbesu ceva vatipādesu ca nipajjitvā etesu mukhadhovanatthaṁ vā āhārakiccakaraṇatthaṁ vā pakkantesu nivāpavatthuṁ pavisitvā khāditamattaṁ katvā amhākaṁ vasanaṭṭhānaṁ pavisissāmāti nivāpavatthuṁ upanissāya gahanesu gumbavatipādādīsu āsayaṁ kappayiṁsu. Bhuñjiṁsūti vuttanayena luddakānaṁ pamādakālaṁ ñatvā sīghaṁ sīghaṁ pavisitvā bhuñjiṁsu. Ketabinoti sikkhitakerāṭikā. Iddhimantāti iddhimanto viya. Parajanāti yakkhā. Ime na migajātāti. Āgatiṁ vā gatiṁ vāti iminā nāma ṭhānena āgacchanti, amutra gacchantīti idaṁ nesaṁ na jānāma. Daṇḍavākarāhīti daṇḍavākarajālehi. Samantā sappadesaṁ anuparivāresunti atimāyāvino ete, na dūraṁ gamissanti, santikeyeva nipannā bhavissantīti nivāpakkhettassa samantā sappadesaṁ mahantaṁ okāsaṁ anuparivāresuṁ. Addasaṁsūti evaṁ parivāretvā vākarajālaṁ samantato cāletvā olokentā addasaṁsu. Yattha teti yasmiṁ ṭhāne te gāhaṁ agamaṁsu, taṁ ṭhānaṁ addasaṁsūti attho.",
  "atk-s0201a3:219": "265.Yaṁnūna mayaṁ yattha agatīti te kira evaṁ cintayiṁsu – ‘‘anto nipajjitvā anto khādantānampi bhayameva, bāhirato āgantvā khādantānampi santike vasitvā khādantānampi bhayameva, tepi hi vākarajālena parikkhipitvā gahitāyevā’’ti, tena tesaṁ etadahosi – ‘‘yaṁnūna mayaṁ yattha nevāpikassa ca nevāpikaparisāya ca agati avisayo, tattha tattha seyyaṁ kappeyyāmā’’ti. Aññe ghaṭṭessantīti tato tato dūrataravāsino aññe ghaṭṭessanti. Te ghaṭṭitā aññeti tepi ghaṭṭitā aññe tato dūrataravāsino ghaṭṭessanti. Evaṁ imaṁnivāpaṁ nivuttaṁ sabbaso migajātā parimuccissantīti evaṁ imaṁ amhehi nivuttaṁ nivāpaṁ sabbe migaghaṭā migasaṅghā vissajjessanti pariccajissanti. Ajjhupekkheyyāmāti tesaṁ gahaṇe abyāvaṭā bhaveyyāmāti; yathā tathā āgacchantesu hi taruṇapotako vā mahallako vā dubbalo vā yūthaparihīno vā sakkā honti laddhuṁ, anāgacchantesu kiñci natthi. Ajjhupekkhiṁsu kho, bhikkhaveti evaṁ cintetvā abyāvaṭāva ahesuṁ.",
  "atk-s0201a3:220": "267.Amuṁnivāpaṁ nivuttaṁ mārassa amūni ca lokāmisānīti ettha nivāpoti vā lokāmisānīti vā vaṭṭāmisabhūtānaṁ pañcannaṁ kāmaguṇānametaṁ adhivacanaṁ. Māro na ca bījāni viya kāmaguṇe vapento āhiṇḍati, kāmaguṇagiddhānaṁ pana upari vasaṁ vatteti, tasmā kāmaguṇā mārassa nivāpā nāma honti. Tena vuttaṁ – ‘‘amuṁ nivāpaṁ nivuttaṁ mārassā’’ti. Na parimucciṁsu mārassa iddhānubhāvāti mārassa vasaṁ gatā ahesuṁ, yathākāmakaraṇīyā. Ayaṁ saputtabhariyapabbajjāya āgataupamā.",
  "atk-s0201a3:221": "268.Cetovimutti parihāyīti ettha cetovimutti nāma araññe vasissāmāti uppannaajjhāsayo; so parihāyīti attho. Tathūpame ahaṁ ime dutiyeti ayaṁ brāhmaṇadhammikapabbajjāya upamā. Brāhmaṇā hi aṭṭhacattālīsavassāni komārabrahmacariyaṁ caritvā vaṭṭupacchedabhayena paveṇiṁ ghaṭayissāmāti dhanaṁ pariyesitvā bhariyaṁ gahetvā agāramajjhe vasantā ekasmiṁ putte jāte ‘‘amhākaṁ putto jāto vaṭṭaṁ na ucchinnaṁ paveṇi ghaṭitā’’ti puna nikkhamitvā pabbajanti vā tameva vā sa’kalattavāsaṁ vasanti.",
  "atk-s0201a3:222": "269.Evañhi te, bhikkhave, tatiyāpi samaṇabrāhmaṇā na parimucciṁsūti purimā viya tepi mārassa iddhānubhāvā na mucciṁsu; yathākāmakaraṇīyāva ahesuṁ. Kiṁ pana te akaṁsūti? Gāmanigamarājadhāniyo osaritvā tesu tesu ārāmauyyānaṭṭhānesu assamaṁ māpetvā nivasantā kuladārake hatthiassarathasippādīni nānappakārāni sippāni sikkhāpesuṁ. Iti te vākarajālena tatiyā migajātā viya mārassa pāpimato diṭṭhijālena parikkhipitvā yathākāmakaraṇīyā ahesuṁ.",
  "atk-s0201a3:223": "270.Tathūpameahaṁ ime catuttheti ayaṁ imassa sāsanassa upamā āhaṭā.",
  "atk-s0201a3:224": "271.Andhamakāsi māranti na mārassa akkhīni bhindi. Vipassanāpādakajjhānaṁ samāpannassa pana bhikkhuno imaṁ nāma ārammaṇaṁ nissāya cittaṁ vattatīti māro passituṁ na sakkoti. Tena vuttaṁ – ‘‘andhamakāsi māra’’nti. Apadaṁ vadhitvā māracakkhunti teneva pariyāyena yathā mārassa cakkhu apadaṁ hoti nippadaṁ, appatiṭṭhaṁ, nirārammaṇaṁ, evaṁ vadhitvāti attho. Adassanaṁ gato pāpimatoti teneva pariyāyena mārassa pāpimato adassanaṁ gato. Na hi so attano maṁsacakkhunā tassa vipassanāpādakajjhānaṁ samāpannassa bhikkhuno ñāṇasarīraṁ daṭṭhuṁ sakkoti. Paññāya cassa disvā āsavā parikkhīṇā hontīti maggapaññāya cattāri ariyasaccāni disvā cattāro āsavā parikkhīṇā honti. Tiṇṇo loke visattikanti loke sattavisattabhāvena visattikāti evaṁ saṅkhaṁ gataṁ. Atha vā ‘‘visattikāti kenaṭṭhena visattikā? Visatāti visattikā visaṭāti visattikā, vipulāti visattikā, visālāti visattikā, visamāti visattikā, visakkatīti visattikā, visaṁ haratīti visattikā, visaṁvādikāti visattikā, visamūlāti visattikā, visaphalāti visattikā, visaparibhogāti visattikā, visālā vā pana sā taṇhā rūpe sadde gandhe rase phoṭṭhabbe’’ti (mahāni. 3; cūḷani. mettagūmāṇavapucchāniddesa 22, khaggavisāṇasuttaniddesa 124) visattikā. Evaṁ visattikāti saṅkhaṁ gataṁ taṇhaṁ tiṇṇo nittiṇṇo uttiṇṇo. Tena vuccati – ‘‘tiṇṇo loke visattika’’nti.",
  "atk-s0201a3:225": "Papañcasūdaniyā majjhimanikāyaṭṭhakathāya",
  "atk-s0201a3:226": "Nivāpasuttavaṇṇanā niṭṭhitā.",
  "atk-s0201a3:227": "6. Pāsarāsisuttavaṇṇanā",
  "atk-s0201a3:228": "272.Evaṁme sutanti pāsarāsisuttaṁ. Tattha sādhu mayaṁ, āvusoti āyācantā bhaṇanti. Ete kira pañcasatā bhikkhū janapadavāsino ‘‘dasabalaṁ passissāmā’’ti sāvatthiṁ anuppattā. Satthudassanaṁ pana etehi laddhaṁ, dhammiṁ kathaṁ na tāva suṇanti. Te satthugāravena ‘‘amhākaṁ, bhante , dhammakathaṁ kathethā’’ti vattuṁ na sakkonti. Buddhā hi garū honti, ekacāriko sīho migarājā viya, pabhinnakuñjaro viya, phaṇakataāsīviso viya, mahāaggikkhandho viya ca durāsadā vuttampi cetaṁ –",
  "atk-s0201a3:229": "‘‘Āsīviso yathā ghoro, migarājāva kesarī;",
  "atk-s0201a3:230": "Nāgova kuñjaro dantī, evaṁ buddhā durāsadā’’ti.",
  "atk-s0201a3:231": "Evaṁ durāsadaṁ satthāraṁ te bhikkhū sayaṁ yācituṁ asakkontā āyasmantaṁ ānandaṁ yācamānā ‘‘sādhu mayaṁ, āvuso’’ti āhaṁsu.",
  "atk-s0201a3:232": "Appeva nāmāti api nāma labheyyātha. Kasmā pana thero te bhikkhū ‘‘rammakassa brāhmaṇassa assamaṁ upasaṅkameyyāthā’’ti āha? Pākaṭakiriyatāya. Dasabalassa hi kiriyā therassa pākaṭā hoti; jānāti thero, ‘‘ajja satthā jetavane vasitvā pubbārāme divāvihāraṁ karissati; ajja pubbārāme vasitvā jetavane divāvihāraṁ karissati; ajja ekakova piṇḍāya pavisissati; ajja bhikkhusaṅghaparivuto imasmiṁ kāle janapadacārikaṁ nikkhamissatī’’ti. Kiṁ panassa evaṁ jānanatthaṁ cetopariyañāṇaṁ atthīti? Natthi. Anumānabuddhiyā pana katakiriyāya nayaggāhena jānāti. Yañhi divasaṁ bhagavā jetavane vasitvā pubbārāme divāvihāraṁ kātukāmo hoti, tadā senāsanaparikkhārabhaṇḍānaṁ paṭisāmanākāraṁ dasseti, thero sammajjanisaṅkārachaḍḍanakādīni paṭisāmeti. Pubbārāme vasitvā jetavanaṁ divāvihārāya āgamanakālepi eseva nayo.",
  "atk-s0201a3:233": "Yadā pana ekako piṇḍāya pavisitukāmo hoti, tadā pātova sarīrapaṭijagganaṁ katvā gandhakuṭiṁ pavisitvā dvāraṁ pidhāya phalasamāpattiṁ appetvā nisīdati. Thero ‘‘ajja bhagavā bodhaneyyabandhavaṁ disvā nisinno’’ti tāya saññāya ñatvā ‘‘ajja, āvuso, bhagavā ekako pavisitukāmo, tumhe bhikkhācārasajjā hothā’’ti bhikkhūnaṁ saññaṁ deti. Yadā pana bhikkhusaṅghaparivāro pavisitukāmo hoti, tadā gandhakuṭidvāraṁ upaḍḍhapidahitaṁ katvā phalasamāpattiṁ appetvā nisīdati, thero tāya saññāya ñatvā pattacīvaraggahaṇatthāya bhikkhūnaṁ saññaṁ deti. Yadā janapadacārikaṁ nikkhamitukāmo hoti, tadā ekaṁ dve ālope atirekaṁ bhuñjati, sabbakālaṁ caṅkamanañcāruyha aparāparaṁ caṅkamati, thero tāya saññāya ñatvā ‘‘bhagavā, āvuso, janapadacārikaṁ caritukāmo, tumhākaṁ kattabbaṁ karothā’’ti bhikkhūnaṁ saññaṁ deti.",
  "atk-s0201a3:234": "Bhagavā paṭhamabodhiyaṁ vīsati vassāni anibaddhavāso ahosi, pacchā pañcavīsati vassāni abbokiṇṇaṁ sāvatthiṁyeva upanissāya vasanto ekadivase dve ṭhānāni paribhuñjati. Jetavane rattiṁ vasitvā punadivase bhikkhusaṅghaparivuto dakkhiṇadvārena sāvatthiṁ piṇḍāya pavisitvā pācīnadvārena nikkhamitvā pubbārāme divāvihāraṁ karoti. Pubbārāme rattiṁ vasitvā punadivase pācīnadvārena sāvatthiṁ piṇḍāya pavisitvā dakkhiṇadvārena nikkhamitvā jetavane divāvihāraṁ karoti. Kasmā? Dvinnaṁ kulānaṁ anukampāya. Manussattabhāve ṭhitena hi anāthapiṇḍikena viya aññena kenaci, mātugāmattabhāve ṭhitāya ca visākhāya viya aññāya itthiyā tathāgataṁ uddissa dhanapariccāgo kato nāma natthi, tasmā bhagavā tesaṁ anukampāya ekadivase imāni dve ṭhānāni paribhuñjati. Tasmiṁ pana divase jetavane vasi, tasmā thero – ‘‘ajja bhagavā sāvatthiyaṁ piṇḍāya caritvā sāyanhakāle gattāni parisiñcanatthāya pubbakoṭṭhakaṁ gamissati; athāhaṁ gattāni parisiñcitvā ṭhitaṁ bhagavantaṁ yācitvā rammakassa brāhmaṇassa assamaṁ gahetvā gamissāmi. Evamime bhikkhū bhagavato sammukhā labhissanti dhammakathaṁ savanāyā’’ti cintetvā te bhikkhū evamāha.",
  "atk-s0201a3:235": "Migāramātupāsādoti visākhāya pāsādo. Sā hi migārena seṭṭhinā mātuṭṭhāne ṭhapitattā migāramātāti vuccati. Paṭisallānā vuṭṭhitoti tasmiṁ kira pāsāde dvinnaṁ mahāsāvakānaṁ sirigabbhānaṁ majjhe bhagavato sirigabbho ahosi. Thero dvāraṁ vivaritvā antogabbhaṁ sammajjitvā mālākacavaraṁ nīharitvā mañcapīṭhaṁ paññapetvā satthu saññaṁ adāsi. Satthā sirigabbhaṁ pavisitvā dakkhiṇena passena sato sampajāno sīhaseyyaṁ upagamma darathaṁ paṭippassambhetvā uṭṭhāya phalasamāpattiṁ appetvā nisīditvā sāyanhasamaye tato vuṭṭhāsi. Taṁ sandhāya vuttaṁ ‘‘paṭisallānā vuṭṭhito’’ti.",
  "atk-s0201a3:236": "Parisiñcitunti yo hi cuṇṇamattikādīhi gattāni ubbaṭṭento mallakamuṭṭhādīhi vā ghaṁsanto nhāyati, so nhāyatīti vuccati. Yo tathā akatvā pakatiyāva nhāyati, so parisiñcatīti vuccati. Bhagavatopi sarīre tathā haritabbaṁ rajojallaṁ nāma na upalimpati, utuggahaṇatthaṁ pana bhagavā kevalaṁ udakaṁ otarati. Tenāha – ‘‘gattāni parisiñcitu’’nti. Pubbakoṭṭhakoti pācīnakoṭṭhako.",
  "atk-s0201a3:237": "Sāvatthiyaṁ kira vihāro kadāci mahā hoti kadāci khuddako. Tathā hi so vipassissa bhagavato kāle yojaniko ahosi, sikhissa tigāvuto, vessabhussa aḍḍhayojaniko, kakusandhassa gāvutappamāṇo, koṇāgamanassa aḍḍhagāvutappamāṇo, kassapassa vīsatiusabhappamāṇo, amhākaṁ bhagavato kāle aṭṭhakarīsappamāṇo jāto. Tampi nagaraṁ tassa vihārassa kadāci pācīnato hoti, kadāci dakkhiṇato, kadāci pacchimato, kadāci uttarato. Jetavane gandhakuṭiyaṁ pana catunnaṁ mañcapādānaṁ patiṭṭhitaṭṭhānaṁ acalameva.",
  "atk-s0201a3:238": "Cattāri hi acalacetiyaṭṭhānāni nāma mahābodhipallaṅkaṭṭhānaṁ isipatane dhammacakkappavattanaṭṭhānaṁ saṅkassanagaradvāre devorohaṇakāle sopānassa patiṭṭhaṭṭhānaṁ mañcapādaṭṭhānanti. Ayaṁ pana pubbakoṭṭhako kassapadasabalassa vīsatiusabhavihārakāle pācīnadvāre koṭṭhako ahosi. So idānipi pubbakoṭṭhakotveva paññāyati. Kassapadasabalassa kāle aciravatī nagaraṁ parikkhipitvā sandamānā pubbakoṭṭhakaṁ patvā udakena bhinditvā mahantaṁ udakarahadaṁ māpesi samatitthaṁ anupubbagambhīraṁ. Tattha ekaṁ rañño nhānatitthaṁ, ekaṁ nāgarānaṁ, ekaṁ bhikkhusaṅghassa, ekaṁ buddhānanti evaṁ pāṭiyekkāni nhānatitthāni honti ramaṇīyāni vippakiṇṇarajatapaṭṭasadisavālikāni. Iti bhagavā āyasmatā ānandena saddhiṁ yena ayaṁ evarūpo pubbakoṭṭhako tenupasaṅkami gattāni parisiñcituṁ . Athāyasmā ānando udakasāṭikaṁ upanesi. Bhagavā rattadupaṭṭaṁ apanetvā udakasāṭikaṁ nivāsesi. Thero dupaṭṭena saddhiṁ mahācīvaraṁ attano hatthagatamakāsi. Bhagavā udakaṁ otari. Sahotaraṇenevassa udake macchakacchapā sabbe suvaṇṇavaṇṇā ahesuṁ. Yantanālikāhi suvaṇṇarasadhārānisiñcamānakālo viya suvaṇṇapaṭapasāraṇakālo viya ca ahosi. Atha bhagavato nhānavattaṁ dassetvā nhatvā paccuttiṇṇassa thero rattadupaṭṭaṁ upanesi. Bhagavā taṁ nivāsetvā vijjulatāsadisaṁ kāyabandhanaṁ bandhitvā mahācīvaraṁ antantena saṁharitvā padumagabbhasadisaṁ katvā upanītaṁ dvīsu kaṇṇesu gahetvā aṭṭhāsi. Tena vuttaṁ – ‘‘pubbakoṭṭhake gattāni parisiñcitvā paccuttaritvā ekacīvaro aṭṭhāsī’’ti.",
  "atk-s0201a3:239": "Evaṁ ṭhitassa pana bhagavato sarīraṁ vikasitakamaluppalasaraṁ sabbapāliphullaṁ pāricchattakaṁ tārāmarīcivikasitaṁ ca gaganatalaṁ siriyā avahasamānaṁ viya virocittha. Byāmappabhāparikkhepavilāsinī cassa dvattiṁsavaralakkhaṇamālā ganthetvā ṭhapitā dvattiṁsacandamālā viya, dvattiṁsasūriyamālā viya, paṭipāṭiyā ṭhapitā dvattiṁsacakkavatti dvattiṁsadevarājā dvattiṁsamahābrahmāno viya ca ativiya virocittha, vaṇṇabhūmināmesā. Evarūpesu ṭhānesu buddhānaṁ sarīravaṇṇaṁ vā guṇavaṇṇaṁ vā cuṇṇiyapadehi vā gāthāhi vā atthañca upamāyo ca kāraṇāni ca āharitvā paṭibalena dhammakathikena pūretvā kathetuṁ vaṭṭatīti evarūpesu ṭhānesu dhammakathikassa thāmo veditabbo.",
  "atk-s0201a3:240": "273.Gattāni pubbāpayamānoti pakatibhāvaṁ gamayamāno nirudakāni kurumāno, sukkhāpayamānoti attho. Sodakena gattena cīvaraṁ pārupantassa hi cīvare kaṇṇikā uṭṭhahanti, parikkhārabhaṇḍaṁ dussati. Buddhānaṁ pana sarīre rajojallaṁ na upalimpati; padumapatte pakkhittaudakabindu viya udakaṁ vinivattetvā gacchati, evaṁ santepi sikkhāgāravatāya bhagavā, ‘‘pabbajitavattaṁ nāmeta’’nti mahācīvaraṁ ubhosu kaṇṇesu gahetvā purato kāyaṁ paṭicchādetvā aṭṭhāsi. Tasmiṁ khaṇe thero cintesi – ‘‘bhagavā mahācīvaraṁ pārupitvā migāramātupāsādaṁ ārabbha gamanābhihārato paṭṭhāya dunnivattiyo bhavissati; buddhānañhi adhippāyakopanaṁ nāma ekacārikasīhassa gahaṇatthaṁ hatthappasāraṇaṁ viya; pabhinnavaravāraṇassa soṇḍāya parāmasanaṁ viya; uggatejassa āsīvisassa gīvāya gahaṇaṁ viya ca bhāriyaṁ hoti. Idheva rammakassa brāhmaṇassa assamassa vaṇṇaṁ kathetvā tattha gamanatthāya bhagavantaṁ yācissāmī’’ti. So tathā akāsi. Tena vuttaṁ – ‘‘atha kho āyasmā ānando…pe… anukampaṁ upādāyā’’ti.",
  "atk-s0201a3:241": "Tattha anukampaṁ upādāyāti bhagavato sammukhā dhammiṁ kathaṁ sossāmāti taṁ assamaṁ gatānaṁ pañcannaṁ bhikkhusatānaṁ anukampaṁ paṭicca, tesu kāruññaṁ katvāti attho. Dhammiyā kathāyāti dasasu pāramitāsu aññatarāya pāramiyā ceva mahābhinikkhamanassa ca vaṇṇaṁ kathayamānā sannisinnā honti. Āgamayamānoti olokayamāno. Ahaṁ buddhoti sahasā appavisitvā yāva sā kathā niṭṭhāti, tāva aṭṭhāsīti attho. Aggaḷaṁ ākoṭesīti agganakhena kavāṭe saññaṁ adāsi. Vivariṁsūti sotaṁ odahitvāva nisinnattā taṅkhaṇaṁyeva āgantvā vivariṁsu.",
  "atk-s0201a3:242": "Paññatte āsaneti buddhakāle kira yattha yattha ekopi bhikkhu viharati, sabbattha buddhāsanaṁ paññattameva hoti. Kasmā? Bhagavā kira attano santike kammaṭṭhānaṁ gahetvā phāsukaṭṭhāne viharante manasi karoti ‘‘asuko mayhaṁ santike kammaṭṭhānaṁ gahetvā gato, sakkhissati nu kho visesaṁ nibbattetuṁ no vā’’ti. Atha naṁ passati kammaṭṭhānaṁ vissajjetvā akusalavitakke vitakkayamānaṁ, tato ‘‘kathañhi nāma mādisassa satthu santike kammaṭṭhānaṁ gahetvā viharantaṁ imaṁ kulaputtaṁ akusalavitakkā abhibhavitvā anamatagge vaṭṭadukkhe saṁsāressantī’’ti tassa anuggahatthaṁ tattheva attānaṁ dassetvā taṁ kulaputtaṁ ovaditvā ākāsaṁ uppatitvā puna attano vasanaṭṭhānameva gacchati. Athevaṁ ovadiyamānā te bhikkhū cintayiṁsu – ‘‘satthā amhākaṁ manaṁ jānitvā āgantvā amhākaṁ samīpe ṭhitaṁyeva attānaṁ dasseti; tasmiṁ khaṇe, ‘bhante, idha nisīdatha, idha nisīdathā’ti āsanapariyesanaṁ nāma bhāro’’ti. Te āsanaṁ paññapetvāva viharanti. Yassa pīṭhaṁ atthi, so taṁ paññapeti. Yassa natthi, so mañcaṁ vā phalakaṁ vā kaṭṭhaṁ vā pāsāṇaṁ vā vālikapuñjaṁ vā paññapeti. Taṁ alabhamānā purāṇapaṇṇānipi saṅkaḍḍhitvā tattha paṁsukūlaṁ pattharitvā ṭhapenti. Idha pana pakatipaññattameva āsanaṁ ahosi, taṁ sandhāya vuttaṁ – ‘‘paññatte āsane nisīdī’’ti.",
  "atk-s0201a3:243": "Kāyanutthāti katamāya nu kathāya sannisinnā bhavathāti attho. ‘‘Kāya netthā’’tipi pāḷi, tassā katamāya nu etthāti attho. ‘‘Kāya notthā’’tipi pāḷi, tassāpi purimoyeva attho. Antarā kathāti kammaṭṭhānamanasikārauddesaparipucchādīnaṁ antarā aññā ekā kathā. Vippakatāti mama āgamanapaccayā apariniṭṭhitā sikhaṁ appattā. Atha bhagavā anuppattoti atha etasmiṁ kāle bhagavā āgato. Dhammī vā kathāti dasakathāvatthunissitā vā dhammī kathā. Ariyo vā tuṇhībhāvoti ettha pana dutiyajjhānampi ariyo tuṇhībhāvo mūlakammaṭṭhānampi. Tasmā taṁ jhānaṁ appetvā nisinnopi, mūlakammaṭṭhānaṁ gahetvā nisinnopi bhikkhu ariyena tuṇhībhāvena nisinnoti veditabbo.",
  "atk-s0201a3:244": "274.Dvemā, bhikkhave, pariyesanāti ko anusandhi? Te bhikkhū sammukhā dhammiṁ kathaṁ sossāmāti therassa bhāraṁ akaṁsu, thero tesaṁ assamagamanamakāsi. Te tattha nisīditvā atiracchānakathikā hutvā dhammiyā kathāya nisīdiṁsu. Atha bhagavā ‘‘ayaṁ tumhākaṁ pariyesanā ariyapariyesanā nāmā’’ti dassetuṁ imaṁ desanaṁ ārabhi. Tattha katamā ca, bhikkhave, anariyapariyesanāti ettha yathā maggakusalo puriso paṭhamaṁ vajjetabbaṁ apāyamaggaṁ dassento ‘‘vāmaṁ muñcitvā dakkhiṇaṁ gaṇhā’’ti vadati. Evaṁ bhagavā desanākusalatāya paṭhamaṁ vajjetabbaṁ anariyapariyesanaṁ ācikkhitvā pacchā itaraṁ ācikkhissāmīti uddesānukkamaṁ bhinditvā evamāha. Jātidhammoti jāyanasabhāvo. Jarādhammoti jīraṇasabhāvo. Byādhidhammoti byādhisabhāvo. Maraṇadhammoti maraṇasabhāvo. Sokadhammoti socanakasabhāvo. Saṁkilesadhammoti saṁkilissanasabhāvo.",
  "atk-s0201a3:245": "Puttabhariyanti puttā ca bhariyā ca. Esa nayo sabbattha. Jātarūparajatanti ettha pana jātarūpanti suvaṇṇaṁ. Rajatanti yaṁkiñci vohārūpagaṁ lohamāsakādi. Jātidhammā hete, bhikkhave, upadhayoti ete pañcakāmaguṇūpadhayo nāma honti, te sabbepi jātidhammāti dasseti. Byādhidhammavārādīsu jātarūparajataṁ na gahitaṁ, na hetassa sīsarogādayo byādhayo nāma honti, na sattānaṁ viya cutisaṅkhātaṁ maraṇaṁ, na soko uppajjati. Ayādīhi pana saṁkilesehi saṁkilissatīti saṁkilesadhammavāre gahitaṁ. Tathā utusamuṭṭhānattā jātidhammavāre. Malaṁ gahetvā jīraṇato jarādhammavāre ca.",
  "atk-s0201a3:246": "275.Ayaṁ, bhikkhave, ariyā pariyesanāti, bhikkhave, ayaṁ niddosatāyapi ariyehi pariyesitabbatāyapi ariyapariyesanāti veditabbā.",
  "atk-s0201a3:247": "276.Ahampi sudaṁ, bhikkhaveti kasmā ārabhi? Mūlato paṭṭhāya mahābhinikkhamanaṁ dassetuṁ. Evaṁ kirassa ahosi – ‘‘bhikkhave, ahampi pubbe anariyapariyesanaṁ pariyesiṁ. Svāhaṁ taṁ pahāya ariyapariyesanaṁ pariyesitvā sabbaññutaṁ patto. Pañcavaggiyāpi anariyapariyesanaṁ pariyesiṁsu. Te taṁ pahāya ariyapariyesanaṁ pariyesitvā khīṇāsavabhūmiṁ pattā. Tumhepi mama ceva pañcavaggiyānañca maggaṁ āruḷhā. Ariyapariyesanā tumhākaṁ pariyesanā’’ti mūlato paṭṭhāya attano mahābhinikkhamanaṁ dassetuṁ imaṁ desanaṁ ārabhi.",
  "atk-s0201a3:248": "277. Tattha daharova samānoti taruṇova samāno. Susukāḷakesoti suṭṭhu kāḷakeso, añjanavaṇṇakesova hutvāti attho. Bhadrenāti bhaddakena. Paṭhamena vayasāti tiṇṇaṁ vayānaṁ paṭhamavayena. Akāmakānanti anicchamānānaṁ, anādaratthe sāmivacanaṁ. Assūni mukhe etesanti assumukhā; tesaṁ assumukhānaṁ, assukilinnamukhānanti attho. Rudantānanti kanditvā rodamānānaṁ. Kiṁkusalagavesīti kiṁ kusalanti gavesamāno. Anuttaraṁ santivarapadanti uttamaṁ santisaṅkhātaṁ varapadaṁ, nibbānaṁ pariyesamānoti attho. Yena āḷāro kālāmoti ettha āḷāroti tassa nāmaṁ, dīghapiṅgalo kireso. Tenassa āḷāroti nāmaṁ ahosi. Kālāmoti gottaṁ. Viharatāyasmāti viharatu āyasmā. Yattha viññū purisoti yasmiṁ dhamme paṇḍito puriso. Sakaṁ ācariyakanti attano ācariyasamayaṁ. Upasampajja vihareyyāti paṭilabhitvā vihareyya. Ettāvatā tena okāso kato hoti. Taṁ dhammanti taṁ tesaṁ samayaṁ tantiṁ. Pariyāpuṇinti sutvāva uggaṇhiṁ.",
  "atk-s0201a3:249": "Oṭṭhapahatamattenāti tena vuttassa paṭiggahaṇatthaṁ oṭṭhapaharaṇamattena; aparāparaṁ katvā oṭṭhasañcaraṇamattakenāti attho. Lapitalāpanamattenāti tena lapitassa paṭilāpanamattakena. Ñāṇavādanti jānāmīti vādaṁ . Theravādanti thirabhāvavādaṁ, thero ahametthāti etaṁ vacanaṁ. Ahañceva aññe cāti na kevalaṁ ahaṁ, aññepi bahū evaṁ vadanti. Kevalaṁ saddhāmattakenāti paññāya asacchikatvā suddhena saddhāmattakeneva. Bodhisatto kira vācāya dhammaṁ uggaṇhantoyeva, ‘‘na kālāmassa vācāya pariyattimattameva asmiṁ dhamme, addhā esa sattannaṁ samāpattīnaṁ lābhī’’ti aññāsi, tenassa etadahosi.",
  "atk-s0201a3:250": "Ākiñcaññāyatanaṁ pavedesīti ākiñcaññāyatanapariyosānā satta samāpattiyo maṁ jānāpesi. Saddhāti imāsaṁ sattannaṁ samāpattīnaṁ nibbattanatthāya saddhā. Vīriyādīsupi eseva nayo. Padaheyyanti payogaṁ kareyyaṁ. Nacirasseva taṁ dhammaṁ sayaṁ abhiññā sacchikatvā upasampajja vihāsinti bodhisatto kira vīriyaṁ paggahetvā katipāhaññeva satta suvaṇṇanisseṇiyo pasārento viya satta samāpattiyo nibbattesi; tasmā evamāha.",
  "atk-s0201a3:251": "Lābhā no, āvusoti anusūyako kiresa kālāmo. Tasmā ‘‘ayaṁ adhunāgato, kinti katvā imaṁ dhammaṁ nibbattesī’’ti usūyaṁ akatvā pasanno pasādaṁ pavedento evamāha. Ubhova santā imaṁ gaṇaṁ pariharāmāti ‘‘mahā ayaṁ gaṇo, dvepi janā pariharāmā’’ti vatvā gaṇassa saññaṁ adāsi, ‘‘ahampi sattannaṁ samāpattīnaṁ lābhī, mahāpurisopi sattannameva , ettakā janā mahāpurisassa santike parikammaṁ uggaṇhatha, ettakā mayha’’nti majjhe bhinditvā adāsi. Uḷārāyāti uttamāya. Pūjāyāti kālāmassa kira upaṭṭhākā itthiyopi purisāpi gandhamālādīni gahetvā āgacchanti. Kālāmo – ‘‘gacchatha, mahāpurisaṁ pūjethā’’ti vadati. Te taṁ pūjetvā yaṁ avasiṭṭhaṁ hoti, tena kālāmaṁ pūjenti. Mahagghāni mañcapīṭhāni āharanti; tānipi mahāpurisassa dāpetvā yadi avasiṭṭhaṁ hoti, attanā gaṇhāti. Gatagataṭṭhāne varasenāsanaṁ bodhisattassa jaggāpetvā sesakaṁ attanā gaṇhāti. Evaṁ uḷārāya pūjāya pūjesi. Nāyaṁ dhammo nibbidāyātiādīsu ayaṁ sattasamāpattidhammo neva vaṭṭe nibbindanatthāya, na virajjanatthāya, na rāgādinirodhatthāya, na upasamatthāya, na abhiññeyyadhammaṁ abhijānanatthāya, na catumaggasambodhāya, na nibbānasacchikiriyāya saṁvattatīti attho.",
  "atk-s0201a3:252": "Yāvadeva ākiñcaññāyatanūpapattiyāti yāva saṭṭhikappasahassāyuparimāṇe ākiñcaññāyatanabhave upapatti, tāvadeva saṁvattati, na tato uddhaṁ. Evamayaṁ punarāvattanadhammoyeva; yañca ṭhānaṁ pāpeti, taṁ jātijarāmaraṇehi aparimuttameva maccupāsaparikkhittamevāti. Tato paṭṭhāya ca pana mahāsatto yathā nāma chātajjhattapuriso manuññabhojanaṁ labhitvā sampiyāyamānopi bhuñjitvā pittavasena vā semhavasena vā makkhikāvasena vā chaḍḍetvā puna ekaṁ piṇḍampi bhuñjissāmīti manaṁ na uppādeti; evameva imā satta samāpattiyo mahantena ussāhena nibbattetvāpi, tāsu imaṁ punarāvattikādibhedaṁ ādīnavaṁ disvā, puna imaṁ dhammaṁ āvajjissāmi vā samāpajjissāmi vā adhiṭṭhahissāmi vā vuṭṭhahissāmi vā paccavekkhissāmi vāti cittameva na uppādesi. Analaṅkaritvāti alaṁ iminā, alaṁ imināti punappunaṁ alaṅkaritvā. Nibbijjāti nibbinditvā. Apakkaminti agamāsiṁ.",
  "atk-s0201a3:253": "278.Na kho rāmo imaṁ dhammanti idhāpi bodhisatto taṁ dhammaṁ uggaṇhantoyeva aññāsi – ‘‘nāyaṁ aṭṭhasamāpattidhammo udakassa vācāya uggahitamattova, addhā panesa aṭṭhasamāpattilābhī’’ti. Tenassa etadahosi – ‘‘na kho rāmo…pe… jānaṁ passaṁ vihāsī’’ti. Sesamettha purimavāre vuttanayeneva veditabbaṁ.",
  "atk-s0201a3:254": "279.Yena uruvelā senānigamoti ettha uruvelāti mahāvelā, mahāvālikarāsīti attho. Atha vā urūti vālikā vuccati; velāti mariyādā, velātikkamanahetu āhaṭā uru uruvelāti evamettha attho daṭṭhabbo. Atīte kira anuppanne buddhe dasasahassā kulaputtā tāpasapabbajjaṁ pabbajitvā tasmiṁ padese viharantā ekadivasaṁ sannipatitvā katikavattaṁ akaṁsu – ‘‘kāyakammavacīkammāni nāma paresampi pākaṭāni honti, manokammaṁ pana apākaṭaṁ. Tasmā yo kāmavitakkaṁ vā byāpādavitakkaṁ vā vihiṁsāvitakkaṁ vā vitakketi, tassa añño codako nāma natthi; so attanāva attānaṁ codetvā pattapuṭena vālikaṁ āharitvā imasmiṁ ṭhāne ākiratu, idamassa daṇḍakamma’’nti. Tato paṭṭhāya yo tādisaṁ vitakkaṁ vitakketi, so tattha pattapuṭena vālikaṁ ākirati, evaṁ tattha anukkamena mahāvālikarāsi jāto. Tato taṁ pacchimā janatā parikkhipitvā cetiyaṭṭhānamakāsi; taṁ sandhāya vuttaṁ – ‘‘uruvelāti mahāvelā, mahāvālikarāsīti attho’’ti. Tameva sandhāya vuttaṁ – ‘‘atha vā urūti vālikā vuccati, velāti mariyādā. Velātikkamanahetu āhaṭā uru uruvelāti evamettha attho daṭṭhabbo’’ti.",
  "atk-s0201a3:255": "Senānigamoti senāya nigamo. Paṭhamakappikānaṁ kira tasmiṁ ṭhāne senāniveso ahosi; tasmā so padeso senānigamoti vuccati. ‘‘Senāni-gāmo’’tipi pāṭho. Senānī nāma sujātāya pitā, tassa gāmoti attho. Tadavasarinti tattha osariṁ. Ramaṇīyaṁ bhūmibhāganti supupphitanānappakārajalajathalajapupphavicittaṁ manorammaṁ bhūmibhāgaṁ. Pāsādikañca vanasaṇḍanti morapiñchakalāpasadisaṁ pasādajananavanasaṇḍañca addasaṁ. Nadiñca sandantinti sandamānañca maṇikkhandhasadisaṁ vimalanīlasītalasalilaṁ nerañjaraṁ nadiṁ addasaṁ. Setakanti parisuddhaṁ nikkaddamaṁ. Supatitthanti anupubbagambhīrehi sundarehi titthehi upetaṁ. Ramaṇīyanti rajatapaṭṭasadisaṁ vippakiṇṇavālikaṁ pahūtamacchakacchapaṁ abhirāmadassanaṁ. Samantā ca gocaragāmanti tassa padesassa samantā avidūre gamanāgamanasampannaṁ sampattapabbajitānaṁ sulabhapiṇḍaṁ gocaragāmañca addasaṁ. Alaṁ vatāti samatthaṁ vata. Tattheva nisīdinti bodhipallaṅke nisajjaṁ sandhāyāha. Uparisuttasmiñhi tatthevāti dukkarakārikaṭṭhānaṁ adhippetaṁ, idha pana bodhipallaṅko. Tenāha – ‘‘tattheva nisīdi’’nti. Alamidaṁ padhānāyāti idaṁ ṭhānaṁ padhānatthāya samatthanti evaṁ cintetvā nisīdinti attho.",
  "atk-s0201a3:256": "280.Ajjhagamanti adhigacchiṁ paṭilabhiṁ. Ñāṇañca pana me dassananti sabbadhammadassanasamatthañca me sabbaññutaññāṇaṁ udapādi. Akuppā me vimuttīti mayhaṁ arahattaphalavimutti akuppatāya ca akuppārammaṇatāya ca akuppā, sā hi rāgādīhi na kuppatīti akuppatāyapi akuppā, akuppaṁ nibbānamassārammaṇantipi akuppā. Ayamantimā jātīti ayaṁ sabbapacchimā jāti. Natthidāni punabbhavoti idāni me puna paṭisandhi nāma natthīti evaṁ paccavekkhaṇañāṇampi me uppannanti dasseti.",
  "atk-s0201a3:257": "281.Adhigatoti paṭividdho. Dhammoti catusaccadhammo. Gambhīroti uttānabhāvapaṭikkhepavacanametaṁ. Duddasoti gambhīrattāva duddaso dukkhena daṭṭhabbo, na sakkā sukhena daṭṭhuṁ. Duddasattāva duranubodho, dukkhena avabujjhitabbo, na sakkā sukhena avabujjhituṁ. Santoti nibbuto. Paṇītoti atappako. Idaṁ dvayaṁ lokuttarameva sandhāya vuttaṁ. Atakkāvacaroti takkena avacaritabbo ogāhitabbo na hoti, ñāṇeneva avacaritabbo. Nipuṇoti saṇho. Paṇḍitavedanīyoti sammāpaṭipadaṁ paṭipannehi paṇḍitehi veditabbo. Ālayarāmāti sattā pañcasu kāmaguṇesu allīyanti. Tasmā te ālayāti vuccanti. Aṭṭhasatataṇhāvicaritāni ālayanti, tasmā ālayāti vuccanti. Tehi ālayehi ramantīti ālayarāmā. Ālayesu ratāti ālayaratā. Ālayesu suṭṭhu muditāti ālayasammuditā. Yatheva hi susajjitaṁ pupphaphalabharitarukkhādisampannaṁ uyyānaṁ paviṭṭho rājā tāya tāya sampattiyā ramati, sammudito āmoditapamodito hoti, na ukkaṇṭhati, sāyampi nikkhamituṁ na icchati; evamimehipi kāmālayataṇhālayehi sattā ramanti, saṁsāravaṭṭe sammuditā anukkaṇṭhitā vasanti. Tena nesaṁ bhagavā duvidhampi ālayaṁ uyyānabhūmiṁ viya dassento ‘‘ālayarāmā’’tiādimāha.",
  "atk-s0201a3:258": "Yadidanti nipāto, tassa ṭhānaṁ sandhāya ‘‘yaṁ ida’’nti, paṭiccasamuppādaṁ sandhāya ‘‘yo aya’’nti evamattho daṭṭhabbo. Idappaccayatāpaṭiccasamuppādoti imesaṁ paccayā idappaccayā; idappaccayā eva idappaccayatā; idappaccayatā ca sā paṭiccasamuppādo cāti idappaccayatāpaṭiccasamuppādo. Saṅkhārādipaccayānametaṁ adhivacanaṁ. Sabbasaṅkhārasamathotiādi sabbaṁ nibbānameva. Yasmā hi taṁ āgamma sabbasaṅkhāravipphanditāni sammanti vūpasammanti, tasmā sabbasaṅkhārasamathoti vuccati. Yasmā ca taṁ āgamma sabbe upadhayo paṭinissaṭṭhā honti, sabbā taṇhā khīyanti, sabbe kilesarāgā virajjanti, sabbaṁ dukkhaṁ nirujjhati; tasmā sabbūpadhipaṭinissaggo taṇhākkhayo virāgo nirodhoti vuccati. Sā panesā taṇhā bhavena bhavaṁ, phalena vā saddhiṁ kammaṁ vinati saṁsibbatīti katvā vānanti vuccati, tato nikkhantaṁ vānatoti nibbānaṁ. So mamassa kilamathoti yā ajānantānaṁ desanā nāma, so mama kilamatho assa, sā mama vihesā assāti attho. Kāyakilamatho ceva kāyavihesā ca assāti vuttaṁ hoti. Citte pana ubhayampetaṁ buddhānaṁ natthi. Apissūti anubrūhanatthe nipāto, so ‘‘na kevalaṁ etadahosi, imāpi gāthā paṭibhaṁsū’’ti dīpeti. Manti mama. Anacchariyāti anuacchariyā. Paṭibhaṁsūti paṭibhānasaṅkhātassa ñāṇassa gocarā ahesuṁ; parivitakkayitabbataṁ pāpuṇiṁsu.",
  "atk-s0201a3:259": "Kicchenāti dukkhena, na dukkhāya paṭipadāya. Buddhānañhi cattāropi maggā sukhappaṭipadāva honti. Pāramīpūraṇakāle pana sarāgasadosasamohasseva sato āgatāgatānaṁ yācakānaṁ , alaṅkatappaṭiyattaṁ sīsaṁ kantitvā, galalohitaṁ nīharitvā, suañjitāni akkhīni uppāṭetvā, kulavaṁsappadīpaṁ puttaṁ manāpacāriniṁ bhariyanti evamādīni dentassa, aññāni ca khantivādisadisesu attabhāvesu chejjabhejjādīni pāpuṇantassa āgamaniyapaṭipadaṁ sandhāyetaṁ vuttaṁ . Halanti ettha ha-kāro nipātamatto, alanti attho. Pakāsitunti desituṁ, evaṁ kicchena adhigatassa dhammassa alaṁ desituṁ, pariyattaṁ desituṁ, ko attho desitenāti vuttaṁ hoti. Rāgadosaparetehīti rāgadosapariphuṭṭhehi rāgadosānugatehi vā.",
  "atk-s0201a3:260": "Paṭisotagāminti niccādīnaṁ paṭisotaṁ aniccaṁ dukkhamanattā asubhanti evaṁ gataṁ catusaccadhammaṁ. Rāgarattāti kāmarāgena bhavarāgena diṭṭhirāgena ca rattā. Na dakkhantīti aniccaṁ dukkhamanattā asubhanti iminā sabhāvena na passissanti, te apassante ko sakkhissati evaṁ gāhāpetuṁ. Tamokhandhena āvuṭāti avijjārāsinā ajjhotthatā.",
  "atk-s0201a3:261": "282.Appossukkatāyāti nirussukkabhāvena, adesetukāmatāyāti attho. Kasmā panassa evaṁ cittaṁ nami, nanu esa mutto mocessāmi, tiṇṇo tāressāmi.",
  "atk-s0201a3:262": "‘‘Kiṁ me aññātavesena, dhammaṁ sacchikatenidha;",
  "atk-s0201a3:263": "Sabbaññutaṁ pāpuṇitvā, tārayissaṁ sadevaka’’nti. (bu. vaṁ. 2.56) –",
  "atk-s0201a3:264": "Patthanaṁ katvā pāramiyo pūretvā sabbaññutaṁ pattoti. Saccametaṁ, tadevaṁ paccavekkhaṇānubhāvena panassa evaṁ cittaṁ nami. Tassa hi sabbaññutaṁ patvā sattānaṁ kilesagahanataṁ, dhammassa ca gambhīrataṁ paccavekkhantassa sattānaṁ kilesagahanatā ca dhammagambhīratā ca sabbākārena pākaṭā jātā. Athassa ‘‘ime sattā kañjikapuṇṇā lābu viya, takkabharitā cāṭi viya, vasātelapītapilotikā viya, añjanamakkhitahattho viya ca kilesabharitā atisaṁkiliṭṭhā rāgarattā dosaduṭṭhā mohamūḷhā, te kiṁ nāma paṭivijjhissantī’’ti cintayato kilesagahanapaccavekkhaṇānubhāvenāpi evaṁ cittaṁ nami.",
  "atk-s0201a3:265": "‘‘Ayañca dhammo pathavīsandhārakaudakakkhandho viya gambhīro, pabbatena paṭicchādetvā ṭhapito sāsapo viya duddaso, satadhā bhinnassa vālassa koṭiyā koṭipaṭipādanaṁ viya duranubodho. Nanu mayā hi imaṁ dhammaṁ paṭivijjhituṁ vāyamantena adinnaṁ dānaṁ nāma natthi, arakkhitaṁ sīlaṁ nāma natthi, aparipūritā kāci pāramī nāma natthi? Tassa me nirussāhaṁ viya mārabalaṁ vidhamantassāpi pathavī na kampittha, paṭhamayāme pubbenivāsaṁ anussarantassāpi na kampittha, majjhimayāme dibbacakkhuṁ sodhentassāpi na kampittha, pacchimayāme pana paṭiccasamuppādaṁ paṭivijjhantasseva me dasasahassilokadhātu kampittha. Iti mādisenāpi tikkhañāṇena kicchenevāyaṁ dhammo paṭividdho, taṁ lokiyamahājanā kathaṁ paṭivijjhissantī’’ti dhammagambhīratāpaccavekkhaṇānubhāvenāpi evaṁ cittaṁ namīti veditabbaṁ.",
  "atk-s0201a3:266": "Apica brahmunā yācite desetukāmatāyapissa evaṁ cittaṁ nami. Jānāti hi bhagavā – ‘‘mama appossukkatāya citte namamāne maṁ mahābrahmā dhammadesanaṁ yācissati, ime ca sattā brahmagarukā, te ‘satthā kira dhammaṁ na desetukāmo ahosi, atha naṁ mahābrahmā yācitvā desāpesi, santo vata, bho, dhammo paṇīto vata, bho, dhammo’ti maññamānā sussūsissantī’’ti. Idampissa kāraṇaṁ paṭicca appossukkatāya cittaṁ nami, no dhammadesanāyāti veditabbaṁ.",
  "atk-s0201a3:267": "Sahampatissāti so kira kassapassa bhagavato sāsane sahako nāma thero paṭhamajjhānaṁ nibbattetvā paṭhamajjhānabhūmiyaṁ kappāyukabrahmā hutvā nibbatto. Tatra naṁ sahampatibrahmāti paṭisañjānanti, taṁ sandhāyāha – ‘‘brahmuno sahampatissā’’ti. Nassati vata, bhoti so kira imaṁ saddaṁ tathā nicchāresi, yathā dasasahassilokadhātubrahmāno sutvā sabbe sannipatiṁsu. Yatra hi nāmāti yasmiṁ nāma loke. Purato pāturahosīti tehi dasahi brahmasahassehi saddhiṁ pāturahosi. Apparajakkhajātikāti paññāmaye akkhimhi appaṁ parittaṁ rāgadosamoharajaṁ etesaṁ, evaṁsabhāvāti apparajakkhajātikā. Assavanatāti assavanatāya. Bhavissantīti purimabuddhesu dasapuññakiriyavasena katādhikārā paripākagatapadumāni viya sūriyarasmisamphassaṁ, dhammadesanaṁyeva ākaṅkhamānā catuppadikagāthāvasāne ariyabhūmiṁ okkamanārahā na eko, na dve, anekasatasahassā dhammassa aññātāro bhavissantīti dasseti.",
  "atk-s0201a3:268": "Pāturahosīti pātubhavi. Samalehi cintitoti samalehi chahi satthārehi cintito. Te hi puretaraṁ uppajjitvā sakalajambudīpe kaṇṭake pattharamānā viya, visaṁ siñcamānā viya ca samalaṁ micchādiṭṭhidhammaṁ desayiṁsu. Apāpuretanti vivara etaṁ. Amatassa dvāranti amatassa nibbānassa dvārabhūtaṁ ariyamaggaṁ. Suṇantu dhammaṁ vimalenānubuddhanti ime sattā rāgādimalānaṁ abhāvato vimalena sammāsambuddhena anubuddhaṁ catusaccadhammaṁ suṇantu tāva bhagavāti yācati.",
  "atk-s0201a3:269": "Sele yathā pabbatamuddhaniṭṭhitoti selamaye ekagghane pabbatamuddhani yathā ṭhitova. Na hi tassa ṭhitassa dassanatthaṁ gīvukkhipanapasāraṇādikiccaṁ atthi. Tathūpamanti tappaṭibhāgaṁ selapabbatūpamaṁ. Ayaṁ panettha saṅkhepattho – yathā selapabbatamuddhani ṭhitova cakkhumā puriso samantato janataṁ passeyya, tathā tvampi, sumedha, sundarapañña-sabbaññutaññāṇena samantacakkhu bhagavā dhammamayaṁ pāsādamāruyha sayaṁ apetasoko sokāvatiṇṇaṁ jātijarābhibhūtaṁ janataṁ avekkhassu upadhāraya upaparikkha. Ayaṁ panettha adhippāyo – yathā hi pabbatapāde samantā mahantaṁ khettaṁ katvā tattha kedārapāḷīsu kuṭikāyo katvā rattiṁ aggiṁ jāleyyuṁ. Caturaṅgasamannāgatañca andhakāraṁ assa, atha tassa pabbatassa matthake ṭhatvā cakkhumato purisassa bhūmiṁ olokayato neva khettaṁ, na kedārapāḷiyo, na kuṭiyo, na tattha sayitamanussā paññāyeyyuṁ. Kuṭikāsu pana aggijālāmattakameva paññāyeyya. Evaṁ dhammapāsādaṁ āruyha sattanikāyaṁ olokayato tathāgatassa, ye te akatakalyāṇā sattā, te ekavihāre dakkhiṇajāṇupasse nisinnāpi buddhacakkhussa āpāthaṁ nāgacchanti, rattiṁ khittā sarā viya honti. Ye pana katakalyāṇā veneyyapuggalā, te evassa dūrepi ṭhitā āpāthaṁ āgacchanti, so aggi viya himavantapabbato viya ca. Vuttampi cetaṁ –",
  "atk-s0201a3:270": "‘‘Dūre santo pakāsenti, himavantova pabbato;",
  "atk-s0201a3:271": "Asantettha na dissanti, rattiṁ khittā yathā sarā’’ti. (dha. pa. 304);",
  "atk-s0201a3:272": "Uṭṭhehīti bhagavato dhammadesanatthaṁ cārikacaraṇaṁ yācanto bhaṇati. Vīrātiādīsu bhagavā vīriyavantatāya vīro. Devaputtamaccukilesamārānaṁ vijitattā vijitasaṅgāmo. Jātikantārādinittharaṇatthāya veneyyasatthavāhanasamatthatāya satthavāho. Kāmacchandaiṇassa abhāvato aṇaṇoti veditabbo.",
  "atk-s0201a3:273": "283.Ajjhesananti yācanaṁ. Buddhacakkhunāti indriyaparopariyattañāṇena ca āsayānusayañāṇena ca. Imesañhi dvinnaṁ ñāṇānaṁ buddhacakkhūti nāmaṁ, sabbaññutaññāṇassa samantacakkhūti, tiṇṇaṁ maggañāṇānaṁ dhammacakkhūti. Apparajakkhetiādīsu yesaṁ vuttanayeneva paññācakkhumhi rāgādirajaṁ appaṁ, te apparajakkhā. Yesaṁ taṁ mahantaṁ, te mahārajakkhā. Yesaṁ saddhādīni indriyāni tikkhāni, te tikkhindriyā. Yesaṁ tāni mudūni, te mudindriyā. Yesaṁ teyeva saddhādayo ākārā sundarā, te svākārā. Ye kathitakāraṇaṁ sallakkhenti, sukhena sakkā honti viññāpetuṁ, te suviññāpayā. Ye paralokañceva vajjañca bhayato passanti, te paralokavajjabhayadassāvino nāma.",
  "atk-s0201a3:274": "Ayaṁ panettha pāḷi – ‘‘saddho puggalo apparajakkho, assaddho puggalo mahārajakkho. Āraddhavīriyo…, kusito…, upaṭṭhitassati…, muṭṭhassati…, samāhito…, asamāhito…, paññavā…, duppañño puggalo mahārajakkho. Tathā saddho puggalo tikkhindriyo…pe… paññavā puggalo paralokavajjabhayadassāvī, duppañño puggalo na paralokavajjabhayadassāvī. Lokoti khandhaloko, āyatanaloko, dhātuloko, sampattibhavaloko, sampattisambhavaloko, vipattibhavaloko, vipattisambhavaloko, eko loko sabbe sattā āhāraṭṭhitikā. Dve lokā – nāmañca rūpañca. Tayo lokā – tisso vedanā. Cattāro lokā – cattāro āhārā. Pañca lokā – pañcupādānakkhandhā. Cha lokā – cha ajjhattikāni āyatanāni. Satta lokā – satta viññāṇaṭṭhitiyo. Aṭṭha lokā – aṭṭha lokadhammā. Nava lokā – nava sattāvāsā. Dasa lokā – dasāyatanāni. Dvādasa lokā – dvādasāyatanāni. Aṭṭhārasa lokā – aṭṭhārassa dhātuyo. Vajjanti sabbe kilesā vajjā, sabbe duccaritā vajjā, sabbe abhisaṅkhārā vajjā, sabbe bhavagāmikammā vajjā. Iti imasmiñca loke imasmiñca vajje tibbā bhayasaññā paccupaṭṭhitā hoti, seyyathāpi ukkhittāsike vadhake. Imehi paññāsāya ākārehi imāni pañcindriyāni jānāti passati aññāsi paṭivijjhi. Idaṁ tathāgatassa indriyaparopariyatte ñāṇa’’nti (paṭi. ma. 1.112).",
  "atk-s0201a3:275": "Uppaliniyanti uppalavane. Itaresupi eseva nayo. Antonimuggaposīnīti yāni anto nimuggāneva posiyanti. Udakaṁ accuggamma ṭhitānīti udakaṁ atikkamitvā ṭhitāni. Tattha yāni accuggamma ṭhitāni, tāni sūriyarasmisamphassaṁ āgamayamānāni ṭhitāni ajja pupphanakāni. Yāni samodakaṁ ṭhitāni, tāni sve pupphanakāni. Yāni udakānuggatāni antonimuggaposīni, tāni tatiyadivase pupphanakāni. Udakā pana anuggatāni aññānipi sarogauppalādīni nāma atthi, yāni neva pupphissanti, macchakacchapabhakkhāneva bhavissanti. Tāni pāḷiṁ nāruḷhāni. Āharitvā pana dīpetabbānīti dīpitāni.",
  "atk-s0201a3:276": "Yatheva hi tāni catubbidhāni pupphāni, evameva ugghaṭitaññū vipañcitaññū neyyo padaparamoti cattāro puggalā. Tattha ‘‘yassa puggalassa saha udāhaṭavelāya dhammābhisamayo hoti, ayaṁ vuccati puggalo ugghaṭitaññū. Yassa puggalassa saṁkhittena bhāsitassa vitthārena atthe vibhajiyamāne dhammābhisamayo hoti, ayaṁ vuccati puggalo vipañcitaññū. Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato anupubbena dhammābhisamayo hoti, ayaṁ vuccati puggalo neyyo. Yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti, ayaṁ vuccati puggalo padaparamo’’ (pu. pa. 151). Tattha bhagavā uppalavanādisadisaṁ dasasahassilokadhātuṁ olokento ‘‘ajja pupphanakāni viya ugghaṭitaññū, sve pupphanakāni viya vipañcitaññū, tatiyadivase pupphanakāni viya neyyo, macchakacchapabhakkhāni pupphāni viya padaparamo’’ti addasa. Passanto ca ‘‘ettakā apparajakkhā, ettakā mahārajakkhā, tatrāpi ettakā ugghaṭitaññū’’ti evaṁ sabbākāratova addasa.",
  "atk-s0201a3:277": "Tattha tiṇṇaṁ puggalānaṁ imasmiṁyeva attabhāve bhagavato dhammadesanā atthaṁ sādheti. Padaparamānaṁ anāgate vāsanatthāya hoti. Atha bhagavā imesaṁ catunnaṁ puggalānaṁ atthāvahaṁ dhammadesanaṁ viditvā desetukamyataṁ uppādetvā puna sabbepi tīsu bhavesu satte bhabbābhabbavasena dve koṭṭhāse akāsi. Ye sandhāya vuttaṁ – ‘‘katame te sattā abhabbā, ye te sattā kammāvaraṇena samannāgatā kilesāvaraṇena samannāgatā vipākāvaraṇena samannāgatā assaddhā acchandikā duppaññā abhabbā niyāmaṁ okkamituṁ kusalesu dhammesu sammattaṁ, ime te sattā abhabbā. Katame te sattā bhabbā? Ye te sattā na kammāvaraṇena…pe… ime te sattā bhabbā’’ti (vibha. 827; paṭi. ma. 1.115). Tattha sabbepi abhabbapuggale pahāya bhabbapuggaleyeva ñāṇena pariggahetvā ‘‘ettakā rāgacaritā, ettakā dosamohacaritā vitakkasaddhābuddhicaritā’’ti cha koṭṭhāse akāsi; evaṁ katvā dhammaṁ desissāmīti cintesi.",
  "atk-s0201a3:278": "Paccabhāsinti patiabhāsiṁ. Apārutāti vivaṭā. Amatassa dvārāti ariyamaggo. So hi amatasaṅkhātassa nibbānassa dvāraṁ, so mayā vivaritvā ṭhapitoti dasseti. Pamuñcantu saddhanti sabbe attano saddhaṁ pamuñcantu, vissajjentu. Pacchimapadadvaye ayamattho, ahañhi attano paguṇaṁ suppavattitampi imaṁ paṇītaṁ uttamaṁ dhammaṁ kāyavācākilamathasaññī hutvā na bhāsiṁ . Idāni pana sabbo jano saddhābhājanaṁ upanetu, pūressāmi nesaṁ saṅkappanti.",
  "atk-s0201a3:279": "284.Tassa mayhaṁ, bhikkhave, etadahosīti etaṁ ahosi – kassa nu kho ahaṁ paṭhamaṁ dhammaṁ deseyyanti ayaṁ dhammadesanāpaṭisaṁyutto vitakko udapādīti attho. Kadā panesa udapādīti? Buddhabhūtassa aṭṭhame sattāhe.",
  "atk-s0201a3:280": "Tatrāyaṁ anupubbikathā – bodhisatto kira mahābhinikkhamanadivase vivaṭaṁ itthāgāraṁ disvā saṁviggahadayo, ‘‘kaṇḍakaṁ āharā’’ti channaṁ āmantetvā channasahāyo assarājapiṭṭhigato nagarato nikkhamitvā kaṇḍakanivattanacetiyaṭṭhānaṁ nāma dassetvā tīṇi rajjāni atikkamma anomānadītīre pabbajitvā anupubbena cārikaṁ caramāno rājagahe piṇḍāya caritvā paṇḍavapabbate nisinno magadhissarena raññā nāmagottaṁ pucchitvā, ‘‘imaṁ rajjaṁ sampaṭicchāhī’’ti vutto, ‘‘alaṁ mahārāja, na mayhaṁ rajjena attho, ahaṁ rajjaṁ pahāya lokahitatthāya padhānaṁ anuyuñjitvā loke vivaṭacchado bhavissāmīti nikkhanto’’ti vatvā, ‘‘tena hi buddho hutvā paṭhamaṁ mayhaṁ vijitaṁ osareyyāsī’’ti paṭiññaṁ gahito kālāmañca udakañca upasaṅkamitvā tesaṁ dhammadesanāya sāraṁ avindanto tato pakkamitvā uruveḷāya chabbassāni dukkarakārikaṁ karontopi amataṁ paṭivijjhituṁ asakkonto oḷārikāhārapaṭisevanena kāyaṁ santappesi.",
  "atk-s0201a3:281": "Tadā ca uruvelagāme sujātā nāma kuṭumbiyadhītā ekasmiṁ nigrodharukkhe patthanamakāsi – ‘‘sacāhaṁ samānajātikaṁ kulagharaṁ gantvā paṭhamagabbhe puttaṁ labhissāmi, balikammaṁ karissāmī’’ti. Tassā sā patthanā samijjhi. Sā visākhapuṇṇamadivase pātova balikammaṁ karissāmīti rattiyā paccūsasamaye eva pāyasaṁ paṭiyādesi. Tasmiṁ pāyase paccamāne mahantamahantā pupphuḷā uṭṭhahitvā dakkhiṇāvaṭṭā hutvā sañcaranti. Ekaphusitampi bahi na gacchati. Mahābrahmā chattaṁ dhāresi. Cattāro lokapālā khaggahatthā ārakkhaṁ gaṇhiṁsu. Sakko alātāni samānento aggiṁ jālesi. Devatā catūsu dīpesu ojaṁ saṁharitvā tattha pakkhipiṁsu. Bodhisatto bhikkhācārakālaṁ āgamayamāno pātova gantvā rukkhamūle nisīdi. Rukkhamūle sodhanatthāya gatā dhātī āgantvā sujātāya ārocesi – ‘‘devatā rukkhamūle nisinnā’’ti. Sujātā, sabbaṁ pasādhanaṁ pasādhetvā satasahassagghanike suvaṇṇathāle pāyasaṁ vaḍḍhetvā aparāya suvaṇṇapātiyā pidahitvā ukkhipitvā gatā mahāpurisaṁ disvā saheva pātiyā hatthe ṭhapetvā vanditvā ‘‘yathā mayhaṁ manoratho nipphanno, evaṁ tumhākampi nipphajjatū’’ti vatvā pakkāmi.",
  "atk-s0201a3:282": "Bodhisatto nerañjarāya tīraṁ gantvā suvaṇṇathālaṁ tīre ṭhapetvā nhatvā paccuttaritvā ekūnapaṇṇāsapiṇḍe karonto pāyasaṁ paribhuñjitvā ‘‘sacāhaṁ ajja buddho bhavāmi, thālaṁ paṭisotaṁ gacchatū’’ti khipi. Thālaṁ paṭisotaṁ gantvā thokaṁ ṭhatvā kālanāgarājassa bhavanaṁ pavisitvā tiṇṇaṁ buddhānaṁ thālāni ukkhipitvā aṭṭhāsi.",
  "atk-s0201a3:283": "Mahāsatto vanasaṇḍe divāvihāraṁ katvā sāyanhasamaye sottiyena dinnā aṭṭha tiṇamuṭṭhiyo gahetvā bodhimaṇḍaṁ āruyha dakkhiṇadisābhāge aṭṭhāsi. So padeso paduminipatte udakabindu viya akampittha. Mahāsatto, ‘‘ayaṁ mama guṇaṁ dhāretuṁ na sakkotī’’ti pacchimadisābhāgaṁ agamāsi, sopi tatheva akampittha. Uttaradisābhāgaṁ agamāsi, sopi tatheva akampittha. Puratthimadisābhāgaṁ agamāsi, tattha pallaṅkappamāṇaṁ ṭhānaṁ sunikhātaindakhilo viya niccalamahosi. Mahāsatto ‘‘idaṁ ṭhānaṁ sabbabuddhānaṁ kilesabhañjanaviddhaṁsanaṭṭhāna’’nti tāni tiṇāni agge gahetvā cālesi. Tāni cittakārena tūlikaggena paricchinnāni viya ahesuṁ. Bodhisatto , ‘‘bodhiṁ appatvā imaṁ pallaṅkaṁ na bhindissāmī’’ti caturaṅgavīriyaṁ adhiṭṭhahitvā pallaṅkaṁ ābhujitvā nisīdi.",
  "atk-s0201a3:284": "Taṅkhaṇaññeva māro bāhusahassaṁ māpetvā diyaḍḍhayojanasatikaṁ girimekhalaṁ nāma hatthiṁ āruyha navayojanaṁ mārabalaṁ gahetvā addhakkhikena olokayamāno pabbato viya ajjhottharanto upasaṅkami. Mahāsatto, ‘‘mayhaṁ dasa pāramiyo pūrentassa añño samaṇo vā brāhmaṇo vā devo vā māro vā brahmā vā sakkhi natthi, vessantarattabhāve pana mayhaṁ sattasu vāresu mahāpathavī sakkhi ahosi; idānipi me ayameva acetanā kaṭṭhakaliṅgarūpamā mahāpathavī sakkhī’’ti hatthaṁ pasāreti. Mahāpathavī tāvadeva ayadaṇḍena pahataṁ kaṁsathālaṁ viya ravasataṁ ravasahassaṁ muñcamānā viravitvā parivattamānā mārabalaṁ cakkavāḷamukhavaṭṭiyaṁ muñcanamakāsi. Mahāsatto sūriye dharamāneyeva mārabalaṁ vidhamitvā paṭhamayāme pubbenivāsañāṇaṁ, majjhimayāme dibbacakkhuṁ visodhetvā pacchimayāme paṭiccasamuppāde ñāṇaṁ otāretvā vaṭṭavivaṭṭaṁ sammasitvā aruṇodaye buddho hutvā , ‘‘mayā anekakappakoṭisatasahassaṁ addhānaṁ imassa pallaṅkassa atthāya vāyāmo kato’’ti sattāhaṁ ekapallaṅkena nisīdi. Athekaccānaṁ devatānaṁ, ‘‘kiṁ nu kho aññepi buddhattakarā dhammā atthī’’ti kaṅkhā udapādi.",
  "atk-s0201a3:285": "Atha bhagavā aṭṭhame divase samāpattito vuṭṭhāya devatānaṁ kaṅkhaṁ ñatvā kaṅkhāvidhamanatthaṁ ākāse uppatitvā yamakapāṭihāriyaṁ dassetvā tāsaṁ kaṅkhaṁ vidhamitvā pallaṅkato īsakaṁ pācīnanissite uttaradisābhāge ṭhatvā cattāri asaṅkhyeyyāni kappasatasahassañca pūritānaṁ pāramīnaṁ phalādhigamaṭṭhānaṁ pallaṅkañceva bodhirukkhañca animisehi akkhīhi olokayamāno sattāhaṁ vītināmesi, taṁ ṭhānaṁ animisacetiyaṁ nāma jātaṁ.",
  "atk-s0201a3:286": "Atha pallaṅkassa ca ṭhitaṭṭhānassa ca antarā puratthimapacchimato āyate ratanacaṅkame caṅkamanto sattāhaṁ vītināmesi, taṁ ṭhānaṁ ratanacaṅkamacetiyaṁ nāma jātaṁ. Tato pacchimadisābhāge devatā ratanagharaṁ māpayiṁsu, tattha pallaṅkena nisīditvā abhidhammapiṭakaṁ visesato cettha anantanayasamantapaṭṭhānaṁ vicinanto sattāhaṁ vītināmesi, taṁ ṭhānaṁ ratanagharacetiyaṁ nāma jātaṁ. Evaṁ bodhisamīpeyeva cattāri sattāhāni vītināmetvā pañcame sattāhe bodhirukkhamūlā yena ajapālanigrodho tenupasaṅkami, tatrāpi dhammaṁ vicinantoyeva vimuttisukhañca paṭisaṁvedento nisīdi, dhammaṁ vicinanto cettha evaṁ abhidhamme nayamaggaṁ sammasi – paṭhamaṁ dhammasaṅgaṇīpakaraṇaṁ nāma, tato vibhaṅgapakaraṇaṁ, dhātukathāpakaraṇaṁ, puggalapaññattipakaraṇaṁ, kathāvatthu nāma pakaraṇaṁ, yamakaṁ nāma pakaraṇaṁ, tato mahāpakaraṇaṁ paṭṭhānaṁ nāmāti.",
  "atk-s0201a3:287": "Tatthassa saṇhasukhumapaṭṭhānamhi citte otiṇṇe pīti uppajji; pītiyā uppannāya lohitaṁ pasīdi, lohite pasanne chavi pasīdi. Chaviyā pasannāya puratthimakāyato kūṭāgārādippamāṇā rasmiyo uṭṭhahitvā ākāse pakkhandachaddantanāgakulaṁ viya pācīnadisāya anantāni cakkavāḷāni pakkhandā, pacchimakāyato uṭṭhahitvā pacchimadisāya, dakkhiṇaṁsakūṭato uṭṭhahitvā dakkhiṇadisāya, vāmaṁsakūṭato uṭṭhahitvā uttaradisāya anantāni cakkavāḷāni pakkhandā, pādatalehi pavāḷaṅkuravaṇṇā rasmiyo nikkhamitvā mahāpathaviṁ vinivijjhitvā udakaṁ dvidhā bhinditvā vātakkhandhaṁ padāletvā ajaṭākāsaṁ pakkhandā, sīsato samparivattiyamānaṁ maṇidāmaṁ viya nīlavaṇṇā rasmivaṭṭi uṭṭhahitvā cha devaloke vinivijjhitvā nava brahmaloke vehapphale pañca suddhāvāse ca vinivijjhitvā cattāro āruppe atikkamma ajaṭākāsaṁ pakkhandā. Tasmiṁ divase aparimāṇesu cakkavāḷesu aparimāṇā sattā sabbe suvaṇṇavaṇṇāva ahesuṁ. Taṁ divasañca pana bhagavato sarīrā nikkhantā yāvajjadivasāpi tā rasmiyo anantā lokadhātuyo gacchantiyeva.",
  "atk-s0201a3:288": "Evaṁ bhagavā ajapālanigrodhe sattāhaṁ vītināmetvā tato aparaṁ sattāhaṁ mucalinde nisīdi, nisinnamattasseva cassa sakalaṁ cakkavāḷagabbhaṁ pūrento mahāakālamegho udapādi. Evarūpo kira mahāmegho dvīsuyeva kālesu vassati cakkavattimhi vā uppanne buddhe vā. Idha buddhakāle udapādi. Tasmiṁ pana uppanne mucalindo nāgarājā cintesi – ‘‘ayaṁ megho satthari mayhaṁ bhavanaṁ paviṭṭhamatteva uppanno, vāsāgāramassa laddhuṁ vaṭṭatī’’ti. So sattaratanamayaṁ pāsādaṁ nimminituṁ sakkontopi evaṁ kate mayhaṁ mahapphalaṁ na bhavissati, dasabalassa kāyaveyyāvaccaṁ karissāmīti mahantaṁ attabhāvaṁ katvā satthāraṁ sattakkhattuṁ bhogehi parikkhipitvā upari phaṇaṁ dhāresi. Parikkhepassa anto okāso heṭṭhā lohapāsādappamāṇo ahosi. Icchiticchitena iriyāpathena satthā viharissatīti nāgarājassa ajjhāsayo ahosi. Tasmā evaṁ mahantaṁ okāsaṁ parikkhipi. Majjhe ratanapallaṅko paññatto hoti, upari suvaṇṇatārakavicittaṁ samosaritagandhadāmakusumadāmacelavitānaṁ ahosi. Catūsu koṇesu gandhatelena dīpā jalitā, catūsu disāsu vivaritvā candanakaraṇḍakā ṭhapitā. Evaṁ bhagavā taṁ sattāhaṁ tattha vītināmetvā tato aparaṁ sattāhaṁ rājāyatane nisīdi.",
  "atk-s0201a3:289": "Aṭṭhame sattāhe sakkena devānamindena ābhataṁ dantakaṭṭhañca osadhaharītakañca khāditvā mukhaṁ dhovitvā catūhi lokapālehi upanīte paccagghe selamaye patte tapussabhallikānaṁ piṇḍapātaṁ paribhuñjitvā puna paccāgantvā ajapālanigrodhe nisinnassa sabbabuddhānaṁ āciṇṇo ayaṁ vitakko udapādi.",
  "atk-s0201a3:290": "Tattha paṇḍitoti paṇḍiccena samannāgato. Viyattoti veyyattiyena samannāgato. Medhāvīti ṭhānuppattiyā paññāya samannāgato. Apparajakkhajātikoti samāpattiyā vikkhambhitattā nikkilesajātiko visuddhasatto. Ājānissatīti sallakkhessati paṭivijjhissati. Ñāṇañca pana meti mayhampi sabbaññutaññāṇaṁ uppajji. Bhagavā kira devatāya kathiteneva niṭṭhaṁ agantvā sayampi sabbaññutaññāṇena olokento ito sattamadivasamatthake kālaṁ katvā ākiñcaññāyatane nibbattoti addasa. Taṁ sandhāyāha – ‘‘ñāṇañca pana me dassanaṁ udapādī’’ti. Mahājāniyoti sattadivasabbhantare pattabbamaggaphalato parihīnattā mahatī jāni assāti mahājāniyo. Akkhaṇe nibbattattā gantvā desiyamānaṁ dhammampissa sotuṁ sotappasādo natthi, idha dhammadesanaṭṭhānaṁ āgamanapādāpi natthi, evaṁ mahājāniyo jātoti dasseti. Abhidosakālaṅkatoti aḍḍharatte kālaṅkato. Ñāṇañca pana meti mayhampi sabbaññutaññāṇaṁ udapādi. Idhāpi kira bhagavā devatāya vacanena sanniṭṭhānaṁ akatvā sabbaññutaññāṇena olokento ‘‘hiyyo aḍḍharatte kālaṅkatvā udako rāmaputto nevasaññānāsaññāyatane nibbatto’’ti addasa. Tasmā evamāha. Sesaṁ purimanayasadisameva. Bahukārāti bahūpakārā. Padhānapahitattaṁ upaṭṭhahiṁsūti padhānatthāya pesitattabhāvaṁ vasanaṭṭhāne pariveṇasammajjanena pattacīvaraṁ gahetvā anubandhanena mukhodakadantakaṭṭhadānādinā ca upaṭṭhahiṁsu. Ke pana te pañcavaggiyā nāma? Yete –",
  "atk-s0201a3:291": "Rāmo dhajo lakkhaṇo jotimanti,",
  "atk-s0201a3:292": "Yañño subhojo suyāmo sudatto;",
  "atk-s0201a3:293": "Ete tadā aṭṭha ahesuṁ brāhmaṇā,",
  "atk-s0201a3:294": "Chaḷaṅgavā mantaṁ viyākariṁsūti.",
  "atk-s0201a3:295": "Bodhisattassa jātakāle supinapaṭiggāhakā ceva lakkhaṇapaṭiggāhakā ca aṭṭha brāhmaṇā. Tesu tayo dvedhā byākariṁsu – ‘‘imehi lakkhaṇehi samannāgato agāraṁ ajjhāvasamāno rājā hoti cakkavattī, pabbajamāno buddho’’ti. Pañca brāhmaṇā ekaṁsabyākaraṇā ahesuṁ – ‘‘imehi lakkhaṇehi samannāgato agāre na tiṭṭhati, buddhova hotī’’ti. Tesu purimā tayo yathāmantapadaṁ gatā, ime pana pañca mantapadaṁ atikkantā. Te attanā laddhaṁ puṇṇapattaṁ ñātakānaṁ vissajjetvā ‘‘ayaṁ mahāpuriso agāraṁ na ajjhāvasissati, ekantena buddho bhavissatī’’ti nibbitakkā bodhisattaṁ uddissa samaṇapabbajjaṁ pabbajitā. Tesaṁ puttātipi vadanti. Taṁ aṭṭhakathāya paṭikkhittaṁ.",
  "atk-s0201a3:296": "Ete kira daharakāleyeva bahū mante jāniṁsu, tasmā te brāhmaṇā ācariyaṭṭhāne ṭhapayiṁsu. Te pacchā amhehi puttadārajaṭaṁ chaḍḍetvā na sakkā bhavissati pabbajitunti daharakāleyeva pabbajitvā ramaṇīyāni senāsanāni paribhuñjantā vicariṁsu. Kālena kālaṁ pana ‘‘kiṁ, bho, mahāpuriso mahābhinikkhamanaṁ nikkhanto’’ti pucchanti. Manussā, ‘‘kuhiṁ tumhe mahāpurisaṁ passissatha, tīsu pāsādesu tividhanāṭakamajjhe devo viya sampattiṁ anubhotī’’ti vadanti. Te sutvā, ‘‘na tāva mahāpurisassa ñāṇaṁ paripākaṁ gacchatī’’ti appossukkā vihariṁsuyeva. Kasmā panettha bhagavā, ‘‘bahukārā kho ime pañcavaggiyā’’ti āha? Kiṁ upakārakānaṁyeva esa dhammaṁ deseti, anupakārakānaṁ na desetīti? No na deseti. Paricayavasena hesa āḷārañceva kālāmaṁ udakañca rāmaputtaṁ olokesi. Etasmiṁ pana buddhakkhette ṭhapetvā aññāsikoṇḍaññaṁ paṭhamaṁ dhammaṁ sacchikātuṁ samattho nāma natthi. Kasmā? Tathāvidhaupanissayattā.",
  "atk-s0201a3:297": "Pubbe kira puññakaraṇakāle dve bhātaro ahesuṁ. Te ekatova sassaṁ akaṁsu. Tattha jeṭṭhakassa ‘‘ekasmiṁ sasse navavāre aggasassadānaṁ mayā dātabba’’nti ahosi. So vappakāle bījaggaṁ nāma datvā gabbhakāle kaniṭṭhena saddhiṁ mantesi – ‘‘gabbhakāle gabbhaṁ phāletvā dassāmā’’ti. Kaniṭṭho ‘‘taruṇasassaṁ nāsetukāmosī’’ti āha. Jeṭṭho kaniṭṭhassa ananuvattanabhāvaṁ ñatvā khettaṁ vibhajitvā attano koṭṭhāsato gabbhaṁ phāletvā khīraṁ nīharitvā sappiphāṇitehi yojetvā adāsi, puthukakāle puthukaṁ kāretvā adāsi, lāyane lāyanaggaṁ veṇikaraṇe veṇaggaṁ kalāpādīsu kalāpaggaṁ khaḷaggaṁ bhaṇḍaggaṁ koṭṭhagganti evaṁ ekasasse navavāre aggadānaṁ adāsi. Kaniṭṭho panassa uddharitvā adāsi, tesu jeṭṭho aññāsikoṇḍaññatthero jāto, kaniṭṭho subhaddaparibbājako. Iti ekasmiṁ sasse navannaṁ aggadānānaṁ dinnattā ṭhapetvā theraṁ añño paṭhamaṁ dhammaṁ sacchikātuṁ samattho nāma natthi. ‘‘Bahukārā kho ime pañcavaggiyā’’ti idaṁ pana upakārānussaraṇamattakeneva vuttaṁ.",
  "atk-s0201a3:298": "Isipatane migadāyeti tasmiṁ kira padese anuppanne buddhe paccekasambuddhā gandhamādanapabbate sattāhaṁ nirodhasamāpattiyā vītināmetvā nirodhā vuṭṭhāya nāgalatādantakaṭṭhaṁ khāditvā anotattadahe mukhaṁ dhovitvā pattacīvaramādāya ākāsena āgantvā nipatanti. Tattha cīvaraṁ pārupitvā nagare piṇḍāya caritvā katabhattakiccā gamanakālepi tatoyeva uppatitvā gacchanti. Iti isayo ettha nipatanti uppatanti cāti taṁ ṭhānaṁ isipatananti saṅkhaṁ gataṁ. Migānaṁ pana abhayatthāya dinnattā migadāyoti vuccati. Tena vuttaṁ ‘‘isipatane migadāye’’ti.",
  "atk-s0201a3:299": "285.Antarā ca gayaṁ antarā ca bodhinti gayāya ca bodhissa ca vivare tigāvutantare ṭhāne. Bodhimaṇḍato hi gayā tīṇi gāvutāni. Bārāṇasī aṭṭhārasa yojanāni. Upako bodhimaṇḍassa ca gayāya ca antare bhagavantaṁ addasa. Antarāsaddena pana yuttattā upayogavacanaṁ kataṁ. Īdisesu ca ṭhānesu akkharacintakā ‘‘antarā gāmañca nadiñca yātī’’ti evaṁ ekameva antarāsaddaṁ payujjanti. So dutiyapadenapi yojetabbo hoti . Ayojiyamāne upayogavacanaṁ na pāpuṇāti. Idha pana yojetvā eva vuttoti. Addhānamaggapaṭipannanti addhānasaṅkhātaṁ maggaṁ paṭipannaṁ, dīghamaggapaṭipannanti attho. Addhānamaggagamanasamayassa hi vibhaṅge ‘‘addhayojanaṁ gacchissāmīti bhuñjitabba’’ntiādivacanato (pāci. 218) addhayojanampi addhānamaggo hoti. Bodhimaṇḍato pana gayā tigāvutaṁ.",
  "atk-s0201a3:300": "Sabbābhibhūti sabbaṁ tebhūmakadhammaṁ abhibhavitvā ṭhito. Sabbavidūti sabbaṁ catubhūmakadhammaṁ avediṁ aññāsiṁ. Sabbesu dhammesu anupalittoti sabbesu tebhūmakadhammesu kilesalepanena anupalitto. Sabbaṁ jahoti sabbaṁ tebhūmakadhammaṁ jahitvā ṭhito. Taṇhākkhaye vimuttoti taṇhākkhaye nibbāne ārammaṇato vimutto. Sayaṁ abhiññāyāti sabbaṁ catubhūmakadhammaṁ attanāva jānitvā. Kamuddiseyyanti kaṁ aññaṁ ‘‘ayaṁ me ācariyo’’ti uddiseyyaṁ.",
  "atk-s0201a3:301": "Na me ācariyo atthīti lokuttaradhamme mayhaṁ ācariyo nāma natthi. Natthi me paṭipuggaloti mayhaṁ paṭibhāgapuggalo nāma natthi. Sammāsambuddhoti sahetunā nayena cattāri saccāni sayaṁ buddho. Sītibhūtoti sabbakilesagginibbāpanena sītibhūto. Kilesānaṁyeva nibbutattā nibbuto. Kāsinaṁ puranti kāsiraṭṭhe nagaraṁ. Āhañchaṁ amatadundubhinti dhammacakkapaṭilābhāya amatabheriṁ paharissāmīti gacchāmi. Arahasi anantajinoti anantajinoti bhavituṁ yutto. Hupeyya pāvusoti, āvuso, evampi nāma bhaveyya. Pakkāmīti vaṅkahārajanapadaṁ nāma agamāsi.",
  "atk-s0201a3:302": "Tatthekaṁ migaluddakagāmakaṁ nissāya vāsaṁ kappesi. Jeṭṭhakaluddako taṁ upaṭṭhāsi. Tasmiñca janapade caṇḍā makkhikā honti. Atha naṁ ekāya cāṭiyā vasāpesuṁ, migaluddako dūre migavaṁ gacchanto ‘‘amhākaṁ arahante mā pamajjī’’ti chāvaṁ nāma dhītaraṁ āṇāpetvā agamāsi saddhiṁ puttabhātukehi. Sā cassa dhītā dassanīyā hoti koṭṭhāsasampannā. Dutiyadivase upako gharaṁ āgato taṁ dārikaṁ sabbaṁ upacāraṁ katvā parivisituṁ upagataṁ disvā rāgena abhibhūto bhuñjitumpi asakkonto bhājanena bhattaṁ ādāya vasanaṭṭhānaṁ gantvā bhattaṁ ekamante nikkhipitvā sace chāvaṁ labhāmi, jīvāmi, no ce, marāmīti nirāhāro sayi. Sattame divase māgaviko āgantvā dhītaraṁ upakassa pavattiṁ pucchi. Sā ‘‘ekadivasameva āgantvā puna nāgatapubbo’’ti āha. Māgaviko āgataveseneva naṁ upasaṅkamitvā pucchissāmīti taṁkhaṇaṁyeva gantvā ‘‘kiṁ, bhante, apphāsuka’’nti pāde parāmasanto pucchi. Upako nitthunanto parivattatiyeva. So ‘‘vadatha bhante, yaṁ mayā sakkā kātuṁ, taṁ sabbaṁ karissāmī’’ti āha. Upako, ‘‘sace chāvaṁ labhāmi, jīvāmi, no ce, idheva maraṇaṁ seyyo’’ti āha. Jānāsi pana, bhante, kiñci sippanti. Na jānāmīti. Na, bhante, kiñci sippaṁ ajānantena sakkā gharāvāsaṁ adhiṭṭhātunti.",
  "atk-s0201a3:303": "So āha – ‘‘nāhaṁ kiñci sippaṁ jānāmi, apica tumhākaṁ maṁsahārako bhavissāmi, maṁsañca vikkīṇissāmī’’ti. Māgaviko, ‘‘amhākampi etadeva ruccatī’’ti uttarasāṭakaṁ datvā gharaṁ ānetvā dhītaraṁ adāsi. Tesaṁ saṁvāsamanvāya putto vijāyi. Subhaddotissa nāmaṁ akaṁsu. Chāvā tassa rodanakāle ‘‘maṁsahārakassa putta, migaluddakassa putta mā rodī’’tiādīni vadamānā puttatosanagītena upakaṁ uppaṇḍesi. Bhadde tvaṁ maṁ anāthoti maññasi. Atthi me anantajino nāma sahāyo. Tassāhaṁ santike gamissāmīti āha. Chāvā evamayaṁ aṭṭīyatīti ñatvā punappunaṁ katheti. So ekadivasaṁ anārocetvāva majjhimadesābhimukho pakkāmi.",
  "atk-s0201a3:304": "Bhagavā ca tena samayena sāvatthiyaṁ viharati jetavane mahāvihāre. Atha kho bhagavā paṭikacceva bhikkhū āṇāpesi – ‘‘yo, bhikkhave, ‘anantajino’ti pucchamāno āgacchati, tassa maṁ dasseyyāthā’’ti. Upakopi kho ‘‘kuhiṁ anantajino vasatī’’ti pucchanto anupubbena sāvatthiṁ āgantvā vihāramajjhe ṭhatvā kuhiṁ anantajinoti pucchi. Taṁ bhikkhū bhagavato santikaṁ nayiṁsu. So bhagavantaṁ disvā – ‘‘sañjānātha maṁ bhagavā’’ti āha. Āma, upaka, sañjānāmi, kuhiṁ pana tvaṁ vasitthāti. Vaṅkahārajanapade, bhanteti. Upaka, mahallakosi jāto pabbajituṁ sakkhissasīti. Pabbajissāmi, bhanteti. Bhagavā pabbājetvā tassa kammaṭṭhānaṁ adāsi. So kammaṭṭhāne kammaṁ karonto anāgāmiphale patiṭṭhāya kālaṁ katvā avihesu nibbatto. Nibbattakkhaṇeyeva arahattaṁ pāpuṇīti. Avihesu nibbattamattā hi satta janā arahattaṁ pāpuṇiṁsu, tesaṁ so aññataro.",
  "atk-s0201a3:305": "Vuttañhetaṁ –",
  "atk-s0201a3:306": "‘‘Avihaṁ upapannāse, vimuttā satta bhikkhavo;",
  "atk-s0201a3:307": "Rāgadosaparikkhīṇā, tiṇṇā loke visattikaṁ.",
  "atk-s0201a3:308": "Upako palagaṇḍo ca, pukkusāti ca te tayo;",
  "atk-s0201a3:309": "Bhaddiyo khaṇḍadevo ca, bahuraggi ca saṅgiyo;",
  "atk-s0201a3:310": "Te hitvā mānusaṁ dehaṁ, dibbayogaṁ upajjhagu’’nti. (saṁ. ni. 1.105);",
  "atk-s0201a3:311": "286.Saṇṭhapesunti katikaṁ akaṁsu. Bāhullikoti cīvarabāhullādīnaṁ atthāya paṭipanno. Padhānavibbhantoti padhānato vibbhanto bhaṭṭho parihīno. Āvatto bāhullāyāti cīvarādīnaṁ bahulabhāvatthāya āvatto. Apica kho āsanaṁ ṭhapetabbanti apica kho panassa uccakule nibbattassa āsanamattaṁ ṭhapetabbanti vadiṁsu. Nāsakkhiṁsūti buddhānubhāvena buddhatejasā abhibhūtā attano katikāya ṭhātuṁ nāsakkhiṁsu. Nāmena ca āvusovādena ca samudācarantīti gotamāti, āvusoti ca vadanti. Āvuso gotama, mayaṁ uruvelāyaṁ padhānakāle tuyhaṁ pattacīvaraṁ gahetvā vicarimhā, mukhodakaṁ dantakaṭṭhaṁ adamhā, vutthapariveṇaṁ sammajjimhā, pacchā ko te vattappaṭipattimakāsi, kacci amhesu pakkantesu na cintayitthāti evarūpiṁ kathaṁ kathentīti attho. Iriyāyāti dukkarairiyāya. Paṭipadāyāti dukkarapaṭipattiyā. Dukkarakārikāyāti pasatapasata-muggayūsādiāharakaraṇādinā dukkarakaraṇena. Abhijānātha me noti abhijānātha nu mama. Evarūpaṁ pabhāvitametanti etaṁ evarūpaṁ vākyabhedanti attho. Api nu ahaṁ uruvelāya padhāne tumhākaṁ saṅgaṇhanatthaṁ anukkaṇṭhanatthaṁ rattiṁ vā divā vā āgantvā, – ‘‘āvuso, mā vitakkayittha, mayhaṁ obhāso vā nimittaṁ vā paññāyatī’’ti evarūpaṁ kañci vacanabhedaṁ akāsinti adhippāyo. Te ekapadeneva satiṁ labhitvā uppannagāravā, ‘‘handa addhā esa buddho jāto’’ti saddahitvā no hetaṁ, bhanteti āhaṁsu. Asakkhiṁ kho ahaṁ, bhikkhave, pañcavaggiye bhikkhū saññāpetunti ahaṁ , bhikkhave, pañcavaggiye bhikkhū buddho ahanti jānāpetuṁ asakkhiṁ. Tadā pana bhagavā uposathadivaseyeva āgacchi. Attano buddhabhāvaṁ jānāpetvā koṇḍaññattheraṁ kāyasakkhiṁ katvā dhammacakkappavattanasuttaṁ kathesi. Suttapariyosāne thero aṭṭhārasahi brahmakoṭīhi saddhiṁ sotāpattiphale patiṭṭhāsi. Sūriye dharamāneyeva desanā niṭṭhāsi. Bhagavā tattheva vassaṁ upagacchi.",
  "atk-s0201a3:312": "Dvepi sudaṁ, bhikkhave, bhikkhū ovadāmītiādi pāṭipadadivasato paṭṭhāya piṇḍapātatthāyapi gāmaṁ appavisanadīpanatthaṁ vuttaṁ. Tesañhi bhikkhūnaṁ kammaṭṭhānesu uppannamalavisodhanatthaṁ bhagavā antovihāreyeva ahosi. Uppanne uppanne kammaṭṭhānamale tepi bhikkhū bhagavato santikaṁ gantvā pucchanti. Bhagavāpi tesaṁ nisinnaṭṭhānaṁ gantvā malaṁ vinodeti. Atha nesaṁ bhagavatā evaṁ nīhaṭabhattena ovadiyamānānaṁ vappatthero pāṭipadadivase sotāpanno ahosi. Bhaddiyatthero dutiyāyaṁ, mahānāmatthero tatiyāyaṁ, assajitthero catutthiyaṁ. Pakkhassa pana pañcamiyaṁ sabbeva te ekato sannipātetvā anattalakkhaṇasuttaṁ kathesi, suttapariyosāne sabbepi arahattaphale patiṭṭhahiṁsu. Tenāha – ‘‘atha kho, bhikkhave, pañcavaggiyā bhikkhū mayā evaṁ ovadiyamānā…pe… anuttaraṁ yogakkhemaṁ nibbānaṁ ajjhagamaṁsu…pe… natthi dāni punabbhavo’’ti. Ettakaṁ kathāmaggaṁ bhagavā yaṁ pubbe avaca – ‘‘tumhepi mamañceva pañcavaggiyānañca maggaṁ āruḷhā, ariyapariyesanā tumhākaṁ pariyesanā’’ti imaṁ ekameva anusandhiṁ dassento āhari.",
  "atk-s0201a3:313": "287. Idāni yasmā na agāriyānaṁyeva pañcakāmaguṇapariyesanā hoti, anagāriyānampi cattāro paccaye appaccavekkhitvā paribhuñjantānaṁ pañcakāmaguṇavasena anariyapariyesanā hoti, tasmā taṁ dassetuṁ pañcime, bhikkhave, kāmaguṇātiādimāha. Tattha navarattesu pattacīvarādīsu cakkhuviññeyyā rūpātiādayo cattāro kāmaguṇā labbhanti. Raso panettha paribhogaraso hoti. Manuññe piṇḍapāte bhesajje ca pañcapi labbhanti. Senāsanamhi cīvare viya cattāro. Raso pana etthāpi paribhogarasova. Ye hi keci, bhikkhaveti kasmā ārabhi? Evaṁ pañca kāmaguṇe dassetvā idāni ye evaṁ vadeyyuṁ, ‘‘pabbajitakālato paṭṭhāya anariyapariyesanā nāma kuto, ariyapariyesanāva pabbajitāna’’nti, tesaṁ paṭisedhanatthāya ‘‘pabbajitānampi catūsu paccayesu appaccavekkhaṇaparibhogo anariyapariyesanā evā’’ti dassetuṁ imaṁ desanaṁ ārabhi. Tattha gadhitāti taṇhāgedhena gadhitā. Mucchitāti taṇhāmucchāya mucchitā . Ajjhopannāti taṇhāya ajjhogāḷhā. Anādīnavadassāvinoti ādīnavaṁ apassantā. Anissaraṇapaññāti nissaraṇaṁ vuccati paccavekkhaṇañāṇaṁ. Te tena virahitā.",
  "atk-s0201a3:314": "Idāni tassatthassa sādhakaṁ upamaṁ dassento seyyathāpi, bhikkhavetiādimāha. Tatrevaṁ opammasaṁsandanaṁ veditabbaṁ – āraññakamago viya hi samaṇabrāhmaṇā, luddakena araññe ṭhapitapāso viya cattāro paccayā, tassa luddassa pāsarāsiṁ ajjhottharitvā sayanakālo viya tesaṁ cattāro paccaye appaccavekkhitvā paribhogakālo. Luddake āgacchante magassa yena kāmaṁ agamanakālo viya samaṇabrāhmaṇānaṁ mārassa yathākāmakaraṇīyakālo, māravasaṁ upagatabhāvoti attho. Magassa pana abaddhassa pāsarāsiṁ adhisayitakālo viya samaṇabrāhmaṇānaṁ catūsu paccayesu paccavekkhaṇaparibhogo, luddake āgacchante magassa yena kāmaṁ gamanaṁ viya samaṇabrāhmaṇānaṁ māravasaṁ anupagamanaṁ veditabbaṁ. Vissatthoti nibbhayo nirāsaṅko. Sesaṁ sabbattha uttānatthamevāti.",
  "atk-s0201a3:315": "Papañcasūdaniyā majjhimanikāyaṭṭhakathāya",
  "atk-s0201a3:316": "Pāsarāsisuttavaṇṇanā niṭṭhitā.",
  "atk-s0201a3:317": "Ariyapariyesanātipi etasseva nāmaṁ.",
  "atk-s0201a3:318": "7. Cūḷahatthipadopamasuttavaṇṇanā",
  "atk-s0201a3:319": "288.Evaṁme sutanti cūḷahatthipadopamasuttaṁ. Tattha sabbasetena vaḷavābhirathenāti, ‘‘setā sudaṁ assā yuttā honti setālaṅkārā. Seto ratho setālaṅkāro setaparivāro, setā rasmiyo, setā patodalaṭṭhi, setaṁ chattaṁ, setaṁ uṇhīsaṁ, setāni vatthāni, setā upāhanā, setāya sudaṁ vālabījaniyā bījiyatī’’ti (saṁ. ni. 5.4) evaṁ vuttena sakalasetena catūhi vaḷavāhi yuttarathena.",
  "atk-s0201a3:320": "Ratho ca nāmeso duvidho hoti – yodharatho, alaṅkārarathoti. Tattha yodharatho caturassasaṇṭhāno hoti nātimahā, dvinnaṁ tiṇṇaṁ vā janānaṁ gahaṇasamattho. Alaṅkāraratho mahā hoti, dīghato dīgho, puthulato puthulo. Tattha chattaggāhako vālabījaniggāhako tālavaṇṭaggāhakoti evaṁ aṭṭha vā dasa vā sukhena ṭhātuṁ vā nisīdituṁ vā nipajjituṁ vā sakkonti, ayampi alaṅkārarathoyeva. So sabbo sacakkapañjarakubbaro rajataparikkhitto ahosi. Vaḷavā pakatiyā setavaṇṇāva. Pasādhanampi tādisaṁ rajatamayaṁ ahosi. Rasmiyopi rajatapanāḷi suparikkhittā. Patodalaṭṭhipi rajataparikkhittā. Brāhmaṇopi setavatthaṁ nivāsetvā setaṁyeva uttarāsaṅgamakāsi, setavilepanaṁ vilimpi, setamālaṁ pilandhi, dasasu aṅgulīsu aṅgulimuddikā, kaṇṇesu kuṇḍalānīti evamādialaṅkāropissa rajatamayova ahosi. Parivārabrāhmaṇāpissa dasasahassamattā tatheva setavatthavilepanamālālaṅkārā ahesuṁ. Tena vuttaṁ ‘‘sabbasetena vaḷavābhirathenā’’ti.",
  "atk-s0201a3:321": "Sāvatthiyā niyyātīti so kira channaṁ channaṁ māsānaṁ ekavāraṁ nagaraṁ padakkhiṇaṁ karoti. Ito ettakehi divasehi nagaraṁ padakkhiṇaṁ karissatīti puretarameva ghosanā karīyati; taṁ sutvā ye nagarato na pakkantā, te na pakkamanti. Ye pakkantā, tepi, ‘‘puññavato sirisampattiṁ passissāmā’’ti āgacchanti. Yaṁ divasaṁ brāhmaṇo nagaraṁ anuvicarati, tadā pātova nagaravīthiyo sammajjitvā vālikaṁ okiritvā lājapañcamehi pupphehi abhippakiritvā puṇṇaghaṭe ṭhapetvā kadaliyo ca dhaje ca ussāpetvā sakalanagaraṁ dhūpitavāsitaṁ karonti. Brāhmaṇo pātova sīsaṁ nhāyitvā purebhattaṁ bhuñjitvā vuttanayeneva setavatthādīhi attānaṁ alaṅkaritvā pāsādā oruyha rathaṁ abhiruhati. Atha naṁ te brāhmaṇā sabbasetavatthavilepanamālālaṅkārā setacchattāni gahetvā parivārenti; tato mahājanassa sannipātanatthaṁ paṭhamaṁyeva taruṇadārakānaṁ phalāphalāni vikiritvā tadanantaraṁ māsakarūpāni; tadanantaraṁ kahāpaṇe vikiranti; mahājanā sannipatanti. Ukkuṭṭhiyo ceva celukkhepā ca pavattanti. Atha brāhmaṇo maṅgalikasovatthikādīsu maṅgalāni ceva suvatthiyo ca karontesu mahāsampattiyā nagaraṁ anuvicarati. Puññavantā manussā ekabhūmakādipāsāde āruyha sukapattasadisāni vātapānakavāṭāni vivaritvā olokenti. Brāhmaṇopi attano yasasirisampattiyā nagaraṁ ajjhottharanto viya dakkhiṇadvārābhimukho hoti. Tena vuttaṁ ‘‘sāvatthiyā niyyātī’’ti.",
  "atk-s0201a3:322": "Divā divassāti divasassa divā, majjhanhakāleti attho. Pilotikaṁ paribbājakanti pilotikāti evaṁ itthiliṅgavohāravasena laddhanāmaṁ paribbājakaṁ. So kira paribbājako daharo paṭhamavaye ṭhito suvaṇṇavaṇṇo buddhupaṭṭhāko, pātova tathāgatassa ceva mahātherānañca upaṭṭhānaṁ katvā tidaṇḍakuṇḍikādiparikkhāraṁ ādāya jetavanā nikkhamitvā nagarābhimukho pāyāsi. Taṁ esa dūratova āgacchantaṁ addasa. Etadavocāti anukkamena santikaṁ āgataṁ sañjānitvā etaṁ, ‘‘handa kuto nu bhavaṁ vacchāyano āgacchatī’’ti gottaṁ kittento vacanaṁ avoca. Paṇḍito maññeti bhavaṁ vacchāyano samaṇaṁ gotamaṁ paṇḍitoti maññati, udāhu noti ayamettha attho.",
  "atk-s0201a3:323": "Ko cāhaṁ, bhoti, bho, samaṇassa gotamassa paññāveyyattiyaṁ jānane ahaṁ ko nāma? Ko ca samaṇassa gotamassa paññāveyyattiyaṁ jānissāmīti kuto cāhaṁ samaṇassa gotamassa paññāveyyattiyaṁ jānissāmi, kena kāraṇena jānissāmīti? Evaṁ sabbathāpi attano ajānanabhāvaṁ dīpeti . Sopi nūnassa tādisovāti yo samaṇassa gotamassa paññāveyyattiyaṁ jāneyya, sopi nūna dasa pāramiyo pūretvā sabbaññutaṁ patto tādiso buddhoyeva bhaveyya. Sineruṁ vā himavantaṁ vā pathaviṁ vā ākāsaṁ vā pametukāmena tappamāṇova daṇḍo vā rajju vā laddhuṁ vaṭṭati. Samaṇassa gotamassa paññaṁ jānantenapi tassa ñāṇasadisameva sabbaññutaññāṇaṁ laddhuṁ vaṭṭatīti dīpeti. Ādaravasena panettha āmeḍitaṁ kataṁ. Uḷārāyāti uttarāya seṭṭhāya. Ko cāhaṁ, bhoti, bho, ahaṁ samaṇassa gotamassa pasaṁsane ko nāma? Ko ca samaṇaṁ gotamaṁ pasaṁsissāmīti kena kāraṇena pasaṁsissāmi? Pasatthapasatthoti sabbaguṇānaṁ uttaritarehi sabbalokapasatthehi attano guṇeheva pasattho, na tassa aññehi pasaṁsanakiccaṁ atthi. Yathā hi campakapupphaṁ vā nīluppalaṁ vā padumaṁ vā lohitacandanaṁ vā attano vaṇṇagandhasiriyāva pāsādikañceva sugandhañca, na tassa āgantukehi vaṇṇagandhehi thomanakiccaṁ atthi. Yathā ca maṇiratanaṁ vā candamaṇḍalaṁ vā attano ālokeneva obhāsati, na tassa aññena obhāsanakiccaṁ atthi. Evaṁ samaṇo gotamo sabbalokapasatthehi attano guṇeheva pasattho thomito sabbalokassa seṭṭhataṁ pāpito, na tassa aññena pasaṁsanakiccaṁ atthi. Pasatthehi vā pasatthotipi pasatthapasattho.",
  "atk-s0201a3:324": "Ke pasatthā nāma? Rājā pasenadi kosalo kāsikosalavāsikehi pasattho, bimbisāro aṅgamagadhavāsīhi. Vesālikā licchavī vajjiraṭṭhavāsīhi pasatthā. Pāveyyakā mallā, kosinārakā mallā, aññepi te te khattiyā tehi tehi jānapadehi pasatthā. Caṅkīādayo brāhmaṇā brāhmaṇagaṇehi, anāthapiṇḍikādayo upāsakā anekasatehi upāsakagaṇehi, visākhādayo upāsikā anekasatāhi upāsikāhi, sakuludāyiādayo paribbājakā anekehi paribbājakasatehi, uppalavaṇṇātheriādikā mahāsāvikā anekehi bhikkhunisatehi, sāriputtattherādayo mahāsāvakā anekasatehi bhikkhūhi, sakkādayo devā anekasahassehi devehi, mahābrahmādayo brahmāno anekasahassehi brahmehi pasatthā. Te sabbepi dasabalaṁ thomenti vaṇṇenti, pasaṁsantīti bhagavā ‘‘pasatthapasattho’’ti vuccati.",
  "atk-s0201a3:325": "Atthavasanti atthānisaṁsaṁ. Athassa paribbājako attano pasādakāraṇaṁ ācikkhanto seyyathāpi, bho, kusalo nāgavanikotiādimāha. Tattha nāgavanikoti nāgavanavāsiko anuggahitasippo puriso. Parato pana uggahitasippo puriso nāgavanikoti āgato. Cattāri padānīti cattāri ñāṇapadāni ñāṇavalañjāni, ñāṇena akkantaṭṭhānānīti attho.",
  "atk-s0201a3:326": "289.Khattiyapaṇḍitetiādīsu paṇḍiteti paṇḍiccena samannāgate. Nipuṇeti saṇhe sukhumabuddhino, sukhumaatthantarapaṭivijjhanasamatthe. Kataparappavādeti viññātaparappavāde ceva parehi saddhiṁ katavādaparicaye ca. Vālavedhirūpeti vālavedhidhanuggahasadise. Te bhindantā maññe carantīti vālavedhi viya vālaṁ sukhumānipi paresaṁ diṭṭhigatāni attano paññāgatena bhindantā viya carantīti attho. Pañhaṁ abhisaṅkharontīti dupadampi tipadampi catuppadampi pañhaṁ karonti. Vādaṁ āropessāmāti dosaṁ āropessāma. Na ceva samaṇaṁ gotamaṁ pañhaṁ pucchantīti; kasmā na pucchanti? Bhagavā kira parisamajjhe dhammaṁ desento parisāya ajjhāsayaṁ oloketi, tato passati – ‘‘ime khattiyapaṇḍitā guḷhaṁ rahassaṁ pañhaṁ ovaṭṭikasāraṁ katvā āgatā’’ti. So tehi apuṭṭhoyeva evarūpe pañhe pucchāya ettakā dosā, vissajjane ettakā, atthe pade akkhare ettakāti ime pañhe pucchanto evaṁ puccheyya, vissajjento evaṁ vissajjeyyāti, iti ovaṭṭikasāraṁ katvā ānīte pañhe dhammakathāya antare pakkhipitvā viddhaṁseti. Khattiyapaṇḍitā ‘‘seyyo vata no, ye mayaṁ ime pañhe na pucchimhā, sace hi mayaṁ puccheyyāma, appatiṭṭheva no katvā samaṇo gotamo khipeyyā’’ti attamanā bhavanti.",
  "atk-s0201a3:327": "Apica buddhā nāma dhammaṁ desentā parisaṁ mettāya pharanti, mettāpharaṇena dasabale mahājanassa cittaṁ pasīdati, buddhā ca nāma rūpaggappattā honti dassanasampannā madhurassarā mudujivhā suphusitadantāvaraṇā amatena hadayaṁ siñcantā viya dhammaṁ kathenti. Tatra nesaṁ mettāpharaṇena pasannacittānaṁ evaṁ hoti – ‘‘evarūpaṁ advejjhakathaṁ amoghakathaṁ niyyānikakathaṁ kathentena bhagavatā saddhiṁ na sakkhissāma paccanīkaggāhaṁ gaṇhitu’’nti attano pasannabhāveneva na pucchanti.",
  "atk-s0201a3:328": "Aññadatthūti ekaṁsena. Sāvakā sampajjantīti saraṇagamanavasena sāvakā honti. Tadanuttaranti taṁ anuttaraṁ. Brahmacariyapariyosānanti maggabrahmacariyassa pariyosānabhūtaṁ arahattaphalaṁ, tadatthāya hi te pabbajanti. Manaṁ vata, bho, anassāmāti, bho, sace mayaṁ na upasaṅkameyyāma, iminā thokena anupasaṅkamanamattena apayirupāsanamatteneva naṭṭhā bhaveyyāma. Upasaṅkamanamattakena panamhā na naṭṭhāti attho. Dutiyapadaṁ purimasseva vevacanaṁ. Assamaṇāva samānātiādīsu pāpānaṁ asamitattā assamaṇāva. Abāhitattā ca pana abrāhmaṇāva. Kilesārīnaṁ ahatattā anarahantoyeva samānāti attho.",
  "atk-s0201a3:329": "290.Udānaṁ udānesīti udāhāraṁ udāhari. Yathā hi yaṁ telaṁ mānaṁ gahetuṁ na sakkoti, vissanditvā gacchati, taṁ avasekoti vuccati, yañca jalaṁ taḷākaṁ gahetuṁ na sakkoti, ajjhottharitvā gacchati, taṁ oghoti vuccati. Evameva yaṁ pītimayaṁ vacanaṁ hadayaṁ gahetuṁ na sakkoti, adhikaṁ hutvā anto asaṇṭhahitvā bahi nikkhamati, taṁ udānanti vuccati. Evarūpaṁ pītimayaṁ vacanaṁ nicchāresīti attho. Hatthipadopamoti hatthipadaṁ upamā assa dhammassāti hatthipadopamo. So na ettāvatā vitthārena paripūro hotīti dasseti. Nāgavanikoti uggahitahatthisippo hatthivanacāriko. Atha kasmā idha kusaloti na vuttoti? Parato ‘‘yo hoti kusalo’’ti vibhāgadassanato. Yo hi koci pavisati, yo pana kusalo hoti, so neva tāva niṭṭhaṁ gacchati. Tasmā idha kusaloti avatvā parato vutto.",
  "atk-s0201a3:330": "291.Vāmanikāti rassā āyāmatopi na dīghā mahākucchihatthiniyo. Uccā ca nisevitanti sattaṭṭharatanubbedhe vaṭarukkhādīnaṁ khandhappadese ghaṁsitaṭṭhānaṁ. Uccā kāḷārikāti uccā ca yaṭṭhisadisapādā hutvā, kāḷārikā ca dantānaṁ kaḷāratāya. Tāsaṁ kira eko danto unnato hoti, eko onato. Ubhopi ca viraḷā honti, na āsannā. Uccāca dantehi ārañjitānīti sattaṭṭharatanubbedhe vaṭarukkhādīnaṁ khandhappadese pharasunā pahataṭṭhānaṁ viya dāṭṭhāhi chinnaṭṭhānaṁ. Uccā kaṇerukā nāmāti uccā ca yaṭṭhisadisadīghapādā hutvā, kaṇerukā ca dantānaṁ kaṇerutāya, tā kira makuḷadāṭhā honti. Tasmā kaṇerukāti vuccanti. So niṭṭhaṁ gacchatīti so nāgavaniko yassa vatāhaṁ nāgassa anupadaṁ āgato, ayameva so, na añño. Yañhi ahaṁ paṭhamaṁ padaṁ disvā vāmanikānaṁ padaṁ idaṁ bhavissatīti niṭṭhaṁ na gato, yampi tato orabhāge disvā kāḷārikānaṁ bhavissati, kaṇerukānaṁ bhavissatīti niṭṭhaṁ na gato, sabbaṁ taṁ imasseva mahāhatthino padanti mahāhatthiṁ disvāva niṭṭhaṁ gacchati.",
  "atk-s0201a3:331": "Evameva khoti ettha idaṁ opammasaṁsandanaṁ – nāgavanaṁ viya hi ādito paṭṭhāya yāva nīvaraṇappahānā dhammadesanā veditabbā. Kusalo nāgavaniko viya yogāvacaro; mahānāgo viya sammāsambuddho; mahantaṁ hatthipadaṁ viya jhānābhiññā. Nāgavanikassa tattha tattha hatthipadaṁ disvāpi vāmanikānaṁ padaṁ bhavissati, kāḷārikānaṁ kaṇerukānaṁ padaṁ bhavissatīti aniṭṭhaṅgatabhāvo viya yogino, imā jhānābhiññā nāma bāhirakaparibbājakānampi santīti aniṭṭhaṅgatabhāvo. Nāgavanikassa, tattha tattha mayā diṭṭhaṁ padaṁ imasseva mahāhatthino, na aññassāti mahāhatthiṁ disvā niṭṭhaṅgamanaṁ viya ariyasāvakassa arahattaṁ patvāva niṭṭhaṅgamanaṁ. Idañca pana opammasaṁsandanaṁ matthake ṭhatvāpi kātuṁ vaṭṭati. Imasmimpi ṭhāne vaṭṭatiyeva. Anukkamāgataṁ pana pāḷipadaṁ gahetvā idheva kataṁ. Tattha idhāti desāpadese nipāto. Svāyaṁ katthaci lokaṁ upādāya vuccati. Yathāha – ‘‘idha tathāgato loke uppajjatī’’ti (dī. ni. 1.279). Katthaci sāsanaṁ. Yathāha – ‘‘idheva, bhikkhave, samaṇo, idha dutiyo samaṇo’’ti (a. ni. 4.241). Katthaci okāsaṁ. Yathāha –",
  "atk-s0201a3:332": "‘‘Idheva tiṭṭhamānassa, devabhūtassa me sato;",
  "atk-s0201a3:333": "Punarāyu ca me laddho, evaṁ jānāhi mārisā’’ti. (dī. ni. 2.369; dī. ni. aṭṭha. 1.190);",
  "atk-s0201a3:334": "Katthaci padapūraṇamattameva. Yathāha – ‘‘idhāhaṁ, bhikkhave, bhuttāvī assaṁ pavārito’’ti (ma. ni. 1.30). Idha pana lokaṁ upādāya vuttoti veditabbo. Idaṁ vuttaṁ hoti ‘‘brāhmaṇa imasmiṁ loke tathāgato uppajjati arahaṁ…pe… buddho bhagavā’’ti.",
  "atk-s0201a3:335": "Tattha tathāgatasaddo mūlapariyāye, arahantiādayo visuddhimagge vitthāritā. Loke uppajjatīti ettha pana lokoti okāsaloko sattaloko saṅkhāralokoti tividho. Idha pana sattaloko adhippeto. Sattaloke uppajjamānopi ca tathāgato na devaloke, na brahmaloke, manussalokeyeva uppajjati. Manussalokepi na aññasmiṁ cakkavāḷe, imasmiṁyeva cakkavāḷe. Tatrāpi na sabbaṭṭhānesu, ‘‘puratthimāya disāya gajaṅgalaṁ nāma nigamo. Tassāparena mahāsālo, tato parā paccantimā janapadā, orato majjhe. Puratthimadakkhiṇāya disāya sallavatī nāma nadī, tato parā paccantimā janapadā, orato majjhe. Dakkhiṇāya disāya setakaṇṇikaṁ nāma nigamo, tato parā paccantimā janapadā, orato majjhe. Pacchimāya disāya thūṇaṁ nāma brāhmaṇagāmo , tato parā paccantimā janapadā, orato majjhe. Uttarāya disāya usiraddhajo nāma pabbato, tato parā paccantimā janapadā, orato majjhe’’ti (mahāva. 259) evaṁ paricchinne āyāmato tiyojanasate vitthārato aḍḍhateyyayojanasate parikkhepato navayojanasate majjhimapadese uppajjati. Na kevalañca tathāgatova, paccekabuddhā aggasāvakā asīti mahātherā buddhamātā buddhapitā cakkavattī rājā aññe ca sārappattā brāhmaṇagahapatikā ettheva uppajjanti. Tattha tathāgato sujātāya dinnamadhupāyasabhojanato paṭṭhāya yāva arahattamaggo, tāva uppajjati nāma. Arahattaphale uppanno nāma. Mahābhinikkhamanato vā yāva arahattamaggo. Tusitabhavanato vā yāva arahattamaggo. Dīpaṅkarapādamūlato vā yāva arahattamaggo, tāva uppajjati nāma. Arahattaphale uppanno nāma. Idha sabbapaṭhamaṁ uppannabhāvaṁ sandhāya uppajjatīti vuttaṁ , tathāgato loke uppanno hotīti ayañhettha attho.",
  "atk-s0201a3:336": "So imaṁ lokanti so bhagavā imaṁ lokaṁ, idāni vattabbaṁ nidasseti. Sadevakanti saha devehi sadevakaṁ. Evaṁ saha mārena samārakaṁ. Saha brahmunā sabrahmakaṁ. Saha samaṇabrāhmaṇehi sassamaṇabrāhmaṇiṁ. Pajātattā pajā, taṁ pajaṁ. Saha devamanussehi sadevamanussaṁ. Tattha sadevakavacanena pañcakāmāvacaradevaggahaṇaṁ veditabbaṁ. Samārakavacanena chaṭṭhakāmāvacaradevaggahaṇaṁ. Sabrahmakavacanena brahmakāyikādibrahmaggahaṇaṁ. Sassamaṇabrāhmaṇivacanena sāsanassa paccatthipaccāmittasamaṇabrāhmaṇaggahaṇaṁ samitapāpabāhitapāpasamaṇabrāhmaṇaggahaṇañca. Pajāvacanena sattalokaggahaṇaṁ. Sadevamanussavacanena sammutidevaavasesamanussaggahaṇaṁ. Evamettha tīhi padehi okāsalokena saddhiṁ sattaloko, dvīhi pajāvasena sattalokova gahitoti veditabbo.",
  "atk-s0201a3:337": "Aparo nayo – sadevakaggahaṇena arūpāvacaradevaloko gahito. Samārakaggahaṇena chakāmāvacaradevaloko. Sabrahmakaggahaṇena rūpī brahmaloko. Sassamaṇabrāhmaṇādiggahaṇena catuparisavasena sammutidevehi vā saha manussaloko avasesasabbasattaloko vā.",
  "atk-s0201a3:338": "Apicettha sadevakavacanena ukkaṭṭhaparicchedato sabbassa lokassa sacchikatabhāvamāha. Tato yesaṁ ahosi – ‘‘māro mahānubhāvo chakāmāvacarissaro vasavattī. Kiṁ sopi etena sacchikato’’ti? Tesaṁ vimatiṁ vidhamanto samārakanti āha. Yesaṁ pana ahosi – ‘‘brahmā mahānubhāvo , ekaṅguliyā ekasmiṁ cakkavāḷasahasse ālokaṁ pharati, dvīhi…pe… dasahi aṅgulīhi dasasu cakkavāḷasahassesu ālokaṁ pharati, anuttarañca jhānasamāpattisukhaṁ paṭisaṁvedeti. Kiṁ sopi sacchikato’’ti? Tesaṁ vimatiṁ vidhamanto sabrahmakanti āha. Tato ye cintesuṁ – ‘‘puthū samaṇabrāhmaṇā sāsanassa paccatthikā, kiṁ tepi sacchikatā’’ti? Tesaṁ vimatiṁ vidhamanto sassamaṇabrāhmaṇiṁ pajanti āha. Evaṁ ukkaṭṭhukkaṭṭhānaṁ sacchikatabhāvaṁ pakāsetvā atha sammutideve avasesamanusse ca upādāya ukkaṭṭhaparicchedavasena sesasattalokassa sacchikatabhāvaṁ pakāsento sadevamanussanti āha. Ayamettha bhāvānukkamo. Porāṇā panāhu – sadevakanti devatāhi saddhiṁ avasesalokaṁ. Samārakanti mārena saddhiṁ avasesalokaṁ. Sabrahmakanti brahmehi saddhiṁ avasesalokaṁ. Evaṁ sabbepi tibhavūpage satte tīhākārehi tīsu padesu pakkhipetvā puna dvīhi padehi pariyādiyanto ‘‘sassamaṇabrāhmaṇiṁ pajaṁ sadevamanussa’’nti āha. Evaṁ pañcahi padehi tena tenākārena tedhātukameva pariyādinnanti.",
  "atk-s0201a3:339": "Sayaṁ abhiññā sacchikatvā pavedetīti sayanti sāmaṁ aparaneyyo hutvā. Abhiññāti abhiññāya, adhikena ñāṇena ñatvāti attho. Sacchikatvāti paccakkhaṁ katvā. Etena anumānādipaṭikkhepo kato hoti. Pavedetīti bodheti viññāpeti pakāseti. So dhammaṁ deseti ādikalyāṇaṁ…pe… pariyosānakalyāṇanti so bhagavā sattesu kāruññataṁ paṭicca hitvāpi anuttaraṁ vivekasukhaṁ dhammaṁ deseti. Tañca kho appaṁ vā bahuṁ vā desento ādikalyāṇādippakārameva deseti. Ādimhipi kalyāṇaṁ bhaddakaṁ anavajjameva katvā deseti. Majjhepi… pariyosānepi kalyāṇaṁ bhaddakaṁ anavajjameva katvā desetīti vuttaṁ hoti.",
  "atk-s0201a3:340": "Tattha atthi desanāya ādimajjhapariyosānaṁ, atthi sāsanassa. Desanāya tāva catuppadikāyapi gāthāya paṭhamapādo ādi nāma, tato dve majjhaṁ nāma, ante eko pariyosānaṁ nāma. Ekānusandhikassa suttassa nidānamādi, idamavocāti pariyosānaṁ, ubhinnaṁ antarā majjhaṁ. Anekānusandhikassa suttassa paṭhamānusandhi ādi, ante anusandhi pariyosānaṁ, majjhe eko vā dve vā bahū vā majjhameva. Sāsanassa pana sīlasamādhivipassanā ādi nāma. Vuttampi cetaṁ – ‘‘ko cādi kusalānaṁ dhammānaṁ, sīlañca suvisuddhaṁ, diṭṭhi ca ujukā’’ti (saṁ. ni. 5.369). ‘‘Atthi, bhikkhave, majjhimā paṭipadā tathāgatena abhisambuddhā’’ti evaṁ vutto pana ariyamaggo majjhaṁ nāma, phalañceva nibbānañca pariyosānaṁ nāma. ‘‘Etadatthamidaṁ, brāhmaṇa, brahmacariyametaṁ sāraṁ, etaṁ pariyosāna’’nti (ma. ni. 1.324) hi ettha phalaṁ pariyosānanti vuttaṁ. ‘‘Nibbānogadhañhi , āvuso visākha, brahmacariyaṁ vussati nibbānaparāyaṇaṁ nibbānapariyosāna’’nti (ma. ni. 1.466) ettha nibbānaṁ pariyosānanti vuttaṁ. Idha desanāya ādimajjhapariyosānaṁ adhippetaṁ. Bhagavā hi dhammaṁ desento ādimhi sīlaṁ dassetvā majjhe maggaṁ pariyosāne nibbānaṁ dasseti. Tena vuttaṁ – ‘‘so dhammaṁ deseti ādikalyāṇaṁ majjhekalyāṇaṁ pariyosānakalyāṇa’’nti. Tasmā aññopi dhammakathiko dhammaṁ kathento –",
  "atk-s0201a3:341": "‘‘Ādimhi sīlaṁ dasseyya, majjhe maggaṁ vibhāvaye;",
  "atk-s0201a3:342": "Pariyosānamhi nibbānaṁ, esā kathikasaṇṭhitī’’ti. (dī. ni. aṭṭha. 1.190);",
  "atk-s0201a3:343": "Sātthaṁ sabyañjananti yassa hi yāgubhattaitthipurisādivaṇṇanā nissitā desanā hoti, na so sātthaṁ deseti. Bhagavā pana tathārūpaṁ desanaṁ pahāya catusatipaṭṭhānādinissitaṁ desanaṁ deseti. Tasmā ‘‘sātthaṁ desetī’’ti vuccati. Yassa pana desanā ekabyañjanādiyuttā vā sabbaniroṭṭhabyañjanā vā sabbavissaṭṭhasabbaniggahītabyañjanā vā, tassa damiḷakirāsavarādimilakkhūnaṁ bhāsā viya byañjanapāripūriyā abhāvato abyañjanā nāma desanā hoti. Bhagavā pana –",
  "atk-s0201a3:344": "‘‘Sithilaṁ dhanitañca dīgharassaṁ, garukaṁ lahukañca niggahītaṁ;",
  "atk-s0201a3:345": "Sambandhaṁ vavatthitaṁ vimuttaṁ, dasadhā byañjanabuddhiyā pabhedo’’ti. (dī. ni. aṭṭha. 1.190) –",
  "atk-s0201a3:346": "Evaṁ vuttaṁ dasavidhaṁ byañjanaṁ amakkhetvā paripuṇṇabyañjanameva katvā dhammaṁ deseti. Tasmā ‘‘sabyañjanaṁ dhammaṁ desetī’’ti vuccati.",
  "atk-s0201a3:347": "Kevalaparipuṇṇanti ettha kevalanti sakalādhivacanaṁ. Paripuṇṇanti anūnādhikavacanaṁ. Idaṁ vuttaṁ hoti – ‘‘sakalaparipuṇṇameva deseti, ekadesanāpi aparipuṇṇā natthī’’ti. Parisuddhanti nirupakkilesaṁ. Yo hi idaṁ dhammadesanaṁ nissāya lābhaṁ vā sakkāraṁ vā labhissāmīti deseti, tassa aparisuddhā desanā hoti. Bhagavā pana lokāmisanirapekkho hitapharaṇena mettābhāvanāya muduhadayo ullumpanasabhāvasaṇṭhitena cittena deseti. Tasmā ‘‘parisuddhaṁ dhammaṁ desetī’’ti vuccati. Brahmacariyaṁ pakāsetīti ettha brahmacariyanti sikkhattayasaṅgahaṁ sakalasāsanaṁ. Tasmā brahmacariyaṁ pakāsetīti so dhammaṁ deseti ādikalyāṇaṁ…pe… parisuddhaṁ, evaṁ desento ca sikkhattayasaṅgahitaṁ sakalasāsanaṁ brahmacariyaṁ pakāsetīti evamettha attho daṭṭhabbo. Brahmacariyanti seṭṭhaṭṭhena brahmabhūtaṁ cariyaṁ. Brahmabhūtānaṁ vā buddhādīnaṁ cariyanti vuttaṁ hoti.",
  "atk-s0201a3:348": "Taṁ dhammanti taṁ vuttappakārasampadaṁ dhammaṁ. Suṇāti gahapati vāti kasmā paṭhamaṁ gahapatiṁ niddisatīti? Nihatamānattā ussannattā ca. Yebhuyyena hi khattiyakulato pabbajitā jātiṁ nissāya mānaṁ karonti. Brāhmaṇakulā pabbajitā mante nissāya mānaṁ karonti. Hīnajaccakulā pabbajitā attano vijātitāya patiṭṭhātuṁ na sakkonti. Gahapatidārakā pana kacchehi sedaṁ muñcantehi piṭṭhiyā loṇaṁ pupphamānāya bhūmiṁ kasitvā nihatamānadappā honti. Te pabbajitvā mānaṁ vā dappaṁ vā akatvā yathābalaṁ buddhavacanaṁ uggahetvā vipassanāya kammaṁ karontā sakkonti arahatte patiṭṭhātuṁ. Itarehi ca kulehi nikkhamitvā pabbajitā nāma na bahukā, gahapatikāva bahukā, iti nihatamānattā ussannattā ca paṭhamaṁ gahapatiṁ niddisatīti.",
  "atk-s0201a3:349": "Aññatarasmiṁ vāti itaresaṁ vā kulānaṁ aññatarasmiṁ. Paccājātoti patijāto. Tathāgate saddhaṁ paṭilabhatīti parisuddhaṁ dhammaṁ sutvā dhammassāmimhi tathāgate ‘‘sammāsambuddho vata bhagavā’’ti saddhaṁ paṭilabhati. Iti paṭisañcikkhatīti evaṁ paccavekkhati. Sambādho gharāvāsoti sacepi saṭṭhihatthe ghare yojanasatantarepi vā dve jāyampatikā vasanti, tathāpi nesaṁ sakiñcanasapalibodhaṭṭhena gharāvāso sambādhoyeva. Rajopathoti rāgarajādīnaṁ uṭṭhānaṭṭhānanti mahāaṭṭhakathāyaṁ vuttaṁ. Āgamanapathotipi vaṭṭati. Alagganaṭṭhena abbhokāso viyāti abbhokāso. Pabbajito hi kūṭāgāraratanapāsādadevavimānādīsu pihitadvāravātapānesu paṭicchannesu vasantopi neva laggati na sajjati na bajjhati. Tena vuttaṁ – ‘‘abbhokāso pabbajjā’’ti. Apica sambādho gharāvāso kusalakiriyāya okāsābhāvato. Rajopatho asaṁvutasaṅkāraṭṭhānaṁ viya rajānaṁ kilesarajānaṁ sannipātaṭṭhānato. Abbhokāso pabbajjā kusalakiriyāya yathāsukhaṁ okāsasabbhāvato.",
  "atk-s0201a3:350": "Nayidaṁ sukaraṁ…pe… pabbajeyyanti ettha ayaṁ saṅkhepakathā – yadetaṁ sikkhattayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ. Ekadivasampi ca kilesamalena amalinaṁ katvā carimakacittaṁ pāpetabbatāya ekantaparisuddhaṁ, saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ, idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ. Yaṁnūnāhaṁ kese ca massuñca ohāretvā kāsāyarasapītatāya kāsāyāni brahmacariyaṁ carantānaṁ anucchavikāni vatthāni acchādetvā paridahitvā agārasmā nikkhamitvā anagāriyaṁ pabbajeyyanti. Ettha ca yasmā agārassa hitaṁ kasivāṇijjādikammaṁ agāriyanti vuccati, tañca pabbajjāya natthi. Tasmā pabbajjā anagāriyāti ñātabbā, taṁ anagāriyaṁ. Pabbajeyyanti paṭipajjeyyaṁ. Appaṁ vāti sahassato heṭṭhā bhogakkhandho appo nāma hoti, sahassato paṭṭhāya mahā. Ābandhanaṭṭhena ñāti eva parivaṭṭo ñātiparivaṭṭo. So vīsatiyā heṭṭhā appo hoti, vīsatiyā paṭṭhāya mahā.",
  "atk-s0201a3:351": "292.Bhikkhūnaṁ sikkhāsājīvasamāpannoti yā bhikkhūnaṁ adhisīlasaṅkhātā sikkhā, tañca, yattha cete saha jīvanti ekajīvikā sabhāgavuttino honti, taṁ bhagavatā paññattasikkhāpadasaṅkhātaṁ sājīvañca tattha sikkhanabhāvena samāpannoti bhikkhūnaṁ sikkhāsājīvasamāpanno. Samāpannoti sikkhaṁ paripūrento, sājīvañca avītikkamanto hutvā tadubhayaṁ upagatoti attho. Pāṇātipātaṁ pahāyātiādīsu pāṇātipātādikathā heṭṭhā vitthāritā eva. Pahāyāti imaṁ pāṇātipātacetanāsaṅkhātaṁ dussīlyaṁ pajahitvā. Paṭivirato hotīti pahīnakālato paṭṭhāya tato dussīlyato orato viratova hoti. Nihitadaṇḍo nihitasatthoti parūpaghātatthāya daṇḍaṁ vā satthaṁ vā ādāya avattanato nikkhittadaṇḍo ceva nikkhittasattho cāti attho. Ettha ca ṭhapetvā daṇḍaṁ sabbampi avasesaṁ upakaraṇaṁ sattānaṁ vihiṁsanabhāvato satthanti veditabbaṁ. Yaṁ pana bhikkhū kattaradaṇḍaṁ vā dantakaṭṭhavāsiṁ vā pipphalakaṁ vā gahetvā vicaranti, na taṁ parūpaghātatthāya. Tasmā nihitadaṇḍo nihitasatthotveva saṅkhaṁ gacchati. Lajjīti pāpajigucchanalakkhaṇāya lajjāya samannāgato. Dayāpannoti dayaṁ mettacittataṁ āpanno. Sabbapāṇabhūtahitānukampīti sabbe pāṇabhūte hitena anukampako. Tāya dayāpannatāya sabbesaṁ pāṇabhūtānaṁ hitacittakoti attho. Viharatīti iriyati pāleti.",
  "atk-s0201a3:352": "Dinnameva ādiyatīti dinnādāyī. Cittenapi dinnameva paṭikaṅkhatīti dinnapāṭikaṅkhī. Thenetīti theno. Na thenena athenena. Athenattāyeva sucibhūtena. Attanāti attabhāvena, athenaṁ sucibhūtaṁ attabhāvaṁ katvā viharatīti vuttaṁ hoti.",
  "atk-s0201a3:353": "Abrahmacariyanti aseṭṭhacariyaṁ. Brahmaṁ seṭṭhaṁ ācāraṁ caratīti brahmacārī. Ārācārīti abrahmacariyato dūracārī. Methunāti rāgapariyuṭṭhānavasena sadisattā methunakāti laddhavohārehi paṭisevitabbato methunāti saṅkhaṁ gatā asaddhammā. Gāmadhammāti gāmavāsīnaṁ dhammā.",
  "atk-s0201a3:354": "Saccaṁ vadatīti saccavādī. Saccena saccaṁ sandahati ghaṭetīti saccasandho, na antarantarā musā vadatīti attho. Yo hi puriso kadāci musā vadati, kadāci saccaṁ, tassa musāvādena antaritattā saccaṁ saccena na ghaṭīyati . Tasmā na so saccasandho, ayaṁ pana na tādiso, jīvitahetupi musāvādaṁ avatvā saccena saccaṁ sandahatiyevāti saccasandho. Thetoti thiro, thirakathoti attho. Eko hi puggalo haliddirāgo viya, thusarāsimhi nikhātakhāṇu viya, assapiṭṭhe ṭhapitakumbhaṇḍamiva ca na thirakatho hoti. Eko pāsāṇalekhā viya indakhilo viya ca thirakatho hoti; asinā sīse chijjantepi dve kathā na katheti; ayaṁ vuccati theto . Paccayikoti pattiyāyitabbako, saddhāyikoti attho. Ekacco hi puggalo na paccayiko hoti, ‘‘idaṁ kena vuttaṁ, asukenā’’ti vutte ‘‘mā tassa vacanaṁ saddahathā’’ti vattabbataṁ āpajjati. Eko paccayiko hoti, ‘‘idaṁ kena vuttaṁ, asukenā’’ti vutte, ‘‘yadi tena vuttaṁ, idameva pamāṇaṁ, idāni upaparikkhitabbaṁ natthi, evameva ida’’nti vattabbataṁ āpajjati, ayaṁ vuccati paccayiko. Avisaṁvādako lokassāti tāya saccavāditāya lokaṁ na visaṁvādetīti attho.",
  "atk-s0201a3:355": "Imesaṁ bhedāyāti yesaṁ ito sutvāti vuttānaṁ santike sutaṁ, tesaṁ bhedāya. Bhinnānaṁ vā sandhātāti dvinnampi mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ upasaṅkamitvā ‘‘tumhākaṁ īdise kule jātānaṁ evaṁ bahussutānaṁ idaṁ na yutta’’ntiādīni vatvā sandhānaṁ kattā. Anuppadātāti sandhānānuppadātā, dve jane samagge disvā, ‘‘tumhākaṁ evarūpe kule jātānaṁ evarūpehi guṇehi samannāgatānaṁ anucchavikameta’’ntiādīni vatvā daḷhīkammaṁ kattāti attho. Samaggo ārāmo assāti samaggārāmo. Yattha samaggā natthi, tattha vasitumpi na icchatīti attho. ‘‘Samaggarāmo’’tipi pāḷi, ayamevettha attho. Samaggaratoti samaggesu rato, te pahāya aññatra gantumpi na icchatīti attho. Samagge disvāpi sutvāpi nandatīti samagganandī. Samaggakaraṇiṁ vācaṁ bhāsitāti yā vācā satte samaggeyeva karoti, taṁ sāmaggiguṇaparidīpakameva vācaṁ bhāsati, na itaranti.",
  "atk-s0201a3:356": "Nelāti elaṁ vuccati doso, nāssā elanti nelā, niddosāti attho. ‘‘Nelaṅgo setapacchādo’’ti ettha vuttanelaṁ viya. Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ viya kaṇṇasūlaṁ na janeti. Atthamadhuratāya sakalasarīre kopaṁ ajanetvā pemaṁ janetīti pemanīyā. Hadayaṁ gacchati, apaṭihaññamānā sukhena cittaṁ pavisatīti hadayaṅgamā. Guṇaparipuṇṇatāya pure bhavāti porī, pure saṁvaddhanārī viya sukumārātipi porī, purassa esātipi porī, nagaravāsīnaṁ kathāti attho . Nagaravāsino hi yuttakathā honti, pitimattaṁ pitāti, mātimattaṁ mātāti, bhātimattaṁ bhātāti vadanti. Evarūpī kathā bahuno janassa kantā hotīti bahujanakantā. Kantabhāveneva bahuno janassa manāpā cittavuddhikarāti bahujanamanāpā.",
  "atk-s0201a3:357": "Kālena vadatīti kālavādī, vattabbayuttakālaṁ sallakkhetvā vadatīti attho. Bhūtaṁ tacchaṁ sabhāvameva vadatīti bhūtavādī. Diṭṭhadhammikasamparāyikatthasannissitameva katvā vadatīti atthavādī. Navalokuttaradhammasannissitaṁ katvā vadatīti dhammavādī. Saṁvaravinayapahānavinayasannissitaṁ katvā vadatīti vinayavādī. Nidhānaṁ vuccati ṭhapanokāso, nidhānamassā atthīti nidhānavatī, hadaye nidhātabba yuttavācaṁ bhāsitāti attho. Kālenāti evarūpiṁ bhāsamānopi ca ‘‘ahaṁ nidhānavatiṁ vācaṁ bhāsissāmī’’ti na akālena bhāsati, yuttakālaṁ pana avekkhitvā bhāsatīti attho. Sāpadesanti saupamaṁ, sakāraṇanti attho. Pariyantavatinti paricchedaṁ dassetvā yathāssā paricchedo paññāyati, evaṁ bhāsatīti attho. Atthasaṁhitanti anekehipi nayehi vibhajantena pariyādātuṁ asakkuṇeyyatāya atthasampannaṁ, yaṁ vā so atthavādī atthaṁ vadati, tena atthena saṁhitattā atthasaṁhitaṁ vācaṁ bhāsati, na aññaṁ nikkhipitvā aññaṁ bhāsatīti vuttaṁ hoti.",
  "atk-s0201a3:358": "293.Bījagāmabhūtagāmasamārambhāti mūlabījaṁ khandhabījaṁ phaḷubījaṁ aggabījaṁ bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca samārambhā, chedanabhedanapacanādibhāvena vikopanā paṭiviratoti attho. Ekabhattikoti pātarāsabhattaṁ sāyamāsabhattanti dve bhattāni. Tesu pātarāsabhattaṁ antomajjhanhikena paricchinnaṁ, itaraṁ majjhanhikato uddhaṁ antoaruṇena. Tasmā antomajjhanhike dasakkhattuṁ bhuñjamānopi ekabhattikova hoti, taṁ sandhāya vuttaṁ ‘‘ekabhattiko’’ti. Rattiyā bhojanaṁ ratti, tato uparatoti rattūparato. Atikkante majjhanhike yāva sūriyatthaṁgamanā bhojanaṁ vikālabhojanaṁ nāma. Tato viratattā virato vikālabhojanā. Sāsanassa ananulomattā visūkaṁ paṭāṇībhūtaṁ dassananti visūkadassanaṁ. Attanā naccananaccāpanādivasena naccā ca gītā ca vāditā ca, antamaso mayūranaccanādivasenāpi pavattānaṁ naccādīnaṁ visūkabhūtā dassanā cāti naccagītavāditavisūkadassanā. Naccādīni hi attanā payojetuṁ vā parehi payojāpetuṁ vā payuttāni passituṁ vā neva bhikkhūnaṁ na bhikkhunīnaṁ vaṭṭanti. Mālādīsu mālāti yaṁkiñci pupphaṁ. Gandhanti yaṁkiñci gandhajātaṁ. Vilepananti chavirāgakaraṇaṁ. Tattha piḷandhanto dhāreti nāma. Ūnaṭṭhānaṁ pūrento maṇḍeti nāma. Gandhavasena chavirāgavasena ca sādiyanto vibhūseti nāma. Ṭhānaṁ vuccati kāraṇaṁ. Tasmā yāya dussīlyacetanāya tāni mālādhāraṇādīni mahājano karoti, tato paṭiviratoti attho.",
  "atk-s0201a3:359": "Uccāsayanaṁ vuccati pamāṇātikkantaṁ. Mahāsayanaṁ akappiyattharaṇaṁ. Tato paṭiviratoti attho. Jātarūpanti suvaṇṇaṁ. Rajatanti kahāpaṇo lohamāsako jatumāsako dārumāsakoti ye vohāraṁ gacchanti, tassa ubhayassapi paṭiggahaṇā paṭivirato, neva naṁ uggaṇhāti, na uggaṇhāpeti, na upanikkhittaṁ sādiyatīti attho. Āmakadhaññapaṭiggahaṇāti sālivīhiyavagodhūmakaṅguvarakakudrūsakasaṅkhātassa sattavidhassāpi āmakadhaññassa paṭiggahaṇā. Na kevalañca etesaṁ paṭiggahaṇameva, āmasanampi bhikkhūnaṁ na vaṭṭatiyeva. Āmakamaṁsapaṭiggahaṇāti ettha aññatra odissa anuññātā āmakamaṁsamacchānaṁ paṭiggahaṇameva bhikkhūnaṁ na vaṭṭati, no āmasanaṁ.",
  "atk-s0201a3:360": "Itthikumārikapaṭiggahaṇāti ettha itthīti purisantaragatā, itarā kumārikā nāma. Tāsaṁ paṭiggahaṇampi āmasanampi akappiyameva. Dāsidāsapaṭiggahaṇāti ettha dāsidāsavaseneva tesaṁ paṭiggahaṇaṁ na vaṭṭati, ‘‘kappiyakārakaṁ dammi, ārāmikaṁ dammī’’ti evaṁ vutte pana vaṭṭati. Ajeḷakādīsu khettavatthupariyosānesu kappiyākappiyanayo vinayavasena upaparikkhitabbo. Tattha khettaṁ nāma yasmiṁ pubbaṇṇaṁ ruhati. Vatthu nāma yasmiṁ aparaṇṇaṁ ruhati. Yattha vā ubhayampi ruhati, taṁ khettaṁ. Tadatthāya akatabhūmibhāgo vatthu. Khettavatthusīsena cettha vāpitaḷākādīnipi saṅgahitāneva. Dūteyyaṁ vuccati dūtakammaṁ, gihīnaṁ paṇṇaṁ vā sāsanaṁ vā gahetvā tattha tattha gamanaṁ. Pahiṇagamanaṁ vuccati gharā gharaṁ pesitassa khuddakagamanaṁ. Anuyogo nāma tadubhayakaraṇaṁ, tasmā dūteyyapahiṇagamanānaṁ anuyogāti evamettha attho veditabbo.",
  "atk-s0201a3:361": "Kayavikkayāti kayā ca vikkayā ca. Tulākūṭādīsu kūṭanti vañcanaṁ. Tattha tulākūṭaṁ tāva rūpakūṭaṁ aṅgakūṭaṁ gahaṇakūṭaṁ paṭicchannakūṭanti catubbidhaṁ hoti. Tattha rūpakūṭaṁ nāma dve tulā sarūpā katvā gaṇhanto mahatiyā gaṇhāti, dadanto khuddikāya deti. Aṅgakūṭaṁ nāma gaṇhanto pacchābhāge hatthena tulaṁ akkamati, dadanto pubbabhāge. Gahaṇakūṭaṁ nāma gaṇhanto mūle rajjuṁ gaṇhāti, dadanto agge. Paṭicchannakūṭaṁ nāma tulaṁ susiraṁ katvā anto ayacuṇṇaṁ pakkhipitvā gaṇhanto taṁ pacchābhāge karoti, dadanto aggabhāge. Kaṁso vuccati suvaṇṇapāti, tāya vañcanaṁ kaṁsakūṭaṁ. Kathaṁ? Ekaṁ suvaṇṇapātiṁ katvā aññā dve tisso lohapātiyo suvaṇṇavaṇṇā karoti, tato janapadaṁ gantvā kiñcideva addhakulaṁ pavisitvā, ‘‘suvaṇṇabhājanāni kiṇathā’’ti vatvā agghe pucchite samagghataraṁ dātukāmā honti. Tato tehi ‘‘kathaṁ imesaṁ suvaṇṇabhāvo jānitabbo’’ti vutte – ‘‘vīmaṁsitvā gaṇhathā’’ti suvaṇṇapātiṁ pāsāṇe ghaṁsitvā sabbā pātiyo datvā gacchati.",
  "atk-s0201a3:362": "Mānakūṭaṁ nāma hadayabhedasikhābhedarajjubhedavasena tividhaṁ hoti. Tattha hadayabhedo sappitelādiminanakāle labbhati. Tāni hi gaṇhanto heṭṭhā chiddena mānena, ‘‘saṇikaṁ āsiñcā’’ti vatvā antobhājane bahuṁ paggharāpetvā gaṇhāti; dadanto chiddaṁ pidhāya sīghaṁ pūretvā deti. Sikhābhedo tilataṇḍulādiminanakāle labbhati. Tāni hi gaṇhanto saṇikaṁ sikhaṁ ussāpetvā gaṇhāti, dadanto vegena pūretvā sikhaṁ chindanto deti. Rajjubhedo khettavatthuminanakāle labbhati. Lañjaṁ alabhantā hi khettaṁ amahantampi mahantaṁ katvā minanti.",
  "atk-s0201a3:363": "Ukkoṭanādīsu ukkoṭananti sāmike assāmike kātuṁ lañjaggahaṇaṁ. Vañcananti tehi tehi upāyehi paresaṁ vañcanaṁ. Tatridamekaṁ vatthu – eko kira luddako migañca migapotakañca gahetvā āgacchati. Tameko dhutto, ‘‘kiṁ, bho, migo agghati, kiṁ migapotako’’ti āha. ‘‘Migo dve kahāpaṇe migapotako eka’’nti ca vutte kahāpaṇaṁ datvā migapotakaṁ gahetvā thokaṁ gantvā nivatto, ‘‘na me, bho, migapotakena attho, migaṁ me dehī’’ti āha. Tena hi ‘‘dve kahāpaṇe dehī’’ti. So āha – ‘‘nanu te, bho, mayā paṭhamaṁ eko kahāpaṇo dinno’’ti. Āma dinnoti. ‘‘Imampi migapotakaṁ gaṇha, evaṁ so ca kahāpaṇo ayañca kahāpaṇagghanako migapotakoti dve kahāpaṇā bhavissantī’’ti. So kāraṇaṁ vadatīti sallakkhetvā migapotakaṁ gahetvā migaṁ adāsīti.",
  "atk-s0201a3:364": "Nikatīti yogavasena vā māyāvasena vā apāmaṅgaṁ pāmaṅganti, amaṇiṁ maṇinti, asuvaṇṇaṁ suvaṇṇanti katvā paṭirūpakena vañcanaṁ. Sāciyogoti kuṭilayogo, etesaṁyeva ukkoṭanādīnametaṁ nāmaṁ, tasmā ukkoṭanasāciyogo vañcanasāciyogo nikatisāciyogoti evamettha attho daṭṭhabbo. Keci aññaṁ dassetvā aññassa parivattanaṁ sāciyogoti vadanti. Taṁ pana vañcaneneva saṅgahitaṁ. Chedanādīsuchedananti hatthacchedanādi. Vadhoti māraṇaṁ. Bandhoti rajjubandhanādīhi bandhanaṁ. Viparāmosoti himaviparāmoso gumbaviparāmosoti duvidho. Yaṁ himapātasamaye himena paṭicchannā hutvā maggapaṭipannaṁ janaṁ musanti, ayaṁ himaviparāmoso. Yaṁ gumbādīhi paṭicchannā musanti, ayaṁ gumbaviparāmoso. Ālopo vuccati gāmanigamādīnaṁ vilopakaraṇaṁ. Sahasākāroti sāhasikakiriyā, gehaṁ pavisitvā manussānaṁ ure satthaṁ ṭhapetvā icchitabhaṇḍaggahaṇaṁ. Evametasmā chedana…pe… sahasākārā paṭivirato hoti.",
  "atk-s0201a3:365": "294.So santuṭṭho hotīti svāyaṁ bhikkhu heṭṭhā vuttena catūsu paccayesu dvādasavidhena itarītarapaccayasantosena samannāgato hoti. Iminā pana dvādasavidhena itarītarapaccayasantosena samannāgatassa bhikkhuno aṭṭha parikkhārā vaṭṭanti tīṇi cīvarāni patto dantakaṭṭhacchedanavāsi ekā sūci kāyabandhanaṁ parissāvananti. Vuttampi cetaṁ –",
  "atk-s0201a3:366": "‘‘Ticīvarañca patto ca, vāsi sūci ca bandhanaṁ;",
  "atk-s0201a3:367": "Parissāvanena aṭṭhete, yuttayogassa bhikkhuno’’ti.",
  "atk-s0201a3:368": "Te sabbepi kāyaparihārikāpi honti kucchiparihārikāpi. Kathaṁ? Ticīvaraṁ tāva nivāsetvā pārupitvā ca vicaraṇakāle kāyaṁ pariharati posetīti kāyaparihārikaṁ hoti, cīvarakaṇṇena udakaṁ parissāvetvā pivanakāle khāditabbaphalāphalaggahaṇakāle ca kucchiṁ pariharati posetīti kucchiparihārikaṁ hoti. Pattopi tena udakaṁ uddharitvā nahānakāle kuṭiparibhaṇḍakaraṇakāle ca kāyaparihāriko hoti, āhāraṁ gahetvā bhuñjanakāle kucchiparihāriko hoti. Vāsipi tāya dantakaṭṭhacchedanakāle mañcapīṭhānaṁ aṅgapādacīvarakuṭidaṇḍakasajjanakāle ca kāyaparihārikā hoti, ucchucchedananāḷikerāditacchanakāle kucchiparihārikā. Sūcipi cīvarasibbanakāle kāyaparihārikā hoti, pūvaṁ vā phalaṁ vā vijjhitvā khādanakāle kucchiparihārikā. Kāyabandhanaṁ bandhitvā vicaraṇakāle kāyaparihārikaṁ, ucchuādīni bandhitvā gahaṇakāle kucchiparihārikaṁ. Parissāvanaṁ tena udakaṁ parissāvetvā nahānakāle, senāsanaparibhaṇḍakaraṇakāle ca kāyaparihārikaṁ, pānīyaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṁ. Ayaṁ tāva aṭṭhaparikkhārikassa parikkhāramattā.",
  "atk-s0201a3:369": "Navaparikkhārikassa pana seyyaṁ pavisantassa tatraṭṭhakapaccattharaṇaṁ vā kuñcikā vā vaṭṭati. Dasaparikkhārikassa nisīdanaṁ vā cammakhaṇḍaṁ vā vaṭṭati. Ekādasaparikkhārikassa kattarayaṭṭhi vā telanāḷikā vā vaṭṭati. Dvādasaparikkhārikassa chattaṁ vā upāhanā vā vaṭṭati. Etesu ca aṭṭhaparikkhārikova santuṭṭho, itare asantuṭṭhā, mahicchā mahābhārāti na vattabbā. Etepi hi appicchāva santuṭṭhāva subharāva sallahukavuttinova. Bhagavā pana nayimaṁ suttaṁ tesaṁ vasena kathesi, aṭṭhaparikkhārikassa vasena kathesi. So hi khuddakavāsiñca sūciñca parissāvane pakkhipitvā pattassa anto ṭhapetvā pattaṁ aṁsakūṭe laggetvā ticīvaraṁ kāyapaṭibaddhaṁ katvā yenicchakaṁ sukhaṁ pakkamati. Paṭinivattetvā gahetabbaṁ nāmassa na hoti, iti imassa bhikkhuno sallahukavuttitaṁ dassento bhagavā, santuṭṭho hoti kāyaparihārikena cīvarenātiādimāha.",
  "atk-s0201a3:370": "Tattha kāyaparihārikenāti kāyapariharaṇamattakena. Kucchiparihārikenāti kucchipariharaṇamattakena. Samādāyeva pakkamatīti taṁ aṭṭhaparikkhāramattakaṁ sabbaṁ gahetvā kāyapaṭibaddhaṁ katvāva gacchati, ‘‘mama vihāro pariveṇaṁ upaṭṭhāko’’tissa saṅgo vā baddho vā na hoti, so jiyā mutto saro viya, yūthā apakkanto mattahatthī viya icchiticchitaṁ senāsanaṁ vanasaṇḍaṁ rukkhamūlaṁ vanapabbhāraṁ paribhuñjanto ekova tiṭṭhati, ekova nisīdati, sabbiriyāpathesu ekova adutiyo.",
  "atk-s0201a3:371": "‘‘Cātuddiso appaṭigho ca hoti,",
  "atk-s0201a3:372": "Santussamāno itarītarena;",
  "atk-s0201a3:373": "Parissayānaṁ sahitā achambhī,",
  "atk-s0201a3:374": "Eko care khaggavisāṇakappo’’ti. (su. ni. 42);",
  "atk-s0201a3:375": "Evaṁ vaṇṇitaṁ khaggavisāṇakappataṁ āpajjati.",
  "atk-s0201a3:376": "Idāni tamatthaṁ upamāya sādhento seyyathāpītiādimāha. Tattha pakkhī sakuṇoti pakkhayutto sakuṇo. Ḍetīti uppatati. Ayaṁ panettha saṅkhepattho – sakuṇā nāma ‘‘asukasmiṁ padese rukkho paripakkaphalo’’ti ñatvā nānādisāhi āgantvā nakhapakkhatuṇḍādīhi tassa phalāni vijjhantā vidhunantā khādanti. ‘‘Idaṁ ajjatanāya idaṁ svātanāya bhavissatī’’ti nesaṁ na hoti. Phale pana khīṇe neva rukkhassa ārakkhaṁ ṭhapenti, na tattha pattaṁ vā nakhaṁ vā tuṇḍaṁ vā ṭhapenti, atha kho tasmiṁ rukkhe anapekkho hutvā yo yaṁ disābhāgaṁ icchati, so tena sapattabhārova – uppatitvā gacchati. Evameva ayaṁ bhikkhu nissaṅgo nirapekkhoyeva pakkamati. Tena vuttaṁ ‘‘samādāyeva pakkamatī’’ti. Ariyenāti niddosena. Ajjhattanti sake attabhāve. Anavajjasukhanti niddosasukhaṁ.",
  "atk-s0201a3:377": "295.So cakkhunā rūpaṁ disvāti so iminā ariyena sīlakkhandhena samannāgato bhikkhu cakkhuviññāṇena rūpaṁ passitvāti attho. Sesapadesu yaṁ vattabbaṁ siyā, taṁ sabbaṁ visuddhimagge vuttaṁ. Abyāsekasukhanti kilesehi anavasittasukhaṁ, avikiṇṇasukhantipi vuttaṁ. Indriyasaṁvarasukhañhi diṭṭhādīsu diṭṭhamattādivasena pavattatāya avikiṇṇaṁ hoti. So abhikkante paṭikkanteti so manacchaṭṭhānaṁ indriyānaṁ saṁvarena samannāgato bhikkhu imesu abhikkantapaṭikkantādīsu sattasu ṭhānesu satisampajaññavasena sampajānakārī hoti. Tattha yaṁ vattabbaṁ siyā, taṁ satipaṭṭhāne vuttameva.",
  "atk-s0201a3:378": "296.So iminā cātiādinā kiṁ dasseti? Araññavāsassa paccayasampattiṁ dasseti. Yassa hi ime cattāro paccayā natthi, tassa araññavāso na ijjhati, tiracchānagatehi vā vanacarakehi vā saddhiṁ vattabbataṁ āpajjati, araññe adhivatthā devatā, ‘‘kiṁ evarūpassa pāpabhikkhuno araññavāsenā’’ti bheravasaddaṁ sāventi, hatthehi sīsaṁ paharitvā palāyanākāraṁ karonti. ‘‘Asuko bhikkhu araññaṁ pavisitvā idañcidañca pāpakammaṁ akāsī’’ti ayaso pattharati. Yassa panete cattāro paccayā atthi, tassa araññavāso ijjhati, so hi attano sīlaṁ paccavekkhanto kiñci kāḷakaṁ vā tilakaṁ vā apassanto pītiṁ uppādetvā taṁ khayato vayato sammasanto ariyabhūmiṁ okkamati, araññe adhivatthā devatā attamanā vaṇṇaṁ bhāsanti, itissa udake pakkhittatelabindu viya yaso vitthāriko hoti.",
  "atk-s0201a3:379": "Tattha vivittanti suññaṁ appasaddaṁ, appanigghosanti attho. Etadeva hi sandhāya vibhaṅge, ‘‘vivittanti santike cepi senāsanaṁ hoti, tañca anākiṇṇaṁ gahaṭṭhehi pabbajitehi, tena taṁ vivitta’’nti (vibha. 526) vuttaṁ. Seti ceva āsati ca etthāti senāsanaṁ, mañcapīṭhādīnametaṁ adhivacanaṁ. Tenāha – ‘‘senāsananti mañcopi senāsanaṁ, pīṭhampi bhisipi bimbohanampi, vihāropi aḍḍhayogopi, pāsādopi, hammiyampi, guhāpi, aṭṭopi, māḷopi, leṇampi, veḷugumbopi , rukkhamūlampi, maṇḍapopi senāsanaṁ, yattha vā pana bhikkhū paṭikkamanti, sabbametaṁ senāsana’’nti. Apica ‘‘vihāro aḍḍhayogo pāsādo hammiyaṁ guhā’’ti idaṁ vihārasenāsanaṁ nāma. ‘‘Mañco pīṭhaṁ, bhisi bimbohana’’nti idaṁ mañcapīṭhasenāsanaṁ nāma. ‘‘Cimilikā, cammakhaṇḍo, tiṇasanthāro, paṇṇasanthāro’’ti idaṁ santhatasenāsanaṁ nāma. ‘‘Yattha vā pana bhikkhū paṭikkamantī’’ti idaṁ okāsasenāsanaṁ nāmāti evaṁ catubbidhaṁ senāsanaṁ hoti, taṁ sabbampi senāsanaggahaṇena gahitameva. Imassa pana sakuṇasadisassa cātuddisassa bhikkhuno anucchavikaṁ dassento araññaṁ rukkhamūlantiādimāha.",
  "atk-s0201a3:380": "Tattha araññanti ‘‘nikkhamitvā bahi indakhīlā, sabbametaṁ arañña’’nti idaṁ bhikkhunīnaṁ vasena āgataṁ araññaṁ. ‘‘Āraññakaṁ nāma senāsanaṁ pañcadhanusatikaṁ pacchima’’nti (pārā. 654) idaṁ pana imassa bhikkhuno anurūpaṁ, tassa lakkhaṇaṁ visuddhimagge dhutaṅganiddese vuttaṁ. Rukkhamūlanti yaṁkiñci sandacchāyaṁ vivittaṁ rakkhamūlaṁ. Pabbatanti selaṁ. Tattha hi udakasoṇḍīsu udakakiccaṁ katvā sītāya rukkhacchāyāya nisinnassa nānādisāsu khāyamānāsu sītena vātena vījiyamānassa cittaṁ ekaggaṁ hoti. Kandaranti kaṁ vuccati udakaṁ, tena dāritaṁ, udakena bhinnaṁ pabbatappadesaṁ, yaṁ nadītumbantipi nadīkuñjantipi vadanti. Tattha hi rajatapaṭṭasadisā vālikā honti, matthake maṇivitānaṁ viya vanagahanaṁ, maṇikkhandhasadisaṁ udakaṁ sandati. Evarūpaṁ kandaraṁ oruyha pānīyaṁ pivitvā gattāni sītāni katvā vālikaṁ ussāpetvā paṁsukūlacīvaraṁ paññāpetvā nisinnassa samaṇadhammaṁ karoto cittaṁ ekaggaṁ hoti. Giriguhanti dvinnaṁ pabbatānaṁ antarā, ekasmiṁyeva vā umaṅgasadisaṁ mahāvivaraṁ. Susānalakkhaṇaṁ visuddhimagge vuttaṁ. Vanapatthanti atikkamitvā manussānaṁ upacāraṭṭhānaṁ, yattha na kasanti na vapanti. Tenevāha – ‘‘vanapatthanti dūrānametaṁ senāsanānaṁ adhivacana’’ntiādi (vibha. 531). Abbhokāsanti acchannaṁ, ākaṅkhamāno panettha cīvarakuṭiṁ katvā vasati. Palālapuñjanti palālarāsiṁ . Mahāpalālapuñjato hi palālaṁ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṁ pakkhipitvā heṭṭhā nisinnā samaṇadhammaṁ karonti, taṁ sandhāyetaṁ vuttaṁ.",
  "atk-s0201a3:381": "Pacchābhattanti bhattassa pacchato. Piṇḍapātapaṭikkantoti piṇḍapātapariyesanato paṭikkanto. Pallaṅkanti samantato ūrubaddhāsanaṁ. Ābhujitvāti bandhitvā. Ujuṁ kāyaṁ paṇidhāyāti uparimaṁ sarīraṁ ujukaṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā. Evañhi nisinnassa cammamaṁsanahārūni na paṇamanti. Athassa yā tesaṁ paṇamanapaccayā khaṇe khaṇe vedanā uppajjeyyuṁ, tā na uppajjanti. Tāsu anuppajjamānāsu cittaṁ ekaggaṁ hoti, kammaṭṭhānaṁ na paripatati, vuddhiṁ phātiṁ upagacchati. Parimukhaṁ satiṁ upaṭṭhapetvāti kammaṭṭhānābhimukhaṁ satiṁ ṭhapayitvā, mukhasamīpe vā katvāti attho. Teneva vibhaṅge vuttaṁ – ‘‘ayaṁ sati upaṭṭhitā hoti sūpaṭṭhitā nāsikagge vā mukhanimitte vā, tena vuccati parimukhaṁ satiṁ upaṭṭhapetvā’’ti (vibha. 537). Atha vā ‘‘parīti pariggahaṭṭho, mukhanti niyyānattho, satīti upaṭṭhānattho, tena vuccati parimukhaṁ sati’’nti (paṭi. ma. 1.164) evaṁ paṭisambhidāyaṁ vuttanayenapettha attho daṭṭhabbo. Tatrāyaṁ saṅkhepo ‘‘pariggahitaniyyānasatiṁ katvā’’ti.",
  "atk-s0201a3:382": "Abhijjhaṁ loketi ettha lujjanapalujjanaṭṭhena pañcupādānakkhandhā loko, tasmā pañcasu upādānakkhandhesu rāgaṁ pahāya kāmacchandaṁ vikkhambhetvāti ayamettha attho. Vigatābhijjhenāti vikkhambhanavasena pahīnattā vigatābhijjhena, na cakkhuviññāṇasadisenāti attho. Abhijjhāya cittaṁ parisodhetīti abhijjhāto cittaṁ parimoceti. Yathā naṁ sā muñcati ceva, muñcitvā ca na puna gaṇhāti, evaṁ karotīti attho. Byāpādapadosaṁ pahāyātiādīsupi eseva nayo. Byāpajjati iminā cittaṁ pūtikammāsādayo viya purimapakatiṁ pajahatīti byāpādo. Vikārāpattiyā padussati, paraṁ vā padūseti vināsetīti padoso. Ubhayametaṁ kodhassevādhivacanaṁ. Thinaṁ cittagelaññaṁ. Middhaṁ cetasikagelaññaṁ. Thinañca middhañca thinamiddhaṁ. Ālokasaññīti rattimpi divā diṭṭhaālokasañjānanasamatthatāya vigatanīvaraṇāya parisuddhāya saññāya samannāgato. Sato sampajānoti satiyā ca ñāṇena ca samannāgato. Idaṁ ubhayaṁ ālokasaññāya upakārattā vuttaṁ. Uddhaccañca kukkuccañca uddhaccakukkuccaṁ. Tiṇṇavicikicchoti vicikicchaṁ taritvā atikkamitvā ṭhito. ‘‘Kathamidaṁ kathamida’’nti evaṁ nappavattatīti akathaṁkathī. Kusalesu dhammesūti anavajjesu dhammesu. ‘‘Ime nu kho kusalā, kathamime kusalā’’ti evaṁ na vicikicchati na kaṅkhatīti attho. Ayamettha saṅkhepo, imesu pana nīvaraṇesu vacanatthalakkhaṇādibhedato yaṁ vattabbaṁ siyā, taṁ sabbaṁ visuddhimagge vuttaṁ.",
  "atk-s0201a3:383": "297.Paññāya dubbalīkaraṇeti ime pañca nīvaraṇā uppajjamānā anuppannāya lokiyalokuttarāya paññāya uppajjituṁ na denti, uppannā api aṭṭha samāpattiyo pañca vā abhiññā ucchinditvā pātenti; tasmā ‘‘paññāya dubbalīkaraṇā’’ti vuccanti. Tathāgatapadaṁ itipīti idampi tathāgatassa ñāṇapadaṁ ñāṇavaḷañjaṁ ñāṇena akkantaṭṭhānanti vuccati. Tathāgatanisevitanti tathāgatassa ñāṇaphāsukāya nighaṁsitaṭṭhānaṁ. Tathāgatārañjitanti tathāgatassa ñāṇadāṭhāya ārañjitaṭṭhānaṁ.",
  "atk-s0201a3:384": "299.Yathābhūtaṁ pajānātīti yathāsabhāvaṁ pajānāti. Natveva tāva ariyasāvako niṭṭhaṁ gato hotīti imā jhānābhiññā bāhirakehipi sādhāraṇāti na tāva niṭṭhaṁ gato hoti. Maggakkhaṇepi apariyositakiccatāya na tāva niṭṭhaṁ gato hoti. Apica kho niṭṭhaṁ gacchatīti apica kho pana maggakkhaṇe mahāhatthiṁ passanto nāgavaniko viya sammāsambuddho bhagavāti iminā ākārena tīsu ratanesu niṭṭhaṁ gacchati. Niṭṭhaṁ gato hotīti evaṁ maggakkhaṇe niṭṭhaṁ gacchanto arahattaphalakkhaṇe pariyositasabbakiccatāya sabbākārena tīsu ratanesu niṭṭhaṁ gato hoti. Sesaṁ uttānatthamevāti.",
  "atk-s0201a3:385": "Papañcasūdaniyā majjhimanikāyaṭṭhakathāya",
  "atk-s0201a3:386": "Cūḷahatthipadopamasuttavaṇṇanā niṭṭhitā.",
  "atk-s0201a3:387": "8. Mahāhatthipadopamasuttavaṇṇanā",
  "atk-s0201a3:388": "300.Evaṁme sutanti mahāhatthipadopamasuttaṁ. Tattha jaṅgalānanti pathavītalacārīnaṁ. Pāṇānanti sapādakapāṇānaṁ. Padajātānīti padāni. Samodhānaṁ gacchantīti odhānaṁ pakkhepaṁ gacchanti. Aggamakkhāyatīti seṭṭhaṁ akkhāyati. Yadidaṁ mahantattenāti mahantabhāvena aggaṁ akkhāyati, na guṇavasenāti attho. Ye keci kusalā dhammāti ye keci lokiyā vā lokuttarā vā kusalā dhammā. Saṅgahaṁ gacchantīti ettha catubbidho saṅgaho – sajātisaṅgaho, sañjātisaṅgaho, kiriyasaṅgaho, gaṇanasaṅgahoti. Tattha ‘‘sabbe khattiyā āgacchantu sabbe brāhmaṇā’’ti evaṁ samānajātivasena saṅgaho sajātisaṅgaho nāma. ‘‘Sabbe kosalakā sabbe māgadhakā’’ti evaṁ sañjātidesavasena saṅgaho sañjātisaṅgaho nāma. ‘‘Sabbe rathikā sabbe dhanuggahā’’ti evaṁ kiriyavasena saṅgaho kiriyasaṅgaho nāma. ‘‘Cakkhāyatanaṁ katamakkhandhagaṇanaṁ gacchatīti? Cakkhāyatanaṁ rūpakkhandhagaṇanaṁ gacchati. Hañci cakkhāyatanaṁ rūpakkhandhagaṇanaṁ gacchati, tena vata re vattabbe cakkhāyatanaṁ rūpakkhandhena saṅgahita’’nti (kathā. 471), ayaṁ gaṇanasaṅgaho nāma. Imasmimpi ṭhāne ayameva adhippeto.",
  "atk-s0201a3:389": "Nanu ca ‘‘catunnaṁ ariyasaccānaṁ kati kusalā kati akusalā kati abyākatāti pañhassa vissajjane samudayasaccaṁ akusalaṁ, maggasaccaṁ kusalaṁ, nirodhasaccaṁ abyākataṁ, dukkhasaccaṁ siyā kusalaṁ, siyā akusalaṁ, siyā abyākata’’nti (vibha. 216-217) āgatattā catubhūmakampi kusalaṁ diyaḍḍhameva saccaṁ bhajati. Atha kasmā mahāthero catūsu ariyasaccesu gaṇanaṁ gacchatīti āhāti? Saccānaṁ antogadhattā. Yathā hi ‘‘sādhikamidaṁ, bhikkhave, diyaḍḍhasikkhāpadasataṁ anvaddhamāsaṁ uddesaṁ āgacchati, yattha attakāmā kulaputtā sikkhanti. Tisso imā, bhikkhave, sikkhā adhisīlasikkhā adhicittasikkhā adhipaññāsikkhā’’ti (a. ni. 3.88) ettha sādhikamidaṁ diyaḍḍhasikkhāpadasataṁ ekā adhisīlasikkhāva hoti, taṁ sikkhantopi tisso sikkhā sikkhatīti dassito, sikkhānaṁ antogadhattā. Yathā ca ekassa hatthipadassa catūsu koṭṭhāsesu ekasmiṁ koṭṭhāse otiṇṇānipi dvīsu tīsu catūsu koṭṭhāsesu otiṇṇānipi siṅgālasasamigādīnaṁ pādāni hatthipade samodhānaṁ gatāneva honti. Hatthipadato amuccitvā tasseva antogadhattā. Evameva ekasmimpi dvīsupi tīsupi catūsupi saccesu gaṇanaṁ gatā dhammā catūsu saccesu gaṇanaṁ gatāva honti; saccānaṁ antogadhattāti diyaḍḍhasaccagaṇanaṁ gatepi kusaladhamme ‘‘sabbe te catūsu ariyasaccesu saṅgahaṁ gacchantī’’ti āha. ‘‘Dukkhe ariyasacce’’tiādīsu uddesapadesu ceva jātipi dukkhātiādīsu niddesapadesu ca yaṁ vattabbaṁ, taṁ visuddhimagge vuttameva. Kevalaṁ panettha desanānukkamova veditabbo.",
  "atk-s0201a3:390": "301. Yathā hi cheko vilīvakāro sujātaṁ veḷuṁ labhitvā catudhā chetvā tato tayo koṭṭhāse ṭhapetvā ekaṁ gaṇhitvā pañcadhā bhindeyya, tatopi cattāro ṭhapetvā ekaṁ gaṇhitvā phālento pañca pesiyo kareyya, tato catasso ṭhapetvā ekaṁ gaṇhitvā kucchibhāgaṁ piṭṭhibhāganti dvidhā phāletvā piṭṭhibhāgaṁ ṭhapetvā kucchibhāgaṁ ādāya tato samuggabījanitālavaṇṭādinānappakāraṁ veḷuvikatiṁ kareyya, so piṭṭhibhāgañca itarā ca catasso pesiyo itare ca cattāro koṭṭhāse itare ca tayo koṭṭhāse kammāya na upanessatīti na vattabbo. Ekappahārena pana upanetuṁ na sakkā, anupubbena upanessati. Evameva ayaṁ mahātheropi vilīvakāro sujātaṁ veḷuṁ labhitvā cattāro koṭṭhāse viya, imaṁ mahantaṁ suttantaṁ ārabhitvā catuariyasaccavasena mātikaṁ ṭhapesi. Vilīvakārassa tayo koṭṭhāse ṭhapetvā ekaṁ gahetvā tassa pañcadhā karaṇaṁ viya therassa tīṇi ariyasaccāni ṭhapetvā ekaṁ dukkhasaccaṁ gahetvā bhājentassa khandhavasena pañcadhā karaṇaṁ. Tato yathā so vilīvakāro cattāro koṭṭhāse ṭhapetvā ekaṁ bhāgaṁ gahetvā pañcadhā phālesi, evaṁ thero cattāro arūpakkhandhe ṭhapetvā rūpakkhandhaṁ vibhajanto cattāri ca mahābhūtāni catunnañca mahābhūtānaṁ upādāya rūpanti pañcadhā akāsi. Tato yathā so vilīvakāro catasso pesiyo ṭhapetvā ekaṁ gahetvā kucchibhāgaṁ piṭṭhibhāganti dvidhā phālesi, evaṁ thero upādāya rūpañca tisso ca dhātuyo ṭhapetvā ekaṁ pathavīdhātuṁ vibhajanto ajjhattikabāhiravasena dvidhā dassesi. Yathā so vilīvakāro piṭṭhibhāgaṁ ṭhapetvā kucchibhāgaṁ ādāya nānappakāraṁ vilīvavikatiṁ akāsi, evaṁ thero bāhiraṁ pathavīdhātuṁ ṭhapetvā ajjhattikaṁ pathavīdhātuṁ vīsatiyā ākārehi vibhajitvā dassetuṁ katamā cāvuso, ajjhattikā pathavīdhātūtiādimāha.",
  "atk-s0201a3:391": "Yathā pana vilīvakāro piṭṭhibhāgañca itarā ca cattasso pesiyo itare ca cattāro koṭṭhāse itare ca tayo koṭṭhāse anupubbena kammāya upanessati, na hi sakkā ekappahārena upanetuṁ, evaṁ theropi bāhirañca pathavīdhātuṁ itarā ca tisso dhātuyo upādārūpañca itare ca cattāro arūpino khandhe itarāni ca tīṇi ariyasaccāni anupubbena vibhajitvā dassessati, na hi sakkā ekappahārena dassetuṁ. Apica rājaputtūpamāyapi ayaṁ kamo vibhāvetabbo –",
  "atk-s0201a3:392": "Eko kira mahārājā, tassa parosahassaṁ puttā. So tesaṁ piḷandhanaparikkhāraṁ catūsu peḷāsu ṭhapetvā jeṭṭhaputtassa appesi – ‘‘idaṁ te, tāta, bhātikānaṁ piḷandhanabhaṇḍaṁ tathārūpe chaṇe sampatte piḷandhanaṁ no dehīti yācantānaṁ dadeyyāsī’’ti. So ‘‘sādhu devā’’ti sāragabbhe paṭisāmesi, tathārūpe chaṇadivase rājaputtā rañño santikaṁ gantvā ‘‘piḷandhanaṁ no, tāta, detha, nakkhattaṁ kīḷissāmā’’ti āhaṁsu. Tātā, jeṭṭhabhātikassa vo hatthe mayā piḷandhanaṁ ṭhapitaṁ, taṁ āharāpetvā piḷandhathāti. Te sādhūti paṭissuṇitvā tassa santikaṁ gantvā, ‘‘tumhākaṁ kira no hatthe piḷandhanabhaṇḍaṁ, taṁ dethā’’ti āhaṁsu. So evaṁ karissāmīti gabbhaṁ vivaritvā, catasso peḷāyo nīharitvā tisso ṭhapetvā ekaṁ vivaritvā, tato pañca samugge nīharitvā cattāro ṭhapetvā ekaṁ vivaritvā, tato pañcasu karaṇḍesu nīharitesu cattāro ṭhapetvā ekaṁ vivaritvā pidhānaṁ passe ṭhapetvā tato hatthūpagapādūpagādīni nānappakārāni piḷandhanāni nīharitvā adāsi. So kiñcāpi itarehi catūhi karaṇḍehi itarehi catūhi samuggehi itarāhi tīhi peḷāhi na tāva bhājetvā deti, anupubbena pana dassati, na hi sakkā ekappahārena dātuṁ.",
  "atk-s0201a3:393": "Tattha mahārājā viya bhagavā daṭṭhabbo. Vuttampi cetaṁ – ‘‘rājāhamasmi selāti bhagavā, dhammarājā anuttaro’’ti (su. ni. 559). Jeṭṭhaputto viya sāriputtatthero, vuttampi cetaṁ – ‘‘yaṁ kho taṁ, bhikkhave, sammā vadamāno vadeyya, ‘bhagavato putto oraso mukhato jāto dhammajo dhammanimmito dhammadāyādo, no āmisadāyādo’ti sāriputtameva taṁ sammā vadamāno vadeyya, bhagavato putto…pe… no āmisadāyādo’’ti (ma. ni. 3.97). Parosahassarājaputtā viya bhikkhusaṅgho daṭṭhabbo. Vuttampi cetaṁ –",
  "atk-s0201a3:394": "‘‘Parosahassaṁ bhikkhūnaṁ, sugataṁ payirupāsati;",
  "atk-s0201a3:395": "Desentaṁ virajaṁ dhammaṁ, nibbānaṁ akutobhaya’’nti. (saṁ. ni. 1.216);",
  "atk-s0201a3:396": "Rañño tesaṁ puttānaṁ piḷandhanaṁ catūsu peḷāsu pakkhipitvā jeṭṭhaputtassa hatthe ṭhapitakālo viya bhagavato dhammasenāpatissa hatthe catusaccappakāsanāya ṭhapitakālo, tenevāha – ‘‘sāriputto, bhikkhave, pahoti cattāri ariyasaccāni vitthārena ācikkhituṁ desetuṁ paññāpetuṁ paṭṭhapetuṁ vivarituṁ vibhajituṁ uttānīkātu’’nti (ma. ni. 3.371). Tathārūpe khaṇe tesaṁ rājaputtānaṁ taṁ rājānaṁ upasaṅkamitvā piḷandhanaṁ yācanakālo viya bhikkhusaṅghassa vassūpanāyikasamaye āgantvā dhammadesanāya yācitakālo. Upakaṭṭhāya kira vassūpanāyikāya idaṁ suttaṁ desitaṁ. Rañño, ‘‘tātā, jeṭṭhabhātikassa vo hatthe mayā piḷandhanaṁ ṭhapitaṁ taṁ āharāpetvā piḷandhathā’’ti vuttakālo viya sambuddhenāpi, ‘‘sevetha, bhikkhave, sāriputtamoggallāne, bhajatha, bhikkhave, sāriputtamoggallāne. Paṇḍitā bhikkhū anuggāhakā sabrahmacārīna’’nti evaṁ dhammasenāpatino santike bhikkhūnaṁ pesitakālo.",
  "atk-s0201a3:397": "Rājaputtehi rañño kathaṁ sutvā jeṭṭhabhātikassa santikaṁ gantvā piḷandhanaṁ yācitakālo viya bhikkhūhi satthukathaṁ sutvā dhammasenāpatiṁ upasaṅkamma dhammadesanaṁ āyācitakālo. Jeṭṭhabhātikassa gabbhaṁ vivaritvā catasso peḷāyo nīharitvā ṭhapanaṁ viya dhammasenāpatissa imaṁ suttantaṁ ārabhitvā catunnaṁ ariyasaccānaṁ vasena mātikāya ṭhapanaṁ. Tisso peḷāyo ṭhapetvā ekaṁ vivaritvā tato pañcasamugganīharaṇaṁ viya tīṇi ariyasaccāni ṭhapetvā dukkhaṁ ariyasaccaṁ vibhajantassa pañcakkhandhadassanaṁ. Cattāro samugge ṭhapetvā ekaṁ vivaritvā tato pañcakaraṇḍanīharaṇaṁ viya cattāro arūpakkhandhe ṭhapetvā ekaṁ rūpakkhandhaṁ vibhajantassa catumahābhūtaupādārūpavasena pañcakoṭṭhāsadassanaṁ.",
  "atk-s0201a3:398": "302. Cattāro karaṇḍe ṭhapetvā ekaṁ vivaritvā pidhānaṁ passe ṭhapetvā hatthūpagapādūpagādipiḷandhanadānaṁ viya tīṇi mahābhūtāni upādārūpañca ṭhapetvā ekaṁ pathavīdhātuṁ vibhajantassa bāhiraṁ tāva pidhānaṁ viya ṭhapetvā ajjhattikāya pathavīdhātuyā nānāsabhāvato vīsatiyā ākārehi dassanatthaṁ ‘‘katamā cāvuso ajjhattikā pathavīdhātū’’tiādivacanaṁ.",
  "atk-s0201a3:399": "Tassa pana rājaputtassa tehi catūhi karaṇḍehi catūhi samuggehi tīhi ca peḷāhi pacchā anupubbena nīharitvā piḷandhanadānaṁ viya therassāpi itaresañca tiṇṇaṁ mahābhūtānaṁ upādārūpānañca catunnaṁ arūpakkhandhānañca tiṇṇaṁ ariyasaccānañca pacchā anupubbena bhājetvā dassanaṁ veditabbaṁ. Yaṁ panetaṁ ‘‘katamā cāvuso, ajjhattikā pathavīdhātū’’tiādi vuttaṁ. Tattha ajjhattaṁ paccattanti ubhayampetaṁ niyakādhivacanameva. Kakkhaḷanti thaddhaṁ. Kharigatanti pharusaṁ. Upādinnanti na kammasamuṭṭhānameva, avisesena pana sarīraṭṭhakassetaṁ gahaṇaṁ. Sarīraṭṭhakañhi upādinnaṁ vā hotu, anupādinnaṁ vā, ādinnagahitaparāmaṭṭhavasena sabbaṁ upādinnameva nāma. Seyyathidaṁ – kesā lomā…pe… udariyaṁ karīsanti idaṁ dhātukammaṭṭhānikassa kulaputtassa ajjhattikapathavīdhātuvasena tāva kammaṭṭhānaṁ vibhattaṁ. Ettha pana manasikāraṁ ārabhitvā vipassanaṁ vaḍḍhetvā arahattaṁ gahetukāmena yaṁ kātabbaṁ, taṁ sabbaṁ visuddhimagge vitthāritameva. Matthaluṅgaṁ pana na idha pāḷiāruḷhaṁ. Tampi āharitvā, visuddhimagge vuttanayeneva vaṇṇasaṇṭhānādivasena vavatthapetvā, ‘‘ayampi acetanā abyākatā suññā thaddhā pathavīdhātu evā’’ti manasi kātabbaṁ. Yaṁ vā panaññampīti idaṁ itaresu tīsu koṭṭhāsesu anugatāya pathavīdhātuyā gahaṇatthaṁ vuttaṁ. Yā ceva kho pana ajjhattikā pathavīdhātūti yā ca ayaṁ vuttappakārā ajjhattikā pathavīdhātu. Yā ca bāhirāti yā ca vibhaṅge, ‘‘ayo lohaṁ tipu sīsa’’ntiādinā (vibha. 173) nayena āgatā bāhirā pathavīdhātu.",
  "atk-s0201a3:400": "Ettāvatā therena ajjhattikā pathavīdhātu nānāsabhāvato vīsatiyā ākārehi vitthārena dassitā, bāhirā saṅkhepena. Kasmā? Yasmiñhi ṭhāne sattānaṁ ālayo nikanti patthanā pariyuṭṭhānaṁ gahaṇaṁ parāmāso balavā hoti, tattha tesaṁ ālayādīnaṁ uddharaṇatthaṁ buddhā vā buddhasāvakā vā vitthārakathaṁ kathenti. Yattha pana na balavā, tattha kattabbakiccābhāvato saṅkhepena kathenti. Yathā hi kassako khettaṁ kasamāno yattha mūlasantānakānaṁ balavatāya naṅgalaṁ laggati, tattha goṇe ṭhapetvā paṁsuṁ viyūhitvā mūlasantānakāni chetvā chetvā uddharanto bahuṁ vāyāmaṁ karoti. Yattha tāni natthi, tattha balavaṁ payogaṁ katvā goṇe piṭṭhiyaṁ paharamāno kasatiyeva, evaṁsampadamidaṁ veditabbaṁ.",
  "atk-s0201a3:401": "Pathavīdhāturevesāti duvidhāpesā thaddhaṭṭhena kakkhaḷaṭṭhena pharusaṭṭhena ekalakkhaṇā pathavīdhātuyeva , āvusoti ajjhattikaṁ bāhirāya saddhiṁ yojetvā dasseti. Yasmā bāhirāya pathavīdhātuyā acetanābhāvo pākaṭo, na ajjhattikāya, tasmā sā bāhirāya saddhiṁ ekasadisā acetanāyevāti gaṇhantassa sukhapariggaho hoti. Yathā kiṁ? Yathā dantena goṇena saddhiṁ yojito adanto katipāhameva visūkāyati vipphandati, atha na cirasseva damathaṁ upeti. Evaṁ ajjhattikāpi bāhirāya saddhiṁ ekasadisāti gaṇhantassa katipāhameva acetanābhāvo na upaṭṭhāti, atha na cirenevassā acetanābhāvo pākaṭo hoti. Taṁ netaṁ mamāti taṁ ubhayampi na etaṁ mama, na esohamasmi, na eso me attāti evaṁ yathābhūtaṁ sammappaññāya daṭṭhabbaṁ. Yathābhūtanti yathāsabhāvaṁ, tañhi aniccādisabhāvaṁ, tasmā aniccaṁ dukkhamanattāti evaṁ daṭṭhabbanti attho.",
  "atk-s0201a3:402": "Hoti kho so, āvusoti kasmā ārabhi? Bāhiraāpodhātuvasena bāhirāya pathavīdhātuyā vināsaṁ dassetvā tato visesatarena upādinnāya sarīraṭṭhakapathavīdhātuyā vināsadassanatthaṁ. Pakuppatīti āposaṁvaṭṭavasena vaḍḍhamānā kuppati. Antarahitā tasmiṁ samaye bāhirā pathavīdhātu hotīti tasmiṁ samaye koṭisatasahassacakkavāḷe khārodakena vilīyamānā udakānugatā hutvā sabbā pabbatādivasena saṇṭhitā pathavīdhātu antarahitā hoti. Vilīyitvā udakameva hoti. Tāva mahallikāyāti tāva mahantāya.",
  "atk-s0201a3:403": "Duve satasahassāni, cattāri nahutāni ca;",
  "atk-s0201a3:404": "Ettakaṁ bahalattena, saṅkhātāyaṁ vasundharāti. –",
  "atk-s0201a3:405": "Evaṁ bahalatteneva mahantāya, vitthārato pana koṭisatasahassacakkavāḷappamāṇāya. Aniccatāti hutvā abhāvatā. Khayadhammatāti khayaṁ gamanasabhāvatā . Vayadhammatāti vayaṁ gamanasabhāvatā. Vipariṇāmadhammatāti pakativijahanasabhāvatā, iti sabbehipi imehi padehi aniccalakkhaṇameva vuttaṁ. Yaṁ pana aniccaṁ, taṁ dukkhaṁ. Yaṁ dukkhaṁ, taṁ anattāti tīṇipi lakkhaṇāni āgatāneva honti. Mattaṭṭhakassāti parittaṭṭhitikassa, tattha dvīhākārehi imassa kāyassa parittaṭṭhititā veditabbā ṭhitiparittatāya ca sarasaparittatāya ca. Ayañhi atīte cittakkhaṇe jīvittha, na jīvati, na jīvissati. Anāgate cittakkhaṇe jīvissati, na jīvati, na jīvittha. Paccuppanne cittakkhaṇe jīvati , na jīvittha, na jīvissatīti vuccati.",
  "atk-s0201a3:406": "‘‘Jīvitaṁ attabhāvo ca, sukhadukkhā ca kevalā;",
  "atk-s0201a3:407": "Ekacittasamāyuttā, lahu so vattate khaṇo’’ti. –",
  "atk-s0201a3:408": "Idaṁ etasseva parittaṭṭhitidassanatthaṁ vuttaṁ. Evaṁ ṭhitiparittatāya parittaṭṭhititā veditabbā.",
  "atk-s0201a3:409": "Assāsapassāsūpanibaddhādibhāvena panassa sarasaparittatā veditabbā. Sattānañhi assāsūpanibaddhaṁ jīvitaṁ, passāsūpanibaddhaṁ jīvitaṁ, assāsapassāsūpanibaddhaṁ jīvitaṁ, mahābhūtūpanibaddhaṁ jīvitaṁ, kabaḷīkārāhārūpanibaddhaṁ jīvitaṁ, viññāṇūpanibaddhaṁ jīvitanti visuddhimagge vitthāritaṁ.",
  "atk-s0201a3:410": "Taṇhupādinnassāti taṇhāya ādinnagahitaparāmaṭṭhassa ahanti vā mamanti vā asmīti vā. Atha khvāssa notevettha hotīti atha kho assa bhikkhuno evaṁ tīṇi lakkhaṇāni āropetvā passantassa ettha ajjhattikāya pathavīdhātuyā ahanti vātiādi tividho taṇhāmānadiṭṭhiggāho noteva hoti, na hotiyevāti attho. Yathā ca āpodhātuvasena, evaṁ tejodhātuvāyodhātuvasenapi bāhirāya pathavīdhātuyā antaradhānaṁ hoti. Idha pana ekaṁyeva āgataṁ. Itarānipi atthato veditabbāni.",
  "atk-s0201a3:411": "Tañce, āvusoti idha tassa dhātukammaṭṭhānikassa bhikkhuno sotadvāre pariggahaṁ paṭṭhapento balaṁ dasseti. Akkosantīti dasahi akkosavatthūhi akkosanti. Paribhāsantīti tayā idañcidañca kataṁ, evañca evañca taṁ karissāmāti vācāya paribhāsanti. Rosentīti ghaṭṭenti. Vihesentīti dukkhāpenti, sabbaṁ vācāya ghaṭṭanameva vuttaṁ. So evanti so dhātukammaṭṭhāniko evaṁ sampajānāti. Uppannā kho me ayanti sampativattamānuppannabhāvena ca samudācāruppannabhāvena ca uppannā. Sotasamphassajāti upanissayavasena sotasamphassato jātā sotadvārajavanavedanā, phasso aniccoti sotasamphasso hutvā abhāvaṭṭhena aniccoti passati. Vedanādayopi sotasamphassasampayuttāva veditabbā. Dhātārammaṇamevāti dhātusaṅkhātameva ārammaṇaṁ. Pakkhandatīti otarati. Pasīdatīti tasmiṁ ārammaṇe pasīdati, bhummavacanameva vā etaṁ. Byañjanasandhivasena ‘‘dhātārammaṇamevā’’ti vuttaṁ, dhātārammaṇeyevāti ayamettha attho. Adhimuccatīti dhātuvasena evanti adhimokkhaṁ labhati, na rajjati, na dussati. Ayañhi sotadvāramhi ārammaṇe āpāthagate mūlapariññāāgantukatāvakālikavasena pariggahaṁ karoti, tassa vitthārakathā satipaṭṭhāne satisampajaññapabbe vuttā. Sā pana tattha cakkhudvāravasena vuttā, idha sotadvāravasena veditabbā.",
  "atk-s0201a3:412": "Evaṁ katapariggahassa hi dhātukammaṭṭhānikassa balavavipassakassa sacepi cakkhudvārādīsu ārammaṇe āpāthagate ayoniso āvajjanaṁ uppajjati, voṭṭhabbanaṁ patvā ekaṁ dve vāre āsevanaṁ labhitvā cittaṁ bhavaṅgameva otarati, na rāgādivasena uppajjati, ayaṁ koṭippatto tikkhavipassako. Aparassa rāgādivasena ekaṁ vāraṁ javanaṁ javati, javanapariyosāne pana rāgādivasena evaṁ me javanaṁ javitanti āvajjato ārammaṇaṁ pariggahitameva hoti, puna vāraṁ tathā na javati. Aparassa ekavāraṁ evaṁ āvajjato puna dutiyavāraṁ rāgādivasena javanaṁ javatiyeva, dutiyavārāvasāne pana evaṁ me javanaṁ javitanti āvajjato ārammaṇaṁ pariggahitameva hoti, tatiyavāre tathā na uppajjati. Ettha pana paṭhamo atitikkho, tatiyo atimando, dutiyassa pana vasena imasmiṁ sutte, laṭukikopame, indriyabhāvane ca ayamattho veditabbo.",
  "atk-s0201a3:413": "Evaṁ sotadvāre pariggahitavasena dhātukammaṭṭhānikassa balaṁ dassetvā idāni kāyadvāre dīpento tañce, āvusotiādimāha. Aniṭṭhārammaṇañhi patvā dvīsu vāresu kilamati sotadvāre ca kāyadvāre ca. Tasmā yathā nāma khettassāmī puriso kudālaṁ gahetvā khettaṁ anusañcaranto yattha vā tattha vā mattikapiṇḍaṁ adatvā dubbalaṭṭhānesuyeva kudālena bhūmiṁ bhinditvā satiṇamattikapiṇḍaṁ deti. Evameva mahāthero anāgate sikkhākāmā padhānakammikā kulaputtā imesu dvāresu saṁvaraṁ paṭṭhapetvā khippameva jātijarāmaraṇassa antaṁ karissantīti imesuyeva dvīsu dvāresu gāḷhaṁ katvā saṁvaraṁ desento imaṁ desanaṁ ārabhi.",
  "atk-s0201a3:414": "Tattha samudācarantīti upakkamanti. Pāṇisamphassenāti pāṇippahārena, itaresupi eseva nayo. Tathābhūtoti tathāsabhāvo. Yathābhūtasminti yathāsabhāve. Kamantīti pavattanti. Evaṁ buddhaṁ anussaratotiādīsu itipi so bhagavātiādinā nayena anussarantopi buddhaṁ anussarati, vuttaṁ kho panetaṁ bhagavatāti anussarantopi anussaratiyeva. Svākkhāto bhagavatā dhammotiādinā nayena anussarantopi dhammaṁ anussarati, kakacūpamovādaṁ anussarantopi anussaratiyeva. Suppaṭipannotiādinā nayena anussarantopi saṅghaṁ anussarati, kakacokantanaṁ adhivāsayamānassa bhikkhuno guṇaṁ anussaramānopi anussaratiyeva.",
  "atk-s0201a3:415": "Upekkhā kusalanissitā na saṇṭhātīti idha vipassanupekkhā adhippetā. Upekkhā kusalanissitā saṇṭhātīti idha chaḷaṅgupekkhā, sā panesā kiñcāpi khīṇāsavassa iṭṭhāniṭṭhesu ārammaṇesu arajjanādivasena pavattati, ayaṁ pana bhikkhu vīriyabalena bhāvanāsiddhiyā attano vipassanaṁ khīṇāsavassa chaḷaṅgupekkhāṭhāne ṭhapetīti vipassanāva chaḷaṅgupekkhā nāma jātā.",
  "atk-s0201a3:416": "303. Āpodhātuniddese āpogatanti sabbaāpesu gataṁ allayūsabhāvalakkhaṇaṁ. Pittaṁ semhantiādīsu pana yaṁ vattabbaṁ, taṁ sabbaṁ saddhiṁ bhāvanānayena visuddhimagge vuttaṁ. Pakuppatīti oghavasena vaḍḍhati, samuddato vā udakaṁ uttarati, ayamassa pākatiko pakopo, āposaṁvaṭṭakāle pana koṭisatasahassacakkavāḷaṁ udakapūrameva hoti. Ogacchantīti heṭṭhā gacchanti, uddhane āropitaudakaṁ viya khayaṁ vināsaṁ pāpuṇanti. Sesaṁ purimanayeneva veditabbaṁ.",
  "atk-s0201a3:417": "304. Tejodhātuniddese tejogatanti sabbatejesu gataṁ uṇhattalakkhaṇaṁ. Tejo eva vā tejobhāvaṁ gatanti tejogataṁ. Purime āpogatepi pacchime vāyogatepi eseva nayo. Yena cāti yena tejogatena. Tasmiṁ kuppite ayaṁ kāyo santappati, ekāhikajarādibhāvena usumajāto hoti. Yena ca jīrīyatīti yena ayaṁ kāyo jīrati, indriyavekallattaṁ balaparikkhayaṁ valipalitādibhāvañca pāpuṇāti. Yena ca pariḍayhatīti yena kuppitena ayaṁ kāyo dayhati, so ca puggalo dayhāmi dayhāmīti kandanto satadhotasappigosītacandanādilepañca tālavaṇṭavātañca paccāsīsati. Yena ca asitapītakhāyitasāyitaṁ sammā pariṇāmaṁ gacchatīti yena taṁ asitaṁ vā odanādi, pītaṁ vā pānakādi, khāyitaṁ vā piṭṭhakhajjakādi, sāyitaṁ vā ambapakkamadhuphāṇitādi sammā paripākaṁ gacchati, rasādibhāvena vivekaṁ gacchatīti attho. Ayamettha saṅkhepo. Vitthārato pana yaṁ vattabbaṁ siyā, taṁ sabbaṁ saddhiṁ bhāvanānayena visuddhimagge vuttaṁ.",
  "atk-s0201a3:418": "Haritantanti haritameva. Allatiṇādiṁ āgamma nibbāyatīti attho. Panthantanti mahāmaggameva. Selantanti pabbataṁ. Udakantanti udakaṁ. Ramaṇīyaṁ vā bhūmibhāganti tiṇagumbādirahitaṁ, vivittaṁ abbhokāsaṁ bhūmibhāgaṁ. Anāhārāti nirāhārā nirupādānā, ayampi pakatiyāva tejovikāro vutto, tejosaṁvaṭṭakāle pana koṭisatasahassacakkavāḷaṁ jhāpetvā chārikāmattampi na tiṭṭhati. Nhārudaddulenāti cammanillekhanena. Aggiṁ gavesantīti evarūpaṁ sukhumaṁ upādānaṁ gahetvā aggiṁ pariyesanti, yaṁ appamattakampi usumaṁ labhitvā pajjalati, sesamidhāpi purimanayeneva veditabbaṁ.",
  "atk-s0201a3:419": "305. Vāyodhātuniddese uddhaṅgamā vātāti uggārahikkārādipavattakā uddhaṁ ārohanavātā. Adhogamā vātāti uccārapassāvādinīharaṇakā adho orohanavātā. Kucchisayā vātāti antānaṁ bahivātā. Koṭṭhāsayā vātāti antānaṁ antovātā. Aṅgamaṅgānusārinoti dhamanījālānusārena sakalasarīre aṅgamaṅgāni anusaṭā samiñjanapasāraṇādinibbattakavātā. Assāsoti antopavisananāsikavāto . Passāsoti bahinikkhamananāsikavāto. Ayamettha saṅkhepo. Vitthārato pana yaṁ vattabbaṁ siyā, taṁ sabbaṁ saddhiṁ bhāvanānayena visuddhimagge vuttaṁ.",
  "atk-s0201a3:420": "Gāmampi vahatīti sakalagāmampi cuṇṇavicuṇṇaṁ kurumānā ādāya gacchati, nigamādīsupi eseva nayo. Idha vāyosaṁvaṭṭakāle koṭisatasahassacakkavāḷaviddhaṁsanavasena vāyodhātuvikāro dassito. Vidhūpanenāti aggibījanakena. Ossavaneti chadanagge, tena hi udakaṁ savati, tasmā taṁ ‘‘ossavana’’nti vuccati. Sesamidhāpi purimanayeneva yojetabbaṁ.",
  "atk-s0201a3:421": "306.Seyyathāpi, āvusoti idha kiṁ dasseti? Heṭṭhā kathitānaṁ mahābhūtānaṁ nissattabhāvaṁ. Kaṭṭhanti dabbasambhāraṁ. Vallinti ābandhanavalliṁ. Tiṇanti chadanatiṇaṁ. Mattikanti anulepamattikaṁ. Ākāso parivāritoti etāni kaṭṭhādīni anto ca bahi ca parivāretvā ākāso ṭhitoti attho. Agāraṁtveva saṅkhaṁ gacchatīti agāranti paṇṇattimattaṁ hoti. Kaṭṭhādīsu pana visuṁ visuṁ rāsikatesu kaṭṭharāsivallirāsītveva vuccati. Evameva khoti evameva aṭṭhiādīni anto ca bahi ca parivāretvā ṭhito ākāso, tāneva aṭṭhiādīni paṭicca rūpaṁtveva saṅkhaṁ gacchati, sarīranti vohāraṁ gacchati. Yathā kaṭṭhādīni paṭicca gehanti saṅkhaṁ gataṁ agāraṁ khattiyagehaṁ brāhmaṇagehanti vuccati, evamidampi khattiyasarīraṁ brāhmaṇasarīranti vuccati, na hettha koci satto vā jīvo vā vijjati.",
  "atk-s0201a3:422": "Ajjhattikañceva, āvuso, cakkhūti idaṁ kasmā āraddhaṁ? Heṭṭhā upādārūpaṁ cattāro ca arūpino khandhā tīṇi ca ariyasaccāni na kathitāni, idāni tāni kathetuṁ ayaṁ desanā āraddhāti. Tattha cakkhuṁ aparibhinnanti cakkhupasāde niruddhepi upahatepi pittasemhalohitehi palibuddhepi cakkhu cakkhuviññāṇassa paccayo bhavituṁ na sakkoti, paribhinnameva hoti, cakkhuviññāṇassa pana paccayo bhavituṁ samatthaṁ aparibhinnaṁ nāma. Bāhirā ca rūpāti bāhirā catusamuṭṭhānikarūpā. Tajjo samannāhāroti taṁ cakkhuñca rūpe ca paṭicca bhavaṅgaṁ āvaṭṭetvā uppajjanamanasikāro, bhavaṅgāvaṭṭanasamatthaṁ cakkhudvāre kiriyamanodhātucittanti attho. Taṁ rūpānaṁ anāpāthagatattāpi aññāvihitassapi na hoti, tajjassāti tadanurūpassa. Viññāṇabhāgassāti viññāṇakoṭṭhāsassa.",
  "atk-s0201a3:423": "Yaṁ tathābhūtassātiādīsu dvāravasena cattāri saccāni dasseti. Tattha tathābhūtassāti cakkhuviññāṇena sahabhūtassa, cakkhuviññāṇasamaṅginoti attho. Rūpanti cakkhuviññāṇassa na rūpajanakattā cakkhuviññāṇakkhaṇe tisamuṭṭhānarūpaṁ, tadanantaracittakkhaṇe catusamuṭṭhānampi labbhati. Saṅgahaṁ gacchatīti gaṇanaṁ gacchati. Vedanādayo cakkhuviññāṇasampayuttāva. Viññāṇampi cakkhuviññāṇameva. Ettha ca saṅkhārāti cetanāva vuttā. Saṅgahoti ekato saṅgaho. Sannipātoti samāgamo. Samavāyoti rāsi. Yo paṭiccasamuppādaṁ passatīti yo paccaye passati. So dhammaṁ passatīti so paṭiccasamuppannadhamme passati, chandotiādi sabbaṁ taṇhāvevacanameva , taṇhā hi chandakaraṇavasena chando. Ālayakaraṇavasena ālayo. Anunayakaraṇavasena anunayo. Ajjhogāhitvā gilitvā gahanavasena ajjhosānanti vuccati. Chandarāgavinayo chandarāgappahānanti nibbānasseva vevacanaṁ, iti tīṇi saccāni pāḷiyaṁ āgatāneva maggasaccaṁ āharitvā gahetabbaṁ, yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi bhāvanāpaṭivedho, ayaṁ maggoti. Bahukataṁ hotīti ettāvatāpi bahuṁ bhagavato sāsanaṁ kataṁ hoti, ajjhattikañceva, āvuso, sotantiādivāresupi eseva nayo.",
  "atk-s0201a3:424": "Manodvāre pana ajjhattiko mano nāma bhavaṅgacittaṁ. Taṁ niruddhampi āvajjanacittassa paccayo bhavituṁ asamatthaṁ mandathāmagatameva pavattamānampi paribhinnaṁ nāma hoti. Āvajjanassa pana paccayo bhavituṁ samatthaṁ aparibhinnaṁ nāma. Bāhirā ca dhammāti dhammārammaṇaṁ. Neva tāva tajjassāti idaṁ bhavaṅgasamayeneva kathitaṁ. Dutiyavāro paguṇajjhānapaccavekkhaṇena vā, paguṇakammaṭṭhānamanasikārena vā, paguṇabuddhavacanasajjhāyakaraṇādinā vā, aññavihitakaṁ sandhāya vutto. Imasmiṁ vāre rūpanti catusamuṭṭhānampi labbhati. Manoviññāṇañhi rūpaṁ samuṭṭhāpeti, vedanādayo manoviññāṇasampayuttā , viññāṇaṁ manoviññāṇameva. Saṅkhārā panettha phassacetanāvaseneva gahitā. Sesaṁ vuttanayeneva veditabbaṁ. Iti mahāthero heṭṭhā ekadesameva sammasanto āgantvā imasmiṁ ṭhāne ṭhatvā heṭṭhā parihīnadesanaṁ sabbaṁ taṁtaṁdvāravasena bhājetvā dassento yathānusandhināva suttantaṁ niṭṭhapesīti.",
  "atk-s0201a3:425": "Papañcasūdaniyā majjhimanikāyaṭṭhakathāya",
  "atk-s0201a3:426": "Mahāhatthipadopamasuttavaṇṇanā niṭṭhitā.",
  "atk-s0201a3:427": "9. Mahāsāropamasuttavaṇṇanā",
  "atk-s0201a3:428": "307.Evaṁme sutanti mahāsāropamasuttaṁ. Tattha acirapakkanteti saṅghaṁ bhinditvā ruhiruppādakammaṁ katvā nacirapakkante saliṅgeneva pāṭiyekke jāte.",
  "atk-s0201a3:429": "Idha, bhikkhave, ekacco kulaputtoti kiñcāpi asukakulaputtoti na niyāmito, devadattaṁyeva pana sandhāya idaṁ vuttanti veditabbaṁ. So hi asambhinnāya mahāsammatapaveṇiyā okkākavaṁse jātattā jātikulaputto. Otiṇṇoti yassa jāti anto anupaviṭṭhā, so jātiyā otiṇṇo nāma. Jarādīsupi eseva nayo. Lābhasakkārādīsupi lābhoti cattāro paccayā. Sakkāroti tesaṁyeva sukatabhāvo. Silokoti vaṇṇabhaṇanaṁ. Abhinibbattetīti uppādeti. Apaññātāti dvinnaṁ janānaṁ ṭhitaṭṭhāne na paññāyanti, ghāsacchādanamattampi na labhanti. Appesakkhāti appaparivārā, purato vā pacchato vā gacchantaṁ na labhanti.",
  "atk-s0201a3:430": "Sārena sārakaraṇīyanti rukkhasārena kattabbaṁ akkhacakkayuganaṅgalādikaṁ yaṁkiñci. Sākhāpalāsaṁ aggahesi brahmacariyassāti maggaphalasārassa sāsanabrahmacariyassa cattāro paccayā sākhāpalāsaṁ nāma, taṁ aggahesi. Tena ca vosānaṁ āpādīti teneva ca alamettāvatā sāro me pattoti vosānaṁ āpanno.",
  "atk-s0201a3:431": "310.Ñāṇadassanaṁ ārādhetīti devadatto pañcābhiñño, dibbacakkhu ca pañcannaṁ abhiññānaṁ matthake ṭhitaṁ, taṁ imasmiṁ sutte ‘‘ñāṇadassana’’nti vuttaṁ . Ajānaṁ apassaṁ viharantīti kiñci sukhumaṁ rūpaṁ ajānantā antamaso paṁsupisācakampi apassantā viharanti.",
  "atk-s0201a3:432": "311.Asamayavimokkhaṁ ārādhetīti, ‘‘katamo asamayavimokkho? Cattāro ca ariyamaggā cattāri ca sāmaññaphalāni, nibbānañca, ayaṁ asamayavimokkho’’ti (paṭi. ma. 1.213) evaṁ vutte navalokuttaradhamme ārādheti sampādeti paṭilabhati. Lokiyasamāpattiyo hi appitappitakkhaṇeyeva paccanīkadhammehi vimuccanti, tasmā, ‘‘katamo samayavimokkho? Cattāri ca jhānāni catasso ca arūpāvacarasamāpattiyo, ayaṁ samayavimokkho’’ti evaṁ samayavimokkhoti vuttā. Lokuttaradhammā pana kālena kālaṁ vimuccanti, sakiṁ vimuttāni hi maggaphalāni vimuttāneva honti. Nibbānaṁ sabbakilesehi accantaṁ vimuttamevāti ime nava dhammā asamayavimokkhoti vuttā.",
  "atk-s0201a3:433": "Akuppā cetovimuttīti arahattaphalavimutti. Ayamattho etassāti etadatthaṁ, arahattaphalatthamidaṁ brahmacariyaṁ. Ayaṁ etassa atthoti vuttaṁ hoti. Etaṁ sāranti etaṁ arahattaphalaṁ brahmacariyassa sāraṁ. Etaṁ pariyosānanti etaṁ arahattaphalaṁ brahmacariyassa pariyosānaṁ, esā koṭi, na ito paraṁ pattabbaṁ atthīti yathānusandhināva desanaṁ niṭṭhapesīti.",
  "atk-s0201a3:434": "Papañcasūdaniyā majjhimanikāyaṭṭhakathāya",
  "atk-s0201a3:435": "Mahāsāropamasuttavaṇṇanā niṭṭhitā.",
  "atk-s0201a3:436": "10. Cūḷasāropamasuttavaṇṇanā",
  "atk-s0201a3:437": "312.Evaṁme sutanti cūḷasāropamasuttaṁ. Tattha piṅgalakocchoti so brāhmaṇo piṅgaladhātuko. Kocchoti panassa nāmaṁ, tasmā ‘‘piṅgalakoccho’’ti vuccati. Saṅghinotiādīsu pabbajitasamūhasaṅkhāto saṅgho etesaṁ atthīti saṅghino. Sveva gaṇo etesaṁ atthīti gaṇino. Ācārasikkhāpanavasena tassa gaṇassa ācariyāti gaṇācariyā. Ñātāti paññātā pākaṭā. ‘‘Appicchā santuṭṭhā, appicchatāya vatthampi na nivāsentī’’tiādinā nayena samuggato yaso etesaṁ atthīti yasassino. Titthakarāti laddhikarā. Sādhusammatāti ime sādhu sundarā sappurisāti evaṁ sammatā. Bahujanassāti assutavato andhabālaputhujjanassa. Idāni te dassento seyyathidaṁ pūraṇotiādimāha. Tattha pūraṇoti tassa satthupaṭiññassa nāmaṁ. Kassapoti gottaṁ. So kira aññatarassa kulassa ekūnadāsasataṁ pūrayamāno jāto, tenassa ‘‘pūraṇo’’ti nāmaṁ akaṁsu. Maṅgaladāsattā cassa ‘‘dukkaṭa’’nti vattā natthi, akataṁ vā na katanti. ‘‘So kimahamettha vasāmī’’ti palāyi. Athassa corā vatthāni acchindiṁsu. So paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ pāvisi. Manussā taṁ disvā, ‘‘ayaṁ samaṇo arahā appiccho, natthi iminā sadiso’’ti pūvabhattādīni gahetvā upasaṅkamanti. So ‘‘mayhaṁ sāṭakaṁ anivatthabhāvena idaṁ uppanna’’nti tato paṭṭhāya sāṭakaṁ labhitvāpi na nivāsesi, tadeva pabbajjaṁ aggahesi. Tassa santike aññepi pañcasatā manussā pabbajiṁsu, taṁ sandhāyāha ‘‘pūraṇo kassapo’’ti.",
  "atk-s0201a3:438": "Makkhalīti tassa nāmaṁ. Gosālāya jātattā gosāloti dutiyaṁ nāmaṁ. Taṁ kira sakaddamāya bhūmiyā telaghaṭaṁ gahetvā gacchantaṁ, ‘‘tāta, mā khalī’’ti sāmiko āha. So pamādena khalitvā patitvā sāmikassa bhayena palāyituṁ āraddho. Sāmiko upadhāvitvā sāṭakakaṇṇe aggahesi. Sopi sāṭakaṁ chaḍḍetvā acelako hutvā palāyi, sesaṁ pūraṇasadisameva.",
  "atk-s0201a3:439": "Ajitoti tassa nāmaṁ. Kesakambalaṁ dhāretīti kesakambalo. Iti nāmadvayaṁ saṁsanditvā ‘‘ajito kesakambalo’’ti vuccati. Tattha kesakambalo nāma manussakesehi katakambalo, tato paṭikiṭṭhataraṁ vatthaṁ nāma natthi. Yathāha – ‘‘seyyathāpi, bhikkhave, yāni kānici tantāvutānaṁ vatthānaṁ, kesakambalo tesaṁ paṭikiṭṭho akkhāyati, kesakambalo, bhikkhave, sīte sīto uṇhe uṇho dubbaṇṇo duggandho dukkhasamphasso’’ti (a. ni. 3.138).",
  "atk-s0201a3:440": "Pakudhoti tassa nāmaṁ. Kaccāyanoti gottaṁ. Iti nāmagottaṁ saṁsanditvā, ‘‘pakudho kaccāyano’’ti vuccati. Sītudakapaṭikkhittako esa, vaccaṁ katvāpi udakakiccaṁ na karoti, uṇhodakaṁ vā kañjiyaṁ vā labhitvā karoti, nadiṁ vā maggodakaṁ vā atikkamma, ‘‘sīlaṁ me bhinna’’nti vālikathūpaṁ katvā sīlaṁ adhiṭṭhāya gacchati, evarūpo nissirikaladdhiko esa.",
  "atk-s0201a3:441": "Sañjayoti tassa nāmaṁ. Belaṭṭhassa puttoti belaṭṭhaputto. Amhākaṁ gaṇṭhanakileso palibujjhanakileso natthi, kilesagaṇṭharahitā mayanti evaṁ vāditāya laddhanāmavasena nigaṇṭho. Nāṭassa puttoti nāṭaputto. Abbhaññaṁsūti yathā tesaṁ paṭiññā, tatheva jāniṁsu. Idaṁ vuttaṁ hoti – sace nesaṁ sā paṭiññā niyyānikā sabbe abbhaññaṁsu. No ce, na abbhaññaṁsu. Tasmā kiṁ tesaṁ paṭiññā niyyānikā na niyyānikāti, ayametassa pañhassa attho. Atha bhagavā nesaṁ aniyyānikabhāvakathanena atthābhāvato alanti paṭikkhipitvā upamāya atthaṁ pavedento dhammameva desetuṁ, dhammaṁ, te brāhmaṇa, desessāmīti āha.",
  "atk-s0201a3:442": "320. Tattha sacchikiriyāyāti sacchikaraṇatthaṁ. Na chandaṁ janetīti kattukamyatāchandaṁ na janayati. Na vāyamatīti vāyāmaṁ parakkamaṁ na karoti. Olīnavuttiko ca hotīti līnajjhāsayo hoti. Sāthalikoti sithilaggāhī, sāsanaṁ sithilaṁ katvā gaṇhāti, daḷhaṁ na gaṇhāti.",
  "atk-s0201a3:443": "323.Idha, brāhmaṇa bhikkhu, vivicceva kāmehīti kathaṁ ime paṭhamajjhānādidhammā ñāṇadassanena uttaritarā jātāti? Nirodhapādakattā. Heṭṭhā paṭhamajjhānādidhammā hi vipassanāpādakā , idha nirodhapādakā, tasmā uttaritarā jātāti veditabbā. Iti bhagavā idampi suttaṁ yathānusandhināva niṭṭhapesi. Desanāvasāne brāhmaṇo saraṇesu patiṭṭhitoti.",
  "atk-s0201a3:444": "Papañcasūdaniyā majjhimanikāyaṭṭhakathāya",
  "atk-s0201a3:445": "Cūḷasāropamasuttavaṇṇanā niṭṭhitā.",
  "atk-s0201a3:446": "Tatiyavaggavaṇṇanā niṭṭhitā."
}