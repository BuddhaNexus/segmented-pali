{
  "atk-s0515a4:0": "4. Suddhaṭṭhakasuttaniddesavaṇṇanā",
  "atk-s0515a4:1": "23. Catutthe suddhaṭṭhake paṭhamagāthāya tāvattho – na, bhikkhave, evarūpena dassanena suddhi hoti, api ca kho kilesamalīnattā asuddhaṁ, kilesarogānaṁ adhigamā sarogameva candābhaṁ brāhmaṇaṁ, aññaṁ vā evarūpaṁ disvā diṭṭhigatiko bālo abhijānāti ‘‘passāmi suddhaṁ paramaṁ arogaṁ, tena ca diṭṭhisaṅkhātena dassanena saṁsuddhi narassa hotī’’ti, so evaṁ abhijānanto taṁ dassanaṁ ‘‘parama’’nti ñatvā tasmiṁ dassane suddhānupassī samāno taṁ dassanaṁ ‘‘maggañāṇa’’nti pacceti. Taṁ pana maggañāṇaṁ na hoti.",
  "atk-s0515a4:2": "Paramaṁ ārogyappattanti uttamaṁ nibyādhiṁ pāpuṇitvā ṭhitaṁ. Tāṇappattanti tathā pālanappattaṁ. Leṇappattanti nilīyanappattaṁ.Saraṇappattanti patiṭṭhāpattaṁ, dukkhanāsanaṁ vā pattaṁ. Abhayappattanti nibbhayabhāvappattaṁ. Accutappattanti niccalabhāvaṁ pattaṁ. Amatappattanti amataṁ mahānibbānaṁ pattaṁ. Nibbānappattanti vānavirahitaṁ pattaṁ.",
  "atk-s0515a4:3": "Abhijānantoti visesena jānanto. Ājānantoti ājānamāno. Vijānantoti anekavidhena jānamāno. Paṭivijānantoti taṁ taṁ paṭicca vijānamāno. Paṭivijjhantoti hadaye kurumāno.",
  "atk-s0515a4:4": "Cakkhuviññāṇaṁ rūpadassanenāti cakkhuviññāṇena rūpadassanaṁ. Ñāṇanti paccetīti paññā iti saddahati. Maggoti paccetīti ‘‘upāyo’’ti saddahati. Pathoti sañcāro. Nīyānanti gahetvā yātīti nīyānaṁ. ‘‘Niyyāna’’nti vā pāṭho.",
  "atk-s0515a4:5": "24.‘‘Diṭṭhenace suddhī’’ti dutiyagāthā. Tassattho – tena rūpadassanasaṅkhātena diṭṭhena yadi kilesasuddhi narassa hoti, tena vā ñāṇena so yadi jātiādidukkhaṁ pajahāti, evaṁ sante ariyamaggato aññena asuddhimaggeneva so sujjhati, rāgādīhi upadhīhi saupadhiko eva samāno sujjhatīti vattabbataṁ āpanno hoti, na ca evaṁvidho sujjhati. Tasmā diṭṭhī hi naṁ pāva tathā vadānaṁ, sā naṁ diṭṭhiyeva ‘‘micchādiṭṭhiko aya’’nti katheti, diṭṭhianurūpaṁ ‘‘sassato loko’’tiādinā nayena tathā tathā vadatīti.",
  "atk-s0515a4:6": "Rāgena saha vattatīti sarāgo, rāgavāti attho. Sadosotiādīsupi eseva nayo.",
  "atk-s0515a4:7": "25.Na brāhmaṇoti tatiyagāthā. Tassattho – yo pana bāhitapāpattā brāhmaṇo hoti, so maggena adhigatāsavakkhayo khīṇāsavabrāhmaṇo ariyamaggañāṇato aññena abhimaṅgalasammatarūpasaṅkhāte diṭṭhe, tathāvidhasaddasaṅkhāte sute, avītikkamasaṅkhāte sīle, hatthivatādibhede vate, pathaviādibhede mute ca uppannena micchāñāṇena suddhiṁ na āhāti. Sesamassa brāhmaṇassa vaṇṇabhaṇanāya vuttaṁ. So hi tedhātukapuññe sabbasmiñca pāpe anūpalitto, kasmā? Tassa pahīnattā tassa attadiṭṭhiyā, yassa kassaci vā gahaṇassa pahīnattā attañjaho, puññābhisaṅkhārādīnaṁ akaraṇato ‘‘nayidha pakubbamāno’’ti vuccati. Tasmā naṁ evaṁ pasaṁsanto āha. Sabbasseva cassa purimapādena sambandho veditabbo – puññe ca pāpe ca anūpalitto attañjaho nayidha pakubbamāno na brāhmaṇo aññato suddhimāhāti. Nāti paṭikkhepoti na iti paṭisedho.",
  "atk-s0515a4:8": "Bāhitvā sabbapāpakānīti gāthāyattho – yo catutthamaggena bāhitvā sabbapāpakāni ṭhitatto ṭhitoicceva vuttaṁ hoti. Bāhitapāpattā eva ca vimalo vimalabhāvaṁ brahmabhāvaṁ seṭṭhabhāvaṁ patto, paṭinissaṭṭhasamādhivikkhepakarakilesamalena aggamaggaphalasamādhinā sādhusamāhito, saṁsārahetusamatikkamena saṁsāramaticca pariniṭṭhitakiccatāya kevalīti ca, taṇhādiṭṭhīhi anissitattā anissitoti ca, lokadhammehi nibbikārattā tādīti ca pavuccati. Evaṁ thutiraho sa brahmā so brāhmaṇoti.",
  "atk-s0515a4:9": "Aññatra satipaṭṭhānehīti cattāro satipaṭṭhāne muñcitvā. Sammappadhānādīsupi eseva nayo.",
  "atk-s0515a4:10": "Santeke samaṇabrāhmaṇāti ekacce lokasaṅketena ‘‘samaṇabrāhmaṇā’’ti laddhavohārā saṁvijjanti. Diṭṭhasuddhikāti diṭṭhena suddhiṁ icchamānā. Te ekaccānaṁ rūpānaṁ dassananti ete diṭṭhasuddhikā etesaṁ rūpārammaṇānaṁ olokanaṁ. Maṅgalaṁ paccentīti iddhikāraṇaṁ buddhikāraṇaṁ sabbasampattikāraṇaṁ patiṭṭhāpenti. Amaṅgalaṁ paccentīti aniddhikāraṇaṁ na buddhikāraṇaṁ na sampattikāraṇaṁ patiṭṭhāpenti. Te kālato vuṭṭhahitvāti ete diṭṭhādimaṅgalikā puretarameva uṭṭhahitvā. Abhimaṅgalagatānīti visesena vuḍḍhikāraṇagatāni. Rūpāni passantīti nānāvidhāni rūpārammaṇāni dakkhanti. Cāṭakasakuṇanti evaṁnāmakaṁ. Phussaveḷuvalaṭṭhinti phussanakkhattena uppannaṁ taruṇabeḷuvalaṭṭhiṁ. Gabbhinitthinti sagabbhaṁ itthiṁ. Kumārakaṁ khandhe āropetvā gacchantanti taruṇadārakaṁ aṁse ussāpetvā gacchamānaṁ. Puṇṇaghaṭanti udakapuṇṇaghaṭaṁ. Rohitamacchanti rattarohitamacchaṁ. Ājaññarathanti sindhavayuttarathaṁ. Usabhanti maṅgalausabhaṁ. Gokapilanti kapilagāviṁ.",
  "atk-s0515a4:11": "Palālapuñjanti thusarāsiṁ. Takkaghaṭanti gotakkādipūritacāṭiṁ. Rittaghaṭanti tucchaghaṭaṁ. Naṭanti naṭakādiṁ. ‘‘Dhuttakiriya’’nti eke. Naggasamaṇakanti niccoḷasamaṇaṁ . Kharanti gadrabhaṁ. Kharayānanti gadrabhayuttaṁ vayhādikaṁ. Ekayuttayānanti ekena vāhanena saṁyuttaṁ yānaṁ. Kāṇanti ekakkhiubhayakkhikāṇaṁ. Kuṇinti hatthakuṇiṁ. Khañjanti khañjapādaṁ tiriyagatapādaṁ. Pakkhahatanti pīṭhasappiṁ. Jiṇṇakanti jarājiṇṇaṁ. Byādhikanti byādhipīḷitaṁ. Matanti kālaṅkataṁ.",
  "atk-s0515a4:12": "Sutasuddhikāti sotaviññāṇena sutena suddhiṁ icchamānā. Saddānaṁ savananti saddārammaṇānaṁ savanaṁ. Vaḍḍhāti vātiādayo loke pavattasaddamattāni gahetvā vuttā. Amaṅgalaṁ pana ‘‘kāṇo’’tiādinā tena tena nāmena vuttasaddāyeva. ‘‘Chinda’’nti vāti hatthapādādicchinnanti vā. ‘‘Bhinda’’nti vāti sīsādibhinnanti vā. ‘‘Daḍḍha’’nti vāti agginā jhāpitanti vā. ‘‘Naṭṭha’’nti vāti corādīhi vināsitanti vā. ‘‘Natthī’’ti vāti na vijjatīti vā.",
  "atk-s0515a4:13": "Sīlasuddhikāti sīlena visuddhiṁ icchanakā. Sīlamattenāti saṁvaraṇamattena. Saṁyamamattenāti uparamamattena. Saṁvaramattenāti dvārathakanamattena. Avītikkamamattenāti na atikkamitamattena. Samaṇo muṇḍikāputtoti mātito laddhanāmaṁ. Sampannakusalanti paripuṇṇakusalaṁ. Paramakusalanti uttamakusalaṁ. Uttamapattippattanti uttamaṁ arahattaṁ pāpuṇitabbataṁ patvā ṭhitaṁ. Ayojjanti parājetuṁ asakkuṇeyyaṁ samaṇaṁ.",
  "atk-s0515a4:14": "Vatasuddhikāti samādānena vatena suddhiṁ icchanakā. Hatthivatikā vāti samādinnaṁ hatthivataṁ etesaṁ atthīti hatthivatikā, sabbahatthikiriyaṁ karontīti attho. Kathaṁ? ‘‘Ajja paṭṭhāya hatthīhi kātabbaṁ karissāmī’’ti evaṁ uppannacittā hatthīnaṁ gamanākāraṁ tiṭṭhanākāraṁ nisīdanākāraṁ sayanākāraṁ uccārapassāvakaraṇākāraṁ, aññe hatthī disvā soṇḍaṁ ussāpetvā gamanākārañca sabbaṁ karontīti hatthivatikā. Assavatikādīsupi labbhamānavasena yathāyogaṁ yojetabbaṁ. Tesu avasāne disāvatikā vāti puratthimādidisānaṁ namassanavasena samādinnadisāvatikā, etesaṁ vuttappakārānaṁ samaṇabrāhmaṇānaṁ vatasamādānaṁ sampajjamānaṁ hatthiādīnaṁ sahabyataṁ upaneti. Sace kho panassa micchādiṭṭhi hoti ‘‘imināhaṁ sīlavatasamādānabrahmacariyena devo vā devaññataro vā homī’’ti cintayantassa nirayatiracchānayonīnaṁ aññataro hotīti ñātabbaṁ. Vuttañhetaṁ bhagavatā (ma. ni. 2.79) –",
  "atk-s0515a4:15": "‘‘Idha , puṇṇa, ekacco kukkuravataṁ bhāveti paripuṇṇaṁ abbokiṇṇaṁ, kukkurasīlaṁ bhāveti paripuṇṇaṁ abbokiṇṇaṁ, kukkuracittaṁ bhāveti paripuṇṇaṁ abbokiṇṇaṁ, kukkurākappaṁ bhāveti paripuṇṇaṁ abbokiṇṇaṁ. So kukkuravataṁ bhāvetvā paripuṇṇaṁ abbokiṇṇaṁ, kukkurasīlaṁ bhāvetvā paripuṇṇaṁ abbokiṇṇaṁ, kukkuracittaṁ bhāvetvā paripuṇṇaṁ abbokiṇṇaṁ, kukkurākappaṁ bhāvetvā paripuṇṇaṁ abbokiṇṇaṁ kāyassa bhedā paraṁ maraṇā kukkurānaṁ sahabyataṁ upapajjati. Sace kho panassa evaṁdiṭṭhi hoti ‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti, sāssa hoti micchādiṭṭhi. Micchādiṭṭhissa kho ahaṁ, puṇṇa, dvinnaṁ gatīnaṁ aññataraṁ gatiṁ vadāmi nirayaṁ vā tiracchānayoniṁ vā. Iti kho, puṇṇa, sampajjamānaṁ kukkuravataṁ kukkurānaṁ sahabyataṁ upaneti, vipajjamānaṁ niraya’’nti.",
  "atk-s0515a4:16": "Gandhabbavatikādayo gandhabbādīnaṁ sahabyataṁ upagacchantīti attho na gahetabbo, micchādiṭṭhiyā gahitattā nirayatiracchānayonimeva upagacchantīti gahetabbo.",
  "atk-s0515a4:17": "Mutasuddhikāti phusitena suddhikā. Pathaviṁ āmasantīti sasambhārikaṁ mahāpathaviṁ kāyena phusanti. Haritanti allanīlasaddalaṁ. Gomayanti gavādigomayaṁ. Kacchapanti aṭṭhikacchapādianekavidhaṁ. Phālaṁ akkamantīti ayaphālaṁ maddanti. Tilavāhanti tilasakaṭaṁ tilarāsiṁ vā. Phussatilaṁ khādantīti maṅgalapaṭisaṁyuttaṁ tilaṁ khādanti. Phussatelaṁ makkhentīti tathārūpaṁ tilatelaṁ sarīrabbhañjanaṁ karonti. Dantakaṭṭhanti dantapoṇaṁ. Mattikāya nhāyantīti kuṅkuṭṭhādikāya saṇhamattikāya sarīraṁ ubbaṭṭetvā nhāyanti. Sāṭakaṁ nivāsentīti maṅgalapaṭisaṁyuttaṁ vatthaṁ paridahanti. Veṭhanaṁ veṭhentīti sīsaveṭhanaṁ pattuṇṇādipaṭaṁ sīse ṭhapenti paṭimuccanti.",
  "atk-s0515a4:18": "Tedhātukaṁ kusalābhisaṅkhāranti kāmadhāturūpadhātuarūpadhātūsu paṭisandhidāyakaṁ kosallasambhūtaṁ paccayābhisaṅkhāraṁ. Sabbaṁ akusalanti dvādasavidhaṁ akosallasambhūtaṁ akusalaṁ. Yatoti yadā. Te dasavidho puññābhisaṅkhāro ca, dvādasavidho apuññābhisaṅkhāro ca, catubbidho āneñjābhisaṅkhāro ca yathānurūpaṁ samucchedappahānena pahīnā honti. Attadiṭṭhijahoti ‘‘eso me attā’’ti gahitadiṭṭhiṁ jaho. Gāhaṁ jahoti ‘‘esohamasmī’’ti mānasampayuttagahaṇaṁ jaho. Puna attañjahoti ‘‘etaṁ mamā’’ti taṇhāgahaṇavasena ca diṭṭhigahaṇavasena ca parāmasitvā gahitaṁ, parato āmaṭṭhañca, tasmiṁ abhiniviṭṭhañca, balavataṇhāvasena gilitvā ajjhositañca, balavamucchitañca. Sabbaṁ taṁ cattaṁ hotītiādayo vuttanayāyeva.",
  "atk-s0515a4:19": "26. Evaṁ ‘‘na brāhmaṇo aññato suddhimāhā’’ti vatvā idāni ye diṭṭhigatikā aññato suddhiṁ bruvanti, tesaṁ tassā diṭṭhiyā anibbāhakabhāvaṁ dassento ‘‘purimaṁ pahāyā’’ti gāthamāha. Tassattho – tehi aññato suddhivādā samānāpi yassā diṭṭhiyā appahīnattā gahaṇamuñcanaṁ hoti, tāya purimaṁ satthārādiṁ pahāya aparaṁ nissitā, ejāsaṅkhātāya taṇhāya anugatā abhibhūtā rāgādibhedaṁ na taranti saṅgaṁ, tañca atarantā taṁ taṁ dhammaṁ uggaṇhanti ca nirassajanti ca makkaṭova sākhanti.",
  "atk-s0515a4:20": "Purimaṁ satthāraṁ pahāyāti purimagahitaṁ satthupaṭiññaṁ vajjetvā. Paraṁ satthāraṁ nissitāti aññaṁ satthupaṭiññaṁ nissitā allīnā. Purimaṁ dhammakkhānaṁ pahāyātiādīsupi eseva nayo.",
  "atk-s0515a4:21": "Ejānugāti taṇhāya anugā. Ejānugatāti taṇhāya anugatā. Ejānusaṭāti taṇhāya anusaṭā pakkhandā vā. Ejāya pannā patitāti taṇhāya nimuggā ca nikkhipitā ca.",
  "atk-s0515a4:22": "Makkaṭoti vānaro. Araññeti vipine. Pavaneti mahāvane. Caramānoti gacchamāno. Evamevāti opammasaṁsandanaṁ. Puthūti nānā. Puthudiṭṭhigatānīti nānāvidhāni diṭṭhigatāni. Gaṇhanti ca muñcanti cāti gahaṇavasena gaṇhanti ca cajanavasena muñcanti ca. Ādiyanti ca nirassajanti cāti palibodhaṁ karonti ca vissajjenti ca khipanti ca.",
  "atk-s0515a4:23": "27. Pañcamagāthāya ca sambandho – yo ca so ‘‘diṭṭhī hi naṁ pāva tathā vadāna’’nti vutto, so sayaṁ samādāyāti. Tattha sayanti sāmaṁ . Samādāyāti gahetvā. Vatānīti hatthivatādīni. Uccāvacanti aparāparaṁ, hīnapaṇītaṁ vā satthārato satthārādiṁ. Saññasattoti kāmasaññādīsu laggo. Vidvā ca vedehi samecca dhammanti paramatthavidvā ca arahā catūhi maggañāṇavedehi catusaccadhammaṁ abhisameccāti. Sesaṁ pākaṭameva.",
  "atk-s0515a4:24": "Sāmaṁ samādāyāti sayameva gahetvā. Ādāyāti ādiyitvā gaṇhitvā. Samādāyāti sammā ādāya. Ādiyitvāti palibodhaṁ katvā. Samādiyitvāti sammā palibodhaṁ katvā. Gaṇhitvāti avissajjetvā. Parāmasitvāti dassitvā. Abhinivisitvāti patiṭṭhahitvā. Kāmasaññādayo vuttanayā eva.",
  "atk-s0515a4:25": "Vidvāti medhāvī. Vijjāgatoti vijānanabhāvaṁ gato. Ñāṇīti paññāsampanno. Vibhāvīti ñāṇena vīmaṁsako. Medhāvīti aniccādīhi tulitañāṇo. Paññātiādayo heṭṭhā vuttanayāyeva. Catusaccadhammaṁ vicinātīti dhammavicayasambojjhaṅgo. Bojjhaṅgattho heṭṭhā vuttova. Vīmaṁsāti catusaccadhammavicinanā paññāva. ‘‘Vīmaṁsā dhammacintanā’’ti hi vuttā. Vipassanāti maggasampayuttā vividhākārena passanā paññāva. Sammādiṭṭhīti sobhanā pasaṭṭhā sundarā maggasampayuttā sammādiṭṭhi. Tehi vedehīti eteheva catūhi maggañāṇehi. Antagatoti jātijarāmaraṇassa pariyosānaṁ gato. Koṭigatotiādayo heṭṭhā vuttanayāva. Vedānaṁ vā antagatoti jānitabbānaṁ avasānappatto. Vedehi vā antagatoti catūhi maggañāṇavedehi vaṭṭadukkhassa pariyantabhāvena antasaṅkhātaṁ nibbānaṁ gato. Viditattāti viditabhāvena jānitabhāvena.",
  "atk-s0515a4:26": "Vedāni viceyya kevalānīti gāthāya ayamattho – yo catūhi maggañāṇavedehi kilesakkhayaṁ karonto gato, so paramatthato vedagū nāma hoti. Sova sabbasamaṇabrāhmaṇānaṁ satthasaññitāni vedāni tāyeva maggabhāvanāya kiccato aniccādivasena viceyya. Tattha chandarāgappahānena tameva sabbaṁ vedamaticca yāpi vedapaccayā, aññathā vā uppajjanti vedanā, tāsu sabbavedanāsu vītarāgo hoti. Tasmā tamatthaṁ dassento ‘‘kiṁ pattinamāhu vedagu’’nti (su. ni. 533) puṭṭho ‘‘idaṁ pattina’’nti avatvā ‘‘vedāni viceyya…pe… vedagū so’’ti āha. Yasmā vā yo pavicayapaññāya vedāni viceyya, tattha chandarāgappahānena sabbaṁ vedamaticca vattati. So satthasaññitāni vedāni gato ñāto atikkantova hoti. Yo vedanāsuvītarāgo, sopi vedanāsaññitāni vedāni gato atikkanto , ativedanaṁ gatotipi vedagū. Tasmā tampi atthaṁ dassento ‘‘idaṁ pattina’’nti avatvā ‘‘vedāni viceyya…pe… vedagū so’’ti āha.",
  "atk-s0515a4:27": "Sameccāti ñāṇena samāgantvā. Abhisameccāti ñāṇena paṭivijjhitvā. Dhammanti catusaccadhammaṁ. Sabbe saṅkhārāti sabbe sappaccayā dhammā. Te hi saṅkhatasaṅkhārā nāma. Paccayehi saṅgamma karīyantīti saṅkhārā, te evaṁ paccayehi saṅgamma katattā ‘‘saṅkhatā’’ti visesetvā vuttā. ‘‘Kammanibbattā tebhūmakarūpārūpadhammā abhisaṅkhatasaṅkhārā’’ti (visuddhi. 2.587) aṭṭhakathāsu vuttā. Tepi ‘‘aniccā vata saṅkhārā’’tiādīsu (dī. ni. 2.221, 272; saṁ. ni. 1.186) saṅkhatasaṅkhāresu saṅgahaṁ gacchanti. ‘‘Avijjāgatoyaṁ, bhikkhave, purisapuggalo puññañce saṅkhāraṁ abhisaṅkharotī’’tiādīsu (saṁ. ni. 2.51) avijjāpaccayā saṅkhārāva āgatā. Tebhūmikakusalākusalacetanā abhisaṅkharaṇakasaṅkhārā nāma. ‘‘Yāvatikā abhisaṅkhārassa gati, tāvatikaṁ gantvā akkhāhataṁ maññe aṭṭhāsī’’tiādīsu (a. ni. 3.15) āgataṁ kāyikacetasikavīriyaṁ payogābhisaṅkhāro nāma. ‘‘Saññāvedayitanirodhaṁ samāpannassa kho, āvuso visākha, bhikkhuno paṭhamaṁ nirujjhati vacīsaṅkhāro, tato kāyasaṅkhāro, tato cittasaṅkhāro’’tiādīsu (ma. ni. 1.464) āgatā vitakkavicārā vācaṁ saṅkharontīti vacīsaṅkhārā, assāsapassāsā kāyena saṅkharīyantīti kāyasaṅkhārā, saññā ca vedanā ca cittena saṅkharīyantīti cittasaṅkhārā. Idha pana saṅkhatasaṅkhārā adhippetā. Aniccā hutvā abhāvaṭṭhena. Dukkhā paṭipīḷanaṭṭhena. Sabbe dhammāti nibbānampi antokatvā vuttā. Anattā avasavattanaṭṭhena. Avijjāpaccayā saṅkhārāti ettha yaṁ paṭicca phalameti, so paccayo. Paṭiccāti na vinā, apaccakkhitvāti attho. Etīti uppajjati ceva pavattati cāti attho. Apica upakārakaṭṭho paccayaṭṭho. Avijjā ca sā paccayo cāti avijjāpaccayo, tasmā avijjāpaccayā. Saṅkhārā sambhavantīti nibbattanti, evaṁ sambhavantisaddassa sesapadehipi yojanā kātabbā.",
  "atk-s0515a4:28": "Tattha katamā avijjā? Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ. Katame saṅkhārā? Puññābhisaṅkhāro apuññābhisaṅkhāro āneñjābhisaṅkhāro, kāyasaṅkhāro vacīsaṅkhāro cittasaṅkhāro, aṭṭha kāmāvacarakusalacetanā, pañca rūpāvacarakusalacetanā puññābhisaṅkhāro, dvādasa akusalacetanā apuññābhisaṅkhāro, catasso arūpāvacarakusalacetanā āneñjābhisaṅkhāro, kāyasañcetanā kāyasaṅkhāro, vacīsañcetanā vacīsaṅkhāro, manosañcetanā cittasaṅkhāro.",
  "atk-s0515a4:29": "Tattha siyā – kathaṁ panetaṁ jānitabbaṁ ‘‘ime saṅkhārā avijjāpaccayā hontī’’ti? Avijjābhāve bhāvato. Yassa hi dukkhādīsu avijjāsaṅkhātaṁ aññāṇaṁ appahīnaṁ hoti, so dukkhe tāva pubbantādīsu ca aññāṇena saṁsāradukkhaṁ sukhasaññāya gahetvā tasseva hetubhūte tividhepi saṅkhāre ārabhati. Samudaye aññāṇena dukkhahetubhūtepi taṇhāparikkhāre saṅkhāre sukhahetuto maññamāno ārabhati. Nirodhe pana magge ca aññāṇena dukkhassa anirodhabhūtepi gativisese dukkhanirodhasaññī hutvā nirodhassa ca amaggabhūtesupi yaññāmaratapādīsu nirodhamaggasaññī hutvā dukkhanirodhaṁ patthayamāno yaññāmaratapādimukhena tividhepi saṅkhāre ārabhati.",
  "atk-s0515a4:30": "Api ca so tāya catūsu saccesu appahīnāvijjatāya visesato jātijarārogamaraṇādianekādīnavavokiṇṇampi puññaphalasaṅkhātaṁ dukkhaṁ dukkhato ajānanto tassa adhigamāya kāyavacīcittasaṅkhārabhedaṁ puññābhisaṅkhāraṁ ārabhati devaccharakāmako viya maruppapātaṁ. Sukhasammatassāpi ca tassa puññaphalassa ante mahāpariḷāhajanikaṁ vipariṇāmadukkhataṁ appassādatañca apassantopi tappaccayaṁ vuttappakārameva puññābhisaṅkhāraṁ ārabhati salabho viya dīpasikhābhinipātaṁ, madhubindugiddho viya ca madhulittasatthadhārālehanaṁ.",
  "atk-s0515a4:31": "Kāmupasevanādīsu ca savipākesu ādīnavaṁ apassanto sukhasaññāya ceva kilesābhibhūtatāya ca dvārattayappavattampi apuññābhisaṅkhāraṁ ārabhati bālo viya gūthakīḷanaṁ, maritukāmo viya ca visakhādanaṁ. Āruppavipākesu cāpi saṅkhāravipariṇāmadukkhataṁ anavabujjhamāno sassatādivipallāsena cittasaṅkhārabhūtaṁ āneñjābhisaṅkhāraṁ ārabhati disāmūḷho viya pisācanagarābhimukhamaggagamanaṁ. Evaṁ yasmā avijjābhāvatova saṅkhārabhāvo, na abhāvato. Tasmā jānitabbametaṁ ‘‘ime saṅkhārā avijjāpaccayā hontī’’ti.",
  "atk-s0515a4:32": "Etthāha – gaṇhāma tāva etaṁ ‘‘avijjā saṅkhārānaṁ paccayo’’ti, kiṁ panāyamekāva avijjā saṅkhārānaṁ paccayo, udāhu aññepi paccayā santīti? Kiṁ panettha yadi tāva ekāva, ekakāraṇavādo āpajjati. Atha aññepi santi, ‘‘avijjāpaccayā saṅkhārā’’ti ekakāraṇaniddeso nupapajjatīti? Na nupapajjati. Kasmā? Yasmā –",
  "atk-s0515a4:33": "‘‘Ekaṁ na ekato idha, nānekamanekatopi no ekaṁ;",
  "atk-s0515a4:34": "Phalamatthi atthi pana eka-hetuphaladīpane attho’’. (vibha. aṭṭha. 226, saṅkhārapadaniddesa; paṭi. ma. aṭṭha. 1.1.105; visuddhi. 2.617);",
  "atk-s0515a4:35": "Bhagavā hi katthaci padhānattā, katthaci pākaṭattā, katthaci asādhāraṇattā desanāvilāsassa ca veneyyānañca anurūpato ekameva hetuṁ vā phalaṁ vā dīpeti. Tasmā ayamidha avijjā vijjamānesupi aññesu vatthārammaṇasahajātadhammādīsu saṅkhārakāraṇesu ‘‘assādānupassino taṇhā pavaḍḍhatī’’ti (saṁ. ni. 2.52) ca, ‘‘avijjāsamudayā āsavasamudayo’’ti (ma. ni. 1.104) ca vacanato aññesampi taṇhādīnaṁ saṅkhārahetūnaṁ hetūti padhānattā, ‘‘avidvā, bhikkhave, avijjāgato puññābhisaṅkhārampi abhisaṅkharotī’’ti pākaṭattā, asādhāraṇattā ca saṅkhārānaṁ hetubhāvena dīpitāti veditabbā. Eteneva ca ekekahetuphaladīpanaparihāravacanena sabbattha ekekahetuphaladīpane payojanaṁ veditabbanti.",
  "atk-s0515a4:36": "Etthāha – evaṁ santepi ekantāniṭṭhaphalāya sāvajjāya avijjāya kathaṁ puññāneñjābhisaṅkhārapaccayattaṁ yujjati? Na hi nimbabījato ucchu uppajjatīti. Kathaṁ na yujjissati? Lokasmiñhi –",
  "atk-s0515a4:37": "‘‘Viruddho cā viruddho ca, sadisāsadiso tathā;",
  "atk-s0515a4:38": "Dhammānaṁ paccayo siddho, vipākā eva te ca na’’.",
  "atk-s0515a4:39": "Iti ayaṁ avijjā vipākavasena ekantāniṭṭhaphalā, sabhāvavasena ca sāvajjāpi samānā sabbesampi etesaṁ puññābhisaṅkhārādīnaṁ yathānurūpaṁ ṭhānakiccasabhāvaviruddhāviruddhapaccayavasena, sadisāsadisapaccayavasena ca paccayo hotīti veditabbā. Api ca ayaṁ aññopi pariyāyo –",
  "atk-s0515a4:40": "‘‘Cutūpapāte saṁsāre, saṅkhārānañca lakkhaṇe;",
  "atk-s0515a4:41": "Yo paṭiccasamuppanna-dhammesu ca vimuyhati.",
  "atk-s0515a4:42": "‘‘Abhisaṅkharoti so ete, saṅkhāre tividhe yato;",
  "atk-s0515a4:43": "Avijjā paccayo tesaṁ, tividhānampayaṁ tato.",
  "atk-s0515a4:44": "‘‘Yathāpi nāma jaccandho, naro apariṇāyako;",
  "atk-s0515a4:45": "Ekadā yāti maggena, ummaggenāpi ekadā.",
  "atk-s0515a4:46": "‘‘Saṁsāre saṁsaraṁ bālo, tathā apariṇāyako;",
  "atk-s0515a4:47": "Karoti ekadā puññaṁ, apuññamapi ekadā.",
  "atk-s0515a4:48": "‘‘Yadā ca ñatvā so dhammaṁ, saccāni abhisamessati;",
  "atk-s0515a4:49": "Tadā avijjūpasamā, upasanto carissatī’’ti.",
  "atk-s0515a4:50": "Saṅkhārapaccayā viññāṇanti chaviññāṇakāyā cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇaṁ. Tattha cakkhuviññāṇaṁ kusalavipākaṁ akusalavipākanti duvidhaṁ. Tathā sotaghānajivhākāyaviññāṇāni. Manoviññāṇaṁ pana dve vipākamanodhātuyo, tisso ahetukavipākamanoviññāṇadhātuyo, aṭṭha sahetukavipākacittāni, pañca rūpāvacaravipākacittāni, cattāri arūpāvacaravipākacittānīti bāvīsatividhaṁ. Iti sabbāni bāttiṁsalokiyavipākaviññāṇāni.",
  "atk-s0515a4:51": "Tattha siyā – kathaṁ panetaṁ jānitabbaṁ ‘‘idaṁ vuttappakāraṁ viññāṇaṁ saṅkhārapaccayā hotī’’ti? Upacitakammābhāve vipākābhāvato. Vipākañhetaṁ, vipākañca na upacitakammābhāve uppajjati, yadi uppajjeyya, sabbesaṁ sabbavipākāni uppajjeyyuṁ, na ca uppajjantīti jānitabbametaṁ ‘‘saṅkhārapaccayā idaṁ viññāṇaṁ hotī’’ti. Sabbameva hi idaṁ pavattipaṭisandhivasena dvedhā pavattati . Tattha dve pañcaviññāṇāni, dve manodhātuyo, somanassasahagatā ahetukamanoviññāṇadhātūti imāni terasa pañcavokārabhave pavattiyaṁyeva pavattanti. Sesāni ekūnavīsati tīsu bhavesu yathānurūpaṁ pavattiyampi paṭisandhiyampi pavattanti.",
  "atk-s0515a4:52": "‘‘Laddhappaccayamiti dhamma-mattametaṁ bhavantaramupeti;",
  "atk-s0515a4:53": "Nāssa tato saṅkanti, na tato hetuṁ vinā hoti’’.",
  "atk-s0515a4:54": "Iti hetaṁ laddhappaccayaṁ rūpārūpadhammamattaṁ uppajjamānaṁ ‘‘bhavantaramupetī’’ti vuccati, na satto na jīvo. Tassa ca nāpi atītabhavato idha saṅkanti atthi, nāpi tato hetuṁ vinā idha pātubhāvo. Ettha ca purimaṁ cavanato cuti, pacchimaṁ bhavantarādipaṭisandhānato paṭisandhīti vuccati.",
  "atk-s0515a4:55": "Etthāha – nanu evaṁ asaṅkantipātubhāve sati ye imasmiṁ manussattabhāve khandhā, tesaṁ niruddhattā, phalapaccayassa ca kammassa tattha agamanato, aññassa aññato ca taṁ phalaṁ siyā, upabhuñjake ca asati kassa taṁ phalaṁ siyā, tasmā na sundaramidaṁ vidhānanti? Tatridaṁ vuccati –",
  "atk-s0515a4:56": "‘‘Santāne yaṁ phalaṁ etaṁ, nāññassa na ca aññato;",
  "atk-s0515a4:57": "Bījānaṁ abhisaṅkhāro, etassatthassa sādhako.",
  "atk-s0515a4:58": "‘‘Phalassuppattiyā eva, siddhā bhuñjakasammuti;",
  "atk-s0515a4:59": "Phaluppādena rukkhassa, yathā phalati sammutī’’ti.",
  "atk-s0515a4:60": "Yopi vadeyya ‘‘evaṁ santepi ete saṅkhārā vijjamānā vā phalassa paccayā siyuṁ, avijjamānā vā. Yadi ca vijjamānā, pavattikkhaṇeyeva nesaṁ vipākena bhavitabbaṁ. Atha avijjamānā, pavattito pubbe pacchā ca niccaṁ phalāvahā siyu’’nti. So evaṁ vattabbo –",
  "atk-s0515a4:61": "‘‘Katattā paccayā ete, na ca niccaṁ phalāvahā;",
  "atk-s0515a4:62": "Pāṭibhogādikaṁ tattha, veditabbaṁ nidassana’’nti.",
  "atk-s0515a4:63": "Viññāṇapaccayānāmarūpanti idha vedanāsaññāsaṅkhārakkhandhā nāmaṁ, cattāri mahābhūtāni catunnañca mahābhūtānaṁ upādāyarūpaṁ rūpaṁ. Abhāvakagabbhaseyyakānaṁ aṇḍajānañca paṭisandhikkhaṇe vatthudasakaṁ kāyadasakanti vīsati rūparūpāni, tayo ca arūpino khandhāti ete tevīsati dhammā ‘‘viññāṇapaccayā nāmarūpa’’nti veditabbā. Sabhāvakānaṁ bhāvadasakaṁ pakkhipitvā tettiṁsa, opapātikasattesu brahmakāyikādīnaṁ paṭisandhikkhaṇe cakkhusotavatthudasakāni jīvitindriyanavakañcāti ekūnacattālīsa rūparūpāni, tayo ca arūpino khandhāti ete bācattālīsa dhammā ‘‘viññāṇapaccayā nāmarūpa’’nti veditabbā. Kāmabhave pana sesaopapātikānaṁ, saṁsedajānaṁ vā sabhāvakaparipuṇṇāyatanānaṁ paṭisandhikkhaṇe cakkhusotaghānajivhākāyavatthubhāvadasakānīti sattati rūparūpāni, tayo ca arūpino khandhāti ete tesattati dhammā ‘‘viññāṇapaccayā nāmarūpa’’nti veditabbā. Esa ukkaṁso, avakaṁsena pana taṁtaṁdasakavikalānaṁ tassa tassa vasena hāpetvā hāpetvā paṭisandhiyaṁ viññāṇapaccayā nāmarūpasaṅkhā veditabbā. Arūpīnaṁ pana tayova arūpino khandhā. Asaññīnaṁ rūpato jīvitindriyanavakamevāti. Esa tāva paṭisandhiyaṁ nayo.",
  "atk-s0515a4:64": "Pavatte pana sabbattha rūpapavattidese paṭisandhicittassa ṭhitikkhaṇe paṭisandhicittena saha pavattaututo utusamuṭṭhānaṁ suddhaṭṭhakaṁ pātubhavati. Paṭhamabhavaṅgato pabhuti cittasamuṭṭhānaṁ suddhaṭṭhakaṁ, saddapātubhāvakāle ututo ceva cittato ca saddanavakaṁ, kabaḷīkārāhārūpajīvīnaṁ āhārasamuṭṭhānaṁ suddhaṭṭhakanti evaṁ āhārasamuṭṭhānassa, suddhaṭṭhakassa, utucittasamuṭṭhānānañca dvinnaṁ navakānaṁ vasena chabbīsatividhaṁ, ekekacitte tikkhattuṁ uppajjamānaṁ vuttakammasamuṭṭhānañca sattatividhanti channavutividhaṁ rūpaṁ, tayo ca arūpino khandhāti navanavutidhammā yathāsambhavaṁ ‘‘viññāṇapaccayā nāmarūpa’’nti veditabbā.",
  "atk-s0515a4:65": "Tattha siyā – kathaṁ panetaṁ jānitabbaṁ ‘‘paṭisandhināmarūpaṁ viññāṇapaccayā hotī’’ti? Suttato yuttito ca. Sutte hi ‘‘cittānuparivattino dhammā’’tiādinā (dha. sa. dukamātikā 62) nayena bahudhā vedanādīnaṁ viññāṇapaccayatā siddhā. Yuttito pana –",
  "atk-s0515a4:66": "‘‘Cittajena hi rūpena, idha diṭṭhena sijjhati;",
  "atk-s0515a4:67": "Adiṭṭhassāpi rūpassa, viññāṇaṁ paccayo itī’’ti.",
  "atk-s0515a4:68": "Nāmarūpapaccayā saḷāyatananti nāmaṁ vuttameva. Idha pana rūpaṁ niyamato cattāri mahābhūtāni, cha vatthūni, jīvitindriyanti ekādasavidhaṁ. Saḷāyatanaṁ pana cakkhāyatanaṁ sotaghānajivhākāyamanāyatanaṁ.",
  "atk-s0515a4:69": "Tattha siyā – kathaṁ panetaṁ jānitabbaṁ ‘‘nāmarūpaṁ saḷāyatanassa paccayo’’ti? Nāmarūpabhāve bhāvato. Tassa tassa hi nāmassa rūpassa ca bhāve taṁ taṁ āyatanaṁ hoti, na aññathāti.",
  "atk-s0515a4:70": "Saḷāyatanapaccayā phassoti –",
  "atk-s0515a4:71": "‘‘Chaḷeva phassā saṅkhepā, cakkhusamphassaādayo;",
  "atk-s0515a4:72": "Viññāṇamiva bāttiṁsa, vitthārena bhavanti te’’.",
  "atk-s0515a4:73": "Phassapaccayā vedanāti –",
  "atk-s0515a4:74": "‘‘Dvārato vedanā vuttā, cakkhusamphassajādikā;",
  "atk-s0515a4:75": "Chaḷeva tā pabhedena, idha bāttiṁsa vedanā’’.",
  "atk-s0515a4:76": "Vedanāpaccayā taṇhāti –",
  "atk-s0515a4:77": "‘‘Rūpataṇhādibhedena, cha taṇhā idha dīpitā;",
  "atk-s0515a4:78": "Ekekā tividhā tattha, pavattākārato matā.",
  "atk-s0515a4:79": "‘‘Dukkhī sukhaṁ patthayati, sukhī bhiyyopi icchati;",
  "atk-s0515a4:80": "Upekkhā pana santattā, sukhamicceva bhāsitā.",
  "atk-s0515a4:81": "‘‘Taṇhāya paccayā tasmā, honti tissopi vedanā;",
  "atk-s0515a4:82": "Vedanāpaccayā taṇhā, iti vuttā mahesinā’’ti.",
  "atk-s0515a4:83": "Taṇhāpaccayā upādānanti cattāri upādānāni kāmupādānaṁ diṭṭhupādānaṁ sīlabbatupādānaṁ attavādupādānaṁ. Upādānapaccayā bhavoti idha kammabhavo adhippeto, upapattibhavo pana paduddhāravasena vutto. Bhavapaccayā jātīti kammabhavapaccayā jāti paṭisandhikhandhānaṁ pātubhavo.",
  "atk-s0515a4:84": "Tattha siyā – kathaṁ panetaṁ jānitabbaṁ ‘‘bhavo jātiyā paccayo’’ti ce? Bāhirapaccayasamattepi hīnapaṇītatādivisesadassanato. Bāhirānañhi janakajananisukkasoṇitāhārādīnaṁ paccayānaṁ samattepi sattānaṁ yamakānampi sataṁ hīnapaṇītatādiviseso dissati. So ca na ahetuko sabbadā ca sabbesañca abhāvato, na kammabhavato aññahetuko tadabhinibbattakasattānaṁ ajjhattasantāne aññassa kāraṇassa abhāvatoti kammabhavahetukova. Kammañhi sattānaṁ hīnapaṇītatādivisesassa hetu. Tenāha bhagavā – ‘‘kammaṁ satte vibhajati yadidaṁ hīnapaṇītatāyā’’ti (ma. ni. 3.289). Tasmā jānitabbametaṁ ‘‘bhavo jātiyā paccayo’’ti.",
  "atk-s0515a4:85": "Jātipaccayā jarāmaraṇantiādīsu yasmā asati jātiyā jarāmaraṇañceva sokādayo ca dhammā na honti, jātiyā pana sati jarāmaraṇañceva jarāmaraṇasaṅkhātadukkhadhammaphuṭṭhassa bālassa jarāmaraṇādisambandhā vā tena tena dukkhadhammena phuṭṭhassa anabhisambandhā vā sokādayo ca dhammā honti. Tasmā jātipaccayā jarāmaraṇanti. Samecca abhisamecca dhammanti ñāṇena samāgantvā catusaccadhammaṁ paṭivijjhitvā.",
  "atk-s0515a4:86": "Evaṁ dvādasapadikaṁ paccayākārappavattiṁ dassetvā idāni vivaṭṭavasena avijjādīnaṁ nirodhadassanatthaṁ ‘‘avijjānirodhā saṅkhāranirodhoti samecca abhisamecca dhamma’’ntiādimāha. Tattha avijjānirodhāti avijjāya anuppādanirodhā puna appavattinirodhena. Saṅkhāranirodhoti saṅkhārānaṁ anuppādanirodho hoti. Evaṁ sesapadesupi. Idaṁ dukkhantiādayo pubbe vuttanayā eva. Ime dhammā abhiññeyyāti ime tebhūmakā dhammā sabhāvalakkhaṇāvabodhavasena sobhanākārena, adhikena ñāṇena vā sabhāvato jānitabbā. Pariññeyyāti sāmaññalakkhaṇāvabodhavasena, kiccasamāpanavasena ca byāpitvā jānitabbā. Ime dhammā pahātabbāti ime samudayapakkhikā dhammā tena tena guṇaṅgena pahātabbā. Bhāvetabbāti vaḍḍhetabbā. Sacchikātabbāti paccakkhaṁ kātabbā. Duvidhā sacchikiriyā paṭilābhasacchikiriyā ca ārammaṇasacchikiriyā ca. Channaṁ phassāyatanānanti cakkhādīnaṁ channaṁ āyatanānaṁ. Samudayañca atthaṅgamañcāti uppādañca nirodhañca.",
  "atk-s0515a4:87": "Bhūripaññoti bhūri viyāti bhūri, tāya bhūripaññāya samannāgato bhūripañño. Mahāpaññotiādīsu mahāpaññādīhi samannāgatoti attho.",
  "atk-s0515a4:88": "Tatridaṁ mahāpaññādīnaṁ nānattaṁ – katamā mahāpaññā? Mahante atthe pariggaṇhātīti mahāpaññā. Mahante dhamme…pe… mahantā niruttiyo… mahantāni paṭibhānāni pariggaṇhātīti mahāpaññā. Mahante sīlakkhandhe pariggaṇhātīti mahāpaññā. Mahante samādhikkhandhe…pe… paññākkhandhe… vimuttikkhandhe… vimuttiñāṇadassanakkhandhe pariggaṇhātīti mahāpaññā. Mahantāni ṭhānāṭhānāni…pe… mahāvihārasamāpattiyo… mahantāni ariyasaccāni… mahante satipaṭṭhāne… sammappadhāne… iddhipāde… mahantāni indriyāni … balāni… bojjhaṅgāni… mahante ariyamagge… mahantāni sāmaññaphalāni… mahāabhiññāyo… mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0515a4:89": "Katamā puthupaññā? Puthunānākhandhesu ñāṇaṁ pavattatīti puthupaññā. Puthunānādhātūsu…pe… puthunānāāyatanesu… puthunānāpaṭiccasamuppādesu… puthunānāsuññatamanupalabbhesu… puthunānāatthesu… dhammesu… niruttīsu… paṭibhānesu… puthunānāsīlakkhandhesu… puthunānāsamādhipaññāvimuttivimuttiñāṇadassanakkhandhesu… puthunānāṭhānāṭhānesu… puthunānāvihārasamāpattīsu… puthunānāariyasaccesu… puthunānāsatipaṭṭhānesu… sammappadhānesu… iddhipādesu… indriyesu… balesu… bojjhaṅgesu… puthunānāariyamaggesu… sāmaññaphalesu… abhiññāsu… puthunānājanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0515a4:90": "Katamā hāsapaññā? Idhekacco hāsabahulo vedabahulo tuṭṭhibahulo pāmojjabahulo sīlaṁ paripūreti. Indriyasaṁvaraṁ paripūreti. Bhojane mattaññutaṁ…pe… jāgariyānuyogaṁ… sīlakkhandhaṁ… samādhikkhandhaṁ… paññākkhandhaṁ… vimuttikkhandhaṁ… vimuttiñāṇadassanakkhandhaṁ paripūretīti hāsapaññā. Hāsabahulo…pe… pāmojjabahulo ṭhānāṭhānaṁ paṭivijjhatīti hāsapaññā. Hāsabahulo vihārasamāpattiyo paripūretīti hāsapaññā. Hāsabahulo ariyasaccāni paṭivijjhatīti hāsapaññā. Satipaṭṭhāne bhāveti sammappadhāne… iddhipāde… indriyāni… balāni… bojjhaṅge… ariyamaggaṁ bhāvetīti hāsapaññā, hāsabahulo sāmaññaphalāni sacchikarotīti hāsapaññā, abhiññāyo paṭivijjhatīti hāsapaññā, hāsabahulo paramatthaṁ nibbānaṁ sacchikarotīti hāsapaññā.",
  "atk-s0515a4:91": "Katamā javanapaññā? Yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ aniccato khippaṁ javatīti javanapaññā. Dukkhato, anattato khippaṁ javatīti javanapaññā. Yā kāci vedanā…pe… yā kāci saññā… ye keci saṅkhārā… yaṁ kiñci viññāṇaṁ atītānāgatapaccuppannaṁ…pe… yaṁ dūre santike vā, sabbaṁ viññāṇaṁ aniccato… dukkhato… anattato khippaṁ javatīti javanapaññā. Cakkhuṁ…pe… jarāmaraṇaṁ atītānāgatapaccuppannaṁ aniccato… dukkhato… anattato khippaṁ javatīti javanapaññā.",
  "atk-s0515a4:92": "Rūpaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti javanapaññā. Vedanā… saññā… saṅkhārā… viññāṇaṁ… cakkhuṁ…pe… jarāmaraṇaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena, anattā asārakaṭṭhenāti tulayitvā…pe… vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0515a4:93": "Rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti tulayitvā…pe… vibhūtaṁ katvā rūpanirodhe nibbāne khippaṁ javatīti javanapaññā. Vedanā…pe… saññā… saṅkhārā… viññāṇaṁ… cakkhuṁ…pe… jarāmaraṇaṁ atītānāgatapaccuppannaṁ aniccaṁ…pe… nirodhadhammanti tulayitvā…pe… vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0515a4:94": "Katamā tikkhapaññā? Khippaṁ kilese chindatīti tikkhapaññā. Uppannaṁ kāmavitakkaṁ nādhivāseti. Uppannaṁ byāpādavitakkaṁ… uppannaṁ vihiṁsāvitakkaṁ… uppannuppanne pāpake akusale dhamme… uppannaṁ rāgaṁ… uppannaṁ dosaṁ… mohaṁ… kodhaṁ… upanāhaṁ… makkhaṁ… paḷāsaṁ… issaṁ… macchariyaṁ… māyaṁ… sāṭheyyaṁ… thambhaṁ… sārambhaṁ… mānaṁ… atimānaṁ… madaṁ… pamādaṁ… sabbe kilese… sabbe duccarite… sabbe abhisaṅkhāre… sabbe bhavagāmikamme nādhivāseti pajahati vinodeti byantīkaroti anabhāvaṁ gametīti tikkhapaññā. Ekamhi āsane cattāro ariyamaggā, cattāri ca sāmaññaphalāni, catasso ca paṭisambhidāyo, cha abhiññāyo adhigatā honti sacchikatā phassitā paññāyāti tikkhapaññā.",
  "atk-s0515a4:95": "Katamā nibbedhikapaññā? Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu, anibbiddhapubbaṁ apadālitapubbaṁ lobhakkhandhaṁ nibbijjhati padāletīti nibbedhikapaññā. Anibbiddhapubbaṁ apadālitapubbaṁ dosakkhandhaṁ…pe… mohakkhandhaṁ… kodhaṁ… upanāhaṁ…pe… sabbe bhavagāmikamme nibbijjhati padāletīti nibbedhikapaññā.",
  "atk-s0515a4:96": "28.Sa sabbadhammesu visenibhūto, yaṁ kiñci diṭṭhaṁ va sutaṁ mutaṁ vāti so bhūripañño khīṇāsavo yaṁ kiñci diṭṭhaṁ vā sutaṁ vā mutaṁ vā tesu sabbadhammesu mārasenaṁ vināsetvā ṭhitabhāvena visenibhūto. Tameva dassinti taṁ eva visuddhadassiṁ. Vivaṭaṁ carantanti taṇhāchadanādivigamena vivaṭaṁ hutvā carantaṁ. Kenīdha lokasmi vikappayeyyāti kena idha loke taṇhākappena vā diṭṭhikappena vā koci vikappeyya, tesaṁ vā pahīnattā rāgādinā pubbe vuttenāti.",
  "atk-s0515a4:97": "Kāmā te paṭhamā senātiādīsu catūsu gāthāsu ayamattho – yasmā āditova agāriyabhūte satte vatthukāmesu kilesakāmā mohayanti, te abhibhuyya anagāriyabhāvaṁ upagatānaṁ pantesu vā senāsanesu, aññataraññataresu vā adhikusalesu dhammesu arati uppajjati. Vuttañcetaṁ – ‘‘pabbajitena kho, āvuso, abhirati dukkarā’’ti (saṁ. ni. 4.331). Tato te parapaṭibaddhajīvikattā khuppipāsā bādheti, tāya bādhitānaṁ pariyesanataṇhā cittaṁ kilamayati, atha nesaṁ kilantacittānaṁ thinamiddhaṁ okkamati tato visesamanadhigacchantānaṁ durabhisambhavesu araññavanapatthesu senāsanesu viharataṁ utrāsasaññitā bhīru jāyati, tesaṁ ussaṅkitaparisaṅkitānaṁ dīgharattaṁ vivekarasamanassādayamānānaṁ viharataṁ ‘‘na siyā nu kho esa maggo’’ti paṭipattiyaṁ vicikicchā uppajjati, taṁ vinodetvā viharataṁ appamattakena visesādhigamena mānamakkhathambhā jāyanti, tepi vinodetvā viharataṁ tato adhikataraṁ visesādhigamaṁ nissāya lābhasakkārasilokā uppajjanti, lābhādimucchitā dhammapaṭirūpakāni pakāsentā micchāyasaṁ adhigantvā tattha ṭhitā jātiādīhi attānaṁ ukkaṁsenti, paraṁ vambhenti. Tasmā kāmādīnaṁ paṭhamasenādibhāvo veditabbo.",
  "atk-s0515a4:98": "Evametaṁ dasavidhaṁ senaṁ uddisitvā yasmā sā kaṇhadhammasamannāgatattā kaṇhassa namucino upakārāya saṁvattati, tasmā naṁ ‘‘tava senā’’ti niddisanto āha – ‘‘esā namuci te senā, kaṇhassābhippahārinī’’ti. Tattha abhippahārinīti samaṇabrāhmaṇānaṁ ghātinī nippothinī, antarāyakarīti attho. Na naṁ asūro jināti, jetvāva labhate sukhanti evaṁ tava senaṁ asūro kāye ca jīvite ca sāpekkho puriso na jināti, sūro pana jināti, jetvāva maggasukhaṁ phalasukhañca adhigacchati.",
  "atk-s0515a4:99": "Yatocatūhi ariyamaggehīti yadā catūhi niddosanibbānamagganasaṅkhātehi maggehi. Mārasenāti mārassa senā vacanakarā kilesā. Paṭisenikarāti paṭipakkhakarā. Jitā cāti parājayamānā hanitā ca. Parājitā cāti niggahitā ca. Bhaggāti bhinnā. Vippaluggāti cuṇṇavicuṇṇā. Parammukhāti vimukhabhāvaṁ pāpitā. Visenibhūtoti nikkileso hutvā ṭhito.",
  "atk-s0515a4:100": "Vodātadassinti byavadātadassiṁ. Tāni chadanānīti etāni taṇhādikilesachadanāni. Vivaṭānīti pākaṭīkatāni. Viddhaṁsitānīti ṭhitaṭṭhānato apahatāni. Ugghāṭitānīti uppāṭitāni. Samugghāṭitānīti visesena uppāṭitāni.",
  "atk-s0515a4:101": "29.Na kappayantīti gāthāya sambandho attho ca – kiñca bhiyyo? Te hi tādisā santo dvinnaṁ kappānaṁ purekkhārānañca kenaci na kappayanti, na purekkharonti. Paramatthaṁ accantasuddhiṁ adhigatattā anaccantasuddhiṁyeva akiriyasassatadiṭṭhiṁ ‘‘accantasuddhī’’ti na te vadanti. Ādānaganthaṁ gatitaṁ visajjāti catubbidhampi rūpādīnaṁ ādāyakattā ādānaganthaṁ attano cittasantāne gathitaṁ baddhaṁ ariyamaggasatthena vissajja chinditvā. Sesaṁ pākaṭameva.",
  "atk-s0515a4:102": "Accantasuddhinti accantaṁ paramatthaṁ suddhiṁ. Saṁsārasuddhinti saṁsārato suddhiṁ. Akiriyadiṭṭhinti karoto na karīyati pāpanti akiriyadiṭṭhiṁ. Sassatavādanti ‘‘nicco dhuvo sassato’’ti vacanaṁ. Na vadanti na kathenti.",
  "atk-s0515a4:103": "Ganthāti nāmakāyaṁ ganthenti, cutipaṭisandhivasena vaṭṭasmiṁ ghaṭentīti ganthā. Abhijjhā ca sā nāmakāyaghaṭanavasena gantho cāti abhijjhākāyagantho. Hitasukhaṁ byāpādayatīti byāpādo. Byāpādo ca so vuttanayena gantho cāti byāpādo kāyagantho. Sīlabbataparāmāsoti ‘‘ito bahiddhā samaṇabrāhmaṇānaṁ sīlena suddhi vatena suddhī’’ti (dha. sa. 1143, 1222) parato āmāso. Idaṁsaccābhinivesoti sabbaññubhāsitampi paṭikkhipitvā ‘‘sassato loko, idameva saccaṁ, moghamañña’’nti (dha. sa. 1144) iminā ākārena abhiniveso idaṁsaccābhiniveso. Attano diṭṭhiyā rāgoti attanā abhinivisitvā gahitāya diṭṭhiyā chandarāgo. Paravādesu āghātoti parassa vacanesu kopo. Appaccayoti atuṭṭhākāro. Attano sīlaṁ vāti attanā samādinnaṁ gosīlādisīlaṁ vā. Attano diṭṭhīti attanā gahitā parāmaṭṭhā diṭṭhi. Tehi ganthehīti etehi vuttehi nāmakāyaghaṭanehi. Rūpaṁ ādiyantīti catusamuṭṭhānikaṁ rūpārammaṇaṁ ādiyanti gaṇhanti. Upādiyantīti upagantvā gaṇhanti taṇhāgahaṇena. Parāmasanti diṭṭhigahaṇena. Abhinivisanti mānagahaṇena. Vaṭṭanti tebhūmakavaṭṭaṁ. Gantheti bandhane.",
  "atk-s0515a4:104": "Vosajjitvā vāti sammā vissajjitvā vā. Gathiteti bandhane. Ganthiteti ganthanena ganthite. Vibandheti visesena bandhe. Ābandheti anekavidhena bandhe. Palibuddheti amuñcite. Bandhane poṭayitvāti taṇhāmānadiṭṭhibandhanāni pappoṭayitvā. Visajjāti cajitvā.",
  "atk-s0515a4:105": "Ime pana cattāro ganthe kilesapaṭipāṭiyāpi āharituṁ vaṭṭati, maggapaṭipāṭiyāpi – kilesapaṭipāṭiyā abhijjhākāyagantho arahattamaggena pahīyati, byāpādo kāyagantho anāgāmimaggena, sīlabbataparāmāso kāyagantho idaṁsaccābhiniveso kāyagantho sotāpattimaggena. Maggapaṭipāṭiyā sīlabbataparāmāso kāyagantho idaṁsaccābhiniveso kāyagantho sotāpattimaggena, byāpādo kāyagantho anāgāmimaggena, abhijjhākāyagantho arahattamaggenāti. Ete cattāro ganthā yassa saṁvijjanti, taṁ cutipaṭisandhivasena vaṭṭasmiṁ ganthenti ghaṭentīti ganthā. Te catuppabhedā abhijjhāyanti etāya, sayaṁ vā abhijjhāyati, abhijjhāyanamattameva vā esāti abhijjhā. Lobhoyeva nāmakāyaṁ gantheti cutipaṭisandhivasena vaṭṭasmiṁ ghaṭetīti kāyagantho. Byāpajjati tena cittaṁ pūtibhāvaṁ gacchati, byāpādayati vā vinayācārarūpasampattihitasukhādīnīti byāpādo. ‘‘Ito bahiddhā samaṇabrāhmaṇānaṁ sīlena suddhi vatena suddhī’’ti parāmasanaṁ sīlabbataparāmāso, sabbaññubhāsitampi paṭikkhipitvā ‘‘sassato loko, idameva saccaṁ, moghamañña’’ntiādinā ākārena abhinivisatīti idaṁsaccābhiniveso. Yathā vayhaṁ vātiādiṁ vayhādivisaṅkharaṇaṁ ganthānaṁ viyogakaraṇe upamaṁ dassento āha.",
  "atk-s0515a4:106": "Na janentīti na uppādenti. Na sañjanentīti na nibbattenti. Nābhinibbattentīti upasaggavasena padaṁ vaḍḍhitaṁ. Na sañjanentīti uppādakkhaṇaṁ. Na nibbattenti nābhinibbattentīti pavattikkhaṇaṁ sandhāya vuttaṁ.",
  "atk-s0515a4:107": "30.Sīmātigoti gāthā ekapuggalādhiṭṭhānāya desanāya vuttā. Pubbasadiso eva panassā sambandho, so evaṁ atthavaṇṇanāya saddhiṁ veditabbo – kiñca bhiyyo? So īdiso bhūripañño catunnaṁ kilesasīmānaṁ atītattā sīmātigo, bāhitapāpattā ca brāhmaṇo, itthambhūtassa ca tassa natthi, paracittapubbenivāsañāṇehi ñatvā vā maṁsadibbacakkhūhi disvā vā kiñci samuggahītaṁ, abhiniviṭṭhanti vuttaṁ hoti. So ca kāmarāgābhāvato na rāgarāgī rūpārūparāgābhāvato na virāgaratto, yato evaṁvidhassa tassa ‘‘idaṁ parama’’nti kiñci idha uggahītaṁ natthīti arahattanikūṭena desanaṁ niṭṭhāpesi.",
  "atk-s0515a4:108": "Catasso sīmāyoti cattāro paricchedā. Diṭṭhānusayoti diṭṭhi ca sā appahīnaṭṭhena anusayo cāti diṭṭhānusayo. Vicikicchānusayādīsupi eseva nayo. Kenaṭṭhena anusayā? Anusayanaṭṭhena. Ko esa anusayaṭṭho nāmāti? Appahīnaṭṭho. Ete hi appahīnaṭṭhena tassa tassa santāne anusenti nāma, tasmā ‘‘anusayā’’ti vuccanti. Anusentīti anurūpaṁ kāraṇaṁ labhitvā uppajjantīti attho. Athāpi siyā – anusayaṭṭho nāma appahīnākāro, appahīnākāro ca ‘‘uppajjatī’’ti vattuṁ na yujjati, tasmā na anusayā uppajjantīti. Tatridaṁ paṭivacanaṁ – appahīnākāro anusayo, anusayoti pana appahīnaṭṭhena thāmagatā kilesā vuccanti. So cittasampayutto sārammaṇo sappaccayaṭṭhena sahetuko ekantākusalo atītopi hoti anāgatopi paccuppannopi, tasmā ‘‘uppajjatī’’ti vattuṁ yujjati.",
  "atk-s0515a4:109": "Tatridaṁ pamāṇaṁ – paṭisambhidāyaṁ tāva abhisamayakathāyaṁ (paṭi. ma. 3.21) ‘‘paccuppanne kilese pajahatī’’ti pucchitvā anusayānaṁ paccuppannabhāvassa atthitāya ‘‘thāmagato anusayaṁ pajahatī’’ti vuttaṁ. Dhammasaṅgaṇiyaṁ mohassa padabhājane (dha. sa. 390) ‘‘avijjānusayo avijjāpariyuṭṭhānaṁ, avijjālaṅgī moho akusalamūlaṁ, ayaṁ tasmiṁ samaye moho hotī’’ti akusalacittena saddhiṁ avijjānusayassa uppannabhāvo vutto. Kathāvatthusmiṁ ‘‘anusayā abyākatā anusayā ahetukā anusayā cittavippayuttā’’ti (kathā. 605) sabbe vādā paṭisedhitā. Anusayayamake sattannaṁ mahāvārānaṁ aññatarasmiṁ uppajjanavāre ‘‘yassa kāmarāgānusayo uppajjati tassa paṭighānusayo uppajjatī’’tiādi vuttaṁ. Tasmā ‘‘anusentīti anurūpaṁ kāraṇaṁ labhitvā uppajjantī’’ti yaṁ vuttaṁ, taṁ iminā tantippamāṇena suvuttanti veditabbaṁ. Yampi ‘‘cittasampayutto sārammaṇo’’tiādi vuttaṁ, tampi suvuttameva. Anusayo hi nāmesa parinipphanno cittasampayutto akusaladhammoti niṭṭhamettha gantabbaṁ.",
  "atk-s0515a4:110": "Tattha diṭṭhānusayo catūsu diṭṭhisampayuttesu, vicikicchānusayo vicikicchāsahagate, avijjānusayo dvādasasu akusalacittesu sahajātavasena ārammaṇavasena ca; tayopi avasesatebhūmakadhammesu ārammaṇavasena diṭṭhivicikicchāmohā. Kāmarāgānusayo cettha lobhasahagatacittesu sahajātavasena ārammaṇavasena ca, manāpesu avasesakāmāvacaradhammesu ārammaṇavasena uppajjamāno lobho. Paṭighānusayo domanassasahagatacittesu sahajātavasena ārammaṇavasena ca, amanāpesu avasesakāmāvacaradhammesu ārammaṇavaseneva uppajjamāno doso. Mānānusayo diṭṭhivippayuttalobhasahagatacittesu sahajātavasena ārammaṇavasena ca, dukkhavedanāvajjesu avasesakāmāvacaradhammesu rūpārūpāvacaradhammesu ca ārammaṇavaseneva uppajjamāno māno. Bhavarāgānusayo catūsu diṭṭhivippayuttesu uppajjamānopi sahajātavasena vutto. Ārammaṇavaseneva pana rūpārūpāvacaradhammesu uppajjamāno lobho vutto.",
  "atk-s0515a4:111": "Tattha diṭṭhānusayoti dvāsaṭṭhividhā diṭṭhi. Vicikicchānusayoti aṭṭhavatthukā vicikicchā. Tadekaṭṭhā ca kilesāti sahajekaṭṭhavasena diṭṭhiyā vicikicchāya, sahajekaṭṭhavasena ekato ṭhitā. Mānānusayoti navavidhamāno. Paramatthañāṇena vā ñatvāti paresaṁ cittācārajānanapaññāya jānitvā, cetopariyañāṇena jānitvāti vuttaṁ hoti. Pubbenivāsānussatiñāṇena vāti atīte nivuṭṭhakkhandhānussaraṇañāṇena jānitvā. Maṁsacakkhunā vāti pakaticakkhunā. Dibbacakkhunā vāti dibbasadisena dibbavihārasannissitena vā dibbacakkhunā passitvā. Rāgarattāti rāgena rañjitā. Ye pañcasu kāmaguṇesūti ye pañcasu rūpādivatthukāmakoṭṭhāsesu. Virāgarattāti virāgasaṅkhātāsu rūpārūpasamāpattīsu atirattā allīnā. Yato kāmarāgo cāti yadā kāmabhave rāgo ca. Rūpārūparāgesupi eseva nayo.",
  "atk-s0515a4:112": "Saddhammappajjotikāya mahāniddesaṭṭhakathāya",
  "atk-s0515a4:113": "Suddhaṭṭhakasuttaniddesavaṇṇanā niṭṭhitā."
}