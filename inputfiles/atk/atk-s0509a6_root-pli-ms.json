{
  "atk-s0509a6:0": "7. Sattakanipāto",
  "atk-s0509a6:1": "1. Uttarātherīgāthāvaṇṇanā",
  "atk-s0509a6:2": "Sattakanipāte musalāni gahetvānāti uttarāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī, anukkamena sambhāvitakusalamūlā samupacitavimokkhasambhārā paripakkavimuttiparipācanīyadhammā hutvā, imasmiṁ buddhuppāde sāvatthiyaṁ aññatarasmiṁ kulagehe nibbattitvā uttarāti laddhanāmā anukkamena viññutaṁ patvā paṭācārāya theriyā santikaṁ upasaṅkami. Therī tassā dhammaṁ kathesi. Sā dhammaṁ sutvā saṁsāre jātasaṁvegā sāsane abhippasannā hutvā pabbaji. Pabbajitvā ca katapubbakiccā paṭācārāya theriyā santike vipassanaṁ paṭṭhapetvā bhāvanamanuyuñjantī upanissayasampannatāya indriyānaṁ paripākaṁ gatattā ca na cirasseva vipassanaṁ ussukkāpetvā saha paṭisambhidāhi arahattaṁ pāpuṇi. Arahattaṁ pana patvā attano paṭipattiṁ paccavekkhitvā udānavasena –",
  "atk-s0509a6:3": "175.",
  "atk-s0509a6:4": " ‘‘Musalāni gahetvāna, dhaññaṁ koṭṭenti māṇavā;",
  "atk-s0509a6:5": "Puttadārāni posentā, dhanaṁ vindanti māṇavā.",
  "atk-s0509a6:6": "176.",
  "atk-s0509a6:7": " ‘‘Ghaṭetha buddhasāsane, yaṁ katvā nānutappati;",
  "atk-s0509a6:8": "Khippaṁ pādāni dhovitvā, ekamantaṁ nisīdatha.",
  "atk-s0509a6:9": "177.",
  "atk-s0509a6:10": " ‘‘Cittaṁ upaṭṭhapetvāna, ekaggaṁ susamāhitaṁ;",
  "atk-s0509a6:11": "Paccavekkhatha saṅkhāre, parato no ca attato.",
  "atk-s0509a6:12": "178.",
  "atk-s0509a6:13": " ‘‘Tassāhaṁ vacanaṁ sutvā, paṭācārānusāsaniṁ;",
  "atk-s0509a6:14": "Pāde pakkhālayitvāna, ekamante upāvisiṁ.",
  "atk-s0509a6:15": "179.",
  "atk-s0509a6:16": " ‘‘Rattiyā purime yāme, pubbajātimanussariṁ;",
  "atk-s0509a6:17": "Rattiyā majjhime yāme, dibbacakkhuṁ visodhayiṁ.",
  "atk-s0509a6:18": "180.",
  "atk-s0509a6:19": " ‘‘Rattiyā pacchime yāme, tamokkhandhaṁ padālayiṁ;",
  "atk-s0509a6:20": "Tevijjā atha vuṭṭhāsiṁ, katā te anusāsanī.",
  "atk-s0509a6:21": "181.",
  "atk-s0509a6:22": " ‘‘Sakkaṁva devā tidasā, saṅgāme aparājitaṁ;",
  "atk-s0509a6:23": "Purakkhatvā vihassāmi, tevijjāmhi anāsavā’’ti. –",
  "atk-s0509a6:24": "Imā gāthā abhāsi.",
  "atk-s0509a6:25": "Tattha cittaṁ upaṭṭhapetvānāti bhāvanācittaṁ kammaṭṭhāne upaṭṭhapetvā. Kathaṁ? Ekaggaṁ susamāhitaṁ paccavekkhathāti paṭipattiṁ avekkhatha, saṅkhāre aniccātipi, dukkhātipi, anattātipi lakkhaṇattayaṁ vipassathāti attho. Idañca ovādakāle attano aññesañca bhikkhunīnaṁ theriyādīnaṁ ovādassa anuvādavasena vuttaṁ. Paṭācārānusāsaninti paṭācārāya theriyā anusiṭṭhiṁ. ‘‘Paṭācārāya sāsana’’ntipi vā pāṭho.",
  "atk-s0509a6:26": "Atha vuṭṭhāsinti tevijjābhāvappattito pacchā āsanato vuṭṭhāsiṁ. Ayampi therī ekadivasaṁ paṭācārāya theriyā santike kammaṭṭhānaṁ sodhetvā attano vasanaṭṭhānaṁ pavisitvā pallaṅkaṁ ābhujitvā nisīdi. ‘‘Na tāvimaṁ pallaṅkaṁ bhindissāmi, yāva me na anupādāya āsavehi cittaṁ vimuccatī’’ti nicchayaṁ katvā sammasanaṁ ārabhitvā, anukkamena vipassanaṁ ussukkāpetvā maggapaṭipāṭiyā abhiññāpaṭisambhidāparivāraṁ arahattaṁ patvā ekūnavīsatiyā paccavekkhaṇāñāṇāya pavattāya ‘‘idānimhi katakiccā’’ti somanassajātā imā gāthā udānetvā pāde pasāresi aruṇuggamanavelāyaṁ. Tato sammadeva vibhātāya rattiyā theriyā santikaṁ upagantvā imā gāthā paccudāhāsi. Tena vuttaṁ ‘‘katā te anusāsanī’’tiādi. Sesaṁ sabbaṁ heṭṭhā vuttanayameva.",
  "atk-s0509a6:27": "Uttarātherīgāthāvaṇṇanā niṭṭhitā.",
  "atk-s0509a6:28": "2. Cālātherīgāthāvaṇṇanā",
  "atk-s0509a6:29": "Satiṁupaṭṭhapetvānātiādikā cālāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde magadhesu nālakagāme rūpasāribrāhmaṇiyā kucchimhi nibbatti. Tassā nāmaggahaṇadivase cālāti nāmaṁ akaṁsu, tassā kaniṭṭhāya upacālāti, atha tassā kaniṭṭhāya sīsūpacālāti . Imā tissopi dhammasenāpatissa kaniṭṭhabhaginiyo, imāsaṁ puttānampi tiṇṇaṁ idameva nāmaṁ. Ye sandhāya theragāthāya ‘‘cāle upacāle sīsūpacāle’’ti (theragā. 42) āgataṁ.",
  "atk-s0509a6:30": "Imā pana tissopi bhaginiyo ‘‘dhammasenāpati pabbajī’’ti sutvā ‘‘na hi nūna so orako dhammavinayo, na sā orikā pabbajjā, yattha amhākaṁ ayyo pabbajito’’ti ussāhajātā tibbacchandā assumukhaṁ rudamānaṁ ñātiparijanaṁ pahāya pabbajiṁsu. Pabbajitvā ca ghaṭentiyo vāyamantiyo nacirasseva arahattaṁ pāpuṇiṁsu. Arahattaṁ pana patvā nibbānasukhena phalasukhena viharanti.",
  "atk-s0509a6:31": "Tāsu cālā bhikkhunī ekadivasaṁ pacchābhattaṁ piṇḍapātapaṭikkantā andhavanaṁ pavisitvā divāvihāraṁ nisīdi. Atha naṁ māro upasaṅkamitvā kāmehi upanesi. Yaṁ sandhāya sutte vuttaṁ –",
  "atk-s0509a6:32": "‘‘Atha kho cālā bhikkhunī pubbaṇhasamayaṁ nivāsetvā pattacīvaraṁ ādāya sāvatthiṁ piṇḍāya pāvisi. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ, tenupasaṅkami divāvihārāya. Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. Atha kho māro pāpimā yena cālā bhikkhunī, tenupasaṅkami, upasaṅkamitvā cālaṁ bhikkhuniṁ etadavocā’’ti (saṁ. ni. 1.167).",
  "atk-s0509a6:33": "Andhavanamhi divāvihāraṁ nisinnaṁ māro upasaṅkamitvā brahmacariyavāsato vicchinditukāmo ‘‘kaṁ nu uddissa muṇḍāsī’’tiādiṁ pucchi. Athassa satthu guṇe dhammassa ca niyyānikabhāvaṁ pakāsetvā attano katakiccabhāvavibhāvanena tassa visayātikkamaṁ pavedesi. Taṁ sutvā māro dukkhī dummano tatthevantaradhāyi. Atha sā attanā mārena ca bhāsitā gāthā udānavasena kathentī –",
  "atk-s0509a6:34": "182.",
  "atk-s0509a6:35": " ‘‘Satiṁ upaṭṭhapetvāna, bhikkhunī bhāvitindriyā;",
  "atk-s0509a6:36": "Paṭivijjhi padaṁ santaṁ, saṅkhārūpasamaṁ sukhaṁ.",
  "atk-s0509a6:37": "183.",
  "atk-s0509a6:38": " ‘‘Kaṁ nu uddissa muṇḍāsi, samaṇī viya dissati;",
  "atk-s0509a6:39": "Na ca rocesi pāsaṇḍe, kimidaṁ carasi momuhā.",
  "atk-s0509a6:40": "184.",
  "atk-s0509a6:41": " ‘‘Ito bahiddhā pāsaṇḍā, diṭṭhiyo upanissitā;",
  "atk-s0509a6:42": "Na te dhammaṁ vijānanti, na te dhammassa kovidā.",
  "atk-s0509a6:43": "185.",
  "atk-s0509a6:44": " ‘‘Atthi sakyakule jāto, buddho appaṭipuggalo;",
  "atk-s0509a6:45": "So me dhammamadesesi, diṭṭhīnaṁ samatikkamaṁ.",
  "atk-s0509a6:46": "186.",
  "atk-s0509a6:47": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a6:48": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a6:49": "187.",
  "atk-s0509a6:50": " ‘‘Tassāhaṁ vacanaṁ sutvā, vihariṁ sāsane ratā;",
  "atk-s0509a6:51": "Tisso vijjā anuppattā, kataṁ buddhassa sāsanaṁ.",
  "atk-s0509a6:52": "188.",
  "atk-s0509a6:53": " ‘‘Sabbattha vihatā nandī, tamokkhandho padālito;",
  "atk-s0509a6:54": "Evaṁ jānāhi pāpima, nihato tvamasi antakā’’ti. –",
  "atk-s0509a6:55": "Imā gāthā abhāsi.",
  "atk-s0509a6:56": "Tattha satiṁ upaṭṭhapetvānāti satipaṭṭhānabhāvanāvasena kāyādīsu asubhadukkhāniccānattavasena satiṁ suṭṭhu upaṭṭhitaṁ katvā. Bhikkhunīti attānaṁ sandhāya vadati. Bhāvitindriyāti ariyamaggabhāvanāya bhāvitasaddhādipañcindriyā. Paṭivijjhi padaṁ santanti santaṁ padaṁ nibbānaṁ sacchikiriyāpaṭivedhena paṭivijjhi sacchākāsi. Saṅkhārūpasamanti sabbasaṅkhārānaṁ upasamahetubhūtaṁ. Sukhanti accantasukhaṁ.",
  "atk-s0509a6:57": "‘‘Kaṁ nu uddissā’’ti gāthā mārena vuttā. Tatrāyaṁ saṅkhepattho – imasmiṁ loke bahū samayā tesañca desetāro bahū eva titthakarā, tesu kaṁ nu kho tvaṁ uddissa muṇḍāsi muṇḍitakesā asi. Na kevalaṁ muṇḍāva, atha kho kāsāvadhāraṇena ca samaṇī viya dissati. Na ca rocesi pāsaṇḍeti tāpasaparibbājakādīnaṁ ādāsabhūte pāsaṇḍe te te samayantare neva rocesi. Kimidaṁ carasi momuhāti kiṁ nāmidaṁ, yaṁ pāsaṇḍavihitaṁ ujuṁ nibbānamaggaṁ pahāya ajja kālikaṁ kumaggaṁ paṭipajjantī ativiya mūḷhā carasi paribbhamasīti.",
  "atk-s0509a6:58": "Taṁ sutvā therī paṭivacanadānamukhena taṁ tajjentī ‘‘ito bahiddhā’’tiādimāha. Tattha ito bahiddhā pāsaṇḍā nāma ito sammāsambuddhassa sāsanato bahiddhā kuṭīsakabahukārādikā. Te hi sattānaṁ taṇhāpāsaṁ diṭṭhipāsañca ḍenti oḍḍentīti pāsaṇḍāti vuccati. Tenāha – ‘‘diṭṭhiyo upanissitā’’ti sassatadiṭṭhigatāni upecca nissitā, diṭṭhigatāni ādiyiṁsūti attho. Yadaggena ca diṭṭhisannissitā, tadaggena pāsaṇḍasannissitā. Na te dhammaṁ vijānantīti ye pāsaṇḍino sassatadiṭṭhigatasannissitā ‘‘ayaṁ pavatti evaṁ pavattatī’’ti pavattidhammampi yathābhūtaṁ na vijānanti. Na te dhammassa kovidāti ‘‘ayaṁ nivatti evaṁ nivattatī’’ti nivattidhammassāpi akusalā, pavattidhammamaggepi hi te saṁmūḷhā, kimaṅgaṁ pana nivattidhammeti.",
  "atk-s0509a6:59": "Evaṁ pāsaṇḍavādānaṁ aniyyānikataṁ dassetvā idāni kaṁ nu uddissa muṇḍāsīti pañhaṁ vissajjetuṁ ‘‘atthi sakyakule jāto’’tiādi vuttaṁ. Tattha diṭṭhīnaṁ samatikkamanti sabbāsaṁ diṭṭhīnaṁ samatikkamanupāyaṁ diṭṭhijālaviniveṭhanaṁ. Sesaṁ vuttanayameva.",
  "atk-s0509a6:60": "Cālātherīgāthāvaṇṇanā niṭṭhitā.",
  "atk-s0509a6:61": "3. Upacālātherīgāthāvaṇṇanā",
  "atk-s0509a6:62": "Satimatītiādikā upacālāya theriyā gāthā. Tassā vatthu cālāya theriyā vatthumhi vuttameva. Ayampi hi cālā viya pabbajitvā vipassanaṁ paṭṭhapetvā arahattaṁ patvā udānentī –",
  "atk-s0509a6:63": "189.",
  "atk-s0509a6:64": " ‘‘Satimatī cakkhumatī, bhikkhunī bhāvitindriyā;",
  "atk-s0509a6:65": "Paṭivijjhi padaṁ santaṁ, akāpurisasevita’’nti. –",
  "atk-s0509a6:66": "Imaṁ gāthaṁ abhāsi.",
  "atk-s0509a6:67": "Tattha satimatīti satisampannā, pubbabhāge paramena satinepakkena samannāgatā hutvā pacchā ariyamaggassa bhāvitattā sativepullappattiyā uttamāya satiyā samannāgatāti attho. Cakkhumatīti paññācakkhunā samannāgatā, ādito udayatthagāminiyā paññāya ariyāya nibbedhikāya samannāgatā hutvā paññāvepullappattiyā paramena paññācakkhunā samannāgatāti vuttaṁ hoti. Akāpurisasevitanti alāmakapurisehi uttamapurisehi ariyehi buddhādīhi sevitaṁ.",
  "atk-s0509a6:68": "‘‘Kinnu jātiṁ na rocesī’’ti gāthā theriṁ kāmesu upahāretukāmena mārena vuttā. ‘‘Kiṁ nu tvaṁ bhikkhuni na rocesī’’ti (saṁ. ni. 1.167) hi mārena puṭṭhā therī āha – ‘‘jātiṁ khvāhaṁ, āvuso, na rocemī’’ti. Atha naṁ māro jātassa kāmā paribhogā, tasmā jātipi icchitabbā, kāmāpi paribhuñjitabbāti dassento –",
  "atk-s0509a6:69": "190.",
  "atk-s0509a6:70": " ‘‘Kinnu jātiṁ na rocesi, jāto kāmāni bhuñjati;",
  "atk-s0509a6:71": "Bhuñjāhi kāmaratiyo, māhu pacchānutāpinī’’ti. –",
  "atk-s0509a6:72": "Gāthamāha.",
  "atk-s0509a6:73": "Tassattho – kiṁ nu taṁ kāraṇaṁ, yena tvaṁ upacāle jātiṁ na rocesi na roceyyāsi, na taṁ kāraṇaṁ atthi. Yasmā jāto kāmāni bhuñjati idha jāto kāmaguṇasaṁhitāni rūpādīni paṭisevanto kāmasukhaṁ paribhuñjati. Na hi ajātassa taṁ atthi, tasmā bhuñjāhi kāmaratiyo kāmakhiḍḍāratiyo anubhava. Māhu pacchānutāpinī ‘‘yobbaññe sati vijjamānesu bhogesu na mayā kāmasukhamanubhūta’’nti pacchānutāpinī mā ahosi. Imasmiṁ loke dhammā nāma yāvadeva atthādhigamattho attho ca kāmasukhatthoti pākaṭoyamatthoti adhippāyo.",
  "atk-s0509a6:74": "Taṁ sutvā therī jātiyā dukkhanimittataṁ attano ca tassa visayātikkamaṁ vibhāvetvā tajjentī –",
  "atk-s0509a6:75": "191.",
  "atk-s0509a6:76": " ‘‘Jātassa maraṇaṁ hoti, hatthapādāna chedanaṁ;",
  "atk-s0509a6:77": "Vadhabandhapariklesaṁ, jāto dukkhaṁ nigacchati.",
  "atk-s0509a6:78": "192.",
  "atk-s0509a6:79": " ‘‘Atthi sakyakule jāto, sambuddho aparājito;",
  "atk-s0509a6:80": "So me dhammamadesesi, jātiyā samatikkamaṁ.",
  "atk-s0509a6:81": "193.",
  "atk-s0509a6:82": " ‘‘Dukkhaṁ dukkhasamuppādaṁ, dukkhassa ca atikkamaṁ;",
  "atk-s0509a6:83": "Ariyaṁ caṭṭhaṅgikaṁ maggaṁ, dukkhūpasamagāminaṁ.",
  "atk-s0509a6:84": "194.",
  "atk-s0509a6:85": " ‘‘Tassāhaṁ vacanaṁ sutvā, vihariṁ sāsane ratā;",
  "atk-s0509a6:86": "Tisso vijjā anuppattā, kataṁ buddhassa sāsanaṁ.",
  "atk-s0509a6:87": "195.",
  "atk-s0509a6:88": " ‘‘Sabbattha vihatā nandī, tamokkhandho padālito;",
  "atk-s0509a6:89": "Evaṁ jānāhi pāpima, nihato tvamasi antakā’’ti. –",
  "atk-s0509a6:90": "Imā gāthā abhāsi.",
  "atk-s0509a6:91": "Tattha jātassa maraṇaṁ hotīti yasmā jātassa sattassa maraṇaṁ hoti, na ajātassa. Na kevalaṁ maraṇameva, atha kho jarārogādayo yattakānatthā, sabbepi te jātassa honti jātihetukā. Tenāha bhagavā – ‘‘jātipaccayā jarāmaraṇaṁ sokaparidevadukkhadomanassupāyāsā sambhavantī’’ti (mahāva. 1; vibha. 225; udā. 1). Tenevāha – ‘‘hatthapādāna chedana’’nti hatthapādānaṁ chedanaṁ jātasseva hoti, na ajātassa. Hatthapādachedanāpadesena cettha bāttiṁsa kammakāraṇāpi dassitā evāti daṭṭhabbaṁ. Tenevāha – ‘‘vadhabandhapariklesaṁ, jāto dukkhaṁ nigacchatī’’ti. Jīvitaviyojanamuṭṭhippahārādisaṅkhātaṁ vadhapariklesañceva andubandhanādisaṅkhātaṁ bandhapariklesaṁ aññañca yaṁkiñci dukkhaṁ nāma taṁ sabbaṁ jāto eva nigacchati, na ajāto, tasmā jātiṁ na rocemīti.",
  "atk-s0509a6:92": "Idāni jātiyā kāmānañca accantameva attanā samatikkantabhāvaṁ mūlato paṭṭhāya dassentī – ‘‘atthi sakyakule jāto’’tiādimāha. Tattha aparājitoti kilesamārādinā kenaci na parājito. Satthā hi sabbābhibhū sadevakaṁ lokaṁ aññadatthu abhibhavitvā ṭhito , tasmā aparājito. Sesaṁ vuttanayattā uttānameva.",
  "atk-s0509a6:93": "Upacālātherīgāthāvaṇṇanā niṭṭhitā.",
  "atk-s0509a6:94": "Sattakanipātavaṇṇanā niṭṭhitā."
}