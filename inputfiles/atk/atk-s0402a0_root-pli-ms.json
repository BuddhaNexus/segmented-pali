{
  "atk-s0402a0:0": " Namo tassa bhagavato arahato sammāsambuddhassa",
  "atk-s0402a0:1": "Aṅguttaranikāye",
  "atk-s0402a0:2": "Dukanipāta-aṭṭhakathā",
  "atk-s0402a0:3": "1. Paṭhamapaṇṇāsakaṁ",
  "atk-s0402a0:4": "1. Kammakāraṇavaggo",
  "atk-s0402a0:5": "1. Vajjasuttavaṇṇanā",
  "atk-s0402a0:6": "1. Dukanipātassa paṭhame vajjānīti dosā aparādhā. Diṭṭhadhammikanti diṭṭheva dhamme imasmiṁyeva attabhāve uppannaphalaṁ. Samparāyikanti samparāye anāgate attabhāve uppannaphalaṁ. Āgucārinti pāpakāriṁ aparādhakārakaṁ. Rājāno gahetvā vividhā kammakāraṇā kārenteti coraṁ gahetvā vividhā kammakāraṇā rājapurisā karonti, rājāno pana tā kārenti nāma. Taṁ coraṁ evaṁ kammakāraṇā kāriyamānaṁ esa passati. Tena vuttaṁ – ‘‘passati coraṁ āgucāriṁ rājāno gahetvā vividhā kammakāraṇā kārente’’ti. Addhadaṇḍakehīti muggarehi, pahārasādhanatthaṁ vā catuhatthadaṇḍaṁ dvedhā chetvā gahitadaṇḍakehi. Bilaṅgathālikanti kañjiyaukkhalikakammakāraṇaṁ. Taṁ karontā sīsakaṭāhaṁ uppāṭetvā tattaṁ ayoguḷaṁ saṇḍāsena gahetvā tattha pakkhipanti, tena matthaluṅgaṁ pakkuthitvā uttarati. Saṅkhamuṇḍikanti saṅkhamuṇḍakammakāraṇaṁ. Taṁ karontā uttaroṭṭhaubhatokaṇṇacūḷikagalavāṭakaparicchedena cammaṁ chinditvā sabbakese ekato gaṇṭhiṁ katvā daṇḍakena veṭhetvā uppāṭenti, saha kesehi cammaṁ uṭṭhahati. Tato sīsakaṭāhaṁ thūlasakkharāhi ghaṁsitvā dhovantā saṅkhavaṇṇaṁ karonti. Rāhumukhanti rāhumukhakammakāraṇaṁ. Taṁ karontā saṅkunā mukhaṁ vivaritvā antomukhe dīpaṁ jālenti, kaṇṇacūḷikāhi vā paṭṭhāya mukhaṁ nikhādanena khananti, lohitaṁ paggharitvā mukhaṁ pūreti.",
  "atk-s0402a0:7": "Jotimālikanti sakalasarīraṁ telapilotikāya veṭhetvā ālimpenti. Hatthapajjotikanti hatthe telapilotikāya veṭhetvā dīpaṁ viya pajjālenti. Erakavattikanti erakavattakammakāraṇaṁ. Taṁ karontā heṭṭhāgīvato paṭṭhāya cammavaṭṭe kantitvā gopphake ṭhapenti, atha naṁ yottehi bandhitvā kaḍḍhanti. So attano cammavaṭṭe akkamitvā akkamitvā patati. Cīrakavāsikanti cīrakavāsikakammakāraṇaṁ. Taṁ karontā tatheva cammavaṭṭe kantitvā kaṭiyaṁ ṭhapenti, kaṭito paṭṭhāya kantitvā gopphakesu ṭhapenti, uparimehi heṭṭhimasarīraṁ cīrakanivāsananivatthaṁ viya hoti. Eṇeyyakanti eṇeyyakakammakāraṇaṁ. Taṁ karontā ubhosu kapparesu ca ubhosu jāṇukesu ca ayavalayāni datvā ayasūlāni koṭṭenti. So catūhi ayasūlehi bhūmiyaṁ patiṭṭhahati. Atha naṁ parivāretvā aggiṁ karonti. ‘‘Eṇeyyako jotipariggaho yathā’’ti āgataṭṭhānepi idameva vuttaṁ. Taṁ kālena kālaṁ sūlāni apanetvā catūhi aṭṭhikoṭīhiyeva ṭhapenti. Evarūpā kammakāraṇā nāma natthi.",
  "atk-s0402a0:8": "Baḷisamaṁsikanti ubhatomukhehi baḷisehi paharitvā cammamaṁsanhārūni uppāṭenti. Kahāpaṇikanti sakalasarīraṁ tiṇhāhi vāsīhi koṭito paṭṭhāya kahāpaṇamattaṁ, kahāpaṇamattaṁ pātentā koṭṭenti. Khārāpatacchikanti sarīraṁ tattha tattha āvudhehi paharitvā kocchehi khāraṁ ghaṁsanti, cammamaṁsanhārūni paggharitvā aṭṭhikasaṅkhalikāva tiṭṭhati. Palighaparivattikanti ekena passena nipajjāpetvā kaṇṇacchiddena ayasūlaṁ koṭṭetvā pathaviyā ekābaddhaṁ karonti. Atha naṁ pāde gahetvā āviñchanti. Palālapīṭhakanti cheko kāraṇiko chavicammaṁ acchinditvā nisadapotehi aṭṭhīni bhinditvā kesesu gahetvā ukkhipati, maṁsarāsiyeva hoti. Atha naṁ keseheva pariyonandhitvā gaṇhanti, palālavaṭṭiṁ viya katvā puna veṭhenti. Sunakhehipīti katipayāni divasāni āhāraṁ adatvā chātakasunakhehi khādāpenti. Te muhuttena aṭṭhikasaṅkhalikameva karonti. Sūle uttāsenteti sūle āropente.",
  "atk-s0402a0:9": "Na paresaṁ pābhataṁ vilumpanto caratīti paresaṁ santakaṁ bhaṇḍaṁ parammukhaṁ ābhataṁ antamaso antaravīthiyaṁ patitaṁ sahassabhaṇḍikampi disvā ‘‘iminā jīvissāmī’’ti vilumpanto na vicarati, ko iminā atthoti piṭṭhipādena vā pavaṭṭetvā gacchati.",
  "atk-s0402a0:10": "Pāpakoti lāmako. Dukkhoti aniṭṭho. Kiñca tanti kiṁ nāma taṁ kāraṇaṁ bhaveyya. Yāhanti yena ahaṁ. Kāyaduccaritanti pāṇātipātādi tividhaṁ akusalaṁ kāyakammaṁ. Kāyasucaritanti tassa paṭipakkhabhūtaṁ tividhaṁ kusalakammaṁ. Vacīduccaritanti musāvādādi catubbidhaṁ akusalaṁ vacīkammaṁ. Vacīsucaritanti tassa paṭipakkhabhūtaṁ catubbidhaṁ kusalakammaṁ. Manoduccaritanti abhijjhādi tividhaṁ akusalakammaṁ. Manosucaritanti tassa paṭipakkhabhūtaṁ tividhaṁ kusalakammaṁ. Suddhaṁ attānaṁ pariharatīti ettha duvidhā suddhi – pariyāyato ca nippariyāyato ca. Saraṇagamanena hi pariyāyena suddhaṁ attānaṁ pariharati nāma. Tathā pañcahi sīlehi, dasahi sīlehi – catupārisuddhisīlena, paṭhamajjhānena…pe… nevasaññānāsaññāyatanena, sotāpattimaggena, sotāpattiphalena…pe… arahattamaggena pariyāyena suddhaṁ attānaṁ pariharati nāma. Arahattaphale patiṭṭhito pana khīṇāsavo chinnamūlake pañcakkhandhe nhāpentopi khādāpentopi bhuñjāpentopi nisīdāpentopi nipajjāpentopi nippariyāyeneva suddhaṁ nimmalaṁ attānaṁ pariharati paṭijaggatīti veditabbo.",
  "atk-s0402a0:11": "Tasmāti yasmā imāni dve vajjāneva, no na vajjāni, tasmā. Vajjabhīrunoti vajjabhīrukā. Vajjabhayadassāvinoti vajjāni bhayato dassanasīlā. Etaṁ pāṭikaṅkhanti etaṁ icchitabbaṁ, etaṁ avassaṁbhāvīti attho. Yanti nipātamattaṁ, kāraṇavacanaṁ vā yena kāraṇena parimuccissati sabbavajjehi . Kena pana kāraṇena parimuccissatīti? Catutthamaggena ceva catutthaphalena ca. Maggena hi parimuccati nāma, phalaṁ patto parimutto nāma hotīti. Kiṁ pana khīṇāsavassa akusalaṁ na vipaccatīti? Vipaccati, taṁ pana khīṇāsavabhāvato pubbe kataṁ. Tañca kho imasmiṁyeva attabhāve, samparāye panassa kammaphalaṁ nāma natthīti. Paṭhamaṁ.",
  "atk-s0402a0:12": "2. Padhānasuttavaṇṇanā",
  "atk-s0402a0:13": "2. Dutiye padhānānīti vīriyāni. Vīriyañhi padahitabbato padhānabhāvakaraṇato vā padhānanti vuccati. Durabhisambhavānīti dussahāni duppūriyāni, dukkarānīti attho. Agāraṁ ajjhāvasatanti agāre vasantānaṁ. Cīvarapiṇḍapātasenāsanagilānapaccayabhesajjaparikkhārānuppadānatthaṁ padhānanti etesaṁ cīvarādīnaṁ catunnaṁ paccayānaṁ anuppadānatthāya padhānaṁ nāma durabhisambhavanti dasseti. Caturatanikampi hi pilotikaṁ, pasatataṇḍulamattaṁ vā bhattaṁ, caturatanikaṁ vā paṇṇasālaṁ, telasappinavanītādīsu vā appamattakampi bhesajjaṁ paresaṁ dethāti vattumpi nīharitvā dātumpi dukkaraṁ ubhatobyūḷhasaṅgāmappavesanasadisaṁ. Tenāha bhagavā –",
  "atk-s0402a0:14": "‘‘Dānañca yuddhañca samānamāhu,",
  "atk-s0402a0:15": "Appāpi santā bahuke jinanti;",
  "atk-s0402a0:16": "Appampi ce saddahāno dadāti,",
  "atk-s0402a0:17": "Teneva so hoti sukhī paratthā’’ti. (jā. 1.8.72; saṁ. ni. 1.33);",
  "atk-s0402a0:18": "Agārasmā anagāriyaṁ pabbajitānanti gehato nikkhamitvā agārassa gharāvāsassa hitāvahehi kasigorakkhādīhi virahitaṁ anagāriyaṁ pabbajjaṁ upagatānaṁ. Sabbūpadhipaṭinissaggatthāya padhānanti sabbesaṁ khandhūpadhikilesūpadhiabhisaṅkhārūpadhisaṅkhātānaṁ upadhīnaṁ paṭinissaggasaṅkhātassa nibbānassa atthāya vipassanāya ceva maggena ca sahajātavīriyaṁ. Tasmāti yasmā imāni dve padhānāni durabhisambhavāni, tasmā. Dutiyaṁ.",
  "atk-s0402a0:19": "3. Tapanīyasuttavaṇṇanā",
  "atk-s0402a0:20": "3. Tatiye tapanīyāti idha ceva samparāye ca tapantīti tapanīyā. Tappatīti cittasantāpena tappati anusocati kāyaduccaritaṁ katvā nandayakkho viya nandamāṇavo viya nandagoghātako viya devadatto viya dvebhātikā viya ca. Te kira gāvaṁ vadhitvā maṁsaṁ dve koṭṭhāse akaṁsu. Tato kaniṭṭho jeṭṭhakaṁ āha – ‘‘mayhaṁ dārakā bahū, imāni me antāni dehī’’ti. Atha naṁ so ‘‘sabbaṁ maṁsaṁ dvedhā vibhattaṁ, puna kiṁ maggasī’’ti paharitvā jīvitakkhayaṁ pāpesi. Nivattitvā ca naṁ olokento mataṁ disvā ‘‘bhāriyaṁ me kammaṁ kata’’nti cittaṁ uppādesi. Athassa balavasoko uppajji. So ṭhitaṭṭhānepi nisinnaṭṭhānepi tadeva kammaṁ āvajjeti, cittassādaṁ na labhati. Asitapītakhāyitasāyitampissa sarīre ojaṁ na pharati, aṭṭhicammamattameva ahosi. Atha naṁ eko thero disvā – ‘‘upāsaka, tvaṁ pahūtaannapāno, aṭṭhicammamattameva te avasiṭṭhaṁ, atthi nu kho te kiñci tapanīyakamma’’nti? So ‘‘āma, bhante’’ti sabbaṁ ārocesi. Atha naṁ thero ‘‘bhāriyaṁ te upāsaka kammaṁ kataṁ, anaparādhaṭṭhāne aparaddha’’nti āha. So teneva kammena kālaṁ katvā niraye nibbatto. Vacīduccaritena suppabuddhasakkakokālikaciñcamāṇavikādayo viya tappati. Sesamettha catutthe ca uttānatthameva. Tatiyaṁ.",
  "atk-s0402a0:21": "5. Upaññātasuttavaṇṇanā",
  "atk-s0402a0:22": "5. Pañcame dvinnāhanti dvinnaṁ ahaṁ. Upaññāsinti upagantvā guṇaṁ aññāsiṁ, jāniṁ paṭivijjhinti attho. Idāni te dhamme dassento yā ca asantuṭṭhitātiādimāha. Imañhi dhammadvayaṁ nissāya satthā sabbaññutaṁ patto, tasmā tassānubhāvaṁ dassento evamāha. Tattha asantuṭṭhitā kusalesu dhammesūti iminā imaṁ dīpeti – ‘‘ahaṁ jhānamattakena vā obhāsanimittamattakena vā asantuṭṭho hutvā arahattamaggameva uppādesiṁ. Yāva so na uppajji, na tāvāhaṁ santuṭṭho ahosiṁ. Padhānasmiṁ ca anukkaṇṭhito hutvā anosakkanāya ṭhatvāyeva padhānakiriyaṁ akāsi’’nti imamatthaṁ dassento yā ca appaṭivānitātiādimāha. Tattha appaṭivānitāti appaṭikkamanā anosakkanā. Appaṭivānī sudāhaṁ, bhikkhave, padahāmīti ettha sudanti nipātamattaṁ. Ahaṁ, bhikkhave, anosakkanāyaṁ ṭhito bodhisattakāle sabbaññutaṁ patthento padhānamakāsinti ayamettha attho.",
  "atk-s0402a0:23": "Idāni yathā tena taṁ padhānaṁ kataṁ, taṁ dassento kāmaṁ taco cātiādimāha. Tattha pattabbanti iminā pattabbaṁ guṇajātaṁ dasseti. Purisathāmenātiādinā purisassa ñāṇathāmo ñāṇavīriyaṁ ñāṇaparakkamo ca kathito. Saṇṭhānanti ṭhapanā appavattanā osakkanā, paṭippassaddhīti attho. Ettāvatā tena caturaṅgasamannāgataṁ vīriyādhiṭṭhānaṁ nāma kathitaṁ. Ettha hi kāmaṁ taco cāti ekaṁ aṅgaṁ, nhāru cāti ekaṁ, aṭṭhi cāti ekaṁ, maṁsalohitanti ekaṁ, imāni cattāri aṅgāni. Purisathāmenātiādīni adhimattavīriyādhivacanāni. Iti purimehi catūhi aṅgehi samannāgatena hutvā evaṁ adhiṭṭhitaṁ vīriyaṁ caturaṅgasamannāgataṁ vīriyādhiṭṭhānaṁ nāmāti veditabbaṁ. Ettāvatā tena bodhipallaṅke attano āgamanīyapaṭipadā kathitā.",
  "atk-s0402a0:24": "Idāni tāya paṭipadāya paṭiladdhaguṇaṁ kathetuṁ tassa mayhaṁ, bhikkhavetiādimāha. Tattha appamādādhigatāti satiavippavāsasaṅkhātena appamādena adhigatā, na suttappamattena laddhā. Sambodhīti catumaggañāṇañceva sabbaññutaññāṇañca. Na hi sakkā etaṁ suttappamattena adhigantunti. Tenāha – ‘‘appamādādhigatā sambodhī’’ti. Anuttaro yogakkhemoti na kevalaṁ bodhiyeva, arahattaphalanibbānasaṅkhāto anuttaro yogakkhemopi appamādādhigatova.",
  "atk-s0402a0:25": "Idāni attanā paṭiladdhaguṇesu bhikkhusaṅghaṁ samādapento tumhe cepi bhikkhavetiādimāha. Tattha yassatthāyāti yassa atthāya, yaṁ upasampajja viharitukāmā hutvāti attho. Tadanuttaranti taṁ anuttaraṁ. Brahmacariyapariyosānanti maggabrahmacariyassa pariyosānabhūtaṁ ariyaphalaṁ. Abhiññā sacchikatvāti abhiññāya uttamapaññāya paccakkhaṁ katvā. Upasampajja viharissathāti paṭilabhitvā pāpuṇitvā viharissatha. Tasmāti yasmā appaṭivānapadhānaṁ nāmetaṁ bahūpakāraṁ uttamatthasādhakaṁ, tasmā. Pañcamaṁ.",
  "atk-s0402a0:26": "6. Saṁyojanasuttavaṇṇanā",
  "atk-s0402a0:27": "6. Chaṭṭhe saṁyojaniyesu dhammesūti dasannaṁ saṁyojanānaṁ paccayabhūtesu tebhūmakadhammesu. Assādānupassitāti assādato passitā passanabhāvoti attho. Nibbidānupassitāti nibbidāvasena ukkaṇṭhanavasena passanabhāvo. Jātiyāti khandhanibbattito. Jarāyāti khandhaparipākato. Maraṇenāti khandhabhedato. Sokehīti antonijjhāyanalakkhaṇehi sokehi. Paridevehīti tannissitalālappitalakkhaṇehi paridevehi. Dukkhehīti kāyapaṭipīḷanadukkhehi. Domanassehīti manovighātadomanassehi. Upāyāsehīti adhimattāyāsalakkhaṇaupāyāsehi. Dukkhasmāti sakalavaṭṭadukkhato. Pajahatīti maggena pajahati. Pahāyāti ettha pana phalakkhaṇo kathito. Imasmiṁ sutte vaṭṭavivaṭṭaṁ kathitaṁ. Chaṭṭhaṁ.",
  "atk-s0402a0:28": "7. Kaṇhasuttavaṇṇanā",
  "atk-s0402a0:29": "7. Sattame kaṇhāti na kāḷavaṇṇatāya kaṇhā, kaṇhatāya pana upanentīti nipphattikāḷatāya kaṇhā. Sarasenāpi vā sabbākusaladhammā kaṇhā eva. Na hi tesaṁ uppattiyā cittaṁ pabhassaraṁ hoti. Ahirikanti ahirikabhāvo. Anottappanti anottāpibhāvo. Sattamaṁ.",
  "atk-s0402a0:30": "8. Sukkasuttavaṇṇanā",
  "atk-s0402a0:31": "8. Aṭṭhame sukkāti na vaṇṇasukkatāya sukkā, sukkatāya pana upanentīti nipphattisukkatāya sukkā. Sarasenāpi vā sabbakusaladhammā sukkā eva. Tesaṁ hi uppattiyā cittaṁ pabhassaraṁ hoti. Hirī ca ottappañcāti ettha pāpato jigucchanalakkhaṇā hirī, bhāyanalakkhaṇaṁ ottappaṁ. Yaṁ panettha vitthārato vattabbaṁ siyā, taṁ visuddhimagge vuttameva. Aṭṭhamaṁ.",
  "atk-s0402a0:32": "9. Cariyasuttavaṇṇanā",
  "atk-s0402a0:33": "9. Navame lokaṁ pālentīti lokaṁ sandhārenti ṭhapenti rakkhanti. Nayidha paññāyetha mātāti imasmiṁ loke janikā mātā ‘‘ayaṁ me mātā’’ti garucittīkāravasena na paññāyetha. Sesapadesupi eseva nayo. Sambhedanti saṅkaraṁ mariyādabhedaṁ vā. Yathā ajeḷakātiādīsu ete hi sattā ‘‘ayaṁ me mātā’’ti vā ‘‘mātucchā’’ti vā garucittīkāravasena na jānanti. Yaṁ vatthuṁ nissāya uppannā, tattheva vippaṭipajjanti. Tasmā upamaṁ āharanto ‘‘yathā ajeḷakā’’tiādimāha. Navamaṁ.",
  "atk-s0402a0:34": "10. Vassūpanāyikasuttavaṇṇanā",
  "atk-s0402a0:35": "10. Dasamaṁ aṭṭhuppattiyaṁ vuttaṁ. Kataraaṭṭhuppattiyaṁ? Manussānaṁ ujjhāyane. Bhagavatā hi paṭhamabodhiyaṁ vīsati vassāni vassūpanāyikā appaññattā ahosi. Bhikkhū anibaddhavāsā vassepi utuvassepi yathāsukhaṁ vicariṁsu. Te disvā manussā ‘‘kathañhi nāma samaṇā sakyaputtiyā hemantampi gimhampi vassampi cārikaṁ carissanti haritāni tiṇāni sammaddantā ekindriyaṁ jīvaṁ viheṭhentā bahū khuddake pāṇe saṅghātaṁ āpādentā. Ime hi nāma aññatitthiyā durakkhātadhammā vassāvāsaṁ allīyissanti saṁkasāyissanti, ime nāma sakuṇā rukkhaggesu kulāvakāni katvā vassāvāsaṁ allīyissanti saṁkasāyissantī’’tiādīni vatvā ujjhāyiṁsu. Tamatthaṁ bhikkhū bhagavato ārocesuṁ. Bhagavā taṁ aṭṭhuppattiṁ katvā imaṁ suttaṁ desento paṭhamaṁ tāva ‘‘anujānāmi, bhikkhave, vassaṁ upagantu’’nti (mahāva. 184) ettakamevāha. Atha bhikkhūnaṁ ‘‘kadā nu kho vassaṁ upagantabba’’nti uppannaṁ vitakkaṁ sutvā ‘‘anujānāmi, bhikkhave, vassāne vassaṁ upagantu’’nti āha. Atha kho bhikkhūnaṁ etadahosi – ‘‘kati nu kho vassūpanāyikā’’ti. Bhagavato etamatthaṁ ārocesuṁ. Taṁ sutvā sakalampi idaṁ suttaṁ desento dvemā, bhikkhavetiādimāha. Tattha vassūpanāyikāti vassūpagamanāni. Purimikāti aparajjugatāya āsāḷhiyā upagantabbā purimakattikapuṇṇamipariyosānā paṭhamā temāsī. Pacchimikāti māsagatāya āsāḷhiyā upagantabbā pacchimakattikapariyosānā pacchimā temāsīti. Dasamaṁ.",
  "atk-s0402a0:36": "Kammakāraṇavaggo paṭhamo."
}