{
  "atk-s0508a24:0": "8. Aṭṭhakanipāto",
  "atk-s0508a24:1": "1. Mahākaccāyanattheragāthāvaṇṇanā",
  "atk-s0508a24:2": "Aṭṭhakanipāte kammaṁ bahukantiādikā āyasmato mahākaccāyanattherassa gāthā. Kā uppatti? Ayampi purimabuddhesu katādhikāro padumuttarassa bhagavato kāle gahapatimahāsālakule nibbattitvā vuddhippatto, ekadivasaṁ satthu santike dhammaṁ suṇanto satthārā saṁkhittena bhāsitassa vitthārena atthaṁ vibhajantānaṁ aggaṭṭhāne ṭhapiyamānaṁ ekaṁ bhikkhuṁ disvā, sayampi taṁ ṭhānaṁ patthento paṇidhānaṁ katvā, dānādīni puññāni katvā, devamanussesu saṁsaranto sumedhassa bhagavato kāle vijjādharo hutvā ākāsena gacchanto satthāraṁ himavantapabbate ekasmiṁ vanasaṇḍe nisinnaṁ disvā pasannamānaso kaṇikārapupphehi pūjaṁ akāsi.",
  "atk-s0508a24:3": "So tena puññakammena aparāparaṁ sugatīsuyeva parivattento kassapadasabalassa kāle bārāṇasiyaṁ kulaghare nibbattitvā parinibbute bhagavati suvaṇṇacetiyakaraṇaṭṭhāne satasahassagghanikāya suvaṇṇiṭṭhakāya pūjaṁ katvā, ‘‘bhagavā mayhaṁ nibbattanibbattaṭṭhāne sarīraṁ suvaṇṇavaṇṇaṁ hotū’’ti patthanaṁ akāsi.",
  "atk-s0508a24:4": "Tato yāvajīvaṁ kusalakammaṁ katvā ekaṁ buddhantaraṁ devamanussesu saṁsaritvā imasmiṁ buddhuppāde ujjeniyaṁ rañño caṇḍapajjotassa purohitagehe nibbatti. Tassa nāmaggahaṇadivase mātā ‘‘mayhaṁ putto suvaṇṇavaṇṇo, attano nāmaṁ gahetvā āgato’’ti kañcanamāṇavo tveva nāmaṁ akāsi. So vuḍḍhimanvāya tayo vede uggahetvā pitu accayena purohitaṭṭhānaṁ labhi. So gottavasena kaccāyanoti paññāyittha. Taṁ rājā caṇḍapajjoto buddhuppādaṁ sutvā, ‘‘ācariya, tvaṁ tattha gantvā satthāraṁ idhānehī’’ti pesesi. So attaṭṭhamo satthu santikaṁ upagato. Tassa satthā dhammaṁ deseti. Desanāpariyosāne so sattahi janehi saddhiṁ saha paṭisambhidāhi arahatte patiṭṭhāsi. Tena vuttaṁ apadāne (apa. thera 2.54.1-27) –",
  "atk-s0508a24:5": "‘‘Padumuttaro nāma jino, anejo ajitaṁ jayo;",
  "atk-s0508a24:6": "Satasahasse kappānaṁ, ito uppajji nāyako.",
  "atk-s0508a24:7": "‘‘Vīro kamalapattakkho, sasaṅkavimalānano;",
  "atk-s0508a24:8": "Kanakācalasaṅkāso, ravidittisamappabho.",
  "atk-s0508a24:9": "‘‘Sattanettamanohārī, varalakkhaṇabhūsito;",
  "atk-s0508a24:10": "Sabbavākyapathātīto, manujāmarasakkato.",
  "atk-s0508a24:11": "‘‘Sambuddho bodhayaṁ satte, vāgīso madhurassaro;",
  "atk-s0508a24:12": "Karuṇānibandhasantāno, parisāsu visārado.",
  "atk-s0508a24:13": "‘‘Deseti madhuraṁ dhammaṁ, catusaccūpasaṁhitaṁ;",
  "atk-s0508a24:14": "Nimugge mohapaṅkamhi, samuddharati pāṇine.",
  "atk-s0508a24:15": "‘‘Tadā ekacaro hutvā, tāpaso himavālayo;",
  "atk-s0508a24:16": "Nabhasā mānusaṁ lokaṁ, gacchanto jinamaddasaṁ.",
  "atk-s0508a24:17": "‘‘Upecca santikaṁ tassa, assosiṁ dhammadesanaṁ;",
  "atk-s0508a24:18": "Vaṇṇayantassa vīrassa, sāvakassa mahāguṇaṁ.",
  "atk-s0508a24:19": "‘‘Saṁkhittena mayā vuttaṁ, vitthārena pakāsayaṁ;",
  "atk-s0508a24:20": "Parisaṁ mañca toseti, yathā kaccāyano ayaṁ.",
  "atk-s0508a24:21": "‘‘Nāhaṁ evamidhekaccaṁ, aññaṁ passāmi sāvakaṁ;",
  "atk-s0508a24:22": "Tasmātadagge esaggo, evaṁ dhāretha bhikkhavo.",
  "atk-s0508a24:23": "‘‘Tadāhaṁ vimhito hutvā, sutvā vākyaṁ manoramaṁ;",
  "atk-s0508a24:24": "Himavantaṁ gamitvāna, āhitvā pupphasañcayaṁ.",
  "atk-s0508a24:25": "‘‘Pūjetvā lokasaraṇaṁ, taṁ ṭhānamabhipatthayiṁ;",
  "atk-s0508a24:26": "Tadā mamāsayaṁ ñatvā, byākāsi sa raṇañjaho.",
  "atk-s0508a24:27": "‘‘Passathetaṁ isivaraṁ, niddhantakanakattacaṁ;",
  "atk-s0508a24:28": "Uddhaggalomaṁ pīṇaṁsaṁ, acalaṁ pañjaliṁ ṭhitaṁ.",
  "atk-s0508a24:29": "‘‘Hāsaṁ supuṇṇanayanaṁ, buddhavaṇṇagatāsayaṁ;",
  "atk-s0508a24:30": "Dhammajaṁ uggahadayaṁ, amatāsittasannibhaṁ.",
  "atk-s0508a24:31": "‘‘Kaccānassa guṇaṁ sutvā, taṁ ṭhānaṁ patthayaṁ ṭhito;",
  "atk-s0508a24:32": "Anāgatamhi addhāne, gotamassa mahāmune.",
  "atk-s0508a24:33": "‘‘Tassa dhammesu dāyādo, oraso dhammanimmito;",
  "atk-s0508a24:34": "Kaccāno nāma nāmena, hessati satthu sāvako.",
  "atk-s0508a24:35": "‘‘Bahussuto mahāñāṇī, adhippāyavidū mune;",
  "atk-s0508a24:36": "Pāpuṇissati taṁ ṭhānaṁ, yathāyaṁ byākato mayā.",
  "atk-s0508a24:37": "‘‘Satasahassito kappe, yaṁ kammamakariṁ tadā;",
  "atk-s0508a24:38": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a24:39": "‘‘Duve bhave saṁsarāmi, devatte atha mānuse;",
  "atk-s0508a24:40": "Aññaṁ gatiṁ na gacchāmi, buddhapūjāyidaṁ phalaṁ.",
  "atk-s0508a24:41": "‘‘Duve kule pajāyāmi, khattiye atha brāhmaṇe;",
  "atk-s0508a24:42": "Nīce kule na jāyāmi, buddhapūjāyidaṁ phalaṁ.",
  "atk-s0508a24:43": "‘‘Pacchime ca bhave dāni, jāto ujjeniyaṁ pure;",
  "atk-s0508a24:44": "Pajjotassa ca caṇḍassa, purohitadijādhino.",
  "atk-s0508a24:45": "‘‘Putto tiriṭivacchassa, nipuṇo vedapāragū;",
  "atk-s0508a24:46": "Mātā ca candimā nāma, kaccānohaṁ varattaco.",
  "atk-s0508a24:47": "‘‘Vīmaṁsanatthaṁ buddhassa, bhūmipālena pesito;",
  "atk-s0508a24:48": "Disvā mokkhapuradvāraṁ, nāyakaṁ guṇasañcayaṁ.",
  "atk-s0508a24:49": "‘‘Sutvā ca vimalaṁ vākyaṁ, gatipaṅkavisosanaṁ;",
  "atk-s0508a24:50": "Pāpuṇiṁ amataṁ santaṁ, sesehi saha sattahi.",
  "atk-s0508a24:51": "‘‘Adhippāyavidū jāto, sugatassa mahāmate.",
  "atk-s0508a24:52": "Ṭhapito etadagge ca, susamiddhamanoratho.",
  "atk-s0508a24:53": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a24:54": "Atha satthā ‘‘etha, bhikkhavo’’ti hatthaṁ pasāresi. Te tāvadeva dvaṅgulamattakesamassukā iddhimayapattacīvaradharā vassasaṭṭhikattherā viya ahesuṁ. Evaṁ thero sadatthaṁ nipphādetvā, ‘‘bhante, rājā pajjoto tumhākaṁ pāde vandituṁ dhammañca sotuṁ icchatī’’ti satthu ārocesi. Satthā, ‘‘tvaṁyeva, bhikkhu, tattha gaccha, tayi gatepi rājā pasīdissatī’’ti āha. Thero satthu āṇāya attaṭṭhamo tattha gantvā rājānaṁ pasādetvā avantīsu sāsanaṁ patiṭṭhāpetvā puna satthu santikameva gato. So ekadivasaṁ sambahule bhikkhū samaṇadhammaṁ pahāya kammārāme saṅgaṇikārāme rasataṇhānugate ca pamādavihārino disvā tesaṁ ovādavasena –",
  "atk-s0508a24:55": "494.",
  "atk-s0508a24:56": " ‘‘Kammaṁ bahukaṁ na kāraye, parivajjeyya janaṁ na uyyame;",
  "atk-s0508a24:57": "So ussukko rasānugiddho, atthaṁ riñcati yo sukhādhivāho.",
  "atk-s0508a24:58": "495.",
  "atk-s0508a24:59": " ‘‘Paṅkoti hi naṁ avedayuṁ, yāyaṁ vandanapūjanā kulesu;",
  "atk-s0508a24:60": "Sukhumaṁ sallaṁ durubbahaṁ, sakkāro kāpurisena dujjaho’’ti. –",
  "atk-s0508a24:61": "Dve gāthā abhāsi.",
  "atk-s0508a24:62": "Tattha kammaṁ bahukaṁ na kārayeti navāvāsakārāpanādiṁ samaṇadhammakaraṇassa paribandhabhūtaṁ mahantaṁ navakammaṁ na paṭṭhapeyya, khuddakaṁ appasamārambhaṁ khaṇḍaphullapaṭisaṅkharaṇādiṁ satthu vacanapaṭipūjanatthaṁ kātabbameva. Parivajjeyya jananti gaṇasaṅgaṇikavasena janaṁ vivajjeyya. Jananti vā yādisaṁ saṁsevato bhajato payirupāsato kusalā dhammā parihāyanti, akusalā dhammā abhivaḍḍhanti, tādisaṁ akalyāṇamittabhūtaṁ janaṁ parivajjeyya. Na uyyameti, paccayuppādanatthaṁ kulasaṅgaṇhanavasena na vāyameyya, yasmā so ussukko rasānugiddho, atthaṁ riñcati yo sukhādhivāhoti yo rasānugiddho rasataṇhāvasiko bhikkhu paccayuppādanapasuto, so kulasaṅgaṇhanatthaṁ ussukko, tesu sukhitesu sukhito, dukkhitesu dukkhito, uppannesu kiccakaraṇīyesu attanā yogaṁ āpajjati, yo sukhādhivāho samathavipassanāmaggaphalanibbānasukhāvaho sīlādiattho, taṁ riñcati pajahati ekaṁsena attānaṁ tato vivecetīti attho.",
  "atk-s0508a24:63": "Evaṁ paṭhamagāthāya ‘‘kammārāmataṁ saṅgaṇikārāmataṁ paccayagedhañca vajjethā’’ti ovaditvā idāni sakkārābhilāsaṁ garahanto dutiyaṁ gāthamāha. Tassattho – yā ayaṁ bhikkhāya upagatānaṁ pabbajitānaṁ kulesu gehavāsīhi guṇasambhāvanāya karīyamānā vandanā pūjanā ca, yasmā taṁ abhāvitattānaṁ osīdāpanaṭṭhena malinabhāvakaraṇaṭṭhena ca paṅko kaddamoti buddhādayo ariyā pavedayuṁ abbhaññaṁsu pavedesuṁ vā, yasmā ca apariññātakkhandhānaṁ andhaputhujjanānaṁ sakkārābhilāsaṁ duviññeyyasabhāvatāya pīḷājananato anto tudanato duruddharaṇato ca sukhumaṁ sallaṁ durubbahaṁ pavedayuṁ, tato eva sakkāro kāpurisena dujjaho duppajaheyyo tassa pahānapaṭipattiyā appaṭipajjanato. Sakkārābhilāsappahānena hi sakkāro pahīno hoti, tasmā tassa pahānāya āyogo karaṇīyoti dasseti –",
  "atk-s0508a24:64": "496.",
  "atk-s0508a24:65": " ‘‘Na parassupanidhāya, kammaṁ maccassa pāpakaṁ;",
  "atk-s0508a24:66": "Attanā taṁ na seveyya, kammabandhū hi mātiyā.",
  "atk-s0508a24:67": "497.",
  "atk-s0508a24:68": " ‘‘Na pare vacanā coro, na pare vacanā muni;",
  "atk-s0508a24:69": "Attā ca naṁ yathā vedi, devāpi naṁ tathā vidū.",
  "atk-s0508a24:70": "498.",
  "atk-s0508a24:71": " ‘‘Pare ca na vijānanti, mayamettha yamāmase;",
  "atk-s0508a24:72": "Ye ca tattha vijānanti, tato sammanti medhagā.",
  "atk-s0508a24:73": "499.",
  "atk-s0508a24:74": " ‘‘Jīvate vāpi sappañño, api vittaparikkhayo;",
  "atk-s0508a24:75": "Paññāya ca alābhena, vittavāpi na jīvati.",
  "atk-s0508a24:76": "500.",
  "atk-s0508a24:77": " ‘‘Sabbaṁ suṇāti sotena, sabbaṁ passati cakkhunā;",
  "atk-s0508a24:78": "Na ca diṭṭhaṁ sutaṁ dhīro, sabbaṁ ujjhitumarahati.",
  "atk-s0508a24:79": "501.",
  "atk-s0508a24:80": " ‘‘Cakkhumāssa yathā andho, sotavā badhiro yathā;",
  "atk-s0508a24:81": "Paññavāssa yathā mūgo, balavā dubbaloriva;",
  "atk-s0508a24:82": "Atha atthe samuppanne, sayetha matasāyika’’nti. –",
  "atk-s0508a24:83": "Imā cha gāthā rañño pajjotassa ovādavasena abhāsi. So kira brāhmaṇe saddahitvā pasughātayaññaṁ kāreti, kammaṁ asodhetvāva acore corasaññāya daṇḍesi, aṭṭakaraṇe ca assāmike sāmike karoti, sāmike ca assāmike. Tato naṁ thero vivecetuṁ ‘‘na parassā’’tiādinā cha gāthā abhāsi.",
  "atk-s0508a24:84": "Tattha na parassupanidhāya, kammaṁ maccassa pāpakanti parassa maccassa sattassa upanidhāya uddissa kāraṇaṁ katvā pāpakaṁ vadhabandhādikammaṁ na seveyya, parena na kārāpeyyāti attho. Attanā taṁ na seveyyāti attanāpi taṁ pāpakaṁ na kareyya. Kasmā? Kammabandhū hi mātiyā ime mātiyā maccā kammadāyādā, tasmā attanā ca kiñci pāpakammaṁ na kareyya, parenapi na kārāpeyyāti attho.",
  "atk-s0508a24:85": "Na pare vacanā coroti attanā coriyaṁ akatvā paravacanā parassa vacanamattena coro nāma na hoti, tathā na pare vacanā muni parassa vacanamattena muni suvisuddhakāyavacīmanosamācāro na hoti. Ettha hi pareti vibhattialopaṁ katvā niddeso. Keci pana ‘‘paresanti vattabbe pareti saṁ-kāralopaṁ katvā niddiṭṭha’’nti vadanti. Attā ca naṁ yathā vedīti naṁ sattaṁ tassa attā cittaṁ yathā ‘‘ahaṁ parisuddho, aparisuddho vā’’ti yāthāvato avedi jānāti. Devāpi naṁ tathā vidūti visuddhidevā, upapattidevā ca tathā vidū vidanti jānanti, tasmā sayaṁ tādisā devā ca pamāṇaṁ suddhāsuddhānaṁ suddhāsuddhabhāvajānane, na ye keci icchādosaparetā sattāti adhippāyo.",
  "atk-s0508a24:86": "Pareti paṇḍite ṭhapetvā tato aññe, kusalākusalasāvajjānavajjaṁ kammaṁ kammaphalaṁ kāyassa asubhataṁ saṅkhārānaṁ aniccataṁ ajānantā idha pare nāma. Te mayamettha imasmiṁ jīvaloke yamāma uparamāma, ‘‘satataṁ samitaṁ maccu santikaṁ gacchāmā’’ti na jānanti. Ye ca tattha vijānantīti ye ca tattha paṇḍitā ‘‘mayaṁ maccu samīpaṁ gacchāmā’’ti vijānanti. Tato sammanti medhagāti evañhi te jānantā medhagānaṁ paravihiṁsanānaṁ vūpasamāya paṭipajjanti, attanā pare ca aññe na medhanti na bādhentīti attho. Tvaṁ pana jīvitanimittaṁ acore core karontopi daṇḍanena sāmike assāmike karontopi dhanajāniyā bādhasi paññāvekallato. Tathā akarontopi jīvate vāpi sappañño, api vittaparikkhayo parikkhīṇadhanopi sappaññajātiko itarītarasantosena santuṭṭho anavajjāya jīvikāya jīvatiyeva. Tassa hi jīvitaṁ nāma. Tenāha bhagavā – ‘‘paññājīviṁ jīvitamāhu seṭṭha’’nti (saṁ. ni. 1.73, 246; su. ni. 184). Dummedhapuggalo pana paññāya ca alābhena diṭṭhadhammikaṁ samparāyikañca atthaṁ virādhento vittavāpi na jīvati garahādipavattiyā jīvanto nāma na hoti, anupāyaññutāya yathādhigataṁ dhanaṁ nāsento jīvitampi sandhāretuṁ na sakkotiyeva.",
  "atk-s0508a24:87": "Imā kira catassopi gāthā thero supinantena rañño kathesi. Rājā supinaṁ disvā theraṁ namassantoyeva pabujjhitvā pabhātāya rattiyā theraṁ upasaṅkamitvā vanditvā attanā diṭṭhaniyāmena supinaṁ kathesi. Taṁ sutvā thero tā gāthā paccunubhāsitvā ‘‘sabbaṁ suṇātī’’tiādinā dvīhi gāthāhi rājānaṁ ovadi. Tattha sabbaṁ suṇāti sotenāti idha sotabbaṁ saddaṁ āpāthagataṁ sabbaṁ subhāsitaṁ dubbhāsitañca abadhiro sotena suṇāti. Tathā sabbaṁ rūpaṁ sundaraṁ asundarampi cakkhunā anandho passati, ayamindriyānaṁ sabhāvo. Tattha pana na ca diṭṭhaṁ sutaṁ dhīro, sabbaṁ ujjhitunti ca nidassanamattametaṁ. Yañhi taṁ diṭṭhaṁ sutaṁ vā, na taṁ sabbaṁ dhīro sappañño ujjhituṁ pariccajituṁ gahetuṁ vā arahati. Guṇāguṇaṁ pana tattha upaparikkhitvā ujjhitabbameva ujjhituṁ gahetabbañca gahetuṁ arahati, tasmā cakkhumāssa yathā andho cakkhumāpi samāno ujjhitabbe diṭṭhe andho yathā assa apassanto viya bhaveyya, tathā ujjhitabbe sute sotavāpi badhiro yathā assa asuṇanto viya bhaveyya. Paññavāssa yathā mūgoti vicāraṇapaññāya paññavā vacanakusalopi avattabbe mūgo viya bhaveyya. Balavā thāmasampannopi akattabbe dubbaloriva, rakāro padasandhikaro, asamattho viya bhaveyya. Atha atthe samuppanne, sayetha matasāyikanti attanā kātabbakicce uppanne upaṭṭhite matasāyikaṁ sayetha, matasāyikaṁ sayitvāpi taṁ kiccaṁ tīretabbameva, na virādhetabbaṁ. Atha vā atha atthe samuppanneti attanā akaraṇīye atthe kicce uppanne upaṭṭhite matasāyikaṁ sayetha, matasāyikaṁ sayitvāpi taṁ na kātabbameva. Na hi paṇḍito ayuttaṁ kātumarahatīti evaṁ therena ovadito rājā akattabbaṁ pahāya kātabbeyeva yuttappayutto ahosīti.",
  "atk-s0508a24:88": "Mahākaccāyanattheragāthāvaṇṇanā niṭṭhitā.",
  "atk-s0508a24:89": "2. Sirimittattheragāthāvaṇṇanā",
  "atk-s0508a24:90": "Akkodhanotiādikā āyasmato sirimittattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde rājagahe mahaddhanakuṭumbikassa putto hutvā nibbatti, sirimittoti laddhanāmo. Tassa kira mātā siriguttassa bhaginī. Tassa vatthu dhammapadavaṇṇanāyaṁ (dha. pa. aṭṭha. 1.garahadinnavatthu) āgatameva. So siriguttassa bhāgineyyo sirimitto vayappatto satthu dhanapāladamane laddhappasādo pabbajitvā vipassanāya kammaṁ karonto nacirasseva arahattaṁ patto. Ekadivasaṁ pātimokkhaṁ uddisituṁ āsanaṁ abhiruhitvā cittabījaniṁ gahetvā nisinno bhikkhūnaṁ dhammaṁ kathesi. Kathento ca uḷāratare guṇe vibhajitvā dassento –",
  "atk-s0508a24:91": "502.",
  "atk-s0508a24:92": " ‘‘Akkodhanonupanāhī, amāyo rittapesuṇo;",
  "atk-s0508a24:93": "Sa ve tādisako bhikkhu, evaṁ pecca na socati.",
  "atk-s0508a24:94": "503.",
  "atk-s0508a24:95": " ‘‘Akkodhanonupanāhī, amāyo rittapesuṇo;",
  "atk-s0508a24:96": "Guttadvāro sadā bhikkhu, evaṁ pecca na socati.",
  "atk-s0508a24:97": "504.",
  "atk-s0508a24:98": " ‘‘Akkodhanonupanāhī, amāyo rittapesuṇo;",
  "atk-s0508a24:99": "Kalyāṇasīlo so bhikkhu, evaṁ pecca na socati.",
  "atk-s0508a24:100": "505.",
  "atk-s0508a24:101": " ‘‘Akkodhanonupanāhī, amāyo rittapesuṇo;",
  "atk-s0508a24:102": "Kalyāṇamitto so bhikkhu, evaṁ pecca na socati.",
  "atk-s0508a24:103": "506.",
  "atk-s0508a24:104": " ‘‘Akkodhanonupanāhī, amāyo rittapesuṇo;",
  "atk-s0508a24:105": "Kalyāṇapañño so bhikkhu, evaṁ pecca na socati.",
  "atk-s0508a24:106": "507.",
  "atk-s0508a24:107": " ‘‘Yassa saddhā tathāgate, acalā suppatiṭṭhitā;",
  "atk-s0508a24:108": "Sīlañca yassa kalyāṇaṁ, ariyakantaṁ pasaṁsitaṁ.",
  "atk-s0508a24:109": "508.",
  "atk-s0508a24:110": " ‘‘Saṅghe pasādo yassatthi, ujubhūtañca dassanaṁ;",
  "atk-s0508a24:111": "Adaliddoti taṁ āhu, amoghaṁ tassa jīvitaṁ.",
  "atk-s0508a24:112": "509.",
  "atk-s0508a24:113": " ‘‘Tasmā saddhañca sīlañca, pasādaṁ dhammadassanaṁ;",
  "atk-s0508a24:114": "Anuyuñjetha medhāvī, saraṁ buddhāna sāsana’’nti. – imā gāthā abhāsi;",
  "atk-s0508a24:115": "Tattha akkodhanoti akujjhanasīlo. Upaṭṭhite hi kodhuppattinimitte adhivāsanakhantiyaṁ ṭhatvā kopassa anuppādako. Anupanāhīti na upanāhako, parehi kataṁ aparādhaṁ paṭicca ‘‘akkocchi maṁ avadhi maṁ, ajini maṁ ahāsi me’’tiādinā (dha. pa. 3; mahāva. 464; ma. ni. 3.237) kodhassa anupanayhanasīlo. Santadosapaṭicchādanalakkhaṇāya māyāya abhāvato amāyo. Pisuṇavācāvirahitato rittapesuṇo, sa ve tādisako bhikkhūti so tathārūpo tathājātiko yathāvuttaguṇasamannāgato bhikkhu . Evaṁ yathāvuttapaṭipattiyā pecca paraloke na socati sokanimittassa abhāvato. Cakkhudvārādayo kāyadvārādayo ca guttā pihitā saṁvutā etassāti guttadvāro. Kalyāṇasīloti sundarasīlo suvisuddhasīlo. Kalyāṇamittoti –",
  "atk-s0508a24:116": "‘‘Piyo garubhāvaniyo, vattā ca vacanakkhamo;",
  "atk-s0508a24:117": "Gambhīrañca kathaṁ kattā, no caṭṭhāne niyojaye’’ti. (a. ni. 7.37) –",
  "atk-s0508a24:118": "Evaṁ vibhāvitalakkhaṇo kalyāṇamitto etassāti kalyāṇamitto. Kalyāṇapaññoti sundarapañño. Yadipi paññā nāma asundarā natthi, niyyānikāya pana paññāya vasena evaṁ vuttaṁ",
  "atk-s0508a24:119": "Evamettha kodhādīnaṁ vikkhambhanavasena samucchedavasena ca akkodhanādimukhena, puggalādhiṭṭhānāya gāthāya sammāpaṭipattiṁ dassetvā idāni nipphattitalokuttarasaddhādike uddharitvā puggalādhiṭṭhānāya eva gāthāya sammāpaṭipattiṁ dassento ‘‘yassa saddhā’’tiādimāha. Tassattho – yassa puggalassa tathāgate sammāsambuddhe ‘‘itipi so bhagavā’’tiādinayappavattā maggenāgatasaddhā, tato eva acalā avikampā suṭṭhu patiṭṭhitā. ‘‘Atthī’’ti, padaṁ ānetvā sambandhitabbaṁ. Ariyakantanti ariyānaṁ kantaṁ piyāyitaṁ bhavantarepi avijahanato. Pasaṁsitanti buddhādīhi pasaṭṭhaṁ, vaṇṇitaṁ thomitaṁ atthīti yojanā. Taṁ panetaṁ sīlaṁ gahaṭṭhasīlaṁ pabbajitasīlanti duvidhaṁ. Tattha gahaṭṭhasīlaṁ nāma pañcasikkhāpadasīlaṁ, yaṁ gahaṭṭhena rakkhituṁ sakkā. Pabbajitasīlaṁ nāma dasasikkhāpadasīlaṁ upādāya sabbaṁ catupārisuddhisīlaṁ, tayidaṁ sabbampi akhaṇḍādibhāvena aparāmaṭṭhatāya ‘‘kalyāṇa’’nti veditabbaṁ.",
  "atk-s0508a24:120": "Saṅghe pasādo yassatthīti ‘‘suppaṭipanno bhagavato sāvakasaṅgho’’tiādinā ariyasaṅghe pasādo saddhā yassa puggalassa atthi acalo suppatiṭṭhitoti ānetvā yojetabbaṁ. Ujubhūtañca dassananti diṭṭhivaṅkābhāvato kilesavaṅkābhāvato ca ujubhūtaṁ. Akuṭilaṁ ajimhaṁ kammassakatādassanañceva sappaccayanāmarūpadassanañcāti duvidhampi dassanaṁ yassa atthi acalaṁ suppatiṭṭhitanti yojanā. Adaliddoti taṁ āhu saddhādhanaṁ, sīladhanaṁ, sutadhanaṁ, cāgadhanaṁ, paññādhananti imesaṁ suvisuddhānaṁ dhanānaṁ atthitāya ‘‘adaliddo’’ti taṁ tādisaṁ puggalaṁ buddhādayo ariyā āhu. Amoghaṁ tassa jīvitaṁ tassa tathārūpassa jīvitaṁ diṭṭhadhammikādiatthādhigamena amoghaṁ avañjhaṁ saphalamevāti āhūti attho.",
  "atk-s0508a24:121": "Tasmāti , yasmā yathāvuttasaddhādiguṇasamannāgato puggalo ‘‘adaliddo amoghajīvito’’ti vuccati, tasmā ahampi tathārūpo bhaveyyanti. Saddhañca…pe… sāsananti ‘‘sabbapāpassa akaraṇa’’ntiādinā (dha. pa. 183; dī. ni. 2.90) vuttaṁ buddhānaṁ sāsanaṁ anussaranto kulaputto vuttappabhedaṁ saddhañceva sīlañca dhammadassanahetukaṁ dhamme sunicchayā vimokkhabhūtaṁ pasādañca anuyuñjeyya vaḍḍheyyāti.",
  "atk-s0508a24:122": "Evaṁ thero bhikkhūnaṁ dhammadesanāmukhena attani vijjamāne guṇe pakāsento aññaṁ byākāsi.",
  "atk-s0508a24:123": "Sirimittattheragāthāvaṇṇanā niṭṭhitā.",
  "atk-s0508a24:124": "3. Mahāpanthakattheragāthāvaṇṇanā",
  "atk-s0508a24:125": "Yadāpaṭhamamaddakkhintiādikā āyasmato mahāpanthakattherassa gāthā. Kā uppatti? Ayaṁ kira padumuttarassa bhagavato kāle haṁsavatīnagare vibhavasampanno kuṭumbiyo hutvā ekadivasaṁ satthu santike dhammaṁ suṇanto satthāraṁ ekaṁ bhikkhuṁ saññāvivaṭṭakusalānaṁ aggaṭṭhāne ṭhapentaṁ disvā sayampi taṁ ṭhānantaraṁ patthento buddhappamukhassa bhikkhusaṅghassa sattāhaṁ mahādānaṁ pavattetvā, ‘‘bhante, yaṁ bhikkhuṁ tumhe ito sattadivasamatthake – ‘saññāvivaṭṭakusalānaṁ ayaṁ mama sāsane aggo’ti etadagge ṭhapayittha, ahampi imassa adhikārakammassa balena so bhikkhu viya anāgate ekassa buddhassa sāsane aggo bhaveyya’’nti patthanaṁ akāsi. Kaniṭṭhabhātā panassa tatheva bhagavati adhikārakammaṁ katvā manomayassa kāyassābhinimmānaṁ cetovivaṭṭakosallanti dvinnaṁ aṅgānaṁ vasena vuttanayeneva paṇidhānaṁ akāsi. Bhagavā dvinnampi patthanaṁ anantarāyena samijjhanabhāvaṁ disvā ‘‘anāgate kappasatasahassamatthake gotamassa nāma sammāsambuddhassa sāsane tumhākaṁ patthanā samijjhissatī’’ti byākāsi.",
  "atk-s0508a24:126": "Te ubhopi janā tattha yāvajīvaṁ puññāni katvā tato cuto devaloke nibbattiṁsu. Tattha mahāpanthakassa antarākataṁ kalyāṇadhammaṁ na kathīyati. Cūḷapanthako pana kassapassa bhagavato sāsane pabbajitvā vīsati vassasahassāni odātakasiṇakammaṁ katvā devapure nibbatti. Apadāne pana ‘‘cūḷapanthako padumuttarassa bhagavato kāle tāpaso hutvā himavante vasanto tattha bhagavantaṁ disvā pupphacchattena pūjaṁ akāsī’’ti āgataṁ. Tesaṁ devamanussesu saṁsarantānaṁyeva kappasatasahassaṁ atikkantaṁ. Atha amhākaṁ satthā abhisambodhiṁ patvā pavattitavaradhammacakko rājagahaṁ upanissāya veḷuvane mahāvihāre viharati.",
  "atk-s0508a24:127": "Tena ca samayena rājagahe dhanaseṭṭhissa dhītā attano dāsena saddhiṁ santhavaṁ katvā ñātakehi bhītā hatthasāraṁ gahetvā tena saddhiṁ palāyitvā aññattha vasantī taṁ paṭicca gabbhaṁ labhitvā paripakkagabbhā ‘‘ñātigharaṁ gantvā vijāyissāmī’’ti gacchantī antarāmaggeyeva puttaṁ vijāyitvā sāminā nivattitā pubbe vasitaṭṭhāne vasantī puttassa panthe jātattā panthakoti, nāmaṁ akāsi. Tasmiṁ ādhāvitvā vidhāvitvā vicaraṇakāle tameva paṭicca dutiyaṁ gabbhaṁ paṭilabhitvā paripakkagabbhā pubbe vuttanayeneva antarāmagge puttaṁ vijāyitvā sāminā nivattitā jeṭṭhaputtassa mahāpanthakoti kaniṭṭhassa cūḷapanthakoti nāmaṁ katvā yathāvasitaṭṭhāneyeva vasantī anukkamena dārakesu vaḍḍhantesu tehi, ‘‘amma, ayyakakulaṁ no dassehī’’ti nibundhiyamānā dārake mātāpitūnaṁ santikaṁ pesesi. Tato paṭṭhāya dārakā dhanaseṭṭhino gehe vaḍḍhanti. Tesu cūḷapanthako atidaharo. Mahāpanthako pana ayyakena saddhiṁ bhagavato santikaṁ gato satthāraṁ disvā saha dassanena paṭiladdhasaddho dhammaṁ sutvā upanissayasampannatāya pabbajitukāmo hutvā pitāmahaṁ āpucchi. So satthu tamatthaṁ ārocetvā taṁ pabbājesi. So pabbajitvā bahuṁ buddhavacanaṁ uggaṇhitvā paripuṇṇavasso upasampajjitvā yonisomanasikāre kammaṁ karonto visesato catunnaṁ arūpajjhānānaṁ lābhī hutvā tato vuṭṭhāya vipassanaṁ ussukkāpetvā arahattaṁ pāpuṇi. Iti so saññāvivaṭṭakusalānaṁ aggo jāto. So jhānasukhena phalasukhena vītināmento ekadivasaṁ attano paṭipattiṁ paccavekkhitvā adhigatasampattiṁ paṭicca sañjātasomanasso sīhanādaṁ nadanto –",
  "atk-s0508a24:128": "510.",
  "atk-s0508a24:129": " ‘‘Yadā paṭhamamaddakkhiṁ, satthāramakutobhayaṁ;",
  "atk-s0508a24:130": "Tato me ahu saṁvego, passitvā purisuttamaṁ.",
  "atk-s0508a24:131": "511.",
  "atk-s0508a24:132": " ‘‘Siriṁ hatthehi pādehi, yo paṇāmeyya āgataṁ;",
  "atk-s0508a24:133": "Etādisaṁ so satthāraṁ, ārādhetvā virādhaye.",
  "atk-s0508a24:134": "512.",
  "atk-s0508a24:135": " ‘‘Tadāhaṁ puttadārañca, dhanadhaññañca chaḍḍayiṁ;",
  "atk-s0508a24:136": "Kesamassūni chedetvā, pabbajiṁ anagāriyaṁ.",
  "atk-s0508a24:137": "513.",
  "atk-s0508a24:138": " ‘‘Sikkhāsājīvasampanno, indriyesu susaṁvuto;",
  "atk-s0508a24:139": "Namassamāno sambuddhaṁ, vihāsiṁ aparājito.",
  "atk-s0508a24:140": "514.",
  "atk-s0508a24:141": " ‘‘Tato me paṇidhī āsi, cetaso abhipatthito;",
  "atk-s0508a24:142": "Na nisīde muhuttampi, taṇhāsalle anūhate.",
  "atk-s0508a24:143": "515.",
  "atk-s0508a24:144": " ‘‘Tassa mevaṁ viharato, passa vīriyaparakkamaṁ;",
  "atk-s0508a24:145": "Tisso vijjā anuppattā, kataṁ buddhassa sāsanaṁ.",
  "atk-s0508a24:146": "516.",
  "atk-s0508a24:147": " ‘‘Pubbenivāsaṁ jānāmi, dibbacakkhu visodhitaṁ;",
  "atk-s0508a24:148": "Arahā dakkhiṇeyyomhi, vippamutto nirūpadhi.",
  "atk-s0508a24:149": "517.",
  "atk-s0508a24:150": " ‘‘Tato ratyāvivasāne, sūriyuggamanaṁ pati;",
  "atk-s0508a24:151": "Sabbaṁ taṇhaṁ visosetvā, pallaṅkena upāvisi’’nti. – imā gāthā abhāsi;",
  "atk-s0508a24:152": "Tattha yadāti yasmiṁ kāle. Paṭhamanti ādito. Addakkhinti passiṁ, satthāranti, bhagavantaṁ. Akutobhayanti nibbhayaṁ. Ayañhettha attho – sabbesaṁ bhayahetūnaṁ bodhimūleyeva pahīnattā kutocipi bhayābhāvato akutobhayaṁ nibbhayaṁ, catuvesārajjavisāradaṁ diṭṭhadhammikasamparāyikaparamatthehi veneyyānaṁ yathārahamanusāsanato satthāraṁ sammāsambuddhaṁ mayhaṁ pitāmahena saddhiṁ gantvā yāya velāya sabbapaṭhamaṁ passiṁ, taṁ purisuttamaṁ sadevake loke aggapuggalaṁ passitvā tato dassanahetu tato dassanato pacchā ‘‘ettakaṁ kālaṁ satthāraṁ daṭṭhuṁ dhammañca sotuṁ nālattha’’nti mayhaṁ saṁvego ahu sahottappaṁ ñāṇaṁ uppajji. Uppannasaṁvego panāhaṁ evaṁ cintesinti dasseti siriṁ hatthehīti gāthāya. Tassattho – yo vibhavatthiko puriso ‘‘upaṭṭhāyiko hutvā tava santike vasissāmī’’ti saviggahaṁ siriṁ sayane upagataṁ hatthehi ca pādehi ca koṭṭento paṇāmeyya nīhareyya, so tathārūpo alakkhikapuriso etādisaṁ satthāraṁ sammāsambuddhaṁ ārādhetvā imasmiṁ navame khaṇe paṭilabhitvā virādhaye tassa ovādākaraṇena taṁ virajjheyya, ahaṁ panevaṁ na karomīti adhippāyo. Tenāha ‘‘tadāhaṁ…pe… anagāriya’’nti. Tattha chaḍḍayinti, pajahiṁ. ‘‘Chaḍḍiya’’ntipi pāṭho. Nanu ayaṁ thero dārapariggahaṁ akatvāva pabbajito, so kasmā ‘‘puttadārañca chaḍḍayi’’nti avocāti? Yathā nāma puriso anibbattaphalameva rukkhaṁ chindanto acchinne tato laddhaphalehi parihīno nāma hoti. Evaṁsampadamidaṁ daṭṭhabbaṁ.",
  "atk-s0508a24:153": "Sikkhāsājīvasamāpannoti yā adhisīlasikkhā, tāya ca, yattha bhikkhū saha jīvanti, ekajīvikā sabhāgavuttino honti, tena bhagavatā paññattasikkhāpadasaṅkhātena sājīvena ca samannāgato sikkhanabhāvena samaṅgībhūto, sikkhaṁ paripūrento sājīvañca avītikkamanto hutvā tadubhayaṁ sampādentoti attho. Tena suvisuddhe pātimokkhe sīle patiṭṭhitabhāvaṁ dasseti. Indriyesu susaṁvutoti manacchaṭṭhesu indriyesu suṭṭhu saṁvuto. Rūpādivisayesu uppajjanakānaṁ abhijjhādīnaṁ pavattinivāraṇavasena satikavāṭena supihitacakkhādidvāroti attho. Evaṁ pātimokkhasaṁvaraindriyasaṁvarasīlasampattidassanena itarasīlampi atthato dassitameva hotīti thero attano catupārisuddhisīlasampadaṁ dassetvā ‘‘namassamāno sambuddha’’nti iminā buddhānussatibhāvanānuyogamāha. Vihāsiṁ aparājitoti kilesamārādīhi aparājito eva hutvā vihariṁ, yāva arahattappatti, tāva tehi anabhibhūto, aññadatthu te abhibhavanto eva vihāsinti attho.",
  "atk-s0508a24:154": "Tatoti tasmā, yasmā suvisuddhasīlo satthari abhippasanno kilesābhibhavanapaṭipattiyañca ṭhito, tasmā. Paṇidhīti paṇidhānaṁ. Tato vā cittābhinīhāro. Āsīti ahosi. Cetaso abhipatthitoti, mama cittena icchito. Kīdiso pana soti āha ‘‘na nisīde muhuttampi, taṇhāsalle anūhate’’ti. ‘‘Aggamaggasaṇḍāsena mama hadayato taṇhāsalle anuddhaṭe muhuttampi na nisīde, nisajjaṁ na kappeyya’’nti evaṁ me cittābhinīhāro ahosīti attho.",
  "atk-s0508a24:155": "Evaṁ pana cittaṁ adhiṭṭhāya bhāvanaṁ bhāvayitvā ṭhānacaṅkameheva rattiṁ vītināmento arūpasamāpattito vuṭṭhāya jhānaṅgamukhena vipassanaṁ paṭṭhapetvā arahattaṁ sacchākāsi. Tena vuttaṁ ‘‘tassa me’’tiādi. Nirūpadhīti kilesupadhiādīnaṁ abhāvena nirupadhi. Ratyāvivasāneti rattibhāgassa vigamane vibhātāya rattiyā. Sūriyuggamanaṁ patīti sūriyuggamanaṁ lakkhaṇaṁ katvā. Sabbaṁ taṇhanti kāmataṇhādibhedaṁ sabbaṁ taṇhāsotaṁ aggamaggena visosetvā sukkhāpetvā ‘‘taṇhāsalle anūhate na nisīde’’ti, paṭiññāya mocitattā. Pallaṅkena upāvisinti pallaṅkaṁ ābhujitvā nisīdinti. Sesaṁ uttānatthameva.",
  "atk-s0508a24:156": "Mahāpanthakattheragāthāvaṇṇanā niṭṭhitā.",
  "atk-s0508a24:157": "Aṭṭhakanipātavaṇṇanā niṭṭhitā."
}