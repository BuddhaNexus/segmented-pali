{
  "atk-abh03a40:0": "1. Mūlayamakaṁ",
  "atk-abh03a40:1": "Uddesavāravaṇṇanā",
  "atk-abh03a40:2": "1. Mūlayamakaṁ , khandhayamakaṁ, āyatanayamakaṁ, dhātuyamakaṁ, saccayamakaṁ, saṅkhārayamakaṁ, anusayayamakaṁ, cittayamakaṁ, dhammayamakaṁ, indriyayamakanti imesaṁ dasannaṁ yamakānaṁ vasena idaṁ pakaraṇaṁ dasavidhena vibhattanti hi vuttaṁ. Tattha yesaṁ dasannaṁ yamakānaṁ vasena idaṁ pakaraṇaṁ dasavidhena vibhattaṁ, tesañceva imassa ca pakaraṇassa nāmattho tāva evaṁ veditabbo – kenaṭṭhena yamakanti? Yugaḷaṭṭhena. Yugaḷañhi yamakanti vuccati – ‘yamakapāṭihāriyaṁ, yamakasālā’tiādīsu viya. Iti yugaḷasaṅkhātānaṁ yamakānaṁ vasena desitattā imesu dasasu ekekaṁ yamakaṁ nāma. Imesaṁ pana yamakānaṁ samūhabhāvato sabbampetaṁ pakaraṇaṁ yamakanti veditabbaṁ.",
  "atk-abh03a40:3": "Tattha mūlavasena pucchāvissajjanaṁ katvā desitattā dasannaṁ tāva sabbapaṭhamaṁ mūlayamakanti vuttaṁ. Tassa uddesavāro, niddesavāroti dve vārā honti . Tesu uddiṭṭhānukkamena niddisitabbattā uddesavāro paṭhamo. Tassa ye keci kusalā dhammā, sabbe te kusalamūlā; ye vā pana kusalamūlā, sabbe te dhammā kusalāti idaṁ yamakaṁ ādi . Tassa kusalākusalamūlasaṅkhātānaṁ dvinnaṁ atthānaṁ vasena atthayamakanti vā, tesaññeva atthānaṁ vasena anulomapaṭilomato pavattapāḷidhammavasena dhammayamakanti vā, anulomapaṭilomato pavattapucchāvasena pucchāyamakanti vā tidhā yamakabhāvo veditabbo. Sesesupi eseva nayo.",
  "atk-abh03a40:4": "Idāni imesaṁ yamakānaṁ vasena desite imasmiṁ mūlayamake uddesavārassa tāva nayayamakapucchāatthavārappabhedavasena pāḷivavatthānameva evaṁ veditabbaṁ – kusalattikamātikāya hi ‘kusalā dhammā’ti idaṁ ādipadaṁ nissāya mūlanayo, mūlamūlanayo, mūlakanayo, mūlamūlakanayoti ime cattāro nayā honti. Tesaṁ ekekasmiṁ naye mūlayamakaṁ, ekamūlayamakaṁ, aññamaññamūlayamakanti tīṇi tīṇi yamakāni. Evaṁ catūsu nayesu dvādasa yamakāni, ekekasmiṁ yamake anulomapaṭilomavasena dve dve pucchāti catuvīsati pucchā, ekekāya pucchāya sanniṭṭhānasaṁsayavasena dve dve atthāti aṭṭhacattālīsa atthāti.",
  "atk-abh03a40:5": "Tattha ye keci kusalā dhammāti kusalesu ‘‘kusalā nu kho, na kusalā nu kho’’ti sandehābhāvato imasmiṁ pade sanniṭṭhānattho veditabbo. Sabbe te kusalamūlāti ‘‘sabbe te kusalā dhammā kusalamūlā nu kho, nanu kho’’ti evaṁ vimativasena pucchitattā imasmiṁ pade saṁsayattho veditabbo. So ca kho veneyyānaṁ saṁsayaṭṭhāne saṁsayadīpanatthaṁ vutto, tathāgatassa pana saṁsayo nāma natthi. Ito paresupi pucchāpadesu eseva nayo.",
  "atk-abh03a40:6": "Yathā ca kusalapadaṁ nissāya ime cattāro nayā, ekekasmiṁ naye tiṇṇaṁ tiṇṇaṁ yamakānaṁ vasena dvādasa yamakāni, ekekasmiṁ yamake dvinnaṁ dvinnaṁ pucchānaṁ vasena catuvīsati pucchā; ekekāya pucchāya dvinnaṁ dvinnaṁ atthānaṁ vasena aṭṭhacattālīsa atthā ca honti. Akusalapadaṁ nissāyapi tatheva. Abyākatapadaṁ nissāyapi tatheva. Tīṇipi padāni ekato katvā niddiṭṭhaṁ nāmapadaṁ nissāyapi tathevāti kusalattikamātikāya catūsu padesu sabbepi soḷasa nayā, aṭṭhacattālīsa yamakāni , channavuti pucchā, dvenavutisataṁ atthā ca uddesavasena vuttāti veditabbā. Ettāvatā mūlavāro nāma paṭhamaṁ uddiṭṭho hoti.",
  "atk-abh03a40:7": "Tato paraṁ ye keci kusalā dhammā, sabbe te kusalahetūtiādayo tasseva mūlavārassa vevacanavasena nava vārā uddiṭṭhā. Iti mūlavāro, hetuvāro, nidānavāro, sambhavavāro, pabhavavāro, samuṭṭhānavāro, āhāravāro, ārammaṇavāro, paccayavāro, samudayavāroti sabbepi dasa vārā honti. Tattha mūlavāre āgataparicchedeneva sesesupi nayādayo veditabbāti sabbesupi dasasu vāresu saṭṭhisatanayā, asītiadhikāni cattāri yamakasatāni, saṭṭhiadhikāni navapucchāsatāni, vīsādhikāni ekūnavīsati atthasatāni ca uddiṭṭhānīti veditabbāni. Evaṁ tāva uddesavāre nayayamakapucchāatthavārappabhedavasena pāḷivavatthānameva veditabbaṁ.",
  "atk-abh03a40:8": "Mūlaṁ hetu nidānañcāti gāthā dasannampi vārānaṁ uddānagāthā nāma. Tattha mūlādīni sabbānipi kāraṇavevacanāneva. Kāraṇañhi patiṭṭhānaṭṭhena mūlaṁ. Attano phalanipphādanatthaṁ hinoti pavattatīti hetu. ‘Handa, naṁ gaṇhāthā’ti dassentaṁ viya attano phalaṁ nidetīti nidānaṁ. Etasmā phalaṁ sambhotīti sambhavo. Pabhavatīti pabhavo. Samuṭṭhāti ettha phalaṁ, etena vā samuṭṭhātīti samuṭṭhānaṁ. Attano phalaṁ āharatīti āhāro. Appaṭikkhipitabbena attano phalena ālambiyatīti ālambaṇaṁ. Etaṁ paṭicca appaṭikkhipitvā phalaṁ eti pavattatīti paccayo. Etasmā phalaṁ samudetīti samudayo. Evametesaṁ padānaṁ vacanattho veditabbo.",
  "atk-abh03a40:9": "Uddesavāravaṇṇanā.",
  "atk-abh03a40:10": "Niddesavāravaṇṇanā",
  "atk-abh03a40:11": "50. Idāni yekeci kusalā dhammātiādinā nayena niddesavāro āraddho. Tattha ye kecīti anavasesavacanaṁ. Kusalā dhammāti kusalattikassa padabhājane vuttalakkhaṇā anavajjasukhavipākā kusalasabhāvā. Sabbe te kusalamūlāti kiṁ te sabbeyeva kusalamūlāti pucchati. Tīṇevakusalamūlānīti na te sabbe kusalamūlāni, alobhādīni pana tīṇi eva kusalamūlānīti attho. Avasesā kusalā dhammā na kusalamūlāti avasesā phassādayo kusalā dhammā kusalamūlāni nāma na honti. Atha vā avasesā phassādayo kusalā dhammāyeva nāma, na kusalamūlānītipi attho. Ye vā pana kusalamūlāti ye vā pana paṭhamapucchāya dutiyapadena kusalamūlāti tayo alobhādayo gahitā. Sabbe te dhammā kusalāti kiṁ te sabbe tayopi dhammā kusalāti pucchati. Āmantāti sabbesampi kusalamūlānaṁ kusalabhāvaṁ sampaṭicchanto āha. Ayaṁ tāva mūlanaye mūlayamakassa attho. Iminā upāyena sabbapucchāsu vissajjananayo veditabbo. Yaṁ pana yattha visesamattaṁ atthi, tadeva vaṇṇayissāma.",
  "atk-abh03a40:12": "51. Ekamūlayamake tāva sabbe te kusalamūlena ekamūlāti gaṇanaṭṭhena ekamūlakaṁ aggahetvā samānaṭṭhena gahetabbā. Ayañhettha attho – sabbe te kusalamūlena samānamūlā. Yaṁ phassassa mūlaṁ, tadeva vedanādīnanti. Atha nesaṁ tathābhāvaṁ sampaṭicchanto āmantāti āha. Kusalasamuṭṭhānanti kusalacittasamuṭṭhānarūpaṁ dassitaṁ. Ekamūlanti alobhādinā kusalamūlena samānamūlaṁ . Yatheva hi phassādīnaṁ alobhādayo hetupaccayattā mūlaṁ, tathā taṁ samuṭṭhānarūpassāpi, kusalalakkhaṇābhāvena pana taṁ na kusalaṁ.",
  "atk-abh03a40:13": "52. Aññamaññayamake ‘yekeci kusalā’ti apucchitvā yekeci kusalamūlena ekamūlāti pucchā katā. Kasmā? Imināpi byañjanena tassevatthassa sambhavato. Kusalamūlānīti idaṁ purimassa visesanaṁ. ‘Mūlāni yāni ekato uppajjantī’ti hi vuttaṁ, tāni pana kusalamūlānipi honti akusalaabyākatamūlānipi, idha kusalamūlānīti visesadassanatthamidaṁ vuttaṁ. Aññamaññamūlāni cāti aññamaññaṁ hetupaccayena paccayā hontīti attho. Tasseva paṭilomapucchāya ‘sabbe te dhammā kusalamūlena ekamūlā’ti avatvā sabbe te dhammā kusalāti vuttaṁ. Kasmā? Atthavisesābhāvato. Kusalamūlena ekamūlāti hi pucchāya katāya ‘mūlāni yāni ekato uppajjantī’ti heṭṭhā vuttanayeneva vissajjanaṁ kātabbaṁ bhaveyya, evañca sati atthavisesābhāvo hoti. Tasmā tathā akatvā evaṁ pucchā katā. Iminā upāyena mūlamūlanayādīsupi aññamaññamūlayamake pucchāviseso veditabbo.",
  "atk-abh03a40:14": "53-55. Mūlamūlanaye sabbe te kusalamūlamūlāti sabbe te kusalamūlasaṅkhātā mūlāti pucchati. Ekamūlamūlāti samānaṭṭhena ekameva mūlamūlaṁ etesanti ekamūlamūlā. Aññamaññamūlamūlāti aññamaññassa mūlaṁ aññamaññamūlaṁ, aññamaññamūlaṁ hetupaccayaṭṭhena mūlaṁ etesanti aññamaññamūlamūlā.",
  "atk-abh03a40:15": "56. Mūlakanaye kusalamūlakāti hetupaccayaṭṭhena kusalaṁ mūlaṁ etesanti kusalamūlakā.",
  "atk-abh03a40:16": "57-61. Mūlamūlakanaye kusalamūlamūlakāti kusalānaṁ mūlaṁ kusalamūlaṁ. Hetupaccayaṭṭheneva kusalamūlaṁ mūlaṁ etesanti kusalamūlamūlakāti. Ayaṁ tāva kusalapadaṁ nissāya nayayamakapucchāsu visesattho.",
  "atk-abh03a40:17": "62-73.Akusalapadādīsupi eseva nayo. Ayaṁ pana viseso, ahetukaṁ akusalanti vicikicchāya ceva uddhaccena ca sampayuttaṁ mohaṁ sandhāya vuttaṁ.",
  "atk-abh03a40:18": "74-85.Ahetukaṁabyākatanti aṭṭhārasa cittuppādā rūpaṁ, nibbānañca. Abyākatamūlena na ekamūlanti idha pana ṭhapetvā sahetukaabyākatasamuṭṭhānaṁ rūpaṁ, sesaṁ labbhati. Sahetukaabyākatasamuṭṭhānaṁ rūpaṁ abyākatamūlena ekamūlaṁ hoti, taṁ abbohārikaṁ katvā ekato labbhamānakavaseneva cetaṁ vissajjanaṁ kataṁ.",
  "atk-abh03a40:19": "86-97.Nāmā dhammāti nāmasaṅkhātā dhammā. Te atthato cattāro arūpino khandhā, nibbānañca. Naveva nāmamūlānīti kusalākusalaabyākatamūlavasena nava mūlāni. Ahetukaṁ nāmaṁ nāmamūlena na ekamūlanti ahetukaṁ sabbampi aṭṭhārasa cittuppādavicikicchuddhaccasampayuttamohanibbānasaṅkhātaṁ nāmaṁ nāmamūlena na ekamūlaṁ . Na hi taṁ tena saddhiṁ uppajjati. Sahetukaṁnāmaṁ nāmamūlenāti padepi sahetukaṁ nāmaṁ nāmamūlenāti attho. Sesaṁ sabbattha uttānatthamevāti.",
  "atk-abh03a40:20": "Mūlavāravaṇṇanā.",
  "atk-abh03a40:21": "98-99. Hetuvārādīsupi imināvupāyena attho veditabbo. Mūlaṁ hetu nidānañcātigāthā yathāniddiṭṭhānaṁ dasannampi vārānaṁ puna uddānavaseneva vuttāti.",
  "atk-abh03a40:22": "Mūlayamakavaṇṇanā."
}