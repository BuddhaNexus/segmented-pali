{
  "atk-s0401a8:0": "8. Kalyāṇamittatādivaggavaṇṇanā",
  "atk-s0401a8:1": "71. Aṭṭhamassa paṭhame kalyāṇamittatāti kalyāṇā mittā assāti kalyāṇamitto, tassa bhāvo kalyāṇamittatā. Sesaṁ vuttapaṭipakkhanayena veditabbaṁ.",
  "atk-s0401a8:2": "72-73. Dutiye anuyogoti yogo payogo. Ananuyogoti ayogo appayogo. Anuyogāti anuyogena. Ananuyogāti ananuyogena. Kusalānaṁ dhammānanti catubhūmakakusaladhammānaṁ. Tatiyaṁ uttānatthameva.",
  "atk-s0401a8:3": "74. Catutthe bojjhaṅgāti bujjhanakasattassa aṅgabhūtā satta dhammā. Yāya vā dhammasāmaggiyā so bujjhati, sammohaniddāto vā vuṭṭhāti, catusaccadhammaṁ vā sacchikaroti. Tassā bodhiyā aṅgabhūtātipi bojjhaṅgā. ‘‘Bojjhaṅgāti kenaṭṭhena bojjhaṅgā? Bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā, bodhāya saṁvattantīti bojjhaṅgā’’ti (paṭi. ma. 2.17). Evaṁ panetaṁ padaṁ vibhattameva.",
  "atk-s0401a8:4": "75. Pañcame bhāvanāpāripūriṁ gacchantīti iminā padena bojjhaṅgānaṁ yāthāvasarasabhūmi nāma kathitā . Sā panesā catubbidhā hoti – vipassanā, vipassanāpādakajjhānaṁ, maggo, phalanti. Tattha vipassanāya uppajjanakāle bojjhaṅgā kāmāvacarā honti, vipassanāpādakajjhānamhi uppajjanakāle rūpāvacaraarūpāvacarā, maggaphalesu uppajjanakāle lokuttarā. Iti imasmiṁ sutte bojjhaṅgā catubhūmakā kathitā.",
  "atk-s0401a8:5": "76. Chaṭṭhassa aṭṭhuppattiko nikkhepo. Aṭṭhuppattiyaṁ hetaṁ nikkhittaṁ, sambahulā kira bhikkhū dhammasabhāyaṁ sannisinnā. Tesaṁ antare bandhulamallasenāpatiṁ ārabbha ayaṁ kathā udapādi, ‘‘āvuso, asukaṁ nāma kulaṁ pubbe bahuñātikaṁ ahosi bahupakkhaṁ, idāni appañātikaṁ appapakkhaṁ jāta’’nti. Atha bhagavā tesaṁ cittācāraṁ ñatvā ‘‘mayi gate mahatī desanā bhavissatī’’ti ñatvā gandhakuṭito nikkhamma dhammasabhāyaṁ paññattavarabuddhāsane nisīditvā ‘‘kāya nuttha, bhikkhave, etarahi kathāya sannisinnā’’ti āha. Bhagavā aññā gāmanigamādikathā natthi, asukaṁ nāma kulaṁ pubbe bahuñātikaṁ ahosi bahupakkhaṁ, idāni appañātikaṁ appapakkhaṁ jātanti vadantā nisinnamhāti. Satthā imissā aṭṭhuppattiyā appamattikā esā, bhikkhave, parihānīti idaṁ suttaṁ ārabhi.",
  "atk-s0401a8:6": "Tattha appamattikāti parittā parittappamāṇā. Etāya hi parihāniyā saggato vā maggato vā parihāni nāma natthi, diṭṭhadhammikaparihānimattameva etanti āha. Etaṁ patikiṭṭhanti etaṁ pacchimaṁ etaṁ lāmakaṁ. Yadidaṁ paññāparihānīti yā esā mama sāsane kammassakatapaññāya jhānapaññāya vipassanāpaññāya maggapaññāya phalapaññāya ca parihāni, esā pacchimā, esā lāmakā, esā chaḍḍanīyāti attho.",
  "atk-s0401a8:7": "77. Sattamampi aṭṭhuppattiyameva kathitaṁ. Dhammasabhāyaṁ kira nisinnesu bhikkhūsu ekacce evaṁ āhaṁsu – ‘‘asukaṁ nāma kulaṁ pubbe appañātikaṁ appapakkhaṁ ahosi, idāni taṁ bahuñātikaṁ bahupakkhaṁ jāta’’nti. Kaṁ sandhāya evamāhaṁsūti? Visākhaṁ upāsikaṁ vesālike ca licchavī. Satthā tesaṁ cittācāraṁ ñatvā purimanayeneva āgantvā dhammāsane nisinno ‘‘kāya nuttha, bhikkhave, etarahi kathāya sannisinnā’’ti pucchi. Te yathābhūtaṁ kathayiṁsu. Satthā imissā aṭṭhuppattiyā imaṁ suttaṁ ārabhi. Tattha appamattikāti taṁ sampattiṁ nissāya saggaṁ vā maggaṁ vā sampattānaṁ abhāvato parittā. Yadidaṁ paññāvuddhīti kammassakatapaññādīnaṁ vuddhi. Tasmāti yasmā ñātīnaṁ vuddhi nāma diṭṭhadhammikamattā appā parittā, sā saggaṁ vā maggaṁ vā pāpetuṁ asamatthā, tasmā. Paññāvuddhiyāti kammassakatādipaññāya vuddhiyā.",
  "atk-s0401a8:8": "78. Aṭṭhamampi aṭṭhuppattiyameva kathitaṁ. Sambahulā kira bhikkhū dhammasabhāyaṁ sannisinnā mahādhanaseṭṭhiputtaṁ ārabbha ‘‘asukaṁ nāma kulaṁ pubbe mahābhogaṁ mahāhiraññasuvaṇṇaṁ ahosi, taṁ idāni appabhogaṁ jāta’’nti kathayiṁsu. Satthā purimanayeneva āgantvā tesaṁ vacanaṁ sutvā imaṁ suttaṁ ārabhi.",
  "atk-s0401a8:9": "79. Navamampi aṭṭhuppattiyameva vuttaṁ. Dhammasabhāyaṁ kira sannisinnā bhikkhū kākavaliyaseṭṭhiñca puṇṇaseṭṭhiñca ārabbha ‘‘asukaṁ nāma kulaṁ pubbe appabhogaṁ ahosi, taṁ idāni mahābhogaṁ jāta’’nti kathayiṁsu. Satthā purimanayeneva āgantvā tesaṁ vacanaṁ sutvā imaṁ suttaṁ ārabhi. Sesaṁ imesu dvīsupi heṭṭhā vuttanayeneva veditabbaṁ.",
  "atk-s0401a8:10": "80. Dasamampi aṭṭhuppattiyaṁ vuttaṁ. Dhammasabhāyaṁ kira bhikkhū kosalamahārājānaṁ ārabbha ‘‘asukaṁ nāma kulaṁ pubbe mahāyasaṁ mahāparivāraṁ ahosi, idāni appayasaṁ appaparivāraṁ jāta’’nti kathayiṁsu. Bhagavā purimanayeneva āgantvā tesaṁ vacanaṁ sutvā imaṁ dhammadesanaṁ ārabhi. Sesaṁ vuttanayeneva veditabbanti.",
  "atk-s0401a8:11": "Kalyāṇamittatādivaggavaṇṇanā."
}