{
  "atk-s0302a5:0": "6. Lābhasakkārasaṁyuttaṁ",
  "atk-s0302a5:1": "1. Paṭhamavaggo",
  "atk-s0302a5:2": "1. Dāruṇasuttavaṇṇanā",
  "atk-s0302a5:3": "157. Lābhasakkārasaṁyuttassa paṭhame dāruṇoti thaddho. Lābhasakkārasilokoti ettha lābho nāma catupaccayalābho. Sakkāroti tesaṁyeva sukatānaṁ susaṅkhatānaṁ lābho. Silokoti vaṇṇaghoso. Kaṭukoti tikhiṇo. Pharusoti kharo. Antarāyikoti antarāyakaro. Paṭhamaṁ.",
  "atk-s0302a5:4": "2. Baḷisasuttavaṇṇanā",
  "atk-s0302a5:5": "158. Dutiye bāḷisikoti baḷisaṁ gahetvā caramāno macchaghātako. Āmisagatanti āmisamakkhitaṁ. Āmisacakkhūti āmise cakkhu dassanaṁ assāti āmisacakkhu. Gilabaḷisoti gilitabaḷiso. Anayaṁ āpannoti dukkhaṁ patto. Byasanaṁ āpannoti vināsaṁ patto. Yathākāmakaraṇīyoti yathākāmena yathāruciyā yatheva naṁ bāḷisiko icchati, tathevassa kattabboti attho. Yathākāmakaraṇīyo pāpimatoti yathā kilesamārassa kāmo, evaṁ kattabbo, nirayaṁ vā tiracchānayoniṁ vā pettivisayaṁ vā pāpetabbo. Dutiyaṁ.",
  "atk-s0302a5:6": "3-4. Kummasuttādivaṇṇanā",
  "atk-s0302a5:7": "159-160. Tatiye mahākummakulanti mahantaṁ aṭṭhikacchapakulaṁ. Agamāsīti ‘‘ettha addhā kiñci khāditabbaṁ atthi, taṁ maccharāyanto maṁ esa nivāretī’’ti saññāya agamāsi. Papatāyāti papatā vuccati dīgharajjukabaddho ayakantakosake daṇḍakaṁ pavesetvā gahito kaṇṇikasallasaṇṭhāno, ayakaṇṭako, yasmiṁ vegena patitvā kaṭāhe laggamatte daṇḍako nikkhamati, rajjuko ekābaddho gacchateva. So kummoti so viddhakummo. Yena so kummoti udakasaddaṁ sutvā sāsaṅkaṭṭhānaṁ bhavissatīti nivattitvā yena so atthakāmo kummo. Na dāni tvaṁ amhākanti idāni tvaṁ amittahatthaṁ gato, na amhākaṁ santakoti attho. Evaṁ sallapantānaṁyeva ca nesaṁ nāvāya ṭhito luddo rajjukaṁ ākaḍḍhitvā kummaṁ gahetvā yathākāmaṁ akāsi. Sesamettha ito anantarasutte ca uttānameva. Tatiyacatutthāni.",
  "atk-s0302a5:8": "5. Mīḷhakasuttavaṇṇanā",
  "atk-s0302a5:9": "161. Pañcame mīḷhakāti gūthapāṇakā. Gūthādīti gūthabhakkhā. Gūthapūrāti anto gūthena bharitā. Puṇṇā gūthassāti idaṁ purimasseva atthadīpanaṁ. Atimaññeyyāti pacchimapāde bhūmiyaṁ ṭhapetvā purimapāde gūthassa upari āropetvā ṭhitā ‘‘ahamhi gūthādī’’ti bhaṇantī atimaññeyya. Piṇḍapāto cassa pūroti aparopissa pattapūro paṇītapiṇḍapāto bhaveyya. Pañcamaṁ.",
  "atk-s0302a5:10": "6. Asanisuttavaṇṇanā",
  "atk-s0302a5:11": "162. Chaṭṭhe kaṁ, bhikkhave, asanivicakkanti, bhikkhave, kaṁ puggalaṁ matthake patitvā maddamānaṁ sukkāsanicakkaṁ āgacchatu . Appattamānasanti anadhigatārahattaṁ. Iti bhagavā na sattānaṁ dukkhakāmatāya, ādīnavaṁ pana dassetuṁ evamāha. Asanicakkañhi matthake patitaṁ ekameva attabhāvaṁ nāseti, lābhasakkārasilokena pariyādiṇṇacitto nirayādīsu anantadukkhaṁ anubhoti. Chaṭṭhaṁ.",
  "atk-s0302a5:12": "7. Diddhasuttavaṇṇanā",
  "atk-s0302a5:13": "163. Sattame diddhagatenāti gatadiddhena. Visallenāti visamakkhitena. Sallenāti sattiyā. Sattamaṁ.",
  "atk-s0302a5:14": "8. Siṅgālasuttavaṇṇanā",
  "atk-s0302a5:15": "164. Aṭṭhame siṅgāloti jarasiṅgālo. Yathā hi suvaṇṇavaṇṇopi kāyo pūtikāyo tveva, taṁkhaṇaṁ gaḷitampi ca muttaṁ pūtimuttantveva vuccati, evaṁ tadahujātopi siṅgālo jarasiṅgālotveva vuccati. Ukkaṇṭakena nāmāti evaṁnāmakena rogena. So kira sītakāle uppajjati. Tasmiṁ uppanne sakalasarīrato lomāni patanti, sakalasarīraṁ nillomaṁ hutvā, samantato phuṭati, vātabbhāhatā vaṇā rujjanti. Yathā ummattakasunakhena daṭṭho puriso anavaṭṭhitova bhamati, evaṁ tasmiṁ uppanne bhamitabbo hoti, asukaṭṭhāne sotthi bhavissatīti na paññāyati. Aṭṭhamaṁ.",
  "atk-s0302a5:16": "9. Verambhasuttavaṇṇanā",
  "atk-s0302a5:17": "165. Navame verambhavātāti evaṁnāmakā mahāvātā. Kīdise pana ṭhāne te vātā vāyantīti? Yattha ṭhitassa cattāro dīpā uppalinipattamattā hutvā paññāyanti. Yo pakkhī gacchatīti navavuṭṭhe deve viravanto vātasakuṇo tattha gacchati, taṁ sandhāyetaṁ vuttaṁ. Arakkhiteneva kāyenātiādīsu hatthapāde kīḷāpento khandhaṭṭhiṁ vā nāmento kāyaṁ na rakkhati nāma, nānāvidhaṁ duṭṭhullakathaṁ kathento vācaṁ na rakkhati nāma, kāmavitakkādayo vitakkento cittaṁ na rakkhati nāma. Anupaṭṭhitāya satiyāti kāyagatāsatiṁ anupaṭṭhapetvā. Navamaṁ.",
  "atk-s0302a5:18": "10. Sagāthakasuttavaṇṇanā",
  "atk-s0302a5:19": "166. Dasame asakkārena cūbhayanti asakkārena ca ubhayena. Samādhīti arahattaphalasamādhi. So hi tena na vikampati. Appamāṇavihārinoti appamāṇena phalasamādhinā viharantassa. Sātatikanti satatakāriṁ. Sukhumaṁdiṭṭhivipassakanti arahattamaggadiṭṭhiyā sukhumadiṭṭhiphalasamāpattiatthāya vipassanaṁ paṭṭhapetvā āgatattā vipassakaṁ. Upādānakkhayārāmanti upādānakkhayasaṅkhāte nibbāne rataṁ. Āhu sappuriso itīti sappurisoti kathentīti. Dasamaṁ.",
  "atk-s0302a5:20": "Paṭhamo vaggo.",
  "atk-s0302a5:21": "2. Dutiyavaggo",
  "atk-s0302a5:22": "1-2. Suvaṇṇapātisuttādivaṇṇanā",
  "atk-s0302a5:23": "167-168. Dutiyavaggassa paṭhame sampajānamusā bhāsantanti appamattakenapi kāraṇena sampajānameva musā bhāsantaṁ. ‘‘Sīlaṁ pūressāmī’’ti saṁvihitabhikkhuṁ sinerumattopi paccayarāsi cāletuṁ na sakkoti. Yadā pana sīlaṁ pahāya sakkāranissito hoti, tadā kuṇḍakamuṭṭhihetupi musā bhāsati, aññaṁ vā akiccaṁ karoti. Dutiyaṁ uttānamevāti. Paṭhamadutiyāni.",
  "atk-s0302a5:24": "3-10. Suvaṇṇanikkhasuttādivaṇṇanā",
  "atk-s0302a5:25": "169. Tatiyādīsu suvaṇṇanikkhassāti ekassa kañcananikkhassa. Siṅgīnikkhassāti siṅgīsuvaṇṇanikkhassa. Pathaviyāti cakkavāḷabbhantarāya mahāpathaviyā. Āmisakiñcikkhahetūti kassacideva āmisassa hetu antamaso kuṇḍakamuṭṭhinopi. Jīvitahetūti aṭaviyaṁ corehi gahetvā jīvite voropiyamāne tassapi hetu. Janapadakalyāṇiyāti janapade uttamitthiyā. Tatiyādīni.",
  "atk-s0302a5:26": "Dutiyo vaggo.",
  "atk-s0302a5:27": "3. Tatiyavaggo",
  "atk-s0302a5:28": "1-2. Mātugāmasuttādivaṇṇanā",
  "atk-s0302a5:29": "170-171. Tatiyavaggassa paṭhame na tassa, bhikkhave, mātugāmoti na tassa raho ekakassa nisinnassa tena dhammena atthikopi mātugāmo cittaṁ pariyādātuṁ sakkoti, yassa lābhasakkārasiloko cittaṁ pariyādātuṁ sakkotīti, attho. Dutiyaṁ uttānamevāti. Paṭhamadutiyāni.",
  "atk-s0302a5:30": "3-6. Ekaputtakasuttādivaṇṇanā",
  "atk-s0302a5:31": "172-175. Tatiye saddhāti sotāpannā. Sesamettha uttānameva. Tathā catutthe pañcame chaṭṭhe ca. Tatiyādīni.",
  "atk-s0302a5:32": "7. Tatiyasamaṇabrāhmaṇasuttavaṇṇanā",
  "atk-s0302a5:33": "176. Sattame samudayantiādīsu saha pubbakammena attabhāvo kolaputtiyaṁ vaṇṇapokkharatā kalyāṇavākkaraṇatā dhutaguṇāvīkaraṇaṁ cīvaradhāraṇaṁ parivārasampattīti evamādi lābhasakkārassa samudayo nāma, taṁ samudayasaccavasena nappajānāti, nirodho ca paṭipadā ca nirodhasaccamaggasaccavaseneva veditabbā. Sattamaṁ.",
  "atk-s0302a5:34": "8. Chavisuttavaṇṇanā",
  "atk-s0302a5:35": "177. Aṭṭhame yasmā lābhasakkārasiloko narakādīsu, nibbattento sakalampi imaṁ attabhāvaṁ nāseti, idhāpi maraṇampi maraṇamattampi dukkhaṁ āvahati, tasmā chaviṁ chindatītiādi vuttaṁ. Aṭṭhamaṁ.",
  "atk-s0302a5:36": "9. Rajjusuttavaṇṇanā",
  "atk-s0302a5:37": "178. Navame vāḷarajjuyāti suttādimayā rajju mudukā hoti vāḷarajju kharā pharusā, tasmā ayameva gahitā. Navamaṁ.",
  "atk-s0302a5:38": "10. Bhikkhusuttavaṇṇanā",
  "atk-s0302a5:39": "179. Dasame diṭṭhadhammasukhavihārāti phalasamāpattisukhavihārā. Tesāhamassāti tesaṁ ahaṁ assa . Khīṇāsavo hi lābhī puññasampanno yāgukhajjakādīni gahetvā āgatāgatānaṁ anumodanaṁ karonto dhammaṁ desento pañhaṁ vissajjento phalasamāpattiṁ appetvā nisīdituṁ okāsaṁ na labhati, taṁ sandhāya vuttanti. Dasamaṁ.",
  "atk-s0302a5:40": "Tatiyo vaggo.",
  "atk-s0302a5:41": "4. Catutthavaggo",
  "atk-s0302a5:42": "1-4. Bhindisuttādivaṇṇanā",
  "atk-s0302a5:43": "180-183. Catutthavaggassa paṭhamaṁ uttānameva. Dutiyādīsu kusalamūlanti alobhāditividhakusaladhammo. Sukko dhammoti tasseva pariyāyadesanā . Ayaṁ panettha saṅkhepattho – yassa kusalamūlādisaṅkhātassa anavajjadhammassa asamucchinnattā devadatto sagge vā nibbatteyya, maggaphalāni vā adhigaccheyya, svāssa samucchedamagamā sabbaso samucchinno vinaṭṭho. Paṭhamādīni.",
  "atk-s0302a5:44": "5. Acirapakkantasuttavaṇṇanā",
  "atk-s0302a5:45": "184. Pañcame parābhavāyāti avaḍḍhiyā vināsāya. Assatarīti vaḷavāya kucchismiṁ gadrabhassa jātā. Attavadhāya gabbhaṁ gaṇhātīti taṁ assena saddhiṁ sampayojenti, sā gabbhaṁ gaṇhitvā kāle sampatte vijāyituṁ na sakkoti, pādehi bhūmiyaṁ paharantī tiṭṭhati, athassā cattāro pāde catūsu khāṇukesu bandhitvā kucchiṁ phāletvā potaṁ nīharanti, sā tattheva marati. Tenetaṁ vuttaṁ. Pañcamaṁ.",
  "atk-s0302a5:46": "6. Pañcarathasatasuttavaṇṇanā",
  "atk-s0302a5:47": "185. Chaṭṭhe bhattābhihāroti abhiharitabbaṁ bhattaṁ. Tassa pana pamāṇaṁ dassetuṁ pañca ca thālipākasatānīti vuttaṁ. Tattha eko thālipāko dasannaṁ purisānaṁ bhattaṁ gaṇhāti. Nāsāya pittaṁ bhindeyyunti acchapittaṁ vā macchapittaṁ vāssa nāsapuṭe pakkhipeyyaṁ. Chaṭṭhaṁ.",
  "atk-s0302a5:48": "7-13. Mātusuttādivaṇṇanā",
  "atk-s0302a5:49": "186-187. Sattame mātupi hetūti ‘‘sace musā bhaṇasi, mātaraṁ te vissajjessāma. No ce bhaṇasi, na vissajjessāmā’’ti evaṁ corehi aṭaviyaṁ pucchamāno tassā corahatthagatāya mātuyāpi hetu sampajānamusā na bhāseyyāti attho. Ito paresupi eseva nayoti. Sattamādīni.",
  "atk-s0302a5:50": "Lābhasakkārasaṁyuttavaṇṇanā niṭṭhitā."
}