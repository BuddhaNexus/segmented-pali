{
  "atk-abh03a34:0": "19. Ekūnavīsatimavaggo",
  "atk-abh03a34:1": "1. Kilesapajahanakathāvaṇṇanā",
  "atk-abh03a34:2": "828-831. Idāni kilesapajahanakathā nāma hoti. Tattha ‘‘yasmā kilesapahānaṁ nāma atthi, pahīnakilesassa ca atītāpi kilesā pahīnāva honti, anāgatāpi, paccuppannāpi, tasmā atītepi kilese pajahati, anāgatepi, paccuppannepī’’ti yesaṁ laddhi, seyyathāpi ekaccānaṁ uttarāpathakānaṁ; te sandhāya atītetiādipucchā sakavādissa, paṭiññā itarassa . Sesaṁ yathāpāḷimeva niyyāti. Natthi kilese jahatīti imasmiṁ pana paravādissa pañhe yasmā kacavaraṁ pajahantassa kacavare chaḍḍanavāyāmo viya kilese pajahantassa na atītādibhedesu kilesesu vāyāmo atthi, nibbānārammaṇe pana ariyamagge pavattite kilesā anuppannāyeva nuppajjantīti pahīnā nāma honti, tasmā na hevanti paṭikkhipati. Tena hi atīte kilese pajahatītiādi pana yasmā ‘‘natthi kilesapajahanā’’ti na vattabbaṁ, tasmā atītādibhede pajahatīti chalena vuttaṁ.",
  "atk-abh03a34:3": "Kilesapajahanakathāvaṇṇanā.",
  "atk-abh03a34:4": "2. Suññatakathāvaṇṇanā",
  "atk-abh03a34:5": "832. Idāni suññatakathā nāma hoti. Tattha suññatāti dve suññatā khandhānañca anattalakkhaṇaṁ nibbānañca. Tesu anattalakkhaṇaṁ tāva ekaccaṁ ekena pariyāyena siyā saṅkhārakkhandhapariyāpannaṁ, nibbānaṁ, apariyāpannameva. Imaṁ pana vibhāgaṁ aggahetvā ‘‘suññatā saṅkhārakkhandhapariyāpannā’’ti yesaṁ laddhi, seyyathāpi andhakānaṁ, te sandhāya pucchā sakavādissa, paṭiññā itarassa. Animittanti sabbanimittarahitaṁ nibbānaṁ. ‘‘Appaṇihito’’tipi tasseva nāmaṁ. Kasmā panetaṁ ābhatanti? Avibhajjavādīvāde dosāropanatthaṁ. Yassa hi avibhajitvā ‘‘ekadeseneva suññatā saṅkhārakkhandhapariyāpannā’’ti laddhi, tassa nibbānampi saṅkhārakkhandhapariyāpannanti āpajjati. Imassa dosassāropanatthaṁ ‘‘animittaṁ appaṇihita’’nti ābhataṁ. Itaro tassa pariyāpannabhāvaṁ anicchanto paṭikkhipati. Saṅkhārakkhandho na aniccotiādi nibbānasaṅkhātāya suññatāya aniccabhāvāpattidosadassanatthaṁ vuttaṁ.",
  "atk-abh03a34:6": "833.Saṅkhārakkhandhassa suññatāti ‘‘yadi aññassa khandhassa suññatā aññakkhandhapariyāpannā, saṅkhārakkhandhasuññatāyapi sesakkhandhapariyāpannāya bhavitabba’’nti codanatthaṁ vuttaṁ. Saṅkhārakkhandhassa suññatā na vattabbātiādi ‘‘yadi saṅkhārakkhandhasuññatā sesakkhandhapariyāpannā na hoti, sesakkhandhasuññatāpi saṅkhārakkhandhapariyāpannā na hotī’’ti paṭilomadassanatthaṁ vuttaṁ.",
  "atk-abh03a34:7": "834.Suññamidaṁ, bhikkhave, saṅkhārāti suttaṁ parasamayato ābhataṁ. Tattha saṅkhārāti ‘‘sabbe saṅkhārā aniccā’’ti āgataṭṭhāne viya pañcakkhandhā, te ca attattaniyasuññattā suññatāti sāsanāvacaraṁ hoti, na virujjhati, tasmā anuññātaṁ. Yasmā panetaṁ na suññatāya saṅkhārakkhandhapariyāpannabhāvaṁ dīpeti, tasmā asādhakanti.",
  "atk-abh03a34:8": "Suññatakathāvaṇṇanā.",
  "atk-abh03a34:9": "3. Sāmaññaphalakathāvaṇṇanā",
  "atk-abh03a34:10": "835-836. Idāni sāmaññaphalakathā nāma hoti. Tattha maggavīthiyampi phalasamāpattivīthiyampi ariyamaggassa vipākacittaṁ sāmaññaphalaṁ nāmāti sakasamaye sanniṭṭhānaṁ. Yesaṁ pana tathā aggahetvā ‘‘kilesapahānañceva phaluppatti ca sāmaññaphalaṁ, tasmā asaṅkhata’’nti laddhi, seyyathāpi pubbaseliyānaṁ; te sandhāya pucchā sakavādissa, paṭiññā itarassa. Sesamettha heṭṭhā vuttanayattā yathā pāḷimeva niyyātīti.",
  "atk-abh03a34:11": "Sāmaññaphalakathāvaṇṇanā.",
  "atk-abh03a34:12": "4. Pattikathāvaṇṇanā",
  "atk-abh03a34:13": "837-840. Idāni pattikathā nāma hoti. Tattha ‘‘yaṁ yaṁ paṭilabbhati, tassa tassa paṭilābho patti nāma. Sā ca asaṅkhatā’’ti yesaṁ laddhi, seyyathāpi pubbaseliyānaññeva; te sandhāya pucchā sakavādissa, paṭiññā itarassa. Sesamidhāpi heṭṭhā vuttanayattā yathāpāḷimeva niyyātīti . Na vattabbantiādi yāya laddhiyā patti asaṅkhatāti maññati, taṁ pakāsetuṁ vuttaṁ. Tattha sakavādī ‘‘na hevaṁ vattabbe’’ti paṭikkhipanto kevalaṁ pattiyā rūpādibhāvaṁ na sampaṭicchati. Na hi patti nāma koci dhammo atthi, na pana asaṅkhatabhāvaṁ anujānāti. Itaro pana paṭikkhepamatteneva asaṅkhatāti laddhiṁ patiṭṭhapeti, sā ayoniso patiṭṭhāpitattā appatiṭṭhitāyevāti.",
  "atk-abh03a34:14": "Pattikathāvaṇṇanā.",
  "atk-abh03a34:15": "5. Tathatākathāvaṇṇanā",
  "atk-abh03a34:16": "841-843. Idāni tathatākathā nāma hoti. Tattha yesaṁ ‘‘rūpādīnaṁ sabbadhammānaṁ rūpādisabhāvatāsaṅkhātā tathatā nāma atthi, sā ca saṅkhatesu rūpādīsu apariyāpannattā asaṅkhatā’’ti laddhi, seyyathāpi ekaccānaṁ uttarāpathakānaṁ, te sandhāya pucchā sakavādissa , paṭiññā itarassa. Sesamidhāpi heṭṭhā vuttanayattā pākaṭamevāti.",
  "atk-abh03a34:17": "Tathatākathāvaṇṇanā.",
  "atk-abh03a34:18": "6. Kusalakathāvaṇṇanā",
  "atk-abh03a34:19": "844-846. Idāni kusalakathā nāma hoti. Tattha anavajjampi kusalaṁ iṭṭhapākampi. Anavajjaṁ nāma kilesavippayuttaṁ. Ayaṁ nayo ṭhapetvā akusalaṁ sabbadhamme bhajati. Iṭṭhavipākaṁ nāma āyatiṁ upapattipavattesu iṭṭhaphalanipphādakaṁ puññaṁ. Ayaṁ nayo kusalattike ādipadameva bhajati. Yesaṁ pana imaṁ vibhāgaṁ aggahetvā anavajjabhāvamatteneva nibbānaṁ kusalanti laddhi, seyyathāpi andhakānaṁ, tesaṁ iṭṭhavipākaṭṭhena nibbānassa kusalatābhāvaṁ dīpetuṁ pucchā sakavādissa, attano laddhivasena paṭiññā itarassa. Sesamidhāpi heṭṭhā vuttanayattā uttānatthamevāti.",
  "atk-abh03a34:20": "Kusalakathāvaṇṇanā.",
  "atk-abh03a34:21": "7. Accantaniyāmakathāvaṇṇanā",
  "atk-abh03a34:22": "847. Idāni accantaniyāmakathā nāma hoti. Tattha yesaṁ ‘‘sakiṁ nimuggo nimuggova hotī’’ti (a. ni. 7.15) suttaṁ nissāya ‘‘atthi puthujjanassa accantaniyāmatā’’ti laddhi, seyyathāpi ekaccānaṁ uttarāpathakānaṁ, te sandhāya pucchā sakavādissa, paṭiññā itarassa. Mātughātakotiādi ‘‘niyatamicchādiṭṭhikassa ca mātughātakādīnañca samāne micchattaniyāme mātughātakādīhipi te accantaniyatehi bhavitabba’’nti codanatthaṁ vuttaṁ. Itaro ‘‘niyatamicchādiṭṭhiko saṁsārakhāṇuko bhavantarepi niyatova ime pana ekasmiññeva attabhāve’’ti laddhiyā na hevanti paṭikkhipati .",
  "atk-abh03a34:23": "848.Vicikicchā uppajjeyyāti ‘‘ayaṁ niyato vā no vā’’ti evaṁ uppajjeyyāti pucchati. Itaro anuppattikāraṇaṁ apassanto paṭijānāti. Nuppajjeyyāti puṭṭho pana yaṁ diṭṭhiṁ āsevanto niyāmaṁ okkanto, tattha anuppattiṁ sandhāya paṭijānāti. Tato pahīnāti puṭṭho maggena appahīnattā paṭikkhipati, taṁ diṭṭhiṁ ārabbha asamudācārato paṭijānāti. Atha naṁ yasmā pahānaṁ nāma vinā ariyamaggena natthi, tasmā tassa vasena codetuṁ sotāpattimaggenātiādimāha. So ekamaggenāpi appahīnattā paṭikkhipati. Puna katamenāti puṭṭho micchāmaggaṁ sandhāya akusalenātiādimāha.",
  "atk-abh03a34:24": "849.Ucchedadiṭṭhi uppajjeyyāti dutiyaniyāmuppattiṁ pucchati. Itaro yasmā ‘‘yepi te okkalā vayabhiññā natthikavādā akiriyavādā ahetukavādā’’ti (ma. ni. 3.143) vacanato tissopi niyatamicchādiṭṭhiyo ekassa uppajjanti, tasmā paṭijānāti.",
  "atk-abh03a34:25": "850. Atha naṁ ‘‘na ca nāma so accantaniyāmo’’ti codetuṁ hañcītiādimāha. Accantaniyatassa hi dutiyaniyāmo niratthako. Nuppajjeyyāti pañhe yaṁ sassatadiṭṭhiyā sassatanti gahitaṁ, tadeva ucchijjissatīti gahetvā anuppattiṁ sandhāya paṭijānāti. Pahīnāti puṭṭho maggena appahīnattā paṭikkhipati, vuttanayena anuppajjanato paṭijānāti. Sassatadiṭṭhi uppajjeyyātiādīsupi eseva nayo. Sesaṁ vicikicchāvāre vuttanayameva.",
  "atk-abh03a34:26": "851-852.Na vattabbanti pucchā paravādissa, suttassa atthitāya paṭiññā sakavādissa. Na pana so bhavantarepi nimuggova. Imasmiññeva hi bhave abhabbo so taṁ diṭṭhiṁ pajahitunti ayamettha adhippāyo, tasmā asādhakametanti. Sabbakālaṁ ummujjitvā nimujjatītiādi vacanamatte abhinivesaṁ akatvā attho pariyesitabboti dassanatthaṁ vuttanti.",
  "atk-abh03a34:27": "Accantaniyāmakathāvaṇṇanā.",
  "atk-abh03a34:28": "8. Indriyakathāvaṇṇanā",
  "atk-abh03a34:29": "853-856. Idāni indriyakathā nāma hoti. Tattha lokiyā saddhā saddhā eva nāma, na saddhindriyaṁ. Tathā lokiyaṁ vīriyaṁ…pe… sati… samādhi… paññā paññāyeva nāma, na paññindriyanti yesaṁ laddhi, seyyathāpi hetuvādānañceva mahisāsakānañca; te sandhāya pucchā sakavādissa, paṭiññā itarassa . Natthi lokiyā saddhātiādi yasmā lokiyāpi saddhādayova dhammā adhipatiyaṭṭhena indriyaṁ, na saddhādīhi aññaṁ saddhindriyādi nāma atthi, tasmā lokiyānampi saddhādīnaññeva saddhindriyādibhāvadassanatthaṁ vuttaṁ. Atthi lokiyo manotiādi yathā te lokiyāpi manādayo dhammā manindriyādīni, evaṁ lokiyā saddhādayopi saddhindriyānīti upamāya tassatthassa vibhāvanatthaṁ vuttaṁ. Sesamettha yathāpāḷimeva niyyātīti.",
  "atk-abh03a34:30": "Indriyakathāvaṇṇanā.",
  "atk-abh03a34:31": "Ekūnavīsatimo vaggo."
}