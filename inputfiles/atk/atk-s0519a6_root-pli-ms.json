{
  "atk-s0519a6:0": "Sāsanapaṭṭhānavāravaṇṇanā",
  "atk-s0519a6:1": "89.",
  "atk-s0519a6:2": " Evaṁ sabbathā nayasamuṭṭhānaṁ vibhajitvā idāni sāsanapaṭṭhānaṁ vibhajanto yasmā saṅgahavārādīsu mūlapadeheva paṭṭhānaṁ saṅgahetvā sarūpato na dassitaṁ, tasmā yathā mūlapadehi paṭṭhānaṁ niddhāretabbaṁ, evaṁ paṭṭhānatopi mūlapadāni niddhāretabbānīti dassanatthaṁ ‘‘aṭṭhārasa mūlapadā kuhiṁ daṭṭhabbā? Sāsanapaṭṭhāne’’ti āha. Mūlapadasāsanapaṭṭhānānañhi aññamaññasaṅgaho pubbe dassito evāti. Atha sāsanapaṭṭhānanti ko vacanattho? Sāsanassa paṭṭhānanti sāsanapaṭṭhānaṁ , sāsanaṁ desanā, tassā veneyyajjhāsayānurūpaṁ tesaṁ hitasukhanipphādanatthaṁ pakārehi ṭhānaṁ pavatti sāsanapaṭṭhānaṁ. Idha pana tassa tathābhāvadīpanaṁ ‘‘sāsanapaṭṭhāna’’nti veditabbaṁ. Atha vā sāsanaṁ adhisīlasikkhādayo. Tesaṁ pavattanupāyabhāvato patiṭṭhahanti etehīti paṭṭhānāni, saṁkilesādidhammā. Tesaṁ pavedanato tadupacārena suttāni paṭṭhānāni. Tesaṁ pana samūhabhāvato ayaṁ pakaraṇappadeso paṭṭhānaṁ nāma.",
  "atk-s0519a6:3": "Aparo nayo – kenaṭṭhena paṭṭhānaṁ? Paṭṭhitaṭṭhena gamanaṭṭhenāti attho. ‘‘Ye te goṭṭhā paṭṭhitagāvo’’ti (ma. ni. 1.156) āgataṭṭhānasmiñhi yena paṭṭhānena te ‘‘goṭṭhā paṭṭhitagāvo’’ti vuttā, taṁ atthato gamanaṁ hoti. Iti nātivitthāritanayesu hāranayesu anissaṅgagamanassa desanāñāṇassa saṁkilesabhāgiyādilokiyādibhedesu tadubhayavomissakabhedesu ca vitthāritanayalābhato nissaṅgavasena pavattagamanattā te saṁkilesabhāgiyādayo lokiyādayo ca visuṁ visuṁ vomissā ca adhikaraṇavasena paṭṭhānaṁ nāma. Tesaṁ pakāsanato ayaṁ pakaraṇappadeso paṭṭhānanti veditabbaṁ.",
  "atk-s0519a6:4": "‘‘Saṁkilesabhāgiya’’ntiādīsu saṁkilissati etenāti saṁkileso. Saṁkilesabhāge saṁkilesakoṭṭhāse pavattaṁ saṁkilesabhāgiyaṁ. Vāsanā puññabhāvanā, vāsanābhāge pavattaṁ vāsanābhāgiyaṁ, vāsanaṁ bhajāpetīti vā vāsanābhāgiyaṁ. Nibbijjhanaṁ lobhakkhandhādīnaṁ padālanaṁ nibbedho. Nibbedhabhāge pavattaṁ, nibbedhaṁ bhajāpetīti vā nibbedhabhāgiyaṁ. Pariniṭṭhitasikkhādhammā asekkhā, asekkhabhāve pavattaṁ, asekkhe bhajāpetīti vā asekkhabhāgiyaṁ. Tesu yattha taṇhādisaṁkileso vibhatto, idaṁ saṁkilesabhāgiyaṁ. Yattha dānādipuññakiriyavatthu vibhattaṁ, idaṁ vāsanābhāgiyaṁ. Yattha sekkhā sīlakkhandhādayo vibhattā, idaṁ nibbedhabhāgiyaṁ. Yattha pana asekkhā sīlakkhandhādayo vibhattā, idaṁ asekkhabhāgiyaṁ. Itarāni tesaṁ vomissakanayavasena vuttāni.",
  "atk-s0519a6:5": "Tāni pana cha dukā cattāro tikā ekaṁ catukkaṁ aparampi ekaṁ catukkanti dvādasa honti. Tesu cattāro dukā dve ca tikā uddhaṭā, itare na uddhaṭā, anuddharaṇe kāraṇaṁ natthi. Iminā nayena tepi gahetuṁ sakkāti pāḷiyaṁ saṁkhittāti daṭṭhabbaṁ. Tathā hi vakkhati – ‘‘imāni cattāri suttāni, sādhāraṇāni katāni aṭṭha bhavantī’’tiādi. Tattha yasmā katthaci sutte taṇhāsaṁkilesova niddisīyati, katthaci diṭṭhisaṁkilesova, katthaci duccaritasaṁkilesova niddisīyati, tasmā saṁkilesabhāgiyaṁ suttaṁ tidhā vibhajitvā uddiṭṭhaṁ ‘‘taṇhāsaṁkilesabhāgiyaṁ sutta’’ntiādinā. Tathā vodānaṁ nāma saṁkilese sati hotīti vodānabhāgiyaṁ suttaṁ saṁkilesavibhāgena tidhāva uddiṭṭhaṁ ‘‘taṇhāvodānabhāgiyaṁ sutta’’ntiādinā. Taṁ pana atthato vāsanābhāgiyādi eva hoti. Ayañca nayo kesuci potthakesu natthi.",
  "atk-s0519a6:6": "‘‘Tattha saṁkileso tividho’’tiādi saṁkilesapaṭipakkhato samathādiniddhāraṇavasena vāsanābhāgiyādisuttānaṁ visayadassanatthaṁ āraddhaṁ. Tattha yadi āsatti uppajjati bhavesūti bhavesu chandarāgaṁ pajahituṁ asakkontassa yadi bhavapatthanā uppajjati. Evaṁ sāyanti evamassa puggalassa ayaṁ samathavipassanābhāvanāmayaṁ puññakiriyavatthu bhavati pujjabhavaphalanibbattanato. Tatrūpapattiyā saṁvattatīti tatra tatra bhave upapattiyā saṁvattati. Imāni cattāri suttānīti imāni saṁkilesabhāgiyādīni cattāri suttāni. Sādhāraṇāni katānīti saṁkilesabhāgiyañca vāsanābhāgiyañca, saṁkilesabhāgiyañca nibbedhabhāgiyañca, saṁkilesabhāgiyañca asekkhabhāgiyañca, vāsanābhāgiyañca nibbedhabhāgiyañcāti evaṁ padantarasaṁyojanavasena missitāni katāni. Aṭṭha bhavantīti purimāni cattāri imāni cattārīti evaṁ aṭṭha bhavanti.",
  "atk-s0519a6:7": "Tāniyeva aṭṭha suttāni sādhāraṇāni katāni soḷasa bhavantīti tāniyeva yathāvuttāni aṭṭha suttāni vāsanābhāgiyañca asekkhabhāgiyañca nibbedhabhāgiyañca, asekkhabhāgiyañca saṁkilesabhāgiyañca vāsanābhāgiyañca, nibbedhabhāgiyañca saṁkilesabhāgiyañca vāsanābhāgiyañca, asekkhabhāgiyañca saṁkilesabhāgiyañca nibbedhabhāgiyañca, asekkhabhāgiyañca vāsanābhāgiyañca nibbedhabhāgiyañca, asekkhabhāgiyañca saṁkilesabhāgiyañca vāsanābhāgiyañca, nibbedhabhāgiyañca asekkhabhāgiyañca nevasaṁkilesabhāgiyañca, navāsanābhāgiyañca nanibbedhabhāgiyañca na asekkhabhāgiyañcāti evaṁ sādhāraṇāni katāni purimāni aṭṭha imāni aṭṭhāti soḷasa bhavanti. Tesu cattāro ekakā, cha dukā, cattāro tikā, eko catukko, aparopi eko catukkoti ayampi vibhāgo veditabbo. Tatthāpi dve dukā, dve tikā, dve catukkā ca pāḷiyaṁ anāgatāti veditabbā.",
  "atk-s0519a6:8": "Idāni imassa paṭṭhānassa sakalasāsanasaṅgahitabhāvaṁ vibhāvetuṁ ‘‘imehi soḷasahi suttehi bhinnehi navavidhaṁ suttaṁ bhinnaṁ bhavatī’’ti vuttaṁ. Tassattho – imehi saṁkilesabhāgiyādīhi soḷasahi suttehi paṭṭhānanayena vibhattehi suttageyyādinavavidhaṁ pariyattisāsanasaṅkhātaṁ suttaṁ bhinnaṁ soḷasadhā vibhattaṁ hoti. Iminā soḷasavidhena paṭṭhānena asaṅgahito pariyattisāsanassa padeso natthīti adhippāyo. Kathaṁ pana saṁkilesabhāgiyādibhāvo gahetabboti? Āha ‘‘gāthāya gāthā anuminitabbā’’tiādi. Tattha gāthāya gāthā anuminitabbāti ayaṁ gāthā viya gāthā saṁkilesabhāgiyāti vā vāsanābhāgiyāti vā nibbedhabhāgiyāti vā asekkhabhāgiyāti vā anuminitabbā, anu anu minitvā takketvā jānitabbāti attho. Sesapadesupi eseva nayo. Ettha ca gāthāveyyākaraṇavinimuttā sabbā pariyatti ‘‘suttenā’’tipadena saṅgahitāti daṭṭhabbā.",
  "atk-s0519a6:9": "90.",
  "atk-s0519a6:10": " Idāni saṁkilesabhāgiyādīni suttāni yathāniddiṭṭhāni udāharaṇavasena vibhāvetuṁ ‘‘tattha katamaṁ saṁkilesabhāgiyaṁ sutta’’ntiādi āraddhaṁ. Tattha ‘‘kāmandhā jālasañchannā’’ti gāthāya attho heṭṭhā vuttoyeva. Yathā imassa, evaṁ ito parānampi heṭṭhā vuttatthānaṁ uttānapadānañca atthaṁ na vaṇṇayissāma.",
  "atk-s0519a6:11": "Agatigamanānīti kāyādīhi ayuttagamanāni, akattabbakaraṇānīti attho. Chandāti chandahetu icchāpaccayā. Agatiṁ gacchatīti agantabbaṁ gatiṁ gacchati, akattabbaṁ karotīti attho. Dhammanti sādhūnaṁ ariyānaṁ dhammaṁ. Ativattatīti atimadditvā vītikkamati. Nihīyatīti hāyati. Yasoti kitti ca parivāro ca.",
  "atk-s0519a6:12": "‘‘Manopubbaṅgamā dhammā’’ti gāthāyaṁ manoti yadipi kāmāvacarakusalādibhedaṁ sabbampi catubhūmakacittaṁ mano, imasmiṁ pana ṭhāne cakkhupālattherassa (dha. pa. 1-2; theragā. 95) purimajātiyaṁ vejjabhūtassa uppannavasena niyamiyamānaṁ paṭighasampayuttacittameva labbhati. So mano pubbaṅgamo etesanti manopubbaṅgamā, manasā paṭhamagāminā samannāgatāti attho. Dhammāti nissattanijjīvaṭṭhena dhammā, te pana vedanādayo tayo arūpino khandhā. Ete hi manopubbaṅgamā. Kathaṁ panetehi saddhiṁ ekasmiṁ vatthusmiṁ ekasmiñca ārammaṇe ekakkhaṇe uppajjamāno mano pubbaṅgamo nāma hotīti? Uppādapaccayaṭṭhena. Yathā hi bahūsu ekato gāmaghātādikammāni karontesu ‘‘ko etesaṁ pubbaṅgamo’’ti vutte yo tesaṁ paccayo hoti, yaṁ yaṁ nissāya te taṁ kammaṁ karonti, so datto vā mitto vā tesaṁ pubbaṅgamoti vuccati, evaṁsampadamidaṁ daṭṭhabbaṁ. Iti uppādapaccayaṭṭhena mano pubbaṅgamo etesanti manopubbaṅgamā. Na hi te mane anuppajjante uppajjituṁ sakkuṇanti, mano pana ekaccesu cetasikesu anuppajjantesupi uppajjati eva.",
  "atk-s0519a6:13": "Adhipativasena mano seṭṭho etesanti manoseṭṭhā. Yathā hi corādīnaṁ corajeṭṭhakādayo adhipatino seṭṭhā, tathā tesampi mano seṭṭho. Yathā pana dāruādīhi nipphannāni bhaṇḍāni dārumayādīni nāma honti, tathā etepi manato nipphannattā manomayā nāma. Paduṭṭhenāti abhijjhādīhi dosehi paduṭṭhena dūsitena bhāsati vā karoti vā. So hi bhāsanto catubbidhaṁ vacīduccaritameva bhāsati, karontopi tividhaṁ kāyaduccaritameva karoti, abhāsanto akaronto tehi abhijjhādīhi paduṭṭhamanatāya tividhaṁ manoduccaritaṁ pūreti. Evamassa dasa akusalakammapathā pāripūriṁ gacchanti. Tato naṁ dukkhamanvetīti tato tividhaduccaritato taṁ puggalaṁ dukkhaṁ anveti duccaritānubhāvena catūsu apāyesu dukkhaṁ anugacchati. Yathā kiṁ? Cakkaṁva vahato padanti, yathā nāma sakaṭaṁ vahato balībaddassa padaṁ paharantaṁ cakkaṁ anugacchati, evaṁ naṁ puggalaṁ dukkhamanugacchatīti.",
  "atk-s0519a6:14": "‘‘Middhī yadā hotī’’ti gāthāyaṁ middhīti thinamiddhābhibhūto. Mahagghasoti mahābhojano āharahatthakaalaṁsāṭakatatravaṭṭakakākamāsakabhuttavamitakānaṁ aññataro viya. Niddāyitāti supanasīlo. Samparivattasāyīti seyyasukhapassasukhānaṁ anuyuñjanavasena samparivattakasayanasīlo . Nivāpapuṭṭhoti kuṇḍakādinā sūkarabhattena puṭṭho. Gharasūkaro hi bālakālato paṭṭhāya posiyamāno thūlasarīrakāle gehato bahi nikkhamituṁ alabhanto heṭṭhāmañcādīsu samparivattitvā samparivattitvā assasanto passasanto sayateva. Idaṁ vuttaṁ hoti – yadā puriso middhī ca hoti mahagghaso ca, nivāpapuṭṭho mahāvarāho viya aññena iriyāpathena yāpetuṁ asakkonto niddāsīlo saṁparivattasāyī, tadā so ‘‘aniccaṁ dukkhaṁ anattā’’ti tīṇi lakkhaṇāni manasi kātuṁ na sakkoti. Tesaṁ amanasikārā mandapañño punappunaṁ gabbhaṁ upeti, gabbhavāsato na parimuccatīti.",
  "atk-s0519a6:15": "‘‘Ayasāva mala’’nti gāthāyaṁ ayasāti ayato. Samuṭṭhitanti jātaṁ. Tatuṭṭhāyāti tato uṭṭhahitvā. Atidhonacārinanti dhonā vuccati cattāro paccaye idamatthitāya alametenāti paccavekkhitvā paribhuñjanapaññā, taṁ atikkamitvā caranto atidhonacārī nāma. Idaṁ vuttaṁ hoti – yathā ayato malaṁ samuṭṭhāya yato taṁ samuṭṭhitaṁ, tameva khādati vināseti, evamevaṁ cattāro paccaye appaccavekkhitvā paribhuñjantaṁ atidhonacārinaṁ sāni kammāni attano santāne uṭṭhitattā attano santakāneva tāni kammāni duggatiṁ nayantīti.",
  "atk-s0519a6:16": "‘‘Coro yathā’’ti gāthāyaṁ coro yathā sandhimukhe gahītoti yathā coro gharasandhiṁ chinditvā gehaṁ pavisanto gharasandhimukhe eva rājapurisehi gahito. Sakammunā haññati bajjhate cāti tena attanā katakammena kasābhitāḷanādinā haññati ceva addubandhanādinā bajjhati ca. Evaṁ ayaṁ pecca pajā paratthāti evampi ayaṁ pāpakārinī pajā ito cavitvā paraloke. Sakammunā haññati bajjhate cāti attanāva katena pāpakammena nirayādīsu nānappakārehi kammakāraṇādīhi haññati ceva paribajjhati cāti.",
  "atk-s0519a6:17": "‘‘Sukhakāmānī’’ti gāthāyaṁ yo daṇḍena vihiṁsatīti yo puggalo daṇḍena vā leḍḍuādīhi vā vibādhati. Pecca so na labhe sukhanti so puggalo paraloke manussasukhaṁ vā dibbasukhaṁ vā na labhati, nibbānasukhe pana vattabbameva natthi.",
  "atk-s0519a6:18": "Gunnaṁce taramānānanti gāvīsu mahoghaṁ tarantīsu. Jimhaṁ gacchati puṅgavoti yadi yūthapati usabho kuṭilaṁ gacchati. Sabbā tā jimhaṁ gacchantīti sabbāpi tā gāviyo kuṭilameva gacchanti. Kasmā? Nette jimhaṁ gate satīti nettari kuṭilaṁ gate sati, nettassa kuṭilaṁ gatattāti attho. So hi tāsaṁ paccayiko upaddavaharo ca.",
  "atk-s0519a6:19": "‘‘Evameva’’nti gāthāyaṁ yathā cetaṁ, evamevaṁ yo manussesu padhānasammato, yadi so adhammacārī siyā. Ye tassa anujīvino, sabbepi adhammikāva honti. Sāmisampadā hi pakatisampadaṁ sampādeti. Yasmā ca etadeva, tasmā sabbaṁ raṭṭhaṁ dukkhaṁ seti, rājā ce hoti adhammiko. Sukiccharūpā vatāti suṭṭhu kicchāpannarūpā vata. Upadhīsūti kāmaguṇūpadhīsu. Rattāti rāgābhibhūtā. Kaṭukanti dukkhaṁ.",
  "atk-s0519a6:20": "Kukkuccajanakeneva pattavaṭṭippabhavassa upacchinnattā phaluppatti kadaliyā parābhavāya hotīti āha – ‘‘phalaṁ ve kadaliṁ hantī’’ti. Tathā phalapariyosānattā osadhīnaṁ ‘‘phalaṁ veḷuṁ phalaṁ naḷa’’nti vuttaṁ. Vaḷavāya kucchismiṁ gadrabhassa jātā assatarī nāma, sā gabbhaṁ gaṇhitvā kāle sampatte vijāyituṁ na sakkoti. Pādehi bhūmiṁ paharantī tiṭṭhati, athassa cattāro pāde catūsu khāṇukesu bandhitvā kucchiṁ phāletvā potakaṁ nīharanti, sā tattheva marati. Tena vuttaṁ – ‘‘gabbho assatariṁ yathā’’ti. Idaṁ vuttaṁ hoti – yathā attano phalaṁ kadaliveḷunaḷepi vināseti, gabbho ca assatariṁ, evaṁ attano kammaphalabhūto sakkāro asappurisaṁ vināsetīti.",
  "atk-s0519a6:21": "Kodhamakkhagarūti kujjhanalakkhaṇaṁ kodhaṁ, paraguṇamakkhanalakkhaṇaṁ makkhañca garuṁ katvā uddhaṁ katvā ukkhipitvā caranto. Sukhetteti sukhettepi. Pūtibījaṁvāti pūtibhāvaṁ gataṁ bījaṁ viya. Chakaṇarasādiparibhāvanasukkhāpanasukhasayādīni akaraṇena bījadosaduṭṭhanti attho.",
  "atk-s0519a6:22": "91.",
  "atk-s0519a6:23": "Cetasāti attano cittena. Cetoti tassa puggalassa cittaṁ. Pariccāti paricchinditvā. Iriyatīti pavattati. Yathābhatanti yathā kiñci āharitvā ṭhapitaṁ.",
  "atk-s0519a6:24": "Mākatthāti mā akattha. Na pamutyatthīti pamokkho natthi. Upeccāpīti sañciccāpi, buddhipubbenāpīti attho.",
  "atk-s0519a6:25": "‘‘Adhammenā’’ti vatvāpi ‘‘musāvādenā’’ti vacanaṁ musāvādassa mahāsāvajjabhāvadassanatthaṁ. Tenevāha – ‘‘ekaṁ dhammaṁ atītassā’’tiādi (dha. pa. 176), tathā ‘‘evaṁ parittaṁ kho, rāhula, tesaṁ sāmaññaṁ, yesaṁ natthi sampajānamusāvāde lajjā’’tiādi (ma. ni. 2.108). Taṁ kathaṁ nu bhavissatīti taṁ dhanaṁ kena nu pakārena tesaṁ bhavissati. Adhammena tesaṁ sambhatattā tesu naciraṭṭhitikaṁ hotīti attho. Antarāyā su bhavissantīti adhammiyavohārādito rājantarāyādayo bhavissanti. Sūti nipātamattaṁ. Sambhatassa vinassatīti imassa sambhataṁ sajjitaṁ vinassati. Sagganti sugatiṁ. Sā hi rūpādīhi sobhanehi aggoti saggoti adhippetā. Ettāvatāti diṭṭhadhammikasamparāyikānaṁ atthānaṁ hāniyā. Hatāti vinaṭṭhā.",
  "atk-s0519a6:26": "Vivaṭṭateti nivaṭṭati. Lobhā khaṇati attānanti lobhahetu apuññāni karonto kāyavisamādiyogena attānaṁ khaṇati nāma. Mittehi jīratīti mittabhāvehi hāyati.",
  "atk-s0519a6:27": "Carantīti catūhi iriyāpathehi akusalameva karontā vicaranti. Bālāti idhalokatthaṁ paralokatthañca ajānantā idha bālā nāma. Dummedhāti nippaññā. Na hi paññāya duṭṭhattaṁ nāma atthi. Amittenevāti amittabhūtena viya verinā viya hutvā. Kaṭukapphalanti tikhiṇaphalaṁ, dukkhaphalanti attho. Na taṁ kammaṁ kataṁ sādhu, yaṁ katvā anutappatīti yaṁ kammaṁ nirayādīsu nibbattanasamatthaṁ dukkhudayaṁ katvā anussaritānussaritakkhaṇe anutappati anusocati, taṁ kataṁ na sādhu na sundaraṁ na bhaddakaṁ. Yassa assumukhoti yassa assūhi tintamukho rodanto vipākaṁ paṭisevati anubhoti.",
  "atk-s0519a6:28": "Dukkaranti vattapaṭivattapūraṇādivasena ābhisamācārikasīlassa kātuṁ asakkuṇeyyatāya dukkaraṁ. Samādānato paṭṭhāya khaṇḍaṁ akatvā visesato ādibrahmacariyakassa carimakacittaṁ pāpetabbatāya duttitikkhaṁ, sīlasaṁvarādayo vā aparikkhate katvā sampādetuṁ asakkuṇeyyatāya dukkaraṁ. Adhivāsetabbānaṁ pana dussahanato khantisaṁvaraṁvasena duttitikkhaṁ. Abyattenāti mandapaññena. Sāmaññanti samaṇabhāvo. Tatthāti tassa sāmaññassa. Sambādhāti dunnivatthaduppārutamātugāmādisammaddā. Yatthāti sīlasaṁvarādīnaṁ paribandhabhūtesu sambādhasaṅkhātesu visabhāgārammaṇādīsu . Atha vā dukkarantipadassa atthaṁ dassetuṁ duttitikkhanti vuttaṁ. Duttitikkhanti dukkhamaṁ duradhivāsiyaṁ. Abyattenāti bālena. Sāmaññanti samaṇadhammo. Idaṁ vuttaṁ hoti – yaṁ paṇḍitā kulaputtā dasapi vassāni vīsatipi…pe… saṭṭhipi vassāni dantebhi dantamādhāya jivhāya tāluṁ āhacca cetasā cittaṁ abhiniggaṇhitvā ekāsanaṁ ekabhattaṁ paṭisevamānā āpāṇakoṭikaṁ brahmacariyaṁ carantā sāmaññaṁ karonti, taṁ bālā abyattā kātuṁ na sakkontīti. Bahūhi tattha sambādhāti tasmiṁ sāmaññasaṅkhāte ariyamagge bahū sambādhā, maggādhigamāya paṭipannassa bahū parissayāti attho.",
  "atk-s0519a6:29": "Appameyyaṁ paminantoti appameyyaṁ khīṇāsavapuggalaṁ ‘‘ettakasīlo ayaṁ ettakasamādhi ettakapañño’’ti evaṁ minanto. Kodha vidvā vikappayeti ko idha vidvā medhāvī vikappeyya, khīṇāsavova khīṇāsavaṁ minanto vikappeyyāti dīpeti. Nivutaṁ maññeti yo pana puthujjano minetuṁ ārabhati, taṁ nivutaṁ avakujjapaññaṁ maññāmi. Akissavanti kissavā vuccati paññā, nippaññanti attho.",
  "atk-s0519a6:30": "Kuṭhārīti attacchedakaṭṭhena kuṭhārisadisī pharusavācā. Chindatīti kusalamūlasaṅkhāte mūleyeva nikantati. Visaṁ halāhalaṁ ivāti halāhalasaṅkhātaṁ visaṁ iva. Evaṁ viraddhaṁ pātetīti viraddhaṁ aparaddhaṁ khalitapuggalaṁ evaṁ apāyesu vinipāteti. Vācā dubbhāsitā yathāti yathā vācā ariyūpavādanavasena dubbhāsitā.",
  "atk-s0519a6:31": "92.",
  "atk-s0519a6:32": "Nindiyanti nindanīyaṁ. Taṁ vā nindati yo pasaṁsiyoti yo guṇavisiṭṭhatāya pasaṁsāraho puggalo, taṁ vā so pāpicchatādīni āropetvā garahati. Vicinātīti upacināti. Kalinti aparādhaṁ. Ayaṁ kalīti ayaṁ aparādho. Akkhesūti jūtakīḷanakkhesu. Sabbassāpi sahāpi attanāti sabbena attano dhanenāpi attanāpi saddhiṁ. Sugatesūti sobhanagamanattā, sundaraṁ ṭhānaṁ gatattā, sammā gatattā, sammā ca gadattā sugatasaṅkhātesu buddhādīsu. Manaṁ padosayeti yo manaṁ padoseyya, tassa ayaṁ manopadoso eva mahattaro kalīti vuttaṁ hoti. Kasmā? Yasmā sataṁ sahassānaṁ…pe… pāpakanti. Tattha sataṁ sahassānanti nirabbudagaṇanāya satasahassaṁ. Chattiṁsatīti aparāni chattiṁsati nirabbudāni. Pañca cāti abbudagaṇanāya pañca ca abbudāni. Tasmā vassagaṇanāya ettako so kālo, yaṁ kālaṁ ariyagarahivācaṁ manañca paṇidhāya pāpakaṁ nirayaṁ upeti, tattha paccatīti vuttaṁ hoti. Idañca saṅkhepena padumaniraye āyuppamāṇaṁ, vitthārena pana parato āgamissati.",
  "atk-s0519a6:33": "Lobhaguṇeti ‘‘guṇo’’ti bālehi diṭṭhattā, anekakkhattuṁ pavattitattā ca lobhoyeva lobhaguṇo, tasmiṁ lobhaguṇe, taṇhāyāti attho. Anuyuttoti anu anu yutto. Avadaññūti avacanaññū, buddhānampi ovādassa aggahaṇato. Maccharīti pañcavidhamacchariyena maccharī. Pesuṇiyaṁ anuyuttoti pesuṇiyasmiṁ anuyutto aggasāvakānaṁ bhedanena. Kokālikañhi mīyamānaṁ ovadantena āyasmatā mahāmoggallānena bhāsitā imā gāthāti. Mukhaduggāti mukhavisama. Vibhūtāti vigatabhūta alikavādi. Anariyāti asappurisa. Bhūnahūti bhūtihanaka attano buddhivināsaka. Purisantāti purisādhama. Kalīti alakkhipurisa. Avajātakaputtāti buddhassa bhagavato avajātaputta. Mā bahubhāṇidha nerayikosīti idāni bahubhāṇī mā hohi, nerayiko asi jāto. Rajamākirasīti kilesarajaṁ attani pakkhipasi. Santeti samitakilese khīṇāsave. Kibbisakārīti pāpakāri. Papatanti narakaṁ.",
  "atk-s0519a6:34": "Idaṁ saṁkilesabhāgiyanti idaṁ taṇhādīnaṁ sabhāvabhedato avatthābhedato ca anekabhedakaṁ dassetuṁ anekehi suttapadehi udāharaṇavasena dassitaṁ saṁkilesabhāgiyaṁ suttanti veditabbaṁ.",
  "atk-s0519a6:35": "Pasannenāti kammakammaphalādīni saddahantena.",
  "atk-s0519a6:36": "93.",
  "atk-s0519a6:37": "Iddhanti hatthūpagasīsūpagādialaṅkārehi maṇikanakādīhi ca samiddhaṁ. Phītanti telamadhuphāṇitādīhi ca dhanadhaññādīhi ca vipulaṁ. Ākiṇṇamanussanti nirantaramanussaṁ. Sambādhabyūhanti byūhā vuccanti anibbiddharacchāyo. Yesu paviṭṭhamaggeneva niggacchanti, te sambādhā byūhakā etthāti sambādhabyūhaṁ. Imināpi tassa nagarassa ghanavāsameva dīpeti. Bhantenāti damathaṁ anupagatena, ito cito ca paribbhamantena vā. Apāpakanti alāmakaṁ. Aveccappasādenāti acalappasādena, saccappaṭivedhato āgatena pasādena.",
  "atk-s0519a6:38": "Peccaso labhateti yo bhūte daṇḍena na hiṁsati, so puggalo paraloke manussabhūto manussasukhaṁ devabhūto dibbasukhaṁ ubhayaṁ atikkanto nibbānasukhaṁ labhatīti attho.",
  "atk-s0519a6:39": "94.",
  "atk-s0519a6:40": "Cārikaṁ pakkamissatīti janapadacārikaṁ gamissati. Kasmā pana bhagavā janapadacārikaṁ caratīti? Sattahi kāraṇehi buddhā bhagavanto janapadacārikaṁ caranti – desantaragatānaṁ veneyyānaṁ vinayanattaṁ, tatra ṭhitānaṁ ussukkasamuppādanaṁ, bhāvakānaṁ ekasmiṁ ṭhāne nibaddhavāsapariharaṇaṁ attano ca tattha anāsaṅgadassanaṁ, sambuddhavasitaṭṭhānatāya desānaṁ cetiyabhāvasampādanaṁ, bahūnaṁ sattānaṁ dassanūpasaṅkamanādīhi puññoghappasavanaṁ, avuṭṭhiādiupaddavūpasamanañcāti imehi sattahi kāraṇehi buddhā bhagavanto janapadacārikaṁ carantīti veditabbaṁ.",
  "atk-s0519a6:41": "Isidattapurāṇāti isidatto ca purāṇo ca, tesu isidatto sakadāgāmī. Purāṇo sotāpanno. Sāketeti ‘‘sāketo’’ti laddhanāme attano bhogagāmake. Magge purisaṁ ṭhapesunti tesaṁ kira gāmadvārena bhagavato gamanamaggo, tasmā ‘‘sace bhagavā amhākaṁ suttānaṁ vā pamattānaṁ vā gaccheyya, atha passituṁ na labheyyāmā’’ti maggamajjhe purisaṁ ṭhapesuṁ. Anubandhiṁsūti na dūratova, piṭṭhito piṭṭhito anubandhiṁsu. Bhagavā hi sakaṭamaggassa majjhe jaṅghamaggena agamāsi, itare ubhosu passesu anugacchantā agamaṁsu. Maggā okkammāti buddhā hi kenaci saddhiṁ gacchantāva paṭisanthāraṁ karonti kenaci saddhiṁ ṭhitā kenaci saddhiṁ divasabhāgampi nisinnā, tasmā bhagavā cintesi – ‘‘ime mayhaṁ sāsane vallabhā āgataphalā, imehi saddhiṁ nisīditvā divasabhāgaṁ paṭisanthāraṁ karissāmī’’ti. Maggato okkamitvā yenaññataraṁ rukkhamūlaṁ tenupasaṅkami. Paññatte āsane nisīdīti te kira chattupāhanakattaradaṇḍapādabbhañjanatelāni ceva aṭṭhavidhañca pānakaṁ sarabhapādapallaṅkañca gāhāpetvā āgamaṁsu. Atha naṁ pallaṅkaṁ paññapetvā adaṁsu. Satthā tattha nisīdi. Ekamantaṁ nisīdiṁsūti ‘‘chattupāhanādīni bhikkhusaṅghassa dethā’’ti vatvā bhagavantaṁ vanditvā ekamantaṁ nisīdiṁsu.",
  "atk-s0519a6:42": "Sāvatthiyākosalesu cārikaṁ pakkamissatītiādi sabbaṁ majjhimadesavaseneva vuttaṁ. Kasmā? Niyatāciṇṇattā. Bhagavato hi cārikacaraṇaṁ majjhimadeseyeva. Sacepi paccantadese gacchati, majjhimadeseyeva aruṇaṁ uṭṭhāpetīti niyatāciṇṇaṁ, tasmā majjhimadesavaseneva vuttaṁ. Kāsīsūti kāsiraṭṭhato. Tathā magadhesūti magadharaṭṭhato. Āsanne no bhagavā bhavissatīti ettha na kevalaṁ āsannattā eva tesaṁ somanassaṁ hoti, atha kho ‘‘idāni dānaṁ dātuṁ gandhamālādipūjaṁ kātuṁ dhammaṁ sotuṁ pañhaṁ pucchituṁ labhissāmā’’ti nesaṁ somanassaṁ hoti.",
  "atk-s0519a6:43": "Tasmātiha thapatayo sambādho gharāvāsoti thapatayo yasmā tumhākaṁ mayi dūrībhūte anappakaṁ domanassaṁ āsanne anappakaṁ somanassaṁ hoti, tasmāpi veditabbametaṁ ‘‘sambādho gharāvāso’’ti. Gharāvāsassa hi dosena tumhākaṁ evaṁ hoti. Sace pana gharāvāsaṁ pahāya pabbajitā assatha, evaṁ vo mayā saddhiṁyeva gacchantānañca āgacchantānañca taṁ na bhaveyyāti imamatthaṁ dīpento evamāha. Tattha sakiñcanasapalibodhaṭṭhena sambādhatā veditabbā. Mahāghare vasantassāpi hi sakiñcanasapalibodhaṭṭhena gharāvāso sambādhova. Rajopathoti rāgādirajānaṁ āgamanapatho, āgamanaṭṭhānanti attho. Abbhokāso pabbajjāti pabbajjā pana akiñcanaapalibodhaṭṭhena abbhokāso. Caturatanikepi hi gabbhe dvinnaṁ bhikkhūnaṁ pallaṅkena pallaṅkaṁ ghaṭṭetvā nisinnānampi akiñcanāpalibodhaṭṭhena pabbajjā abbhokāso nāma hoti. Alañca pana vo thapatayo appamādāyāti evaṁ sambādhagharāvāse vasantānaṁ tumhākaṁ appamādameva kātuṁ yuttanti attho.",
  "atk-s0519a6:44": "Nāgāti hatthino. Opavayhāti rañño ārohanayoggā. Ekaṁ purato ekaṁ pacchato nisīdāpemāti te kira dvepi janā sabbālaṅkārapaṭimaṇḍitā dvīsu nāgesu tā itthiyo evaṁ nisīdāpetvā rañño nāgaṁ majjhe katvā ubhosu passesu gacchanti, tasmā evamāhaṁsu. Nāgopi rakkhitabboti yathā kiñci visesitaṁ na karoti, evaṁ rakkhitabbo hoti. Tāpi bhaginiyoti yathā pamādaṁ nāpajjanti, evaṁ rakkhitabbā honti. Attāpīti sitakathitavikkhepitādīni akarontehi attāpi rakkhitabbo hoti . Evaṁ karonto hi ‘‘sāmidubbhako eso’’ti niggahetabbo hoti.",
  "atk-s0519a6:45": "Tasmātiha thapatayoti yasmā tumhe rājā niccaṁ rājabhaṇḍaṁ paṭicchāpeti, tasmāpi sambādho gharāvāso rajopatho. Yasmā pana paṁsukūlikaṁ bhikkhuṁ evaṁ paṭicchāpento natthi, tasmā abbhokāso pabbajjā, evaṁ sabbatthāpi. Alañca kho thapatayo appamādāya, appamādameva karothāti dasseti.",
  "atk-s0519a6:46": "Muttacāgoti vissaṭṭhacāgo. Payatapāṇīti āgatāgatānaṁ dānatthāya dhotahattho. Vosaggaratoti vosaggasaṅkhāte cāge rato. Yācayogoti yācitabbayutto. ‘‘Yājayogo’’tipi pāṭho, dānayuttoti attho. Dānasaṁvibhāgaratoti etena appamattakampi kiñci labhitvā tatopi saṁvibhāge rato. Appaṭivibhattanti ‘‘idaṁ amhākaṁ bhavissati, idaṁ ayyāna’’nti evaṁ akatavibhāgaṁ, sabbaṁ dātabbameva hutvā ṭhitanti attho. Imehi kho thapatayo catūhi dhammehi samannāgato ariyasāvako sotāpanno hotīti sotāpanno imehi dhammehi samannāgato hotīti attho. Etena sotāpannena imesaṁ catunnaṁ dhammānaṁ ekantato labbhamānataṁ dasseti.",
  "atk-s0519a6:47": "Evaṁ tesaṁ thapatīnaṁ imehi catūhi dhammehi samannāgataṁ pariyāyena dassetvā idāni nippariyāyena taṁ dassetuṁ ‘‘tumhe kho thapatayo’’tiādi vuttaṁ.",
  "atk-s0519a6:48": "95.",
  "atk-s0519a6:49": "Sahassaṁ kappakoṭiyoti sahassaṁ attabhāvā ahesunti attho. ‘‘Asīti kappakoṭiyo’’tipi pāṭho, asītiāyukappakoṭiyo ahesunti attho. Kattha pana te ahesunti? Āha ‘‘deve ceva manusse cā’’ti, devesu ceva manussesu cāti attho. Saṁviruḷhamhīti samantato pallavaggahaṇena viruḷhe. Alabhiṁhanti alabhiṁ ahaṁ. Ajja tiṁsaṁ tato kappāti tato kappato ajja sampati ayaṁ kappo tiṁsatimo. Tassā saññāya vāsanāti tassa buddhagatāya saññāya vāsanato.",
  "atk-s0519a6:50": "Taṇhānighātakoti taṇhāya samucchedako. Vaṭaṁsakoti pupphamayakaṇṇiko. Sabbapupphehilaṅkatoti nānāpupphehi alaṅkato. Lapanantarāti uttarādharoṭṭhānaṁ antarato. Okkāti pabhā. Muddhanantaradhāyathāti muddhani antaradhāyatha. Kaṅkhaṁ vitarāti vimatiṁ vinodehi. Yassa taṁ sabbadhammesu, sadā ñāṇaṁ pavattatīti tanti nipātamattaṁ. Yassa sabbadhammesu ākaṅkhappaṭibaddhattā sadā ñāṇaṁ pavattati. So sabbaññū bhagavā theraṁ ānandaṁ etadabravīti sambandho. Rājā raṭṭhe bhavissatīti sabbasmiṁ raṭṭhe rājā bhavissati. Carimanti carimabhavaṁ. Sacchikatvāti paccakkhaṁ katvā. Dhammatanti catusaccadhammaṁ, paccekabodhiṁ vā.",
  "atk-s0519a6:51": "96.",
  "atk-s0519a6:52": "Suvaṇṇacchadanaṁ nāvanti ubhosu passesu suvaṇṇālaṅkārehi paṭimaṇḍitavasena chāditaṁ suvaṇṇanāvaṁ. Pañhaṁ puṭṭhā viyākāsi, sakkassa iti me sutanti yathā sā devatā pañhaṁ puṭṭhā sakkassa byākāsi, evaṁ mayāpi sutanti āyasmā mahāmoggallāno attanā yathāsutaṁ taṁ bhagavato vadati.",
  "atk-s0519a6:53": "Paṁsuthūpesūti sarīradhātuṁ abbhantare ṭhapetvā paṁsūhi katathūpesu. Evañhi te bhagavantaṁ uddissakatā nāma honti, tenevāha – ‘‘uddissakatesu dasabaladharāna’’nti.",
  "atk-s0519a6:54": "97.",
  "atk-s0519a6:55": "Devaputtasarīravaṇṇāti devaputtasarīrasadisavaṇṇā. Subhagasaṇṭhitīti sobhaggayuttasaṇṭhānā. Uḷāraṁ vata taṁ āsīti taṁ mayā kataṁ puññaṁ uḷāraṁ vata ahosi. Yāhanti yā ahaṁ. Satasahassaṁ kappe, mudito thūpaṁ apūjesīti thūpaṁ pūjetvā satasahassaṁ āyukappe ahaṁ muditoti attho. Anāgantuna vinipātanti apāyupapattiṁ anupagantvā. Yaṁ cakkhunti yaṁ paññācakkhuṁ. Paṇihitanti ṭhapitaṁ. Vimuttacittamhīti vimuttacitto amhi. Vidhūtalatoti vidhūtataṇhālato, samucchinnataṇhoti attho.",
  "atk-s0519a6:56": "98.",
  "atk-s0519a6:57": "Sāmākapatthodanamattanti sāmākatiṇānaṁ nāḷikodanamattaṁ. Akhileti pañcannaṁ cetokhilānaṁ abhāvena akhile. Tasmiñca okappayi dhammamuttamanti tasmiṁ paccekabuddhe uttamadhammaṁ paccekabodhiṁ ‘‘uttamadhammena nāma imasmiṁ bhavitabba’’nti saddahiṁ. ‘‘Tasmiñca dhamme paṇidhesiṁ mānasa’’nti iminā paṭiladdhadhammaṁ ahampi sacchikareyyanti cittaṁ paṇidahiṁ. Bhave kudāsupi ca mā apekkhavāti katthaci bhave apekkhavā mā bhaveyyanti ca paṇidhesiṁ mānasanti sambandho.",
  "atk-s0519a6:58": "Kurūsūti uttarakurūsu. Dīghāyukesūti tesaṁ vassasahassāyukatāya vuttaṁ. Amamesūti apariggahesu. Pāṇīsūti sattesu. Ahīnagāmīsūti yathāladdhasampattīhi yāvatāyukaṁ aparihīnasabhāvesu . Tidasopapajjathāti tāvatiṁso hutvā upapajjiṁ, tidase vā tāvatiṁsabhavane upapajjiṁ. Visiṭṭhakāyūpagatoti visiṭṭhakāyesu nānāvaṇṇakāyesu upagato. Yasassisūti parivāravantesu. Hitāhitāsihīti kusalākusale vītivattīhi. Paccakkhaṁ khvimanti paccakkhaṁ kho imaṁ vacananti adhippāyo.",
  "atk-s0519a6:59": "Sakāsīti so akāsi. Balimābhihārīti pūjābaliṁ abhihari. Patitassa ekanti tassa hatthato ekapupphaṁ patitaṁ.",
  "atk-s0519a6:60": "Upariṭṭhanti upari vehāse ṭhitaṁ. Ariṭṭhanti ariṭṭhaṁ nāma paccekasambuddhaṁ. Ajjhattañca bahiddhā cāti ajjhattavisayā ca bahiddhavisayā ca. Ye me vijjiṁsūti ye me pubbe vijjamānā ahesuṁ. Jātimaraṇasaṁsāro, natthi dāni punabbhavoti punappunaṁ jāyanamīyanabhūto saṁsāro punabbhavoti ca vuccati, so ca dāni natthīti attho.",
  "atk-s0519a6:61": "Idaṁ vāsanābhāgiyaṁ suttanti idaṁ vāsanābhāgapuññavibhāvanānaṁ nānāsuttapadānaṁ udāharaṇavasena dassitaṁ vāsanābhāgiyaṁ suttanti veditabbaṁ.",
  "atk-s0519a6:62": "99.",
  "atk-s0519a6:63": "‘‘Uddhaṁ adho…pe… apunabbhavāyā’’ti idaṁ nibbedhabhāgiyaṁ suttanti vuttaṁ oghataraṇassa ariyamaggakiccattā. Na cetanā karaṇīyāti na cittaṁ uppādetabbaṁ. Dhammatāti dhammasabhāvo.",
  "atk-s0519a6:64": "100.",
  "atk-s0519a6:65": "Yadā haveti yasmiṁ have kāle. Pātubhavantīti uppajjanti. Dhammāti anulomapaccayākārapaṭivedhasādhakā bodhipakkhiyadhammā. Pātubhavantīti vā pakāsenti, abhisamayavasena pākaṭā honti. Dhammāti catuariyasaccadhammā. Ātāpo vuccati kilesasantāpanaṭṭhena vīriyaṁ. Ātāpinoti sammappadhānavīriyavato. Jhāyatoti ārammaṇūpanijjhānalakkhaṇena lakkhaṇūpanijjhānalakkhaṇena ca jhānena jhāyantassa. Brāhmaṇassāti bāhitapāpassa khīṇāsavassa. Athassa kaṅkhā vapayanti sabbāti athassa evaṁ pātubhūtadhammassa yā tā ‘‘ko nu kho, bhante, phusatīti? No kallo pañhoti bhagavā avocā’’tiādinā (saṁ. ni. 2.12) nayena ‘‘katamaṁ nu kho, bhante, jarāmaraṇaṁ, kassa panidaṁ jarāmaraṇanti? No kallo pañhoti bhagavā avocā’’tiādinā (saṁ. ni. 2.35) ca nayena paccayākārakaṅkhā vuttā. Yā ca paccayākārasseva appaṭividdhattā ‘‘ahosiṁ nu kho ahamatītamaddhāna’’ntiādikā (ma. ni. 1.18; saṁ. ni. 2.20) soḷasakaṅkhā ‘‘buddhe kaṅkhati dhamme kaṅkhatī’’tiādikā (dha. sa. 1008) aṭṭha ca kaṅkhā āgatā, tā sabbā vapayanti apagacchanti nirujjhanti, kasmā? Yato pajānāti sahetudhammaṁ, yasmā avijjādikena hetunā sahetukaṁ imaṁ saṅkhārādiṁ kevalaṁ dukkhakkhandhadhammaṁ pajānāti aññāsi paṭivijjhati.",
  "atk-s0519a6:66": "Yato khayaṁ paccayānaṁ avedīhi yasmā paccayānaṁ khayasaṅkhātaṁ nibbānaṁ avedi aññāsi paṭivijjhi, tasmā yadāssa ātāpino jhāyato brāhmaṇassa vuttappakārā dhammā pātubhavanti. Athassa yā nibbānassa aviditattā kaṅkhā uppajjeyyuṁ, sabbāpi tā kaṅkhā vapayantīti.",
  "atk-s0519a6:67": "Āraññanti āraññakaṁ. Aññātuñchena yāpentanti kulesu aññāto niccanavoyeva hutvā uñchena piṇḍacariyāya yāpentaṁ. Atha vā abhilakkhitesu issarajanagehesu kaṭukabhaṇḍasambhāraṁ sugandhabhojanaṁ pariyesantassa uñchanaṁ ñātuñchanaṁ nāma, gharapaṭipāṭiyā pana dvāre ṭhitena laddhamissakabhojanaṁ aññātuñchanaṁ nāma. Idaṁ idha adhippetaṁ. Tena yāpentaṁ. Kāmesu anapekkhinanti vatthukāmakilesakāmesu nirapekkhaṁ.",
  "atk-s0519a6:68": "Chetvāti vadhitvā. Sukhaṁ setīti kodhapariḷāhena aparidayhamānattā sukhaṁ sayati. Na socatīti kodhavināsena vinaṭṭhadomanassattā na socati. Visamūlassāti dukkhavipākassa. Madhuraggassāti yaṁ akkuṭṭhassa paccakkositvā pahaṭassa paṭippaharitvā sukhaṁ uppajjati, taṁ sandhāya so ‘‘madhuraggo’’ti vutto. Imasmiñhi ṭhāne pariyosānaṁ ‘‘agga’’nti vuttaṁ. Ariyāti buddhādayo.",
  "atk-s0519a6:69": "Haneti haneyya. Uppatitanti asamugghāṭitaṁ avikkhambhituppannavasena samudācāruppannavasena samudācarantaṁ. Vinodayeti attano santānato nīhareyya.",
  "atk-s0519a6:70": "101.",
  "atk-s0519a6:71": "Sattiyāti desanāsīsametaṁ, ekatodhārādinā satthenāti attho. Omaṭṭhoti pahaṭo. Cattāro hi pahārā omaṭṭho ummaṭṭho maṭṭho vimaṭṭhoti. Tattha upari ṭhatvā adhomukhaṁ dinnappahāro omaṭṭho nāma, adho ṭhatvā uddhaṁ mukhaṁ dinnappahāro ummaṭṭho nāma, aggaḷasūci viya vinivijjhitvā kato maṭṭho nāma, seso sabbopi vimaṭṭho nāma. Imasmiṁ pana ṭhāne omaṭṭho gahito. So hi sabbadāruṇo duruddharaṇasallo duttikiccho antodoso antopubbalohito ca hoti. Pubbalohitaṁ anikkhamitvā vaṇamukhaṁ pariyonandhitvā tiṭṭhati. Pubbalohitaṁ nīharitukāmehi mañcena saddhiṁ bandhitvā adhosiro kātabbo hoti, maraṇaṁ vā maraṇamattaṁ vā dukkhaṁ pāpuṇāti. Paribbajeti vihareyya.",
  "atk-s0519a6:72": "Imāya gāthāya kiṁ kathitaṁ? Yathā sattiyā omaṭṭhapuriso sallubbāhanavaṇatikicchanānaṁ atthāya vīriyaṁ ārabhati payogaṁ karoti parakkamati. Yathā ca dayhamāne matthake ādittasiro tassa nibbāpanatthāya vīriyaṁ ārabhati payogaṁ karoti parakkamati, evamevaṁ bhikkhu kāmarāgappahānāya sato appamatto hutvā vihareyya bhagavāti kathesi.",
  "atk-s0519a6:73": "Evaṁ devatāya kathite atha bhagavā cintesi – ‘‘imāya devatāya upamā daḷhaṁ katvā ānītā, atthaṁ pana parittakaṁ gahetvā ṭhitā. Punappunaṁ kathentīpi hi esā kāmarāgassa vikkhambhanappahānameva katheyya, yāva ca kāmarāgo maggena na samugghāṭiyyati, tāva anubandhova hotī’’ti tameva upamaṁ gahetvā paṭhamamaggavasena devatāya vinivaṭṭetvā dassento ‘‘sattiyā viya omaṭṭho’’ti dutiyagāthamāha. Tassattho purimanayānusārena veditabbo.",
  "atk-s0519a6:74": "Lokāmisanti kāmaguṇo. Santipekkhoti sabbasaṅkhārūpasamaṁ nibbānaṁ apekkhamāno. Paññavāti paññavanto. Pahitattoti nibbānaṁ patipesitacitto. Virato kāmasaññāyāti yāya kāyaci sabbato kāmasaññāya catutthamaggasampayuttāya samucchedaviratiyā virato. ‘‘Viratto’’tipi pāṭho. Kāmasaññāyāti pana bhummavacanaṁ hoti. Sagāthāvagge (saṁ. ni. 1.96) ‘‘kāmasaññāsū’’ti pāṭho. Catūhi maggehi dasannampi saṁyojanānaṁ atītattā sabbasaṁyojanātīto. Catutthamaggeneva vā uddhambhāgiyasaṁyojanātīto tatra tatrābhinandanato nandisaṅkhātāya taṇhāya tiṇṇañca bhavānaṁ parikkhīṇattā nandibhavaparikkhīṇo. So tādiso khīṇāsavo bhikkhu gambhīre saṁsāraṇṇave na sīdati.",
  "atk-s0519a6:75": "Saddahānoti yena pubbabhāge kāyasucaritādibhedena, aparabhāge ca sattattiṁsabodhipakkhiyabhedena dhammena arahanto buddhapaccekabuddhabuddhasāvakā nibbānaṁ pattā. Taṁ saddahāno arahataṁ dhammaṁ nibbānappattiyā lokiyalokuttarapaññaṁ labhati, tañca kho na saddhāmattakeneva. Yasmā pana saddhājāto upasaṅkamati, upasaṅkamanto payirupāsati, payirupāsanto sotaṁ odahati, odahitasoto dhammaṁ suṇāti, tasmā upasaṅkamanato paṭṭhāya yāva dhammassavanena sussūsaṁ labhate paññaṁ.",
  "atk-s0519a6:76": "Kiṁ vuttaṁ hoti? Taṁ dhammaṁ saddahitvāpi ācariyupajjhāye kālena kālaṁ upasaṅkamitvāpi vattakaraṇena payirupāsitvā yadā payirupāsanāya ārādhitacittā kiñci vattukāmā honti. Atha adhigatāya sotukāmatāya sotaṁ odahitvā suṇanto labhatīti evaṁ sussūsampi ca satiavippavāsena appamatto subhāsitadubbhāsitaññutāya vicakkhaṇo eva labhati, na itaro. Tenāha – ‘‘appamatto vicakkhaṇo’’ti.",
  "atk-s0519a6:77": "Patirūpakārīti desakālādīni ahāpetvā lokiyassa lokuttarassa dhammassa patirūpaṁ adhigamūpāyaṁ karotīti patirūpakārī. Dhuravāti cetasikavīriyavasena anikkhittadhuro. Uṭṭhātāti kāyikavīriyavasena uṭṭhānasampanno asithilaparakkamo. Vindate dhananti lokiyalokuttaradhanaṁ adhigacchati. Saccenāti vacīsaccena paramatthasaccena ca. Buddhapaccekabuddhaariyasāvakā nibbutiṁ pāpuṇantā kittimpi pāpuṇantiyeva. Dadanti paresaṁ yaṁ kiñci icchitaṁ patthitaṁ dento mittāni ganthati sampādeti karotīti attho. Duddadaṁ vā dadanto ganthati, dānamukhena cattāripi saṅgahavatthūni gahitānīti veditabbāni. Tehi mittāni karonti. Asmā lokā paraṁ lokaṁ, sa ve pecca na socatīti yassa puggalassa ime saddhādayo dhammā vijjanti, so imasmā lokā paraṁ lokaṁ gantvā na socati, sokakāraṇaṁ tassa natthīti attho.",
  "atk-s0519a6:78": "‘‘Yassete caturo dhammā, saddhassa gharamesino;",
  "atk-s0519a6:79": "Saccaṁ dhammo dhiti cāgo, sa ve pecca na socatī’’ti. (saṁ. ni. 1.246; su. ni. 190) –",
  "atk-s0519a6:80": "Gāthaṁ avasesaṁ katvā udāhaṭaṁ. Āḷavakasutte hi imā gāthā āḷavakena ‘‘kathaṁ su labhate pañña’’ntiādinā (saṁ. ni. 1.246; su. ni. 187) puṭṭhena bhagavatā bhāsitāti.",
  "atk-s0519a6:81": "Yena kenaci vaṇṇenāti yena kenaci kāraṇena, pakārena vā. Saṁvāsoti ekasmiṁ ṭhāne sahavāso samāgamo. Tanti tathā samāgataṁ anukampitabbaṁ purisaṁ. Manasā ce pasannenāti karuṇāsamussāhitena pasādena pasannena manasā. Na tena hoti saṁyuttoti tena yathāvuttena anusāsanena kāmacchandādīnaṁ saṁyojanavasena saṁyutto nāma na hoti. Yānukampā anuddayāti yā ariyamaggasampāpanavasena karuṇāyanā, mettāyanā cāti attho.",
  "atk-s0519a6:82": "102.",
  "atk-s0519a6:83": "Rāgo ca doso cāti rāgadosā heṭṭhā vuttanayāva. Kutonidānāti kiṁnidānā kiṁhetukā. Paccattavacanassa hi ayaṁ to-ādeso, samāse cassa lopābhāvo veditabbo. Aratī ratī lomahaṁso kutojāti yāyaṁ pantesu senāsanesu, adhikusalesu ca dhammesu arati ukkaṇṭhitā, yā ca pañcasu kāmaguṇesu rati abhirati āsatti kīḷanādi, yo ca lomahaṁsasamuṭṭhānato lomahaṁsasaṅkhāto cittutrāso, ime tayo dhammā kuto jātā kuto nibbattāti pucchā. Kuto samuṭṭhāyāti kuto uppajjitvā. Manoti kusalacittaṁ. Vitakkāti kāmavitakkādayo. Kumārakā dhaṅkamivosajantīti yathā kumārakā kīḷantā kākaṁ suttena pāde bandhitvā osajanti khipanti, evaṁ kusalamanaṁ akusalavitakkā kuto samuṭṭhāya osajantīti pucchā.",
  "atk-s0519a6:84": "Rāgocāti dutiyagāthā tassā vissajjanaṁ. Tattha itoti attabhāvaṁ sandhāyāha. Attabhāvanidānā hi rāgadosā, arati rati lomahaṁsā ca attabhāvato jātā. Kāmavitakkādayo attabhāvato eva samuṭṭhāya kusalamanaṁ osajanti. Tena tadaññaṁ pakatiādikāraṇaṁ paṭikkhipanto āha – ‘‘itonidānā ito samuṭṭhāyā’’ti. Purimagāthāya vuttanayenettha saddasiddhi veditabbā.",
  "atk-s0519a6:85": "Idāni yvāyaṁ ‘‘itonidānā’’tiādīsu attabhāvanidānā attabhāvato jātā attabhāvato samuṭṭhāyāti attho vutto, taṁ sādhento āha – ‘‘snehajā attasambhūtā’’ti. Ete hi rāgādayo vitakkapariyosānā taṇhāsnehena jātā. Tathā jāyantā ca pañcupādānakkhandhabhede attabhāvasaṅkhāte attani sambhūtā. Tenāha – ‘‘snehajā attasambhūtā’’ti. Idāni tadatthajotikaṁ upamaṁ dasseti ‘‘nigrodhasseva khandhajā’’ti. Tattha khandhajāti khandhesu jātā pārohā. Idaṁ vuttaṁ hoti – yathā nigrodhassa khandhajasaṅkhātā pārohā āporasasaṅkhāte snehe sati jāyanti, jāyantā ca tasmiṁyeva nigrodhe tesu tesu sākhappadesesu sambhavanti, evaṁ ete rāgādayo ajjhattaṁ taṇhāsnehe sati jāyanti, jāyantā ca tasmiṁyeva attabhāve tesu tesu cakkhādippadesesu iṭṭhārammaṇesu sambhavanti. Tena vuttaṁ – ‘‘snehajā attasambhūtā’’ti. Puthu visattā kāmesūti yasmā rāgopi pañcakāmaguṇikādivasena, dosopi āghātavatthuādivasena aratiādayopi tassa tassa bhedassa vasenāti sabbathā sabbepime kilesā puthu anekappakārā hutvā vatthudvārārammaṇādivasena tesu tesu kāmesu tathā tathā visattā laggā saṁsibbitvā ṭhitā. Kimiva? Māluvāva vitatā vane yathā vane vitatā māluvā tesu tesu rukkhasākhappasākhādibhedesu visattā hoti laggā saṁsibbitvā ṭhitā, evaṁ ete kilesā dhammā, tasmā ettha puthupabhedesu vatthukāmesu visattaṁ kilesagahanaṁ.",
  "atk-s0519a6:86": "Ye naṁ pajānanti yatonidānaṁ, te naṁ vinodenti suṇohi yakkha. Tassattho – ye sattā naṁ kilesagahanaṁ ‘‘itonidānaṁ esa uppajjatī’’ti jānanti, te naṁ taṇhāsinehasinehite attabhāve uppajjatīti ñatvā taṁ taṇhāsinehaṁ ādīnavānupassanādibhāvanāñāṇagginā visosentā vinodenti pajahanti, evaṁ amhākaṁ bhāsitaṁ suṇohi yakkhāti. Te duttaraṁ oghamimaṁ taranti, atiṇṇapubbaṁ apunabbhavāyāti ye hi saṁkilesagahanaṁ vinodenti, te ekantena maggaṁ bhāventi. Na hi maggabhāvanaṁ vinā kilesavinodanaṁ atthi. Evaṁ maggaṁ bhāventā te pakatiñāṇena duttaraṁ kāmoghādiṁ catubbidhaṁ oghaṁ iminā dīghena addhunā supinantenapi atiṇṇapubbaṁ anatikkantapubbaṁ apunabbhavāya nibbānāya taranti.",
  "atk-s0519a6:87": "Dukkaraṁ bhagavāti eko kira devaputto pubbayogāvacaro bahalakilesatāya sappayogena kilese vikkhambhento samaṇadhammaṁ katvā pubbahetumandatāya ariyabhūmiṁ appatvāva kālaṁ katvā devaloke nibbatto, so tathāgataṁ upasaṅkamitvā dukkarabhāvaṁ ārocento evamāha. Tattha dukkaranti dasapi vassāni…pe… saṭṭhipi vassāni ekantaparisuddhassa samaṇadhammassa karaṇaṁ nāmetaṁ dukkaraṁ. Sekkhāti satta sekkhā. Sīlasamāhitāti sīlena samāhitā samupetā. Ṭhitattāti patiṭṭhitasabhāvā. Evaṁ pucchitapañhaṁ vissajjitvā uparipañhaṁ samuṭṭhāpanatthaṁ ‘‘anagāriyupetassā’’tiādimāha. Tattha anagāriyupetassāti anagāriyaṁ niggehabhāvaṁ upagatassa, pabbajitassāti attho. Tuṭṭhīti catupaccayasantoso.",
  "atk-s0519a6:88": "Bhāvanāyāti cittavūpasamabhāvanāya. Te chetvā maccuno jālanti ye rattindivaṁ indriyūpasame ratā, te dussamādahaṁ cittaṁ samādahanti. Ye samāhitacittā, te catupaccayasantosaṁ pūrentā na kilamanti. Ye santuṭṭhā, te sīlaṁ pūrentā na kilamanti. Ye sīle patiṭṭhitā satta sekkhā, te ariyā maccuno jālasaṅkhātaṁ kilesajālaṁ chinditvā gacchanti.",
  "atk-s0519a6:89": "Duggamoti saccametaṁ, bhante, ye indriyūpasame ratā, te dussamādahaṁ cittaṁ samādahanti. Ye samāhitacittā, te catupaccayasantosaṁ pūrentā na kilamanti. Ye santuṭṭhā, te sīlaṁ pūrentā na kilamanti. Ye sīle paramaggāhino satta sekkhā, te ariyā maccuno jālasaṅkhātaṁ kilesajālaṁ chinditvā gacchanti. Kiṁ na gamissanti, ayaṁ pana duggamo ‘‘bhagavāvisamo maggo’’ti āha. Tattha kiñcāpi ariyamaggo neva duggamo na visamo, pubbabhāgapaṭipadāya panassa bahū parissayā honti, tasmā evaṁ vutto. Avaṁsirāti ñāṇasirena adhosirā hutvā papatanti. Ariyamaggaṁ ārohituṁ asamatthatāya eva te magge papatantīti vuccanti. Ariyānaṁ samo maggoti sveva maggo ariyānaṁ samo hoti. Visame samāti visamepi sattakāye samā eva.",
  "atk-s0519a6:90": "103.",
  "atk-s0519a6:91": "Idañhi taṁ jetavananti anāthapiṇḍiko devaputto jetavanassa ceva buddhādīnañca vaṇṇabhaṇanatthaṁ āgantvā evamāha. Isisaṅghanisevitanti bhikkhusaṅghanivesitaṁ. Evaṁ paṭhamagāthāya jetavanassa vaṇṇaṁ kathetvā idāni ariyamaggassa vaṇṇaṁ kathento ‘‘kammaṁ vijjā’’tiādimāha. Tattha kammanti maggacetanā. Vijjāti maggapaññā. Dhammoti samādhi, samādhipakkhikā vā dhammā. Sīlaṁ jīvitamuttamanti sīle patiṭṭhitassa jīvitañca uttamanti dasseti. Atha vā vijjāti diṭṭhisaṅkappā. Dhammoti vāyāmasatisamādhayo. Sīlanti vācākammantājīvā. Jīvitamuttamanti etasmiṁ sīle patiṭṭhitassa jīvitaṁ nāma uttamanti. ‘‘Etena maccā sujjhantī’’ti etena aṭṭhaṅgikena maggena sattā visujjhanti.",
  "atk-s0519a6:92": "Tasmāti yasmā maggena sujjhanti, na gottadhanehi, tasmā. Yoniso vicine dhammanti upāyena bodhipakkhiyadhammaṁ vicineyya. Evaṁ tattha visujjhatīti evaṁ tasmiṁ ariyamagge visujjhati. Atha vā yoniso vicine dhammanti upāyena ariyasaccadhammaṁ vicineyya. Evaṁ tattha visujjhatīti evaṁ tesu catūsu ariyasaccesu visujjhati. Idāni sāriputtattherassa vaṇṇaṁ kathento ‘‘sāriputtovā’’tiādimāha. Tattha sāriputtovāti avadhāraṇavacanaṁ, etehi paññādīhi sāriputtova seyyoti vadati. Upasamenāti kilesavūpasamena. Pāraṅgatoti nibbānaṁ gato, yo koci nibbānapatto bhikkhu, na tādiso. Etāvaparamo siyā, na therā uttaritaro nāma sāvako atthīti vadati.",
  "atk-s0519a6:93": "Atītanti atīte pañcakkhandhe. Nānvāgameyyāti taṇhādiṭṭhīhi nānugaccheyya. Nappaṭikaṅkheti taṇhādiṭṭhīhi na pattheyya. Yadatītanti idamettha kāraṇavacanaṁ. Yasmā yaṁ atītaṁ, taṁpahīnaṁ niruddhaṁ atthaṅgataṁ, tasmā taṁ nānugaccheyya. Yasmā ca yaṁ tattha anāgataṁ, taṁ appattaṁ ajātaṁ anibbattaṁ, tasmā tampi na pattheyya. Tattha tatthāti paccuppannampi dhammaṁ yattha yattheva so uppanno, tattha tattheva naṁ aniccānupassanādīhi sattahi anupassanāhi vipassati, araññādīsu vā tattha tattha vipassati. Asaṁhīraṁ asaṁkuppanti idaṁ vipassanāpaṭivipassanādassanatthaṁ vuttaṁ. Vipassanā hi rāgādīhi na saṁhirati na kuppatīti asaṁhīrā asaṁkuppā, taṁ anubrūhaye vaḍḍheyya paṭivipasseyyāti vuttaṁ hoti. Atha vā nibbānaṁ rāgādīhi na saṁhirati na kuppatīti asaṁhīraṁ asaṁkuppaṁ, taṁ vidvā paṇḍito bhikkhu anubrūhaye, punappunaṁ tadārammaṇaṁ phalasamāpattiṁ appento vaḍḍheyyāti attho.",
  "atk-s0519a6:94": "Tassa pana anubrūhanassa atthāya ajjeva kiccamātappanti kilesānaṁ ātāpanaparitāpanena ‘‘ātappa’’nti laddhanāmaṁ vīriyaṁ ajjeva kātabbaṁ. Ko jaññā maraṇaṁ suveti sve jīvitaṁ vā maraṇaṁ vā ko jānāti. Ajjeva dānaṁ dassāmi, sīlaṁ vā rakkhissāmi, aññataraṁ vā pana kusalaṁ karissāmi, ‘‘ajja tāva papañco atthi, sve vā punadivase vā jānissāmī’’ti cittaṁ anuppādetvā ‘‘ajjeva karissāmī’’ti evaṁ vīriyaṁ kātabbanti dasseti. Mahāsenenāti ahivicchikavisasatthādīni hi anekāni maraṇakāraṇāni tassa senāti tāya mahatiyā senāya vasena mahāsenena evarūpena maccunā saddhiṁ ‘‘katipāhaṁ tāva āgamehi, yāvāhaṁ buddhapūjādiṁ attano avassayaṁ kammaṁ karomī’’ti evaṁ mittasanthavākārasaṅkhāto vā ‘‘idaṁ sataṁ vā sahassaṁ vā gahetvā katipāhaṁ āgamehī’’ti evaṁ lañjānuppadānasaṅkhāto vā ‘‘iminā balarāsinā paṭibāhissāmī’’ti evaṁ balarāsisaṅkhāto vā saṅgaro natthi. Saṅgaroti hi mittakaraṇalañjadānabalarāsisaṅkaḍḍhanānaṁ nāmaṁ, tasmā ayamattho vutto. Atanditanti analasaṁ uṭṭhāhakaṁ. Evaṁ paṭipannattā bhaddo ekaratto assāti bhaddekaratto. Itīti evaṁ paṭipannaṁ puggalaṁ ‘‘bhaddekaratto aya’’nti rāgādisantatāya santo buddhamuni ācikkhati.",
  "atk-s0519a6:95": "Cakkhunā paññāya cāti cakkhunā ca paññāya ca. Cakkhubhūtāya vā paññāya. Satiyā paññāya cāti satiyā ca paññāya ca, sativisiṭṭhāya vā paññāya. Kāyenāti nāmakāyena.",
  "atk-s0519a6:96": "Dibbacakkhusuvisuddhanti dibbaṁ cakkhu suvisuddhaṁ, yaṁ sacchikarotīti adhippāyo. Pubbenivāsāti purimāsu jātīsu nivutthakkhandhā. Iddhividhāti iddhikoṭṭhāsā. Nirodhoti nibbānaṁ. Sesaṁ suviññeyyameva.",
  "atk-s0519a6:97": "104.",
  "atk-s0519a6:98": "Yassaselūpamaṁ cittanti ekaghanaṁ selaṁ viya pakativātehi lokadhammavātehi akampanīyato yassa cittaṁ selūpamaṁ. Tenāha – ‘‘ṭhitaṁ nānupakampatī’’ti. Rajanīyesūti lābhādīsu. Kopaneyyeti alābhādike. Kuto naṁ dukkhamessatīti taṁ evaṁ bhāvitacittaṁ vītikkantalokadhammaṁ uttamapurisaṁ lokadhammahetukaṁ dukkhaṁ nānugamissati.",
  "atk-s0519a6:99": "Yo brāhmaṇoti bāhitapāpadhammatāya brāhmaṇo, na diṭṭhamaṅgalikatāya huṁhuṅkārakasāvādipāpadhammayutto hutvā kevalaṁ jātimattena brāhmaṇoti paṭijānāti. So brāhmaṇo bāhitapāpadhammattā huṁhuṅkārappahānena nihuṁhuṅko. Rāgādikasāvābhāvena nikkabhāvo. Sīlasaṁvarena saṁyatacittatāya yatatto. Catumaggañāṇasaṅkhātehi vedehi antaṁ nibbānaṁ, vedānaṁ vā antaṁ gatattā vedantagū. Maggabrahmacariyassa vusitattā vūsitabrahmacariyo. Dhammena so brahmavādaṁ vadeyyāti so ‘‘brāhmaṇo aha’’nti etaṁ vādaṁ vadeyya. Yassa sakalalokasannivāse kuhiñci ekārammaṇepi rāgussado dosussado mohussado mānussado diṭṭhussadoti ime ussadā natthīti attho.",
  "atk-s0519a6:100": "Na gādhatīti na patiṭṭhahati. Sukkāti sukkasaṅkhātā gahā. Yadi candimasūriyādīnaṁ pabhā tattha natthi, tamo eva ca siyāti āsaṅkamāne sandhāyāha ‘‘tamo tattha na vijjatī’’ti. Yadā ca attanāvedītiādīsu evaṁvidhaṁ nibbānaṁ attapaccakkhena ñāṇena yadā vindati, atha rūpārūpadhammato sukhadukkhato ca vippamutto hotīti.",
  "atk-s0519a6:101": "Sakesu dhammesūti sakaattabhāvasaṅkhātesu upādānakkhandhesu. Yebhuyyena hi ajjhattaṁ vipassanābhiniveso hotīti. Etaṁ pisācanti ajakalāpaka, etaṁ tayā vuttaṁ pisācaṁ kilesapisācañca. Pakkulanti tayā kataṁ akkulaṁ pakkulakaraṇañca. Ativattatīti atikkamati.",
  "atk-s0519a6:102": "Nābhinandatiāyantinti purāṇadutiyikaṁ āgacchantiṁ aññaṁ vā na abhinandati cittena na sampaṭicchati. Tameva pakkamantiṁ na socati. Saṅgā saṅgāmajiṁ muttanti pañcavidhāpi saṅgato muttaṁ saṅgāmajiṁ bhikkhuṁ.",
  "atk-s0519a6:103": "Bahvetthāti bahu ettha nhāyati jano, na tena so suddho nāma hotīti adhippāyo.",
  "atk-s0519a6:104": "Jātibalaṁnisedhanti jātibalassa nisedhakaṁ. Sahāyā vatāti samathavipassanābhāvanāya saha ayanavasena sahāyā vata. Kālena kālaṁ sappāyadhammassa savanavasena cirarattaṁ sameti samāgamo etesanti cirarattasametikā. Sithilamārabbhāti sithilaṁ vīriyaṁ katvā.",
  "atk-s0519a6:105": "105.",
  "atk-s0519a6:106": "Tatra kho, bhikkhave, ko visesoti satthu sāvakassa ca pañcasveva upādānakkhandhesu nibbidādayoti pubbabhāgapaṭipattiyaṁ anupādāvimuttiyañca heṭṭhā upari ca visesābhāvaṁ dasseti. Vuttañhetaṁ – ‘‘natthi vimuttiyā nānatta’’nti (a. ni. 5.31; kathā. 355 atthato samānaṁ). Tattha visesābhāvaṁ paccāmasati ‘‘tatra ko viseso’’ti. Adhippayāsoti adhikapayogo. Nānākaraṇanti ca visesoyeva vutto.",
  "atk-s0519a6:107": "Ayaṁ kho, bhikkhave, visesoti bhikkhave, yadipi sāvakassa satthu ca vimuttiyaṁ viseso natthi, sayambhuñāṇena pana savāsanasabbakilese khepetvā sammāsambodhiṁ abhisambujjhitvā anuppannassa ariyamaggassa parasantāne uppādanādisakalasabbaññuguṇasamāyogo. Ayaṁ sammāsambuddhassa paññāvimuttato visesoti. Tattha anuppannassāti avattamānassa. Ariyamaggañhi kassapasammāsambuddho uppādesi. Antarā añño satthā uppādetā nāma nāhosi, tasmā ayaṁ bhagavā anuppannassa maggassa uppādetā nāma. Asañjātassāti tasseva vevacanaṁ. Anakkhātassāti akathitassa. Maggaṁ jānātīti maggaññū. Maggaṁ viditaṁ pākaṭaṁ akāsīti maggavidū. Magge ca amagge ca kovidoti maggakovido. Maggānugāti maggaṁ anugacchantā. Pacchāsamannāgatāti ahaṁ paṭhamaṁ samannāgato, sāvakā pacchā samannāgatā.",
  "atk-s0519a6:108": "106.",
  "atk-s0519a6:109": " ‘‘Nīce kule paccājāto’’tiādinā (a. ni. 4.85; pu. pa. 168) tamena yuttoti tamo. Kāyaduccaritādīhi puna nirayatamupagamanato tamaparāyaṇo. Iti ubhayenapi khandhatamova kathito hoti. ‘‘Aḍḍhe kule paccājāto’’tiādinā (a. ni. 4.85; pu. pa. 168) jotinā yuttoti joti, ālokabhūtoti vuttaṁ hoti. Kāyasucaritādīhi puna saggūpapattibhavūpagamanato jotiparāyaṇo. Iminā nayena itarepi dve veditabbā.",
  "atk-s0519a6:110": "Na taṁ daḷhaṁ bandhanamāhu dhīrāti ettha dhīrāti buddhādayo paṇḍitapurisā. Yaṁ saṅkhalikasaṅkhātaṁ ayena nibbattaṁ āyasaṁ addubandhanasaṅkhātaṁ dārumayañca pabbajatiṇehi rajjuṁ katvā katarajjubandhanañca, taṁ asiādīhi chindituṁ sakkuṇeyyatāya ‘‘thira’’nti na vadantīti attho. Sārattarattāti rattā hutvā rattā. Balavarāgarattāti attho. Maṇikuṇḍalesūti maṇīsu ca kuṇḍalesu ca, maṇicittesu vā kuṇḍalesu. Etaṁ daḷhanti ye maṇikuṇḍalesu sārattarattā, tesu yo rāgo, yā ca puttadāresu apekkhā taṇhā, etaṁ kilesamayaṁ bandhanaṁ paṇḍitapurisā ‘‘daḷha’’nti vadanti.",
  "atk-s0519a6:111": "Ohārinanti ākaḍḍhitvā catūsu apāyesu pātanato avaharati heṭṭhā haratīti ohārinaṁ. Sithilanti bandhanaṭṭhāne chaviādīni akopetvā bandhanabhāvampi ajānāpetvā jalapathathalapathādīsu kammaṁ kātuṁ detīti sithilaṁ. Duppamuñcanti lobhavasena hi ekavārampi uppannaṁ kilesabandhanaṁ daṭṭhaṭṭhānato kacchapo viya dummocayaṁ hotīti duppamuñcaṁ. Etampi chetvānāti etaṁ daḷhampi kilesabandhanaṁ ñāṇakhaggena chinditvā anapekkhino hutvā kāmasukhaṁ pahāya paribbajanti pakkamanti pabbajanti cāti attho.",
  "atk-s0519a6:112": "107.",
  "atk-s0519a6:113": "Cetetīti akusalacetanāvasena ceteti. Pakappetīti tameva akusalacetanaṁ kāyavacīkammabhāvaṁ pāpanavasena kappeti. Anusetīti rāgādianusayova santāne appahīnabhāvena anuseti. Ārammaṇametaṁ hoti viññāṇassa ṭhitiyāti yadetaṁ cetanaṁ pakappanaṁ anusayanañca, etaṁ abhisaṅkhāraviññāṇassa ṭhitiyā pavattiyā paccayo hotīti attho. Ārammaṇe sati patiṭṭhā viññāṇassa hotīti yathāvuttapaccaye sati abhisaṅkhāraviññāṇassa kammaṁ javāpetvā paṭisandhiākaḍḍhanasamatthatāsampādanato patiṭṭhā hoti. Āyatiṁ punabbhavābhinibbatti hotīti āyatiṁ punabbhavasaṅkhātā viññāṇādīnaṁ abhinibbatti hoti.",
  "atk-s0519a6:114": "‘‘No ce, bhikkhave, cetetī’’tiādinā akusalakammameva paṭikkhipati. Ayañhettha saṅkhepattho, yadipi kadāci yonisomanasikārā akusalacetanā nappavattati, anusayā pana appahīnāti, te kusalassa abhisaṅkhāraviññāṇassa patiṭṭhā honti yevāti. Sati ca abhisaṅkhāraviññāṇe āyatiṁ punabbhavābhinibbatti hotīti vattuṁ vaṭṭatiyeva. Tatiyavāro vuttapaṭipakkhanayena veditabbo.",
  "atk-s0519a6:115": "108.",
  "atk-s0519a6:116": "‘‘Neso, bhikkhave, ariyassa vinaye samuddo’’tiādi yadi duppūraṇaṭṭhena saṁsīdanaṭṭhena duratikkamanaṭṭhena sāgaro ‘‘samuddo’’ti vucceyya, tato satabhāgenapi sahassabhāgenapi cakkhuādīsveva ayaṁ nayo labbhatīti dassetuṁ vuttaṁ. Tenāha – ‘‘cakkhu, bhikkhave, purisassa samuddo, tassa rūpamayo vego’’ti, rūpesu sattānaṁ āviñchanato rūpāyatanameva vego cakkhussa vegoti attho.",
  "atk-s0519a6:117": "Yo taṁ rūpamayaṁ vegaṁ sahatīti yo bhikkhu saha visayena cakkhuṁ aniccato dukkhato anattato sammasanto tattha ca nibbindanto virajjanto tappaṭibaddhato kilesajālato vimuccanto abhibhavati. Ayaṁ vuccati, bhikkhave, atari cakkhusamuddanti ayaṁ bhikkhu cakkhusaṅkhātaṁ samuddaṁ tiṇṇoti vuccati.",
  "atk-s0519a6:118": "Aparo nayo – cakkhu, bhikkhave, ariyassa vinaye samuddoti yadipi duppūraṇaṭṭhena yadi vā samudanaṭṭhena samuddo, cakkhumeva samuddo. Tassa hi pathavito yāva akaniṭṭhabrahmalokā nīlādiārammaṇaṁ samosarantaṁ paripuṇṇabhāvaṁ kātuṁ na sakkoti. Evaṁ duppūraṇaṭṭhenapi samuddo. Cakkhu ca tesu tesu nīlādiārammaṇesu samudeti asaṁvutaṁ hutvā osaramānaṁ kilesuppattiyā kāraṇabhāvena sadosabhāvena gacchatīti samudanaṭṭhenapi samuddo. Tathā cakkhuṁ taṇhāsotādīnaṁ uppattidvāratāya tehi santānassa samudanaṭṭhena temanaṭṭhena samuddo. Tassa rūpamayo vegoti samuddassa appamāṇo ūmimayo vego viya tassāpi cakkhusamuddassa samosarantassa nīlādibhedassa ārammaṇassa vasena appameyyo rūpamayo vego veditabbo. Yo taṁ rūpamayaṁ vegaṁ sahatīti yo taṁ cakkhusamudde samosarantaṁ rūpamayaṁ vegaṁ manāpe rūpe rāgaṁ, amanāpe dosaṁ, asamapekkhane mohanti evaṁ rāgādikilese anuppādento upekkhakabhāvena sahati.",
  "atk-s0519a6:119": "Saūmintiādīsu kilesaūmīhi saūmiṁ. Kilesavaṭṭehi sāvaṭṭaṁ. Kilesagahehi sagahaṁ. Kilesarakkhasehi sarakkhasaṁ. Kodhupāyāsassa vā vasena saūmiṁ. Kāmaguṇavasena sāvaṭṭaṁ. Mātugāmavasena sagahaṁ sarakkhasaṁ. Vuttañhetaṁ – ‘‘ūmibhayanti kho, bhikkhave, kodhupāyāsassetaṁ adhivacanaṁ (itivu. 109; ma. ni. 2.162; a. ni. 4.122). Tathā āvaṭṭanti kho, bhikkhave, pañcannetaṁ kāmaguṇānaṁ adhivacanaṁ (itivu. 109; ma. ni. 2.164; a. ni. 4.122). Gaharakkhasoti kho, bhikkhave, mātugāmassetaṁ adhivacana’’nti (itivu. 109). Sesadvāresupi eseva nayo.",
  "atk-s0519a6:120": "Saūmibhayaṁduttaraṁ accatarīti aniccatādiūmibhayena sabhayaṁ duratikkamaṁ atikkami. Lokantagūti saṁsāralokassa antaṁ gato. Pāragatoti vuccatīti nibbānaṁ gatoti kathīyati.",
  "atk-s0519a6:121": "Baḷisāti sattānaṁ anatthahetutāya baḷisā viya baḷisā. Anayāyāti anatthāya. Byābādhāyāti dukkhāya. Iṭṭhāti pariyiṭṭhā vā apariyiṭṭhā vā sukhārammaṇatāya iṭṭhā. Kāmanīyaṭṭhena kantā. Manassa vaḍḍhanaṭṭhena manāpā. Piyasabhāvatāya piyarūpā. Kilesakāmasahitattā kāmūpasaṁhitā. Rāgajananaṭṭhena cittassa rañjanato rajanīyā. Tañceti taṁ rūpārammaṇaṁ, nīlādivasena anekabhedabhinnampi hi rūpāyatanaṁ rūpārammaṇabhāvena cakkhuviññeyyabhāvena ca ekavidhataṁ nātivattatīti taṁsabhāvasāmaññaṁ gahetvā ‘‘tañce’’ti vuttaṁ. Abhinandatīti abhinandanabhūtāya sappītikataṇhāya abhimukho nandati. Abhivadatīti ‘‘aho sukhaṁ, aho sukha’’nti vadāpentiyā taṇhāyanavasena abhivadati. Ajjhosāya tiṭṭhatīti gilitvā pariniṭṭhapetvā tiṭṭhati. Ayaṁ vuccati, bhikkhave, bhikkhu gilitabaḷiso mārassāti ayaṁ, bhikkhu, kilesamārassa baḷisabhūtaṁ rūpataṇhaṁ gilitvā ṭhitoti vuccati. Sesavāresupi iminā nayena attho veditabbo. Abhedīti bhindi. Paribhedīti sabbabhāgena bhindi. Sesaṁ uttānameva.",
  "atk-s0519a6:122": "109.",
  "atk-s0519a6:123": "Ayaṁ loko santāpajātoti ayaṁ sattaloko jātasantāpo ñātibyasanādivasena uppannasokasantāpo ca rāgādivasena uppannapariḷāhasantāpo cāti attho. Phassaparetoti anekehi dukkhaphassehi abhibhūto. Rodaṁ vadati attatoti taṁ taṁ attanā phuṭṭhaṁ dukkhaṁ abhāvitakāyatāya adhivāsetuṁ asakkonto ‘‘aho dukkhaṁ, īdisaṁ dukkhaṁ mayhaṁ sattunopi mā hotū’’tiādinā vilapanto vadati. Kasmā? Yena yena hi maññanti, tato taṁ hoti aññathā, yasmā ete sattā yena yena pakārena attano dukkhassa paṭikāraṁ maññanti āsīsanti, taṁ dukkhaṁ tato aññena pakārena tikicchitabbaṁ hoti. Yena vā pakārena attano vaḍḍhiṁ maññanti, tato aññathā avaḍḍhi eva pana hoti. Evaṁ aññathābhāvitaṁ icchāvighātaṁ eva pāpuṇāti. Ayaṁ bhavasatto kāmādibhavesu satto sattaloko, tathāpi bhavamevābhinandati, na tattha nibbindati. Yadabhinandati taṁ bhayanti yaṁ kāmādibhavaṁ abhinandati, taṁ jarāmaraṇādianekabyasanānubandhattā ativiya bhayānakaṭṭhena bhayaṁ. Yassa bhāyatīti yato jarāmaraṇādito bhāyati, taṁ dukkhassa adhiṭṭhānabhāvato dukkhadukkhatāya ca dukkhanti.",
  "atk-s0519a6:124": "Bhavavippahānāyāti bhavassa pajahanatthāya. Khoti avadhāraṇatthe nipāto. Idaṁ vuttaṁ hoti – ekanteneva kāmādibhavassa samudayappahānena pahānatthaṁ idaṁ mayā adhigataṁ maggabrahmacariyaṁ vussatīti.",
  "atk-s0519a6:125": "Evaṁ ariyassa maggassa ekaṁseneva niyyānikabhāvaṁ dassetvā idāni aññamaggassa niyyānikabhāvaṁ paṭikkhipanto ‘‘ye hi kecī’’tiādimāha. Tattha bhavenāti rūpabhavena vā arūpabhavena vā. Bhavassāti saṁsārassa. Vippamokkhanti bhavato vimuttiṁ, saṁsārasuddhinti attho. Kiñcāpi te samaṇabrāhmaṇā tattha nibbānasaññino, bhavagāmikammena pana rūpārūpajjhānena , taṁnibbattena ca upapattibhavena bhavavisuddhiṁ vadantā bhavena bhavavippamokkhaṁ vadanti nāma. Tenāha – ‘‘sabbe te avippamuttā bhavasmāti vadāmī’’ti. Atha vā bhavenāti bhavadiṭṭhiyā, bhavati tiṭṭhati sassatanti hi pavattanato sassatadiṭṭhi ‘‘bhavadiṭṭhī’’ti vuccati. Bhavadiṭṭhi eva uttarapadalopena ‘‘bhavo’’ti vuttā bhavataṇhātiādīsu viya. Bhavadiṭṭhivasena hi idhekacce bhavavisesaṁyeva bhavavippamokkhaṁ maññanti. Yathā taṁ bako brahmā āha – ‘‘idaṁ niccaṁ, idaṁ dhuvaṁ, idaṁ sassataṁ, idaṁ avipariṇāmadhamma’’nti (ma. ni. 1.501; saṁ. ni. 1.175). Vibhavenāti ucchedadiṭṭhiyā. Vibhavati vinassati ucchijjatīti hi pavattanato ucchedadiṭṭhi vuttanayena ‘‘vibhavo’’ti vuccati. Bhavassa nissaraṇamāhaṁsūti saṁsārasuddhiṁ vadiṁsu. Ucchedadiṭṭhivasena hi idhekacce saṁsārasuddhiṁ vadanti. Tathā hi vuttaṁ –",
  "atk-s0519a6:126": "‘‘Yato kho, bho, ayaṁ attā rūpī cātumahābhūtiko…pe… nevasaññānāsaññāyatanaṁ upasampajja viharati. Ettāvatā kho, bho, ayaṁ attā sammā samucchinno hotī’’ti (dī. ni. 1.91).",
  "atk-s0519a6:127": "Anissaṭāti anikkhantā. Tattha kāraṇamāha – ‘‘upadhiñhi paṭicca dukkhamidaṁ sambhotī’’ti. Tattha upadhinti khandhādiupadhiṁ. Kiṁ vuttaṁ hoti? Yattha ime diṭṭhigatikā nibbānasaññino, tattha khandhūpadhikilesūpadhiabhisaṅkhārūpadhayo adhigatā ñātā. Kuto tassa dukkhanissaraṇatāti. Yaṁ pana paramatthato dukkhanissaraṇaṁ, taṁ dassetuṁ ‘‘sabbupādānakkhayā natthi dukkhassa sambhavo’’ti vuttaṁ.",
  "atk-s0519a6:128": "Lokamimaṁ passāti bhagavā attano cittaṁ ālapati. Puthūti visuṁ visuṁ. Avijjāya paretanti mohena abhibhūtaṁ. Bhūtanti khandhapañcakaṁ. Bhūtaratanti itthī purise, puriso itthiyāti evaṁ aññamaññaṁ sattesu rataṁ, tato eva bhavā aparimuttā. Ye hi keci bhavāti ittarakhaṇā vā dīghāyukā vā sātavanto vā asātavanto vā bhavā. Sabbadhīti uddhaṁ adho tiriyanti sabbattha. Sabbatthatāyāti sabbabhāvena. Sabbe te bhavātiādīsu ‘‘sabbepi bhavā aniccā’’tiādinā vipassanāsahitāya maggapaññāya aviparītaṁ passato bhavataṇhāpi pahīyati nirujjhati, vibhavaṁ ucchedampi nābhinandati na pattheti, tassa sabba taṇhānaṁ anavasesato maggena nirujjhanato nibbānaṁ nibbuti hoti. Tassa evaṁ nibbutassa bhikkhuno anupādā kilesābhisaṅkhārānaṁ anupādānato aggahaṇato punabbhavo na hoti. Evaṁbhūtena ca abhibhūto pañcavidhopi māro vijito assa anena mārena saṅgāmo, sabbepi bhave samatikkanto iṭṭhāniṭṭhādīsu tādilakkhaṇappattoti.",
  "atk-s0519a6:129": "Anusotagāmī andhaputhujjano paṭisotagāmī kalyāṇaputhujjano. Ṭhitatto sekkho. Itaro asekkho.",
  "atk-s0519a6:130": "110.",
  "atk-s0519a6:131": "Abhijātikoti jātiyo. Kaṇhābhijātikoti kaṇhe nīce kule jāto. Kaṇhaṁ dhammaṁ abhijāyatīti kāḷakaṁ dasavidhaṁ dussīladhammaṁ pasavati karoti, so taṁ abhijāyitvā niraye nibbattati. Sukkaṁ dhammanti ‘‘ahaṁ pubbepi puññānaṁ akatattā nīce kule nibbatto, idāni puññaṁ karissāmī’’ti puññasaṅkhātaṁ sukkaṁ paṇḍaraṁ dhammaṁ abhijāyati, so tena sagge nibbattati. Akaṇhaṁ asukkaṁ nibbānanti nibbānañhi sace kaṇhaṁ bhaveyya, kaṇhavipākaṁ dadeyya. Sukkaṁ, sukkavipākaṁ dadeyya. Dvinnampi appadānato pana ‘‘akaṇhaṁ asukka’’nti vuttaṁ. Nibbānanti cettha arahattaṁ adhippetaṁ. Tañhi kilesanibbānante jātattā nibbānaṁ nāma. Taṁ esa abhijāyati pasavati karoti. Sukkābhijātikoti sukke ucce kule jāto. Sesaṁ vuttanayeneva veditabbaṁ. ‘‘Kaṇhaṁ kaṇhavipāka’’ntiādikassa kammacatukkassa attho heṭṭhā hārasampātavāre vibhatto eva.",
  "atk-s0519a6:132": "111.",
  "atk-s0519a6:133": "Mānusattanti manussabhāvaṁ, manussayoninti attho. Dveti kiccaṁ akiccameva cāti dve. Kiccāni tveva kattabbāni, na cākiccaṁ kiñci kattabbanti dasseti. Sukiccantiādi ‘‘kicca’’nti vuttānaṁ tesaṁ sarūpadassanaṁ.",
  "atk-s0519a6:134": "Padhānānīti uttamāni visiṭṭhāni. Purimasmiṁ pabbajitesūti visaye bhummaṁ. Dutiye adhikaraṇe. Tattha nibbānanti arahattaṁ adhippetaṁ. Kasmā panettha āmisapariccāgo arahattena samadhuro niddiṭṭhoti? Dakkhiṇeyyesu dakkhiṇāya mahapphalabhāvadassanatthaṁ. Yena yena vā pana vatthunāti ucchedādivatthunā. Ajjhositāti bhavataṇhādivasena ajjhositā. Dutiye yena yena vā pana vatthunāti amarāvikkhepavatthuādinā.",
  "atk-s0519a6:135": "Imināasubhena kammavipākenāti asubhassa kāyaduccaritādikammassa vipākattā asubhena asivena kammavipākena. Idaṁ bālalakkhaṇaṁ nibbattatīti purimasmiṁ bhave duccaritasamaṅgitāya bālo ayaṁ bhavatīti upalakkhaṇaṁ jāyati. Idaṁ saṁkilesabhāgiyaṁ suttanti idaṁ evaṁ pavattaṁ saṁkilesabhāgiyaṁ nāma suttaṁ.",
  "atk-s0519a6:136": "Iminā subhenāti ettha vuttanayānusārena attho veditabbo. Tattha mahāpurisalakkhaṇanti paṇḍitalakkhaṇaṁ. Kilesabhūmīhīti kilesaṭṭhānehi kilesāvatthāhi vā. Sānusayassa pariyuṭṭhānaṁ jāyatīti appahīnānusayassa paccayasamāyoge rāgādayo pariyuṭṭhānavasena pavattanti. Pariyuṭṭhito saṁyujjatīti yo rāgādīhi pariyuṭṭhitacitto, so kāmarāgādīhi saṁyujjati nāma. Saṁyujjanto upādiyatīti yo kāmarāgasaṁyojanādīhi saṁyutto, so kāmupādānādīni akusalakammāni ca upādiyati. Sesaṁ sabbattha uttānameva.",
  "atk-s0519a6:137": "112.",
  "atk-s0519a6:138": " Evaṁ soḷasavidhena sāsanapaṭṭhānaṁ nānāsuttehi udāharaṇavasena vibhajitvā idāni aṭṭhavīsatividhena sāsanapaṭṭhānaṁ dassentena yasmā ayampi paṭṭhānavibhāgo mūlapadehi saṅgahito, na imassāpi tehi asaṅgahito padeso atthi, tasmā mūlapadaṁ vibhajitabbatañca dassetuṁ ‘‘tattha katame aṭṭhārasa mūlapadā’’ti pucchāya vasena mūlapadāni uddharitvā ‘‘lokiyaṁ lokuttara’’ntiādinā navatikā, thavo cāti aṭṭhavīsatividhaṁ sāsanapaṭṭhānaṁ uddiṭṭhaṁ. Tattha lokiyanti loke niyutto, loke vā vidito lokiyo. Idha pana lokiyo attho yasmiṁ sutte vutto, taṁ suttaṁ lokiyaṁ. Tathā lokuttaraṁ. Yasmiṁ pana sutte padesena lokiyo, padesena lokuttaro vutto, taṁ lokiyañca lokuttarañca. Yañca satte adhiṭṭhāya sattapaññattimukhena desitaṁ, taṁ sattādhiṭṭhānaṁ. Dhammavaseneva desitaṁ dhammādhiṭṭhānaṁ. Ubhayavasena desitaṁ sattādhiṭṭhānañca dhammādhiṭṭhānañca. Iminā nayena sabbapadesu attho veditabbo. Buddhādīnaṁ pana guṇābhitthavanavasena pavattaṁ suttaṁ thavo nāma.",
  "atk-s0519a6:139": "Tattha sajjukhīranti taṅkhaṇaṁyeva dhenuyā thanehi nikkhantaṁ abbhuṇhakhīraṁ. Muccatīti pariṇamati. Idaṁ vuttaṁ hoti – yathā dhenuyā thanato nikkhantaṁ khīraṁ taṅkhaṇaṁyeva na muccati na pariṇamati na dadhibhāvaṁ gacchati, takkādiambilasamāyogato pana parato kālantarena pakatiṁ jahati dadhibhāvaṁ pāpuṇāti, evamevaṁ pāpakammampi kiriyakkhaṇeyeva na vipaccati. Yadi vipacceyya, nānāgatīnaṁ sabhāvaṭṭhānaṁ siyā, na koci pāpakammaṁ kātuṁ visaheyya. Yāva pana kusalābhinibbattakkhandhā caranti, tāva taṁ te rakkhanti, tesaṁ bhedā apāyesu nibbattāpanavasena vipaccati. Vipaccamānañca ḍahantaṁ bālamanveti, kiṁ viya? Bhasmacchannova pāvako. Yathā hi chārikāya paṭicchanno vītaccitaṅgāro akkantopi chārikāya paṭicchannattā na tāva ḍahati, chārikaṁ pana tāpetvā cammādīni ḍahanavasena yāva matthaluṅgā ḍahanto gacchati, evamevaṁ pāpakammampi yena kataṁ, taṁ bālaṁ dutiye vā tatiye vā attabhāve nirayādīsu nibbattaṁ ḍahantaṁ anugacchatīti.",
  "atk-s0519a6:140": "Yassindriyānīti tatthāyaṁ saṅkhepattho – yassa bhikkhuno chekena sārathinā sudantā assā viya cha indriyāni samathaṁ dantabhāvaṁ nibbisevanabhāvaṁ gatāni, tassa navavidhaṁ mānaṁ pahāya ṭhitattā pahīnamānassa catunnaṁ āsavānaṁ abhāvena anāsavassa tādibhāve ṭhitassa tathārūpassa devāpi pihayanti, manussāpi dassanañca āgamanañca patthentiyevāti. Āhāre satīti āhārapaṭibaddhe chandarāge appahīne sati.",
  "atk-s0519a6:141": "113.",
  "atk-s0519a6:142": "Sabbā disā anuparigamma cetasāti parito dasapi disā cittena anugantvā. Nevajjhagāti neva adhigaccheyya. Piyataranti atisayena piyaṁ. Attanāti attato. Evaṁ piyo puthu attā paresanti evaṁ kassacipi attanā piyatarassa anupalabbhanavasena visuṁ visuṁ paresaṁ sattānaṁ attā piyo. Yasmā ca etadeva, tasmā na hiṁse paraṁ attakāmo attano sukhakāmoti.",
  "atk-s0519a6:143": "Bhūtāti jātā nibbattā. Bhavissantīti nibbattissanti. Bhūtāti vā khīṇāsavā. Te hi pahīnabhavattā bhūtā eva. Gamissantīti paralokaṁ gamissanti. Khīṇāsavā pana anupādisesaṁ nibbānaṁ.",
  "atk-s0519a6:144": "Piyoca hotīti suparisuddhāya sīlasampattiyā, suparisuddhāya ca diṭṭhisampattiyā samannāgato piyo piyāyitabbo hoti. Vuttañhetaṁ –",
  "atk-s0519a6:145": "‘‘Sīladassanasampannaṁ , dhammaṭṭhaṁ saccavādinaṁ;",
  "atk-s0519a6:146": "Attano kammakubbānaṁ, taṁ jano kurute piya’’nti. (dha. pa. 217);",
  "atk-s0519a6:147": "Pāsāṇacchattaṁ viya garukātabbatāya garu. Uttarimanussadhammavasena sambhāvetabbatāya bhāvanīyo. Sīlaguṇena vā piyagaruādibhāvā veditabbā. Tathā hi vuttaṁ – ‘‘ākaṅkheyya ce, bhikkhave, bhikkhu ‘sabrahmacārīnaṁ piyo ca assaṁ manāpo ca garu ca bhāvanīyo cā’ti, sīlesvevassa paripūrakārī’’ti (ma. ni. 1.65).",
  "atk-s0519a6:148": "Vattāti ‘‘kālena vakkhāmī’’tiādipañcadhamme attani upaṭṭhāpetvā sabrahmacārīnaṁ ullumpanabhāve ṭhatvā vattā. Vacanakkhamoti sabrahmacārīhi yena kenaci vuccamāno subbaco hutvā padakkhiṇaggāhitāya tesaṁ vacanaṁ khamatīti vacanakkhamo. Vattāti vā dhammakathāvasena vacanasīlo. Vacanakkhamoti dhammaṁ saṁvaṇṇento parehi asaṁhīro hutvā tesaṁ pucchāvacanakkhamatāya vacanakkhamo. Gambhīrañca kathaṁ kattāti saccapaṭiccasamuppādādiṁ, aññaṁ vā gambhīrakathaṁ kattā. Na caṭṭhāne niyojakoti dhammavinayādiṁ adhammāvinayādivasena avatvā dhammavinayādivaseneva dīpanato na ca aṭṭhāne niyojako.",
  "atk-s0519a6:149": "Mātaraṁ pitaraṁ hantvāti ettha ‘‘taṇhā janeti purisa’’nti (saṁ. ni. 1.55-57) vacanato tīsu bhavesu sattānaṁ jananato taṇhā mātā nāma. ‘‘Ahaṁ asukassa nāma rañño, rājamahāmattassa vā putto’’ti pitaraṁ nissāya asmimānassa uppajjanato asmimāno pitā nāma. Loko viya rājānaṁ yasmā sabbadiṭṭhigatāni dve sassatucchedadiṭṭhiyo bhajanti, tasmā sassatucchedadiṭṭhiyo dve khattiyā rājāno nāma. Dvādasāyatanāni vitthataṭṭhena raṭṭhasadisattā raṭṭhaṁ nāma. Āyasādhako āyuttakapuriso viya taṁnissito nandirāgo anucaro nāma.",
  "atk-s0519a6:150": "Anīghoti niddukkho. Brāhmaṇoti khīṇāsavo. Etena hi taṇhādayo arahattamaggañāṇāsinā hatā bāhitā. Yātīti so brāhmaṇo niddukkho hutvā yātīti.",
  "atk-s0519a6:151": "Kāyeti karajakāye. Cittanti pādakajjhānacittaṁ. Samodahatīti pakkhipati. Yadā dissamānena kāyena gantukāmo hoti, tadā kāyagatikaṁ pādakajjhānacittaṁ adhiṭṭhahatīti attho. Cittepi kāyaṁ samodahatīti yadā sīghaṁ gantukāmo hoti, tadā pādakajjhānacitte kāyaṁ pakkhipati, cittagatikaṁ kāyaṁ adhiṭṭhahatīti attho. Kāye sukhasaññañca lahusaññañca okkamitvāti ‘‘seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyyā’’ti vuttanayena (mahāva. 8, 137; dī. ni. 2.66; ma. ni. 1.282; 2.338; saṁ. ni. 1.172) iddhimā kāye sukhasaññañca lahusaññañca okkamitvā paresaṁ dissamānena kāyena ārāmarāmaṇeyyakādīni pekkhamāno cittakkhaṇeneva icchitaṭṭhānaṁ gacchati.",
  "atk-s0519a6:152": "114.",
  "atk-s0519a6:153": "Yaṁ taṁ lokuttaraṁ ñāṇanti sabbaṁ lokaṁ uttaritvā abhibhavitvā ṭhitattā vuttaṁ, na pana lokuttarabhūmikattā. Sabbakāle pavattatīti āvajjanapaṭibaddhavuttittā vuttaṁ, na satataṁ samitaṁ pavattatīti. Na hi sabbaññutaññāṇaṁ bhagavato sabbasmiṁyeva kāle uppajjatīti sakkā vattunti.",
  "atk-s0519a6:154": "Kittayissāmi te santinti sabbakilesavūpasamahetutāya santiṁ nibbānaṁ dassessāmi. Diṭṭhe dhammeti diṭṭhe dukkhādidhamme, imasmiṁ eva vā attabhāve. Anītihanti itihāsāti evaṁ na itikirāya pavattaṁ, attapaccakkhanti attho. Yaṁ viditvā sato caranti ‘‘sabbe saṅkhārā aniccā’’tiādinā (dha. pa. 277; theragā. 676; netti. 5) nayena sato hutvā caranto ariyamaggena yaṁ santiṁ viditvā. Tare loke visattikanti saṅkhāraloke visappanato visattikasaṅkhātaṁ taṇhaṁ tare tareyya samatikkameyyāti attho.",
  "atk-s0519a6:155": "Tañcāhaṁ abhinandāmīti taṁ vuttappakāraṁ santijotakaṁ tumhākaṁ vacanaṁ ahaṁ patthayāmi, taṁ eva vā santiṁ uttamaṁ abhinandāmīti dhotako vadati. Uddhaṁ adho tiriyañcāpi majjheti ettha uddhanti anāgataṁ upari ca. Adhoti atītaṁ heṭṭhā ca. Tiriyañcāpi majjheti paccuppannaṁ parito ca. Etaṁ viditvā saṅgotīti etaṁ anāgatādiṁ saṅgajananaṭṭhānanti ñatvā. Bhavābhavāyāti khuddakānañceva mahantānañca bhavānaṁ atthāya, sassatucchedāya vā.",
  "atk-s0519a6:156": "Ariyasaccānanti ariyabhāvakarānaṁ saccānaṁ. Ananubodhāti abujjhanena ajānanena. Appaṭivedhāti appaṭivijjhanena. Sandhāvitanti bhavato bhavassa gamanena sandhāvitaṁ. Saṁsaritanti punappunaṁ gamanavasena saṁsaritaṁ. Mamañceva tumhākañcāti mayā ceva tumhehi ca. Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca ahosīti attho. Bhavanettīti bhavābhavaṁ nayanasamatthā taṇhārajju. Saṁsitanti saṁsaritaṁ. Samūhatāti suṭṭhu hatā chinnā appavattikatā.",
  "atk-s0519a6:157": "Sabbe saṅkhārā aniccāti paccayehi saṅkharīyantīti ‘‘saṅkhārā’’ti laddhanāmā pañcakkhandhā. Ādiantavantato aniccantikato tāvakālikato khaṇaparittato ca na niccāti aniccā. Yadā paññāya passatīti yadā vipassanāpaññāya passati. Atha imasmiṁ vaṭṭadukkhe nibbindati, nibbindanto dukkhaparijānanādivasena saccāni paṭivijjhati. Esa maggo visuddhiyāti yvāyaṁ vuttanayena saccappaṭivedho, esa visuddhatthāya maggo. Sabbe saṅkhārā dukkhāti sabbe saṅkhārā abhiṇhasampaṭipīḷanaṭṭhena khayaṭṭhena ca dukkhāti. Sesaṁ vuttanayameva. Sabbe dhammā anattāti sabbepi tebhūmakadhammā parato tucchato suññato asārato avasavattanato ca anattāti. Sesaṁ purimasadisameva.",
  "atk-s0519a6:158": "Seyyoti visiṭṭho uttamo. Sadisoti samāno. Hīnoti lāmako. Omānopi hi attano avaṅkaraṇamukhenapi saṁpaggaṇhanavaseneva pavattati. Tena vuttaṁ ‘‘hīnohamasmī’’ti. Kimaññatra yathābhūtassa adassanāti sarasapabhaṅgutāya ekanteneva anavaṭṭhitasabhāvehi rūpadhammehi seyyādivasena attano ukkhipanassa tesaṁ yathābhūtaṁ adassanaṁ aññāṇaṁ vinā kiṁ aññaṁ kāraṇaṁ siyā, aññaṁ kiñci kāraṇaṁ tassa natthīti attho. Vedanādīsupi eseva nayo. Vuttavipariyāyena sukkapakkho veditabbo.",
  "atk-s0519a6:159": "115.",
  "atk-s0519a6:160": "Ye ariyasaccāni vibhāvayantīti dukkhādīni ariyasaccāni paññāobhāsena saccappaṭicchādakakilesandhakāraṁ vidhametvā attano pakāsāni pākaṭāni karonti. Gambhīrapaññenāti appameyyapaññatāya sadevakassapi lokassa ñāṇena alabbhaneyyapatiṭṭhapaññena sabbaññunāti vuttaṁ hoti. Sudesitānīti saṅkhepavitthārādīhi tehi tehi nayehi suṭṭhu desitāni. Kiñcāpi te honti bhusaṁ pamattāti te vibhāvitaariyasaccā puggalā kāmaṁ devarajjacakkavattirajjādipamādaṭṭhānaṁ āgamma bhusaṁ pamattā honti, tathāpi sotāpattimaggañāṇena abhisaṅkhāraviññāṇassa nirodhena ṭhapetvā satta bhave anamatagge saṁsāre ye uppajjeyyuṁ nāmañca rūpañca, tesaṁ niruddhattā na aṭṭhamaṁ bhavaṁ ādiyanti, sattamabhaveyeva pana vipassanaṁ ārabhitvā arahattaṁ pāpuṇantīti attho.",
  "atk-s0519a6:161": "Yathindakhīloti ettha yathāti upamāvacanaṁ. Indakhīloti nagaradvārathirakaraṇatthaṁ ummārabbhantare aṭṭha vā dasa vā hatthe pathaviṁ khaṇitvā ākoṭitassa sāradārumayassa thambhassetaṁ adhivacanaṁ. Pathavissito siyāti gambhīranemitāya anto pavisitvā bhūminissito siyā bhaveyya. Catubbhi vātehīti catūhi disāhi āgatavātehi. Asampakampiyoti kampetuṁ vā cāletuṁ vā asakkuṇeyyo. Tathūpamaṁ…pe… passatīti yo cattāri ariyasaccāni paññāya ajjhogāhetvā passati, taṁ sappurisaṁ uttamapurisaṁ tathā dassanato sabbatitthiyavādavātehi asampakampiyatāya tathūpamaṁ yathāvuttaindakhīlūpamaṁ vadāmīti attho.",
  "atk-s0519a6:162": "Sotāpattiyaṅgehīti ariyasotāpajjanassa aṅgabhūtehi. Ariyasāvakoti ariyassa buddhassa bhagavato saddhammassavanante jātattā ariyasāvako. Khīṇanirayomhīti khīṇanirayo amhi. Khīṇāpāyaduggativinipātoti idaṁ nirayādīnaṁyeva vevacanavasena vuttaṁ. Nirayādayo hi vaḍḍhisaṅkhātato ayato apetattā apāyā. Dukkhassa gati paṭisaraṇanti duggatiyo. Dukkaṭakārino vivasā ettha nipatantīti vinipātā. Sotaṁ ariyamaggaṁ ādito patto adhigatoti sotāpanno. Akuppadhammatāya maggaphalānaṁ puthujjanabhāvasaṅkhāte virūpe na nipatanasabhāvoti avinipātadhammo. Tato eva dhammaniyāmena niyatatāya niyato. Uparimaggattayasaṅkhātā sambodhi avassaṁ pattabbatāya assa paraṁ ayanaṁ gati paṭisaraṇanti sambodhiparāyaṇo.",
  "atk-s0519a6:163": "Niviṭṭhātiādīni padāni aññamaññavevacanāneva. Sahadhammiyāti sabrahmacārino. Ariyakantehīti ariyānaṁ kantehi piyehi manāpehi. Pañca sīlāni hi ariyasāvakānaṁ kantāni honti, bhavantarepi avijahanato. Tāni sandhāyetaṁ vuttaṁ. Sabbopi panettha saṁvaro labbhatiyeva. Sotāpannohamasmīti idaṁ desanāsīsameva. Sakadāgāmiādayopi ‘‘sakadāgāmīhamasmī’’tiādinā nayena byākarontiyeva. Yato sabbesampi sikkhāpadāvirodhena yuttaṭṭhāne byākaraṇaṁ anuññātamevāti.",
  "atk-s0519a6:164": "Yassindriyānīti yassa ariyapuggalassa saddhādīni indriyāni. Subhāvitānīti ariyamaggabhāvanāvasena suṭṭhu bhāvitāni. Ajjhattaṁ bahiddhā cāti orambhāgiyānaṁ uddhambhāgiyānañca saṁyojanānaṁ pajahanavasena. Tenāha ‘‘sabbaloke’’ti. Nibbijjhāti nibbijjhitvā paṭivijjhitvā.",
  "atk-s0519a6:165": "Dhammapadānīti dhammakoṭṭhāsāni. Anabhijjhā dhammapadaṁ nāma alobho vā alobhasīsena adhigatajhānavipassanāmaggaphalanibbānāni vā dasaasubhavasena vā adhigatajhānādīni anabhijjhā dhammapadaṁ. Catubrahmavihāravasena adhigatāni abyāpādo dhammapadaṁ. Dasānussatiāhārepaṭikkūlasaññāvasena adhigatāni sammāsati dhammapadaṁ. Dasakasiṇaānāpānavasena adhigatāni sammāsamādhi dhammapadaṁ.",
  "atk-s0519a6:166": "Pañca chindeti heṭṭhā apāyupapattisaṁvattanikāni pañca orambhāgiyasaṁyojanāni pāde baddharajjuṁ viya puriso satthena heṭṭhā maggattayena chindeyya. Pañca jaheti uparidevalokasampāpakāni pañca uddhambhāgiyasaṁyojanāni puriso gīvāya baddharajjuṁ viya arahattamaggena jaheyya chindeyyevāti attho. Pañca cuttari bhāvayeti uddhambhāgiyasaṁyojanānaṁ pahānatthāya saddhādīni pañcindriyāni uttari bhāveyya. Pañca saṅgātigoti evaṁ sante pañcannaṁ rāgadosamohamānadiṭṭhisaṅgānaṁ atikkamanena pañcasaṅgātigo hutvā bhikkhu ‘‘oghatiṇṇo’’ti vuccati, nittiṇṇacaturoghoti vuccatīti attho.",
  "atk-s0519a6:167": "Anaññātaṁ appaṭividdhaṁ catusaccadhammaṁ, amatapadaṁyeva vā ñassāmi jānissāmīti paṭipannassa paṭhamamaggaṭṭhassa indriyanti anaññātaññassāmītindriyaṁ. Paṭhamamaggañāṇañhi taṁpubbabhāgavasena evaṁ vuttaṁ. Ājānāti paṭhamamaggena ñātamariyādaṁ anatikkamitvā jānātīti añño, tassa indriyanti aññindriyaṁ, heṭṭhā tīsu phalesu, upari tīsu maggesu ca ñāṇassetaṁ adhivacanaṁ. Aññātāvino catūsu saccesu niṭṭhitakiccassa arahato indriyanti aññātāvindriyaṁ, aggaphalañāṇassetaṁ adhivacanaṁ. Anabhisametassāti appaṭividdhassa. Abhisamayāyāti paṭivedhāya.",
  "atk-s0519a6:168": "116.",
  "atk-s0519a6:169": "Bālalakkhaṇānīti bālassa upalakkhaṇakāraṇāni. Bālanimittānīti ‘‘bālo aya’’nti gahetuṁ nimittāni kāraṇāni. Bālāpadānānīti bālassa porāṇāni viruḷhāni kammāni. ‘‘Duccintitacintī’’tiādīsu duccintitaṁ abhijjhaṁ byāpādaṁ micchādassanañca cintetīti duccintitacintī. Dubbhāsitaṁ musāvādādiṁ bhāsatīti dubbhāsitabhāsī. Dukkaṭaṁ pāṇātipātādikammaṁ karotīti dukkaṭakammakārī. Vuttavipariyāyena sukkapakkho veditabbo.",
  "atk-s0519a6:170": "Bhiyyoti uparūpari. Pakujjheyyunti virujjheyyuṁ. ‘‘Pakuppeyyu’’ntipi pāṭho. Bhusenāti daḷhena. Daṇḍenāti daṇḍadānena. Dhīroti paṇḍito sappaññajātiko. Nisedhayeti paṭibāheyya. Puna kiñci kātuṁ vattuṁ vā asamatthaṁ kareyyāti attho.",
  "atk-s0519a6:171": "Paranti paccatthikaṁ. Yo sato upasammatīti yo satimā hutvā upasammati, tassa upasamaṁyevāhaṁ bālassa paṭisedhanaṁ maññāmīti attho.",
  "atk-s0519a6:172": "Vajjanti dosaṁ. Yadā naṁ maññatīti yasmā naṁ maññati. Ajjhāruhatīti ajjhottharati. Gova bhiyyo palāyinanti yathā goyūthe tāvadeva dve gāvo yujjhante gogaṇo olokento tiṭṭhati yāva na eko palāyati, yadā pana palāyati, atha taṁ palāyīnaṁ sabbo gogaṇo bhiyyo ajjhottharati, evaṁ dummedho khamantaṁ bhiyyo ajjhottharatīti attho.",
  "atk-s0519a6:173": "Sadatthaparamāti sakatthaparamā. Khantyā bhiyyo na vijjatīti tesu sakatthaparamesu atthesu khantito uttaritaro añño attho na vijjati. Tamāhu paramaṁ khantinti yo balavā titikkhati, tassa taṁ khantiṁ paramaṁ āhu. Bālabalaṁ nāma aññāṇabalaṁ. Taṁ yassa balaṁ, abalameva taṁ, na taṁ balanti āhu kathenti dīpenti. Dhammaguttassāti dhammena rakkhitassa dhammaṁ vā rakkhantassa. Paṭivattāti paṭippharitvā vattā, paṭipparitvā vā yaṁ vā taṁ vā vadeyyāsi. Dhammaṭṭhaṁ pana cāletuṁ samattho nāma natthi. Tasseva tena pāpiyoti tena kodhena tasseva puggalassa pāpaṁ hoti. Katarassāti ? Yo kuddhaṁ paṭikujjhati, tassa. Tattha kuddhanti sampadāne upayogavacanaṁ, kuddhassāti attho. Tikicchantānanti ekavacane bahuvacanaṁ, tikicchantanti attho. Janā maññantīti evarūpaṁ attano ca parassa cāti ubhinnaṁ atthaṁ tikicchantaṁ nipphādentaṁ puggalaṁ ‘‘bālo aya’’nti andhabālaputhujjanā evaṁ maññanti. Ye dhammassa akovidāti ye catusaccadhamme akovidā acchekā, te evaṁ maññantīti attho.",
  "atk-s0519a6:174": "117.",
  "atk-s0519a6:175": "Pattanti adhigataṁ etarahi anubhuyyamānaṁ kāmūpakaraṇaṁ pattabbanti tadeva anāgate adhigantabbaṁ anubhavitabbaṁ, ubhayametaṁ rajānukiṇṇanti tadubhayampi rāgarajādīhi avakiṇṇaṁ . Āturassāti rāgādikilesāturassa. Anusikkhatoti kilesabahulapuggale anusikkhato. Ye ca sikkhāsārāti ye yathāsamādinnaṁ sīlavatādisaṅkhātaṁ sikkhaṁ sārato gahetvā ṭhitā. Tenāha – ‘‘sīlaṁ vataṁ jīvitaṁ brahmacariya’’nti. Tattha yaṁ ‘‘na karomī’’ti oramati, taṁ sīlaṁ. Yaṁ vesabhojanakiccacaraṇādi, taṁ vataṁ. Jīvitanti ājīvo. Brahmacariyanti methunavirati. Upaṭṭhānasārāti etesaṁ sīlādīnaṁ anuṭṭhānasārā. Etehi eva saṁsārasuddhīti tāni sārato gahetvā ṭhitāti attho.",
  "atk-s0519a6:176": "Iccete ubho antāti iti sīlabbataparāmāsamukhena attakilamathānuyogo, kāmesu anavajjasaññitāmukhena kāmasukhallikānuyogo cāti ete ubho antā. Te ca kho yathākkamaṁ āyatiṁ pattabbe, etarahi patte ca rāgarajādiokiṇṇe kāmaguṇe allīnehi kilesāturānaṁ anusikkhantehi, sayañca kilesātureheva paṭipajjitabbā, tato eva ca te kaṭasivaḍḍhanā aparāparaṁ jarāmaraṇehi sivathikāya vaḍḍhanasīlā ekanteneva kaṭasiṁ vaḍḍhenti, sayaṁ vaḍḍhantā pare ca antadvaye samādapentā vaḍḍhāpenti cāti attho.",
  "atk-s0519a6:177": "Ubho ante anabhiññāyāti yathāvutte ubho ante ajānitvā. Olīyanti eketi ‘‘sassato attā ca loko cā’’ti olīyanataṇhābhinivesavasena avalīyanti ekacce. Atidhāvanti eketi ekacce – ‘‘ucchijjati vinassati attā ca loko cā’’ti atidhāvanābhinivesavasena atikkamanti.",
  "atk-s0519a6:178": "Naamaññiṁsu tesañca taṇhādimaññanānaṁ pahīnattā. Tato eva anupādāparinibbānato tividhampi vaṭṭaṁ tesaṁ paññāpanāya natthīti.",
  "atk-s0519a6:179": "Jaññāti jāneyya. Saṁyujeti saṁyojeyya. Mānusanti manussānaṁ idanti mānusaṁ, manussabhavapariyāpannaṁ. Kiñhi tassa sakaṁ hotīti tassa maccumukhaṁ pavisantassa sattassa kiṁ aññaṁ sakaṁ nāma aññatra kalyāṇakammato. Kammassakā hi sattā. Tenāha – ‘‘tasmā kareyya kalyāṇa’’ntiādi. Tattha samparāyikanti samparāyaphalanibbattakaṁ.",
  "atk-s0519a6:180": "118.",
  "atk-s0519a6:181": "Ime dhammāti ime kusalā vā akusalā vā dhammā. Evaṁgahitāti evaṁ samādinnā uppāditā. Idaṁ phalanti idaṁ iṭṭhavipākaṁ aniṭṭhavipākañca phalaṁ. Ayamatthoti ayaṁ vuḍḍhi, ayaṁ hānīti attho. Aññampi evaṁjātiyanti ekaṁsabyākaraṇīyaṁ vadati.",
  "atk-s0519a6:182": "Ākaṅkhato na jāneyyunti tattha yena hetunā bhagavato yā ākaṅkhā, sā aññesaṁ avisayoti āha – ‘‘kintaṁ bhagavā ākaṅkhatīti. Idaṁ avisajjanīya’’nti.",
  "atk-s0519a6:183": "Ettakoti etaparimāṇo. Sīlakkhandheti sīlakkhandhahetu. ‘‘Sīlakkhandhenā’’tipi pāṭho. Sesapadesupi eseva nayo. Iriyāyanti kāyavacīsamācāre. Pabhāveti ānubhāve. Hitesitāyanti mettāya. Iddhiyanti iddhividhāya. Ettakā buddhaguṇā, te ca paccekaṁ evaṁpabhāvā. Tathā maggaphalanibbānāni evamānubhāvāni. Ariyasaṅgho evaṁvidhaguṇehi yuttoti.",
  "atk-s0519a6:184": "Tiṇṇaṁ ratanānaṁ mahānubhāvatā na sabbathā aññesaṁ visayo, bhagavato eva visayoti āha – ‘‘buddhavisayo avisajjanīyo’’ti. Tena yo aññopi attho buddhavisayo, so avisajjanīyoti dasseti. Vuttañhetaṁ bhagavatā – ‘‘buddhavisayo acinteyyo na cintetabbo, yaṁ cintento ummādassa vighātassa bhāgī assā’’ti (a. ni. 4.77). Katamā pubbā koṭīti avisajjanīyanti ‘‘katamā pubbā koṭī’’ti kenaci kataṁ pucchanaṁ avisajjanīyaṁ. Kasmā? Saṁsārassa purimāya koṭiyā abhāvato. Tenevāha – ‘‘purimā, bhikkhave, koṭi na paññāyatī’’ti (a. ni. 10.61). Tattha na paññāyatīti na dissati, na upalabbhatīti attho. Na paññāyatīti aññassa ñāṇavisayo na hotīti pana atthaṁ sandhāya ‘‘na paññāyatīti sāvakānaṁ ñāṇavekallenā’’tiādi vuttaṁ. Tattha attūpanāyikāti attā upanetabbo etissāti attūpanāyikā. Natthi buddhānaṁ bhagavantānaṁ avijānanāti etena purimāya koṭiyā abhāvato eva na paññāyati, na tattha ñāṇassa paṭighātoti dasseti.",
  "atk-s0519a6:185": "Yaṁ pana atthi, taṁ aññesaṁ appameyyampi bhagavato na appameyyanti bhagavato sabbattha appaṭihataññāṇataṁ dassetuṁ ‘‘yathā bhagavā kokālikaṁ bhikkhuṁ ārabbhā’’tiādimāha. Tattha aññataraṁ bhikkhunti nāmagottena apākaṭaṁ. ‘‘Kīva dīghaṁ nu kho, bhante, padume niraye āyuppamāṇa’’nti pañhaṁ pucchitvā nisinnaṁ ekaṁ bhikkhuṁ evamāhāti. Etthāyaṁ pāṭhaseso – dīghaṁ kho, bhikkhu, padume niraye āyuppamāṇaṁ, taṁ na sukaraṁ saṅkhātuṁ ‘‘ettakāni vassānī’’ti vā ‘‘ettakāni vassasatānī’’ti vā ‘‘ettakāni vassasahassānī’’ti vā ‘‘ettakāni vassasatasahassānī’’ti vāti. Sakkā pana, bhante, upamā kātunti. ‘‘Sakkā bhikkhū’’ti bhagavā avoca. Seyyathāpi, bhikkhu, vīsatikhāriko kosalako tilavāho. Tato puriso vassasatassa vassasatassa accayena ekamekaṁ tilaṁ uddhareyya. Khippataraṁ kho so, bhikkhu, vīsatikhāriko kosalako tilavāho iminā upakkamena parikkhayaṁ pariyādānaṁ gaccheyya, na tveva eko abbudo nirayo. Seyyathāpi, bhikkhu, vīsati abbudā nirayā, evameko nirabbudo nirayotiādi (saṁ. ni. 1.181; a. ni. 10.89; su. ni. kokālikasutta).",
  "atk-s0519a6:186": "Tattha vīsatikhārikoti māgadhakena patthena cattāro patthā kosalaraṭṭhe eko pattho hoti. Tena patthena cattāro patthā āḷhakaṁ, cattāri āḷhakāni doṇaṁ, catudoṇā mānikā, catumānikā khārī. Tāya khāriyā vīsatikhāriko tilavāho. Tilavāhoti tilasakaṭaṁ. Abbudo nirayoti abbudo nāma eko paccekanirayo natthi, avīcimhi eva pana abbudagaṇanāya paccanokāso ‘‘abbudo nirayo’’ti vutto. Esa nayo nirabbudādīsupi.",
  "atk-s0519a6:187": "Tattha vassagaṇanāpi evaṁ veditabbā – yathā hi sataṁsatasahassāni koṭi hoti. Evaṁ sataṁsatasahassakoṭiyo pakoṭi nāma. Sataṁsatasahassapakoṭiyo koṭipakoṭi nāma. Sataṁsatasahassakoṭipakoṭiyo nahutaṁ. Sataṁsatasahassanahutāni ninnahutaṁ. Sataṁsatasahassāni ninnahutāni eko abbudo. Tato vīsatiguṇo nirabbudo. Esa nayo sabbattha. Ayañca gaṇanā aparicitānaṁ dukkarāti vuttaṁ – ‘‘taṁ na sukaraṁ saṅkhātu’’nti. Keci pana ‘‘tattha tattha paridevanānattena kammakāraṇanānattenapi imāni nāmāni laddhānī’’ti vadanti. Apare ‘‘sītanarakā ete’’ti. Cittaṁ āghātetvāti cittaṁ padūsetvā.",
  "atk-s0519a6:188": "119.",
  "atk-s0519a6:189": "Kathaṁ jinoti pakārapucchā. Kena jinoti kāraṇapucchā. Kena kāraṇena kena hetunā kāya paṭipattiyā jinoti pucchati. Kathanti pana kena pakārena kiṁ atītānaṁ, udāhu anāgatānaṁ paccuppannānaṁ kilesānaṁ pahānena jinoti pucchati, tasmā taṁ ‘‘visajjanīya’’nti vuttaṁ. Katamo jinoti kiṁ rūpaṁ jino, udāhu vedanā saññā saṅkhārā viññāṇaṁ jino. Rūpādivinimutto vā añño jino, yo ‘‘attā’’ti vuccatīti imamatthaṁ sandhāyāha ‘‘avisajjanīya’’nti. Kittakoti pamāṇato kiṁparimāṇo.",
  "atk-s0519a6:190": "Atthitathāgatoti atthi satto. Yvāyamāyasmā ‘‘evaṁnāmo evaṁgotto’’ti pañcakkhandhe upādāya paññapīyati, tassa puggalassa adhippetattā vuttaṁ ‘‘visajjanīya’’nti. Rūpaṁ tathāgatoti rūpaṁ attāti sakkāyadiṭṭhivasena pucchatīti katvā vuttaṁ ‘‘avisajjanīya’’nti. Iminā nayena sabbapadesu attho veditabbo.",
  "atk-s0519a6:191": "120.",
  "atk-s0519a6:192": "Bālaṁ pīṭhasamāruḷhantiādīni sāmiatthe upayogavacanāni. Kāyena duccaritānīti kāyena duṭṭhu katāni. Olabbhantīti avalambanti avatthariyanti. Sesapadadvayaṁ tasseva vevacanaṁ. Olambanādiākārena hi tāni upaṭṭhahanti, tasmā evaṁ vuttaṁ. Mahatanti mahantānaṁ. Pathaviyaṁ olambantīti pathavitale pattharanti. Sesapadadvayaṁ tasseva vevacanaṁ. Pattharaṇākāroyeva hesa. Tatra, bhikkhave, bālassāti tasmiṁ upaṭṭhahanākāre bālassa evaṁ hoti.",
  "atk-s0519a6:193": "Lābhāvo, bhikkhaveti bhikkhave, ye ime tumhehi paṭiladdhā manussattasaddhāpaṭilābhādayo, lābhā vo tumhākaṁ lābhā eva. Suladdhanti yampidaṁ pabbajitvā catupārisuddhisīlādisampādanaṁ laddhaṁ, tampi suladdhaṁ. Khaṇo vo paṭiladdhoti aṭṭhaakkhaṇavajjito navamoyaṁ khaṇo paṭiladdho maggabrahmacariyavāsāya. ‘‘Diṭṭhā mayā’’tiādinā ekadesanidassanena aṭṭha akkhaṇe vibhāveti.",
  "atk-s0519a6:194": "121.",
  "atk-s0519a6:195": "Yahiṁ yahinti yaṁ yaṁ duggatiṁ yo gacchati. So naṁ adhammoti yo adhammo tena carito, so naṁ adhammacāriṁ puggalaṁ. Hanātīti bādhati.",
  "atk-s0519a6:196": "Appesakkhatāti appānubhāvatā. Dubbaṇṇatāti virūpatā bībhacchatā. Duppaññatāti nippaññatā ahetukapaṭisandhivasena eḷamūgatā.",
  "atk-s0519a6:197": "122.",
  "atk-s0519a6:198": "Vācānurakkhīti catunnaṁ vacīduccaritānaṁ parivajjanena vācānurakkhī. Abhijjhādīnaṁ anuppādanena manasā suṭṭhu saṁvuto. Pāṇātipātādayo pajahanto kāyena ca akusalaṁ na kayirā, ete tayo kammapathe visodhaye. Evaṁ visodhento hi sīlakkhandhādīnaṁ esakehi buddhādīhi isīhi paveditaṁ ariyaṁ aṭṭhaṅgikaṁ maggaṁ ārādheyyāti. Dukkaṭanti kāyena vācāya manasā ca dukkaṭaṁ sāvajjaṁ dukkhudrayaṁ duggatisaṁvattaniyaṁ kammaṁ yassa natthi. Saṁvutaṁ tīhiṭhānehīti etehi tīhi kāraṇehi kāyaduccaritādīnaṁ pavesanivāraṇato pihitaṁ, taṁ ahaṁ ‘‘brāhmaṇa’’nti vadāmīti.",
  "atk-s0519a6:199": "Accantadussīlyanti ekantadussīlabhāvo. Gihī vāpi jātito paṭṭhāya dasa akusalakammapathe karonto, pabbajito vāpi upasampannadivasato paṭṭhāya garukāpattiṁ āpajjamāno accantadussīlo nāma. Idha pana yo dvīsu tīsu attabhāvesu dussīlo, tassa gatiyā āgataṁ dussīlabhāvaṁ sandhāyetaṁ vuttaṁ. Dussīlabhāvoti cettha dussīlassa cha dvārāni nissāya uppannā taṇhā veditabbā. Māluvā sālamivotthatanti yassa puggalassa taṁ taṇhāsaṅkhātaṁ dussīlyaṁ. Yathā nāma māluvā sālaṁ otthataṁ deve vassante pattehi udakaṁ paṭicchitvā saṁbhañjanavasena sabbatthakameva pariyonandhati, evaṁ attabhāvaṁ otthataṁ pariyonandhitvā ṭhitaṁ so māluvāya saṁbhañjitvā bhūmiyaṁ pātiyamāno rukkho viya tāya dussīlyasaṅkhātāya taṇhāya saṁbhañjitvā apāyesu pātiyamāno, yathā naṁ anatthakāmo diso icchati, tathā attānaṁ karoti nāmāti attho.",
  "atk-s0519a6:200": "‘‘Attanā hi kata’’nti gāthāya ayaṁ saṅkhepattho – yathā pāsāṇamayaṁ pāsāṇasambhavaṁ vajiraṁ tameva asmamayaṁ maṇiṁ attano uṭṭhānaṭṭhānasaṅkhātaṁ pāsāṇamaṇiṁ khāyitvā chiddāchiddaṁ khaṇḍākhaṇḍaṁ katvā aparibhogaṁ karoti, evamevaṁ attanā kataṁ attani jātaṁ attasambhavaṁ pāpaṁ dummedhaṁ nippaññaṁ puggalaṁ catūsu apāyesu abhimatthati kantati viddhaṁsetīti.",
  "atk-s0519a6:201": "Niseviyāti katvā. Garahāti gārayhā. Bālamatīti mandabuddhino. Khayā ca kammassāti kammakkhayakarañāṇena kammassa khepanato. Vimuttacetasoti samucchedavimuttiyā paṭippassaddhivimuttiyā ca vimuttacitto. Nibbanti te jotirivindhanakkhayāti yathā nāma anupādāno jātavedo nibbāyati, evamevaṁ abhisaṅkhārassa viññāṇassa anavasesakkhayā nibbāyati.",
  "atk-s0519a6:202": "123.",
  "atk-s0519a6:203": "‘‘Yathāpi bhamaro’’ti gāthāyaṁ bhamaroti yā kāci madhukarajāti. Pupphanti pupphārāme caranto pupphañca tassa vaṇṇañca gandhañca aheṭhayaṁ aheṭhayanto avināsento caratīti attho. Evaṁ caritvā ca paleti rasamādāyāti yāvadatthaṁ rasaṁ pivitvā aparampi madhukaraṇatthāya rasaṁ gahetvā ḍeti. So ekaṁ vanagahanaṁ ajjhogāhetvā rukkhasusirādīsu taṁ rajamissakaṁ rasaṁ ṭhapetvā anupubbena madhurarasaṁ madhuṁ karoti, na tassa pupphārāme caritapaccayā pupphaṁ vā tassa vaṇṇo vā gandho vā vinassati, atha kho pupphaṁ pākatikameva hoti. Evaṁ gāme munī careti evaṁ sekkho asekkho vā anagāriyamuni kulapaṭipāṭiyā gāme bhikkhaṁ gaṇhanto careyyāti attho. Na hi tassa gāme caraṇapaccayā saddhāhāni vā bhogahāni vā hoti, saddhāpi bhogāpi pākatikāva honti. Evaṁ caritvā ca pana gāmato nikkhamitvā bahigāme udakaphāsukaṭṭhāne saṅghāṭiṁ paññapetvā nisinno akkhabhañjana- (mi. pa. 6.1.2) vaṇalepanaputtamaṁsūpamavasena (mi. pa. 6.1.2; saṁ. ni. 2.63) paccavekkhanto piṇḍapātaṁ paribhuñjitvā tathārūpaṁ vanasaṇḍaṁ anupavisitvā ajjhattikakammaṭṭhānaṁ sammasanto maggaphalāni hatthagatāneva karoti. Asekkhamuni pana diṭṭhadhammasukhavihāramanuyuñjati. Ayamassa bhamarena madhukarena sarikkhatā. Khīṇāsavo panettha adhippetoti.",
  "atk-s0519a6:204": "Pātimokkhasaṁvarasaṁvuto viharatīti yo naṁ pāti rakkhati, taṁ mokkheti moceti āpāyikādīhi dukkhehīti pātimokkho. So eva kāyikavācasikassa vītikkamassa saṁvaraṇato pidahanato saṁvaro. Tena pātimokkhasaṁvarena saṁvuto samannāgato hutvā sabbiriyāpathesu carati. Ācāragocarasampannoti ācārena ca gocarena ca sampanno. Aṇumattesūti appamattakesu. Vajjesūti akusaladhammesu. Bhayadassāvīti bhayaṁ dassī. Samādāya sikkhati sikkhāpadesūti sikkhāpadesu yaṁ kiñci sikkhitabbaṁ, taṁ sabbaṁ sammā ādiyitvā sikkhati.",
  "atk-s0519a6:205": "Kāyakammavacīkammena samannāgato, kusalena parisuddhājīvoti ettha ācāragocaraggahaṇeneva kusale kāyakamme vacīkamme ca gahitepi yasmā idaṁ ājīvapārisuddhisīlaṁ na ākāsādīsu uppajjati, kāyavacīdvāresu eva pana uppajjati, tasmā tassa uppattidvāradassanatthaṁ ‘‘kāyavacīkammena samannāgato, kusalenā’’ti vuttaṁ. Yasmā pana tena samannāgato, tasmā parisuddhājīvo, ājīvapārisuddhipi sīlamevāti dassanatthaṁ etaṁ vuttaṁ. Vuttañhetaṁ – ‘‘katame ca thapati kusalā sīlā? Kusalaṁ kāyakammaṁ kusalaṁ vacīkammaṁ, parisuddhaṁ ājīvampi kho ahaṁ thapati sīlasmiṁ vadāmī’’ti (ma. ni. 2.265). Āraddhavīriyoti yassa kāyikaṁ cetasikañca vīriyaṁ āraddhaṁ hoti, so ‘‘āraddhavīriyo’’ti vuccati. Tattha yo gaṇasaṅgaṇikaṁ vinodetvā catūsu iriyāpathesu aṭṭhaārambhavatthuvasena ekako hoti, tassa kāyikaṁ vīriyaṁ āraddhaṁ nāma hoti. Yo cittasaṅgaṇikaṁ vinodetvā aṭṭhasamāpattivasena ekako hoti, gamanādīsu uppannakilesaṁ uppannaṭṭhāneyeva niggaṇhitvā jhānaṁ nibbatteti, tassa cetasikaṁ vīriyaṁ āraddhaṁ nāma hoti. Evaṁ āraddhavīriyo. Thāmavāti ṭhitimā. Daḷhaparakkamoti thiraparakkamo. Anikkhittadhuro…pe… sacchikiriyāyāti saṁkilesadhammānaṁ pahānatthaṁ vodānadhammānaṁ sampādanatthaṁ , paccakkhakaraṇatthañca dhuraṁ anikkhipitvā vīriyaṁ ussukkāpento viharati. Paññavāti pañcannaṁ khandhānaṁ udayabbayapariggāhikāya paññāya samannāgato. Tenāha ‘‘udayatthagāminiyā’’ti.",
  "atk-s0519a6:206": "Natthi puttasamaṁ pemanti mātāpitaro virūpepi attano puttake suvaṇṇabimbakaṁ viya maññanti mālāguḷe viya sīsādīsu katvā pariharamānā. Tehi uhaditāpi omuttitāpi gandhavilepanaṁ paṭicchantā viya somanassaṁ āpajjanti. Tenāha – ‘‘natthi puttasamaṁ pema’’nti. Puttapemena samaṁ pemaṁ nāma natthīti vuttaṁ hoti. Gosamitanti gohi samaṁ godhanasadisaṁ aññaṁ dhanaṁ nāma natthi. Sūriyasamā ābhāti sūriyābhāya samā aññā ābhā nāma natthi. Samuddaparamāti ye keci aññe sarā nāma, sabbe te samuddaparamā. Samuddo tesaṁ uttamo, samuddasadisaṁ aññaṁ udakaṁ nidānaṁ nāma natthi bhagavāti vadati.",
  "atk-s0519a6:207": "Yasmā pana attapemena samaṁ pemaṁ natthi. Mātāpitaro hi chaḍḍetvāpi puttadhītaro aposetvā attānameva posenti. Dhaññena ca samaṁ dhanaṁ nāma natthi. Tathārūpe hi kāle hiraññasuvaṇṇādīnipi gomahiṁsādīnipi dhaññaggahaṇatthaṁ dhaññasāmikānameva santikaṁ gahetvā gacchanti. Paññāya ca samā ābhā nāma natthi. Sūriyādayo hi ekadesaṁyeva obhāsenti, paccuppannameva ca tamaṁ vinodenti, paññā pana dasasahassimpi lokadhātuṁ ekapajjotaṁ kātuṁ sakkoti, atītaṁsādipaṭicchādakañca tamaṁ vidhamati. Meghavuṭṭhiyā ca samo saro nāma natthi. Nadī vā hi hotu taḷākādīni vā, vuṭṭhisamo saro nāma natthi. Meghavuṭṭhiyā hi pacchinnāya mahāsamudde aṅgulipabbatemanamattampi udakaṁ na hoti, vuṭṭhiyā pana pavattamānāya yāva ābhassarabhavanāpi ekodakaṁ hoti. Tasmā bhagavā devatāvacanaṁ paṭikkhipanavasena paṭigāthaṁ vadanto ‘‘natthi attasamaṁ pema’’ntiādimāha.",
  "atk-s0519a6:208": "124.",
  "atk-s0519a6:209": "Kiṁsūdha bhītāti kiṁ nu bhītā. Maggo canekāyatano pavuttoti aṭṭhatiṁsārammaṇavasena anekehi kāraṇehi maggo kathito, evaṁ sante kissa bhītā hutvā ayaṁ janatā dvāsaṭṭhi diṭṭhiyo aggahesīti vadati. Bhūripaññāti bahupañña ussannapañña. Paralokaṁ na bhāyeti imasmā lokā paralokaṁ gacchanto na bhāyeyya.",
  "atk-s0519a6:210": "Paṇidhāyāti ṭhapetvā. Gharamāvasantoti anāthapiṇḍikādayo viya bahvannapāne ghare vasanto. Saṁvibhāgīti accharāya gahitampi nakhena phāletvā parassa datvāva bhuñjanasīlo. Vadaññūti yācakānaṁ yācanavasena vuttavacanaññū, vacanīyo vā. Ettha ca vācanti cattāri vacīsucaritāni gahitāni. Mananti tīṇi manosucaritāni. Kāyenāti tīṇi kāyasucaritāni. Ime dasa kusalakammapathā pubbasuddhiaṅgaṁ nāma. ‘‘Bahvannapānaṁ gharamāvasanto’’ti iminā yaññaupakkharo gahito. Saddhoti ekaṁ aṅgaṁ, mudūti ekaṁ, saṁvibhāgīti ekaṁ, vadaññūti ekanti imāni cattāri aṅgāni sandhāya ‘‘etesu dhammesu ṭhito catūsū’’ti āha.",
  "atk-s0519a6:211": "Aparo nayo – ‘‘vāca’’ntiādīni tīṇi aṅgāni, ‘‘bahvannapāna’’nti iminā yaññaupakkharova gahito, ‘‘saddho mudu saṁvibhāgī vadaññū’’ti ekaṁ aṅgaṁ.",
  "atk-s0519a6:212": "Aparo dukanayo nāma hoti – ‘‘vācaṁ manañcā’’ti ekaṁ aṅgaṁ, ‘‘kāyena pāpāni akubbamāno bahvannapānaṁ gharamāvasanto’’ti ekaṁ, ‘‘saddho mudū’’ti ekaṁ, ‘‘saṁvibhāgī vadaññū’’ti ekanti etesu catūsu dhammesu ṭhito dhamme ṭhito nāma hoti. So ito paralokaṁ gacchantona bhāyati.",
  "atk-s0519a6:213": "Kāyasamācārampītiādi pātimokkhasaṁvaradassanaṁ. Tattha duvidhenāti dvividhena, dvīhi koṭṭhāsehīti attho. Jaññāti jāneyya. Sīlakathā ca nāmesā kammapathavasena vā paṇṇattivasena vā kathetabbā. Tattha kammapathavasena tāva kathentena asevitabbakāyasamācāro pāṇātipātādinnādānamicchācārehi kathetabbo. Paṇṇattivasena kāyadvāre paññattasikkhāpadavītikkamavasena. Sevitabbakāyasamācāro pāṇātipātādiveramaṇīhi ceva kāyadvāre paññattasikkhāpadaavītikkamena ca kathetabbo.",
  "atk-s0519a6:214": "Asevitabbavacīsamācāro musāvādādivacīduccaritena ceva vacīdvāre paññattasikkhāpadavītikkamena ca kathetabbo. Sevitabbavacīsamācāro musāvādādiveramaṇīhi ceva vacīdvāre paññattasikkhāpadaavītikkamena ca kathetabbo.",
  "atk-s0519a6:215": "Pariyesanā pana kāyavācāhi pariyesanā eva, sā kāyavacīsamācāraggahaṇena gahitāpi yasmā ājīvaṭṭhamakasīlaṁ nāma etasmiṁyeva dvāradvaye uppajjati, na ākāse, tasmā ājīvaṭṭhamakasīladassanatthaṁ visuṁ vuttā. Tattha nasevitabbapariyesanā anariyapariyesanāya kathetabbā, sevitabbapariyesanā ariyapariyesanāya. Vuttañhetaṁ – ‘‘katamā ca, bhikkhave, anariyapariyesanā? Idha, bhikkhave, ekacco attanā jātidhammo samāno jātidhammaṁyeva pariyesatī’’tiādi (ma. ni. 1.274). Tathā ‘‘katamā ca, bhikkhave, ariyapariyesanā? Idha, bhikkhave, ekacco attanā jātidhammo samāno jātidhamme ādīnavaṁ viditvā ajātaṁ anuttaraṁ yogakkhemaṁ nibbānaṁ pariyesatī’’tiādi (ma. ni. 1.275).",
  "atk-s0519a6:216": "170.",
  "atk-s0519a6:217": "Maggānaṭṭhaṅgikoti jaṅghamaggādayo vā hontu dvāsaṭṭhidiṭṭhigatamaggā vā, sabbesampi maggānaṁ sammādiṭṭhiādīhi aṭṭhahi aṅgehi micchādiṭṭhiādīnaṁ aṭṭhannaṁ pāpadhammānaṁ pahānakaro nirodhaṁ ārammaṇaṁ katvā catūsupi saccesu dukkhaparijānanādikiccaṁ sādhayamāno aṭṭhaṅgiko maggo seṭṭho uttamo. Saccānaṁ caturo padāti ‘‘saccaṁ bhaṇe na kujjheyyā’’ti (dha. pa. 224) āgataṁ vacīsaccaṁ vā hotu, ‘‘sacco brāhmaṇo, sacco khattiyo’’tiādibhedaṁ sammutisaccaṁ vā, ‘‘idameva saccaṁ moghamañña’’nti (ma. ni. 3.331; udā. 54; mahāni. 20) diṭṭhisaccaṁ vā, ‘‘ekañhi saccaṁ na dutiyamatthī’’ti (su. ni. 890; mahāni. 119) vuttaṁ paramatthasaccaṁ vā hotu. Sabbesampi imesaṁ saccānaṁ parijānitabbaṭṭhena pahātabbaṭṭhena sacchikātabbaṭṭhena bhāvetabbaṭṭhena ekapaṭivedhaṭṭhena tathapaṭivedhaṭṭhena ca ‘‘dukkhaṁ ariyasacca’’ntiādayo (mahāva. 14; dī. ni. 2.387; ma. ni. 1.120) caturo padā seṭṭhā nāma. Virāgo seṭṭho dhammānanti ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṁ dhammānaṁ aggamakkhāyatī’’ti (a. ni. 4.34; 5.32; itivu. 90) vacanato nibbānasaṅkhāto virāgo sabbadhammānaṁ seṭṭho. Dvipadānañca cakkhumāti sabbesampi devamanussādibhedānaṁ dvipadānaṁ pañcahi cakkhūhi cakkhumā bhagavāva seṭṭhoti.",
  "atk-s0519a6:218": "Aggānīti uttamāni. Yāvatāti yattakā. Apadāti nippadā ahimacchādayo. Dvipadāti manussapakkhijātādayo. Catuppadāti hatthiassādayo . Bahuppadāti satapadiādayo. Rūpinoti kāmāvacararūpāvacarasattā. Asaññinoti asaññībhave nibbattasattā. Nevasaññīnāsaññinoti bhavagge nibbattasattā. Aggamakkhāyatīti guṇehi aggo uttamo seṭṭho akkhāyati.",
  "atk-s0519a6:219": "Asaṅkhatānanti nibbānameva vuttaṁ. Virāgotiādīni ca nibbānasseva nāmāni. Tañhi āgamma sabbe kilesā virajjanti, sabbe rāgamadādayo madā nimmadā honti abhāvaṁ gacchanti , sabbā pipāsā vinayaṁ upenti, sabbe ālayā samugghātaṁ gacchanti, vaṭṭāni upacchijjanti, taṇhā khīyati, sabbapariḷāhā vūpasammanti, vaṭṭadukkhaṁ nirujjhati nibbāyati. Tasmā taṁ etāni nāmāni labhatīti.",
  "atk-s0519a6:220": "Dhammo ca kusalakkhatoti tassa satthuno dhammo ca kusalo anavajjo, anavajjattā eva paṭipakkhehi rāgādīhi kilesehi sabbatitthiyavādehi ca aparikkhato. Tāni tīṇi visissareti etāni tīṇi ratanāni loke sabbaratanehi visissanti guṇavasena sabbalokaṁ atisentīti attho.",
  "atk-s0519a6:221": "Samaṇapadumasañcayo gaṇoti padumasadisānaṁ ariyasamaṇānaṁ samūhasaṅkhāto gaṇo. Padumanti hi paripuṇṇasatapattassa saroruhassa nāmaṁ. Ariyapuggalā ca sabbathāpi paripuṇṇaguṇāti padumasadisā vuttā. Vidūnaṁ sakkatoti vidūhi paṇḍitehi sakkato. Naravaradamakoti naravaro ca purisānaṁ damako nāyako cāti attho. Lokassa uttarīti lokassa upari ṭhitāni, sabbaloke uttamānīti attho.",
  "atk-s0519a6:222": "Nirupadāhoti rāgapariḷāhādīhi anupadāho. Saccanāmoti avitathanāmo yathābhuccaguṇehi āgatanāmo. Sabbābhibhūti sabbalokaṁ attano guṇehi abhibhavitvā ṭhito. Saccadhammoti vaṭṭato ekantanissaraṇabhāvena avitatho saha pariyattiyā navavidhopi lokuttaradhammo, tato eva natthañño tassa uttarīti tassa uttari adhikaguṇo añño ca dhammo natthīti attho. Ariyasaṅghova niccaṁ sabbakālaṁ vidūhi sabbapaṇḍitehi pūjito.",
  "atk-s0519a6:223": "‘‘Ekāyana’’nti gāthāya ekāyananti ekaṁ maggaṁ. Maggassa hi –",
  "atk-s0519a6:224": "‘‘Maggo pantho patho pajjo, añjasaṁ vaṭumāyanaṁ;",
  "atk-s0519a6:225": "Nāvā uttarasetu ca, kullo ca bhisi saṅgamo’’ti. (cūḷani. pārāyanatthutigāthāniddesa 101) –",
  "atk-s0519a6:226": "Bahūni nāmāni, svāyaṁ idha ayananāmena vutto. Tasmā ekāyananti ekamaggaṁ, na dvedhāpathabhūtanti attho. Atha vā ekena ayitabbanti ekāyanaṁ. Gaṇasaṅgaṇikaṁ pahāya vivekaṭṭhena pavivittena paṭipajjitabbanti attho. Ayanti vā etenāti ayano, saṁsārato nibbānaṁ gacchantīti attho. Ekassa vā sabbasattaseṭṭhassa bhagavato ayanoti ekāyano. Kiñcāpi hi tena aññepi ayanti, tathāpi bhagavatova so ayano, tena uppāditattā. Yathāha – ‘‘so hi, brāhmaṇa, bhagavā anuppannassa maggassa uppādetā’’tiādi (ma. ni. 3.79). Ayatīti vā ayano, gacchati pavattatīti attho. Ekasmiṁ imasmiṁyeva dhammavinaye ayano, na aññatthāti ekāyano. Yathāha – ‘‘imasmiṁ kho, subhadda, dhammavinaye ariyo aṭṭhaṅgiko maggo upalabbhatī’’ti (dī. ni. 2.214). Api ca pubbabhāge nānāmukhabhāvanāya pavattopi aparabhāge ekaṁ nibbānameva ayati gacchatīti ekāyano, taṁ ekāyanaṁ.",
  "atk-s0519a6:227": "Jātikhayantadassīti jātiyā khayasaṅkhāto anto jātikhayanto. Jātiyā accantakhayanto nibbānaṁ, taṁ passīti jātikhayantadassī. ‘‘Maggaṁ pajānāti hitānukampī’’tipi pāṭho. Tassattho – vuttappakāraṁ ekāyanasaṅkhātaṁ maggaṁ sayambhuñāṇena bhagavā pajānāti, jānanto ca tena tena hitena satte anukampatīti. Idāni tassa maggassa ekāyanabhāvaṁ, tīsupi kālesu ekantaniyyānatañca vibhāvetuṁ ‘‘etena maggena tariṁsu pubbe, tarissanti ye ca taranti ogha’’nti āha. Tassattho – ye atītamaddhānaṁ kāmoghādicatubbidhaṁ oghaṁ tariṁsu, ye taṁ anāgatamaddhānaṁ tarissanti, etarahi ca taranti, te sabbe eteneva maggena, na aññenāti. Visuddhipekkhāti caturoghanittharaṇena accantavisuddhiṁ nibbānaṁ apekkhantā, parinibbāyitukāmāti attho.",
  "atk-s0519a6:228": "Evaṁ duvidhampi sāsanapaṭṭhānaṁ nānāsuttapadāni udāharantena vibhajitvā idāni saṁkilesabhāgiyādīhi saṁsanditvā dassetuṁ puna ‘‘lokiyaṁ sutta’’ntiādi āraddhaṁ. Tattha dassanabhāgiyena ca bhāvanābhāgiyena cāti nibbedhabhāgiyena. Nibbedhabhāgiyameva hi dassanabhāgiyaṁ bhāvanābhāgiyanti dvidhā bhinditvā dassitaṁ. Lokiyañca lokuttarañcāti lokiyaṁ lokuttarañca suttaṁ, saṁkilesabhāgiyādīhi dassanabhāgiyādīhi cāti ubhayehi niddisitabbanti adhippāyo. Yasmiṁ suttetiādi niddisanākāradassanaṁ. Tattha saṁkilesabhāgiyanti saṁkilesakoṭṭhāsasahitaṁ, saṁkilesatthadīpananti attho. Esa nayo sesesupi.",
  "atk-s0519a6:229": "Evaṁ lokiyattikassa saṁkilesabhāgiyādīhi catūhi padehi saṁsandanaṁ dassetvā iminā nayena sesatikānaṁ sesapadānañca saṁsandanaṁ suviññeyyanti taṁ anuddharitvā saṁkilesabhāgiyādīnaṁ samatikkamanaṁ dassetuṁ ‘‘vāsanābhāgiyaṁ sutta’’ntiādi vuttaṁ. Tattha yadipi saṁkilesabhāgiyaṁ suttaṁ, vāsanābhāgiyañca suttaṁ lokiyameva. Tathāpi lokuttarasuttāni viya lokiyasuttānaṁ vāsanābhāgiyaṁ suttaṁ saṁkilesabhāgiyassa samatikkamāya hotīti imamatthaṁ dassetuṁ ‘‘vāsanābhāgiyaṁ suttaṁ saṁkilesabhāgiyassa suttassa nigghātāyā’’ti vuttaṁ. Tattha nigghātāyāti pahānāya. Suttasīsena cettha suttattho gahitoti daṭṭhabbaṁ. Yasmā ca vodānadhammā viya saṁkilesadhammānaṁ dassanabhūmisamatikkamaneneva bhāvanābhūmi adhigantabbā, tasmā ‘‘bhāvanābhāgiyaṁ suttaṁ dassanabhāgiyassa suttassa paṭinissaggāyā’’ti vuttaṁ. Yasmā pana asekkhadhammesu uppannesu maggabhāvanākiccaṁ nāma natthi. Jhānabhāvanāpi diṭṭhadhammasukhavihāratthā eva hoti, tasmā ‘‘asekkhabhāgiyaṁ suttaṁ bhāvanābhāgiyassa suttassa paṭinissaggāya, asekkhabhāgiyaṁ suttaṁ diṭṭhadhammasukhavihārattha’’nti ca vuttaṁ.",
  "atk-s0519a6:230": "Idāni tikapadeheva saṁsanditvā dassetuṁ ‘‘lokuttara’’ntiādi vuttaṁ. Ekabījinātiādīsu yo sotāpanno hutvā ekameva attabhāvaṁ janetvā arahattaṁ pāpuṇāti, ayaṁ ekabījī nāma. Yathāha –",
  "atk-s0519a6:231": "‘‘Katamo ca puggalo ekabījī? Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo. So ekaṁyeva mānusakaṁ bhavaṁ nibbattetvā dukkhassantaṁ karoti. Ayaṁ vuccati puggalo ekabījī’’ti (pu. pa. 33).",
  "atk-s0519a6:232": "Yo pana dve vā tīṇi vā kulāni sandhāvitvā saṁsaritvā dukkhassantaṁ karoti, ayaṁ kolaṁkolo nāma. Yathāha –",
  "atk-s0519a6:233": "‘‘Katamo ca puggalo kolaṁkolo? Idhekacco puggalo tiṇṇaṁ…pe… parāyaṇo. So dve vā tīṇi vā kulāni sandhāvitvā saṁsaritvā dukkhassantaṁ karoti. Ayaṁ vuccati puggalo kolaṁkolo’’ti (pu. pa. 32).",
  "atk-s0519a6:234": "Tattha kulānīti bhave. Dve vā tīṇi vāti idamettha desanāmattameva. Yāva chaṭṭhabhavā saṁsarantopi kolaṁkolo hoti eva.",
  "atk-s0519a6:235": "Yo pana satta bhave saṁsaritvā dukkhassantaṁ karoti, ayaṁ sattakkhattuparamo nāma. Yathāha –",
  "atk-s0519a6:236": "‘‘Katamo ca puggalo sattakkhattuparamo? Idhekacco…pe… parāyaṇo. So sattakkhattuṁ deve ceva mānuse ca sandhāvitvā saṁsaritvā dukkhassantaṁ karoti. Ayaṁ vuccati puggalo sattakkhattuparamo’’ti (pu. pa. 31).",
  "atk-s0519a6:237": "Ko pana tesaṁ etaṁ pabhedaṁ niyametīti? Keci tāva ‘‘pubbahetu niyametī’’ti vadanti. Keci ‘‘paṭhamamaggo’’, keci ‘‘upari tayo maggā’’. Keci ‘‘tiṇṇaṁ maggānaṁ vipassanā’’ti. Tattha pubbahetu niyametīti vāde paṭhamamaggassa upanissayo kato nāma hoti. Upari tayo maggā nirupanissayā uppannāti āpajjati. Paṭhamamaggo niyametīti vāde upari tiṇṇaṁ maggānaṁ niratthakatā āpajjati. Upari tayo maggā niyamentīti vāde ‘‘paṭhamamagge anuppanne eva upari tayo maggā uppannā’’ti āpajjati. Vipassanā niyametīti vādo pana yujjati. Sace hi upari tiṇṇaṁ maggānaṁ vipassanā balavatī hoti, ekabījī nāma hoti. Tato mandatarā kolaṁkolo. Tato mandatarā sattakkhattuparamoti. Ettha ca yo manussesu eva sattakkhattuṁ saṁsaritvā arahattaṁ pāpuṇāti, yo ca devesuyeva sattakkhattuṁ saṁsaritvā arahattaṁ pāpuṇāti, ime na idhādhippetā. Yo pana kālena devesu, kālena manussesūti vomissakanayena saṁsaritvā arahattaṁ pāpuṇāti, so idhādhippeto. Tasmā ‘‘sattakkhattuparamo’’ti idaṁ idhaṭṭhakavokiṇṇavaṭṭajjhāsayassa vasena veditabbaṁ. Vaṭṭajjhāsayo hi ādito paṭṭhāya cha devaloke sodhetvā akaniṭṭhe ṭhatvā parinibbāyissati.",
  "atk-s0519a6:238": "Tattha yo saddhaṁ dhuraṁ katvā sotāpattimaggaṁ nibbatteti, so maggakkhaṇe saddhānusārī nāma hoti. Phalakkhaṇe pana saddhāvimutto nāma hutvā vuttanayena ekabījiādibhedo hoti. Yo pana paññaṁ dhuraṁ katvā sotāpattimaggaṁ nibbatteti, so maggakkhaṇe dhammānusārī nāma. Phalakkhaṇe pana diṭṭhippatto nāma hutvā ekabījiādibhedo hoti. Idañca aṭṭhannaṁ vimokkhānaṁ alābhino vasena vuttaṁ. Lābhī pana phalakkhaṇe kāyasakkhī nāma hoti. Tattha ye saddhāvimuttadiṭṭhippattakāyasakkhināmakā tayo sotāpannā, te ekabījiādīhi tīheva saṅgahetvā vuttaṁ – ‘‘pañcahi puggalehi niddisitabbaṁ ekabījinā…pe… dhammānusārinā’’ti, evaṁ pañcahi.",
  "atk-s0519a6:239": "Dvādasahipuggalehīti sakadāgāmimaggaṭṭho, sakadāgāmī, anāgāmimaggaṭṭho, abhedena anāgāmī, antarāparinibbāyiādayo pañca, saddhāvimuttadiṭṭhippattakāyasakkhino tayoti bhedena aṭṭhāti, evaṁ dvādasahi. Tattha hi yo avihādīsu tattha tattha āyuvemajjhaṁ appatvā parinibbāyati, ayaṁ antarāparinibbāyī. Yo pana āyuvemajjhaṁ atikkamitvā arahattaṁ pāpuṇāti, ayaṁ upahaccaparinibbāyī. Tathā yo avihādīsu upapanno asaṅkhārena appayogena arahattaṁ adhigacchati, ayaṁ asaṅkhāraparinibbāyī. Yo pana sasaṅkhārena sappayogena arahattaṁ adhigacchati, ayaṁ sasaṅkhāraparinibbāyī. Uddhaṁ uparūpari brahmaloke upapattisoto etassāti uddhaṁsoto. Paṭisandhivasena akaniṭṭhe gacchatīti akaniṭṭhagāmī.",
  "atk-s0519a6:240": "Tattha atthi uddhaṁsoto akaniṭṭhagāmī atthi uddhaṁsoto na akaniṭṭhagāmī, atthi na uddhaṁsoto akaniṭṭhagāmī atthi na uddhaṁsoto na akaniṭṭhagāmīti. Tattha yo idha anāgāmiphalaṁ patvā avihādīsu nibbatto tattha yāvatāyukaṁ ṭhatvā uparūpari nibbattitvā akaniṭṭhaṁ pāpuṇāti, ayaṁ uddhaṁsoto akaniṭṭhagāmī nāma. Yo pana avihādīsu nibbatto tattheva aparinibbāyitvā akaniṭṭhampi appatvā uparūpari brahmaloke parinibbāyati, ayaṁ uddhaṁsoto na akaniṭṭhagāmī nāma. Yo ito cavitvā akaniṭṭheyeva nibbattati, ayaṁ na uddhaṁsoto akaniṭṭhagāmī nāma. Yo pana avihādīsu catūsu aññatarasmiṁ nibbattitvā tattheva parinibbāyati, ayaṁ na uddhaṁsoto na akaniṭṭhagāmī nāma. Saddhāvimuttādayo vuttavibhāgāyeva.",
  "atk-s0519a6:241": "Navahi puggalehīti ettha aṭṭhannaṁ vimokkhānaṁ alābhī arahā paññāvimutto nāma. Tesaṁ pana lābhī vikkhambhanasamucchedavimokkhavasena ubhohi bhāgehi rūpakāyanāmakāyasaṅkhātato ubhato bhāgato vimuttattā ubhatobhāgavimutto nāma. Samasīsināti ettha tividho samasīsī – iriyāpathasamasīsī, rogasamasīsī, jīvitasamasīsīti.",
  "atk-s0519a6:242": "Tatra yo ṭhānādīsu iriyāpathesu yeneva iriyāpathena samannāgato hutvā vipassanaṁ ārabhati, teneva iriyāpathena arahattaṁ patvā parinibbāyati, ayaṁ iriyāpathasamasīsī nāma. Yo pana ekaṁ rogaṁ patvā antoroge eva vipassanaṁ paṭṭhapetvā arahattaṁ patvā teneva rogena parinibbāyati, ayaṁ rogasamasīsī nāma. Palibodhasīsaṁ taṇhā, bandhanasīsaṁ māno, parāmāsasīsaṁ diṭṭhi, vikkhepasīsaṁ uddhaccaṁ, kilesasīsaṁ avijjā, adhimokkhasīsaṁ saddhā, paggahasīsaṁ vīriyaṁ, upaṭṭhānasīsaṁ sati, avikkhepasīsaṁ samādhi, dassanasīsaṁ paññā, pavattasīsaṁ jīvitindriyaṁ, gocarasīsaṁ vimokkho, saṅkhārasīsaṁ nirodhoti terasasu sīsesu kilesasīsaṁ avijjaṁ arahattamaggo pariyādiyati, pavattasīsaṁ jīvitindriyaṁ cuticittaṁ pariyādiyati. Tattha avijjāpariyādāyakaṁ cittaṁ jīvitindriyaṁ pariyādātuṁ na sakkoti. Jīvitindriyapariyādāyakaṁ avijjaṁ pariyādātuṁ na sakkoti. Aññaṁ avijjāpariyādāyakaṁ cittaṁ, aññaṁ jīvitindriyapariyādāyakaṁ. Yassa cetaṁ sīsadvayaṁ samaṁ pariyādānaṁ gacchati, so jīvitasamasīsī nāma.",
  "atk-s0519a6:243": "Kathaṁ panidaṁ samaṁ hotīti? Vārasamatāya. Yasmiñhi vāre maggavuṭṭhānaṁ hoti, sotāpattimagge pañca paccavekkhaṇāni, sakadāgāmimagge pañca, anāgāmimagge pañca, arahattamagge cattārīti ekūnavīsatime paccavekkhaṇañāṇe patiṭṭhāya bhavaṅgaṁ otaritvā parinibbāyato imāya vārasamatāya idaṁ ubhayasīsapariyādānampi samaṁ hoti nāma. Tenāyaṁ puggalo ‘‘jīvitasamasīsī’’ti vuccati, ayameva idhādhippeto. Evaṁ suññatavimuttādayo tayo saddhāvimutto paññāvimutto ubhatobhāgavimutto samasīsīti satta sāvakā arahanto, paccekabuddho, sammāsambuddhoti imehi navahi puggalehi asekkhabhāgiyaṁ suttaṁ niddisitabbaṁ.",
  "atk-s0519a6:244": "Rāgacaritoti rāgasahitaṁ caritaṁ etassāti rāgacarito. Rāgena vā carito pavattito rāgacarito, rāgajjhāsayo rāgādhikoti attho. Esa nayo sesesupi. Rāgamukhe ṭhitoti rāgapariyuṭṭhāne ṭhito, pariyuṭṭhitarāgoti attho. Sesapadesupi eseva nayo.",
  "atk-s0519a6:245": "Vāsanābhāgiyaṁ suttanti lokiyaṁ sattādhiṭṭhānaṁ vāsanābhāgiyaṁ suttaṁ. Lokiyaṁ sattādhiṭṭhānaṁ saṁkilesabhāgiyañhi suttaṁ rāgacaritehi puggalehi niddiṭṭhaṁ. Tattha ‘‘lokiyaṁ, sattādhiṭṭhāna’’nti padadvayaṁ anuvattamānaṁ katvā vuttaṁ ‘‘vāsanābhāgiya’’nti. Sīlavantehīti sīlavantādīhi puggalehi. Pakatisīlantiādi yehi samannāgatā, te puggalā. Tesaṁ dassanena puggalānaṁ upalakkhaṇaṁ. Atha vā dhammādhiṭṭhānaṁ pakatisīlādivasena, sattādhiṭṭhānaṁ pakatisīlavantādivasena veditabbanti imassa nayassa dassanatthaṁ ‘‘sīlavantehi niddisitabba’’nti vatvā ‘‘pakatisīla’’ntiādi vuttaṁ. Taṁ pakatisīlādīnaṁ pañcannaṁ eva gahaṇaṁ nidassanamattaṁ, pattidānaabbhanumodanadhammassavanadesanādiṭṭhijukammādīnampi cettha sambhavato. Tesampi vā ettheva saṅgahetvā dassanatthaṁ ‘‘pañcā’’ti vuttaṁ.",
  "atk-s0519a6:246": "Tattha pakatisīlanti sampattaviratisīlaṁ. Cittappasādoti kammaphalasaddhā ratanattayasaddhā ca. Ñāṇaṁ paññāya niddisitabbanti yasmiṁ sutte paññā āgatā, taṁ suttaṁ ñāṇanti niddisitabbaṁ. Na kevalaṁ paññāpariyāyeneva, atha kho paññindriyādipariyāyenapi yattha paññā āgatā, taṁ suttaṁ ñāṇanti niddisitabbanti dassetuṁ ‘‘paññindriyenā’’tiādi vuttaṁ. Tassattho – heṭṭhā vutto eva. Yaṁ vā panātiādīsu yaṁ vā aññaṁ kiñci paññāya adhivacanaṁ. Sabbaṁ taṁ yattha katthaci sutte āgataṁ, taṁ suttaṁ ñāṇanti niddisitabbanti attho.",
  "atk-s0519a6:247": "Ajjhattikabāhirehīti yasmiṁ sutte ajjhattikāni āyatanāni, bāhirāni ca āyatanāni āgatāni, taṁ suttaṁ tehi āyatanehi ñāṇaṁ ñeyyanti niddisitabbaṁ. Paññāpi ārammaṇabhūtā ñeyyanti ñeyyato visuṁ katvā paññā vuttā. Tathā hi paññā ñāṇantarassa ārammaṇanti katthaci sutte ñeyyabhāvenapi vuccati. Yaṁ kiñci ārammaṇabhūtanti yaṁ kiñci ñāṇassa visayabhūtaṁ rūpādi. Ajjhattikaṁ vā bāhiraṁ vāti vā-saddena oḷārikādiṁ saṅgaṇhāti. Sabbaṁ taṁ saṅkhatena asaṅkhatena cāti sabbaṁ taṁ yathāsambhavaṁ saṅkhatabhāvena asaṅkhatabhāvena ca ñeyyanti niddisitabbaṁ. Ñeyyadhammavasena hi ñeyyasuttaṁ ñeyyanti vuccatīti.",
  "atk-s0519a6:248": "Yaṁ vā pana kiñci bhagavā aññataravacanaṁ bhāsatīti lokiyalokuttarādisuttesu ekasmiṁ sutte dve. Tesu yaṁ vā pana kiñci aññataravacanaṁ ekasseva kathanaṁ bhāsati niddisati. Sabbaṁ taṁ yathāniddiṭṭhaṁ dhārayitabbanti taṁ yathā sabbaṁ suttaṁ lokiyādīsu yadi aññataravasena, atha ubhayavasena yathā yathā niddiṭṭhaṁ, tathā tathā gahetabbaṁ, taṁ taṁ padhānabhāvena niddisitabbanti attho.",
  "atk-s0519a6:249": "Kilesasahitaññeva kammaṁ vipākassa hetu, na itaranti vuttaṁ ‘‘duvidho hetu yañca kammaṁ ye ca kilesā’’ti. Samudayo kilesāti ettha ‘‘samudayo’’ti etena samudayapakkhiyā vuttā. ‘‘Kilesā’’ti ca kilesavanto, saṁkiliṭṭhāti attho. Yaṁ dissatīti yaṁ yaṁ dissati. Tāsu tāsu bhūmīsūti puthujjanabhūmiādīsu. Kappiyānulomenāti kappiyena ca kappiyānulomena ca. Tattha kappiyaṁ pāḷiyaṁ sarūpato vuttaṁ, kappiyānulomaṁ mahāpadesavasena nayato dassitaṁ. Paṭikkhittakāraṇenāti yena kāraṇena bhagavatā yaṁ paṭikkhittaṁ, tena kāraṇena taṁ niddisitabbaṁ. Ekantena sarāgādisaṁvattanameva hi bhagavatā paṭikkhittaṁ, taṁ sarāgāya saṁvattanādikāraṇena niddisitabbaṁ . Dhammassāti asaṅkhatadhammassa. Ariyadhammānanti maggaphaladhammānaṁ. Sesaṁ suviññeyyameva.",
  "atk-s0519a6:250": "Ettha ca yathā saṁkilesabhāgiyādīnaṁ aññamaññaṁ saṁsaggato anekavidho paṭṭhānabhedo icchito, evaṁ lokiyasattādhiṭṭhānādisaṁsaggatopi anekavidho paṭṭhānabhedo sambhavati. Pāḷiyaṁ pana ubhayatthāpi ekadesadassanavasena āgatattā nayadassananti veditabbaṁ. Sakkā hi iminā nayena viññunā te niddhāretunti. Yathā ca saṁkilesabhāgiyādīnaṁ lokiyādīnañca visuṁ visuṁ saṁsaggabhedavasena ayaṁ paṭṭhānabhedo anekavidho labbhati, evaṁ ubhayesampi saṁsaggavasena ayaṁ nayo yathārahaṁ labbhateva. Labbhati hi lokiyaṁ suttaṁ kiñci saṁkilesabhāgiyaṁ, kiñci vāsanābhāgiyaṁ. Tathā lokuttaraṁ suttaṁ kiñci nibbedhabhāgiyaṁ, kiñci asekkhabhāgiyanti. Sesesupi eseva nayo.",
  "atk-s0519a6:251": "Evaṁ soḷasavidhe paṭṭhāne aṭṭhavīsatividhaṁ paṭṭhānaṁ pakkhipitvā, aṭṭhavīsatividhe ca paṭṭhāne soḷasavidhaṁ pakkhipitvā yathārahaṁ dukatikādibhedena sambhavato paṭṭhānavibhāgo veditabbo, so ca kho tīsu piṭakesu labbhamānassa suttapadassa vasena. Yasmā pana tāni tāni suttapadāni udāharaṇavasena niddhāretvā imasmiṁ atthe vitthāriyamāne atipapañco hoti, atibhāriyā ca nettisaṁvaṇṇanā, sakkā ca iminā nayena viññunā ayamattho viññātuṁ, tasmā na taṁ vitthārayimha. Teneva hi pāḷiyaṁ aññamaññasaṁsaggavasena paṭṭhānavibhāgo ekadeseneva dassito, na nippadesatoti.",
  "atk-s0519a6:252": "Sāsanapaṭṭhānavāravaṇṇanā niṭṭhitā.",
  "atk-s0519a6:253": "Nigamanakathā",
  "atk-s0519a6:254": "Ettāvatā ca –",
  "atk-s0519a6:255": "Hāre naye ca paṭṭhāne, suvisuddhavinicchayaṁ;",
  "atk-s0519a6:256": "Vibhajanto navaṅgassa, sāsanassatthavaṇṇanaṁ.",
  "atk-s0519a6:257": "Nettippakaraṇaṁ dhīro, gambhīraṁ nipuṇañca yaṁ;",
  "atk-s0519a6:258": "Adesayi mahāthero, mahākaccāyano vasī.",
  "atk-s0519a6:259": "Saddhammāvataraṭṭhāne, paṭṭane nāgasavhaye;",
  "atk-s0519a6:260": "Dhammāsokamahārāja-vihāre vasatā mayā.",
  "atk-s0519a6:261": "Ciraṭṭhitatthaṁ yā tassa, āraddhā atthavaṇṇanā;",
  "atk-s0519a6:262": "Udāharaṇasuttānaṁ, lakkhaṇānañca sabbaso.",
  "atk-s0519a6:263": "Atthaṁ pakāsayantī sā, anākulavinicchayā;",
  "atk-s0519a6:264": "Samattā sattavīsāya, pāḷiyā bhāṇavārato.",
  "atk-s0519a6:265": "Iti taṁ saṅkharontena, yaṁ taṁ adhigataṁ mayā;",
  "atk-s0519a6:266": "Puññaṁ tassānubhāvena, lokanāthassa sāsanaṁ.",
  "atk-s0519a6:267": "Ogāhetvā visuddhāya, sīlādipaṭipattiyā;",
  "atk-s0519a6:268": "Sabbepi dehino hontu, vimuttirasabhāgino.",
  "atk-s0519a6:269": "Ciraṁ tiṭṭhatu lokasmiṁ, sammāsambuddhasāsanaṁ;",
  "atk-s0519a6:270": "Tasmiṁ sagāravā niccaṁ, hontu sabbepi pāṇino.",
  "atk-s0519a6:271": "Sammā vassatu kālena, devopi jagatīpati;",
  "atk-s0519a6:272": "Saddhammanirato lokaṁ, dhammeneva pasāsatūti.",
  "atk-s0519a6:273": "Iti badaratitthavihāravāsinā ācariyadhammapālena katā",
  "atk-s0519a6:274": "Nettippakaraṇassa atthasaṁvaṇṇanā samattāti.",
  "atk-s0519a6:275": "Nettippakaraṇa-aṭṭhakathā niṭṭhitā."
}