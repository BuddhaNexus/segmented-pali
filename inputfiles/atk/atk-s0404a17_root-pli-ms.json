{
  "atk-s0404a17:0": "3. Mahāvaggo",
  "atk-s0404a17:1": "1. Sīhanādasuttavaṇṇanā",
  "atk-s0404a17:2": "21. Tatiyassa paṭhame visamagateti visamaṭṭhānesu gocaresu gate. Saṅghātaṁ āpādesinti ghātaṁ vadhaṁ pāpesiṁ. Tassa hi ussannatejatāya khuddakesu pāṇesu anukampā hoti. Tasmā ye paṭisattubhāvena saṇṭhātuṁ sakkhissanti, ye dubbalā palāyitukāmā bhavissanti, te palāyissantīti sīhanādaṁ naditvāva gocarāya pakkamati. Tathāgatassetaṁ adhivacananti yadi hi sahanatāya hananatāya ca sīho, tathāgato hi sabbāni ca iṭṭhāniṭṭhāni sahati, sabbaparappavādino ca vādānaṁ nimmathanena hanati. Idamassa hoti sīhanādasminti ayamassa sīhanādo.",
  "atk-s0404a17:3": "Tathāgatabalānīti aññehi asādhāraṇāni tathāgatasseva balāni. Yathā vā pubbabuddhānaṁ balāni puññasampattiyā āgatāni, tathā āgatabalānītipi attho. Tattha duvidhaṁ tathāgatassa balaṁ kāyabalaṁ ñāṇabalaṁ. Tesu kāyabalaṁ hatthikulānusārena veditabbaṁ. Vuttañhetaṁ porāṇehi –",
  "atk-s0404a17:4": "‘‘Kālāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0404a17:5": "Gandhamaṅgalahemañca, uposathachaddantime dasā’’ti.",
  "atk-s0404a17:6": "Imāni dasa hatthikulāni. Tattha kālāvakanti pakatihatthikulaṁ daṭṭhabbaṁ. Yaṁ dasannaṁ purisānaṁ kāyabalaṁ, taṁ ekassa kālāvakassa hatthino. Yaṁ dasannaṁ kālāvakānaṁ balaṁ, taṁ ekassa gaṅgeyyassa. Yaṁ dasannaṁ gaṅgeyyānaṁ, taṁ ekassa paṇḍarassa. Yaṁ dasannaṁ paṇḍarānaṁ, taṁ ekassa tambassa. Yaṁ dasannaṁ tambānaṁ, taṁ ekassa piṅgalassa. Yaṁ dasannaṁ piṅgalānaṁ, taṁ ekassa gandhahatthino. Yaṁ dasannaṁ gandhahatthīnaṁ, taṁ ekassa maṅgalassa. Yaṁ dasannaṁ maṅgalānaṁ, taṁ ekassa hemassa. Yaṁ dasannaṁ hemānaṁ, taṁ ekassa uposathassa. Yaṁ dasannaṁ uposathānaṁ, taṁ ekassa chaddantassa. Yaṁ dasannaṁ chaddantānaṁ, taṁ ekassa tathāgatassa. Nārāyanasaṅghātabalantipi idameva vuccati . Tadetaṁ pakatihatthigaṇanāya hatthīnaṁ koṭisahassānaṁ, purisagaṇanāya dasannaṁ purisakoṭisahassānaṁ balaṁ hoti. Idaṁ tāva tathāgatassa kāyabalaṁ.",
  "atk-s0404a17:7": "Ñāṇabalaṁ pana pāḷiyaṁ tāva āgatameva. Dasabalañāṇaṁ, majjhime āgataṁ catuvesārajjañāṇaṁ, aṭṭhasu parisāsu akampanañāṇaṁ, catuyoniparicchedañāṇaṁ, pañcagatiparicchedañāṇaṁ, saṁyuttake (saṁ. ni. 2.33) āgatāni tesattati ñāṇāni sattasattati ñāṇānīti, evaṁ aññānipi anekāni ñāṇabalaṁ nāma. Idhāpi ñāṇabalameva adhippetaṁ. Ñāṇañhi akampiyaṭṭhena upatthambhanaṭṭhena ca balanti vuttaṁ.",
  "atk-s0404a17:8": "Āsabhaṁṭhānanti seṭṭhaṭṭhānaṁ uttamaṭṭhānaṁ. Āsabhā vā pubbabuddhā, tesaṁ ṭhānanti attho. Apica gavasatajeṭṭhako usabho, gavasahassajeṭṭhako vasabho. Vajasatajeṭṭhako vā usabho, vajasahassajeṭṭhako vasabho. Sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho, so idha usabhoti adhippeto. Idampi hi tassa pariyāyavacanaṁ. Usabhassa idanti āsabhaṁ. Ṭhānanti catūhi pādehi pathaviṁ uppīḷetvā acalaṭṭhānaṁ. Idaṁ pana āsabhaṁ viyāti āsabhaṁ. Yatheva hi nisabhasaṅkhāto usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati, evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṁ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṁ tiṭṭhamāno ca taṁ āsabhaṁ ṭhānaṁ paṭijānāti upagacchati na paccakkhāti attani āropeti. Tena vuttaṁ – ‘‘āsabhaṁ ṭhānaṁ paṭijānātī’’ti.",
  "atk-s0404a17:9": "Parisāsūti aṭṭhasu parisāsu. Sīhanādaṁ nadatīti seṭṭhanādaṁ nadati, abhītanādaṁ nadati, sīhanādasadisaṁ vā nādaṁ nadati. Tatrāyaṁ upamā – yathā sīho sīhabalena samannāgato sabbattha visārado vigatalomahaṁso sīhanādaṁ nadati, evaṁ tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso ‘‘iti sakkāyo’’tiādinā nayena nānāvidhadesanāvilāsasampannaṁ sīhanādaṁ nadati. Tena vuttaṁ – ‘‘parisāsu sīhanādaṁ nadatī’’ti.",
  "atk-s0404a17:10": "Brahmacakkaṁ pavattetīti ettha brahmanti seṭṭhaṁ uttamaṁ visiṭṭhaṁ. Cakkanti dhammacakkaṁ. Taṁ panetaṁ duvidhaṁ hoti paṭivedhañāṇañceva desanāñāṇañca. Tattha paññāpabhāvitaṁ attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ ariyaphalāvahaṁ desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato yāva arahattamaggā uppajjamānaṁ, phalakkhaṇe uppannaṁ nāma. Tusitabhavanato vā yāva mahābodhipallaṅke arahattamaggā uppajjamānaṁ, phalakkhaṇe uppannaṁ nāma. Dīpaṅkarato vā paṭṭhāya yāva arahattamaggā uppajjamānaṁ, phalakkhaṇe uppannaṁ nāma. Desanāñāṇampi pavattamānaṁ pavattanti duvidhaṁ. Tañhi yāva aññāsikoṇḍaññassa sotāpattimaggā pavattamānaṁ, phalakkhaṇe pavattaṁ nāma. Tesu paṭivedhañāṇaṁ lokuttaraṁ, desanāñāṇaṁ lokiyaṁ. Ubhayampi panetaṁ aññehi asādhāraṇaṁ, buddhānaṁyeva orasañāṇaṁ.",
  "atk-s0404a17:11": "Idāni yehi dasahi balehi samannāgato tathāgato āsabhaṁ ṭhānaṁ paṭijānāti, tāni vitthārato dassetuṁ katamāni dasa? Idha, bhikkhave, tathāgato ṭhānañca ṭhānatotiādimāha. Tattha ṭhānañca ṭhānatoti kāraṇañca kāraṇato. Kāraṇañhi yasmā tattha phalaṁ tiṭṭhati, tadāyattavuttitāya uppajjati ceva pavattati ca, tasmā ṭhānanti vuccati. Taṁ bhagavā ‘‘ye ye dhammā yesaṁ yesaṁ dhammānaṁ hetū paccayā uppādāya, taṁ taṁ ṭhānaṁ. Ye ye dhammā yesaṁ yesaṁ dhammānaṁ na hetū na paccayā uppādāya, taṁ taṁ aṭṭhāna’’nti pajānanto ṭhānañca ṭhānato aṭṭhānañca aṭṭhānato yathābhūtaṁ pajānāti. Abhidhamme panetaṁ ‘‘tattha katamaṁ tathāgatassa ṭhānañca ṭhānato aṭṭhānañca aṭṭhānato yathābhūtaṁ ñāṇa’’ntiādinā (vibha. 809) nayena vitthāritameva. Yampīti yena ñāṇena. Idampi, bhikkhave, tathāgatassāti idampi ṭhānāṭṭhānañāṇaṁ tathāgatassa tathāgatabalaṁ nāma hotīti attho. Evaṁ sabbapadesu yojanā veditabbā.",
  "atk-s0404a17:12": "Kammasamādānānanti samādiyitvā katānaṁ kusalākusalakammānaṁ, kammameva vā kammasamādānaṁ. Ṭhānaso hetusoti paccayato ceva hetuto ca. Tattha gatiupadhikālapayogā vipākassa ṭhānaṁ, kammaṁ hetu. Imassa pana ñāṇassa vitthārakathā ‘‘atthekaccāni pāpakāni kammasamādānāni gatisampattipaṭibāḷhāni na vipaccantī’’tiādinā (vibha. 810) nayena abhidhamme āgatāyeva.",
  "atk-s0404a17:13": "Sabbatthagāmininti sabbagatigāminiñca agatigāminiñca. Paṭipadanti maggaṁ. Yathābhūtaṁ pajānātīti bahūsupi manussesu ekameva pāṇaṁ ghātentesu ‘‘imassa cetanā nirayagāminī bhavissati, imassa tiracchānayonigāminī’’ti iminā nayena ekavatthusmimpi kusalākusalacetanāsaṅkhātānaṁ paṭipattīnaṁ aviparītato sabhāvaṁ jānāti. Imassapi ca ñāṇassa vitthārakathā ‘‘tattha katamaṁ tathāgatassa sabbatthagāminiṁ paṭipadaṁ yathābhūtaṁ ñāṇaṁ? Idha tathāgato ayaṁ maggo ayaṁ paṭipadā nirayagāminīti pajānātī’’tiādinā (vibha. 811) nayena abhidhamme āgatāyeva.",
  "atk-s0404a17:14": "Anekadhātunti cakkhudhātuādīhi kāmadhātuādīhi vā dhātūhi bahudhātuṁ. Nānādhātunti tāsaṁyeva dhātūnaṁ vilakkhaṇatāya nānappakāradhātuṁ. Lokanti khandhāyatanadhātulokaṁ. Yathābhūtaṁ pajānātīti tāsaṁ dhātūnaṁ aviparītato sabhāvaṁ paṭivijjhati. Idampi ñāṇaṁ ‘‘tattha katamaṁ tathāgatassa anekadhātunānādhātulokaṁ yathābhūtaṁ ñāṇaṁ? Idha tathāgato khandhanānattaṁ pajānātī’’tiādinā nayena abhidhamme vitthāritameva.",
  "atk-s0404a17:15": "Nānādhimuttikatanti hīnādīhi adhimuttīhi nānādhimuttikabhāvaṁ. Idampi ñāṇaṁ ‘‘tattha katamaṁ tathāgatassa sattānaṁ nānādhimuttikataṁ yathābhūtaṁ ñāṇaṁ? Idha tathāgato pajānāti santi sattā hīnādhimuttikā’’tiādinā nayena abhidhamme vitthāritameva.",
  "atk-s0404a17:16": "Parasattānanti padhānasattānaṁ. Parapuggalānanti tato aññesaṁ hīnasattānaṁ. Ekatthameva vā etaṁ padadvayaṁ, veneyyavasena dvidhā vuttaṁ. Indriyaparopariyattanti saddhādīnaṁ indriyānaṁ parabhāvañca aparabhāvañca, vuddhiñca hāniñcāti attho. Imassāpi ñāṇassa vitthārakathā ‘‘tattha katamaṁ tathāgatassa parasattānaṁ parapuggalānaṁ indriyaparopariyattaṁ yathābhūtaṁ ñāṇaṁ ? Idha tathāgato sattānaṁ āsayaṁ pajānātī’’ti (vibha. 814) ādinā nayena abhidhamme āgatāyeva.",
  "atk-s0404a17:17": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, ‘‘rūpī rūpāni passatī’’tiādīnaṁ aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ, paṭhamajjhānasamāpattiādīnañca navannaṁ anupubbasamāpattīnaṁ. Saṁkilesanti hānabhāgiyadhammaṁ. Vodānanti visesabhāgiyadhammaṁ. Vuṭṭhānanti ‘‘vodānampi vuṭṭhānaṁ, tamhā tamhā samādhimhā vuṭṭhānampi vuṭṭhāna’’nti (vibha. 828) evaṁ vuttaṁ paguṇajjhānañceva bhavaṅgaphalasamāpattiyo ca. Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti, tasmā ‘‘vodānampi vuṭṭhāna’’nti vuttaṁ. Bhavaṅgena pana sabbajjhānehi vuṭṭhānaṁ hoti, phalasamāpattiyā nirodhasamāpattito vuṭṭhānaṁ hoti. Taṁ sandhāya ca ‘‘tamhā tamhā samādhimhā vuṭṭhānampi vuṭṭhāna’’nti vuttaṁ. Idampi ñāṇaṁ ‘‘tattha katamaṁ tathāgatassa jhānavimokkhasamādhisamāpattīnaṁ saṁkilesaṁ vodānaṁ vuṭṭhānaṁ yathābhūtaṁ ñāṇaṁ? Jhāyīti cattāro jhāyī, atthekacco jhāyī sampattiṁyeva samānaṁ vipattīti paccetī’’tiādinā (vibha. 828) nayena abhidhamme vitthāritameva. Sabbañāṇānaṁ vitthārakathāya vinicchayo sammohavinodaniyā vibhaṅgaṭṭhakathāya vutto, pubbenivāsānussatidibbacakkhuñāṇakathā visuddhimagge vitthāritā, āsavakkhayakathā heṭṭhā vuttāyevāti.",
  "atk-s0404a17:18": "Tattha paravādīkathā hoti ‘‘dasabalañāṇaṁ nāma pāṭiyekkaṁ ñāṇaṁ natthi, sabbaññutaññāṇassevāyaṁ pabhedo’’ti. Taṁ na tathā daṭṭhabbaṁ. Aññameva hi dasabalañāṇaṁ, aññaṁ sabbaññutaññāṇaṁ. Dasabalañāṇañhi sakasakakiccameva jānāti, sabbaññutaññāṇaṁ tampi tato avasesampi jānāti. Dasabalañāṇesu hi paṭhamaṁ kāraṇākāraṇameva jānāti, dutiyaṁ kammavipākantarameva, tatiyaṁ kammaparicchedameva, catutthaṁ dhātunānattakāraṇameva, pañcamaṁ sattānaṁ ajjhāsayādhimuttimeva, chaṭṭhaṁ indriyānaṁ tikkhamudubhāvameva, sattamaṁ jhānādīhi saddhiṁ tesaṁ saṁkilesādimeva, aṭṭhamaṁ pubbenivutthakkhandhasantatimeva, navamaṁ sattānaṁ cutipaṭisandhimeva, dasamaṁ saccaparicchedameva. Sabbaññutaññāṇaṁ pana etehi jānitabbañca tato uttariñca pajānāti, etesaṁ pana kiccaṁ na sabbaṁ karoti. Tañhi jhānaṁ hutvā appetuṁ na sakkoti, iddhi hutvā vikubbituṁ na sakkoti, maggo hutvā kilese khepetuṁ na sakkoti.",
  "atk-s0404a17:19": "Apica paravādī evaṁ pucchitabbo ‘‘dasabalañāṇaṁ nāmetaṁ savitakkasavicāraṁ avitakkavicāramattaṁ avitakkaavicāraṁ, kāmāvacaraṁ rūpāvacaraṁ arūpāvacaraṁ, lokiyaṁ lokuttara’’nti. Jānanto ‘‘paṭipāṭiyā satta ñāṇāni savitakkasavicārānī’’ti vakkhati, ‘‘tato parāni dve avitakkaavicārānī’’ti vakkhati. ‘‘Āsavakkhayañāṇaṁ siyā savitakkasavicāraṁ siyā avitakkavicāramattaṁ, siyā avitakkaavicāra’’nti vakkhati . Tathā ‘‘paṭipāṭiyā satta kāmāvacarāni, tato dve rūpāvacarāni, avasāne ekaṁ lokuttara’’nti vakkhati. ‘‘Sabbaññutaññāṇaṁ pana savitakkasavicārameva lokiyamevā’’ti vakkhati.",
  "atk-s0404a17:20": "Evamettha anupadavaṇṇanaṁ ñatvā idāni yasmā tathāgato paṭhamaṁyeva ṭhānāṭṭhānañāṇena veneyyasattānaṁ āsavakkhayādhigamassa ceva anadhigamassa ca ṭhānāṭṭhānabhūtaṁ kilesāvaraṇābhāvaṁ passati lokiyasammādiṭṭhiṭṭhānādidassanato niyatamicchādiṭṭhiṭṭhānābhāvadassanato ca. Atha nesaṁ kammavipākañāṇena vipākāvaraṇābhāvaṁ passati tihetukappaṭisandhidassanato, sabbatthagāminipaṭipadāñāṇena kammāvaraṇābhāvaṁ passati ānantariyakammābhāvadassanato. Evamanāvaraṇānaṁ anekadhātunānādhātuñāṇena anukūladhammadesanatthaṁ cariyāvisesaṁ passati dhātuvemattadassanato. Atha nesaṁ nānādhimuttikatañāṇena adhimuttiṁ passati payogaṁ anādiyitvāpi adhimuttivasena dhammadesanatthaṁ. Athevaṁ diṭṭhādhimuttīnaṁ yathāsatti yathābalaṁ dhammaṁ desetuṁ indriyaparopariyattiñāṇena indriyaparopariyattaṁ passati saddhādīnaṁ tikkhamudubhāvadassanato. Evaṁ pariññātindriyaparopariyattā pana te sace dūre honti, atha jhānādiñāṇena jhānādīsu vasībhūtattā iddhivisesena te khippaṁ upagacchati. Upagantvā ca nesaṁ pubbenivāsānussatiñāṇena pubbajātibhavaṁ, dibbacakkhānubhāvato pattabbena cetopariyañāṇena sampati cittavisesaṁ passanto āsavakkhayañāṇānubhāvena āsavakkhayagāminiyā paṭipadāya vigatasammohattā āsavakkhayāya dhammaṁ deseti. Tasmā iminānukkamena imāni balāni vuttānīti veditabbāni.",
  "atk-s0404a17:21": "2. Adhivuttipadasuttavaṇṇanā",
  "atk-s0404a17:22": "22. Dutiye ye te dhammāti ye te dasabalañāṇaṁ sabbaññutaññāṇadhammā. Adhivuttipadānanti adhivacanapadānaṁ, khandhāyatanadhātudhammānanti attho. Adhivuttiyoti hi adhivacanāni vuccanti, tesaṁ ye padabhūtā desanāya padaṭṭhānattā. Atītā buddhāpi hi ete dhamme kathayiṁsu, anāgatāpi eteva kathayissanti. Tasmā khandhādayo adhivuttipadāni nāma. Tesaṁ adhivuttipadānaṁ. Atha vā bhūtamatthaṁ abhibhavitvā yathāsabhāvato aggahetvā vattanato adhivuttiyoti diṭṭhiyo vuccanti, adhivuttīnaṁ padāni adhivuttipadāni, diṭṭhidīpakāni vacanānīti attho. Tesaṁ adhivuttipadānaṁ diṭṭhivohārānaṁ. Abhiññā sacchikiriyāyāti jānitvā paccakkhakaraṇatthāya. Visāradoti ñāṇasomanassappatto. Tatthāti tesu dhammesu tesaṁ tesaṁ tathā tathā dhammaṁ desetunti tesaṁ tesaṁ diṭṭhigatikānaṁ vā itaresaṁ vā āsayaṁ ñatvā tathā tathā dhammaṁ desetuṁ. Hīnaṁ vā hīnanti ñassatīti hīnaṁ vā dhammaṁ ‘‘hīno dhammo’’ti jānissati. Ñāteyyanti ñātabbaṁ. Daṭṭheyyanti daṭṭhabbaṁ. Sacchikareyyanti sacchikātabbaṁ. Tatthatattha yathābhūtañāṇanti tesu tesu dhammesu yathāsabhāvañāṇaṁ. Iminā sabbaññutaññāṇaṁ dasseti. Evaṁ sabbaññutaññāṇaṁ dassetvā puna dasabalañāṇaṁ dassento dasayimānītiādimāha. Dasabalañāṇampi hi tattha tattha yathābhūtañāṇamevāti.",
  "atk-s0404a17:23": "3. Kāyasuttavaṇṇanā",
  "atk-s0404a17:24": "23. Tatiye āpanno hoti kañcideva desanti kañci āpattikoṭṭhāsaṁ āpanno hoti. Anuviccāti anupavisitvā pariyogāhetvā. Kāyaduccaritanti tividhaṁ kāyaduccaritaṁ. Vacīduccaritanti catubbidhaṁ vacīduccaritaṁ. Pāpikā issāti lāmikā usūyā. Paññāya disvāti sahavipassanāya maggapaññāya passitvā passitvā pahātabbā. Ijjhatīti samijjhati. Upavāsassāti nissāya upasaṅkamitvā vasantassa. Abhibhuyyāti ajjhottharitvā madditvā. Irīyatīti vattati. Imasmiṁ sutte sahavipassanāya maggo kathito.",
  "atk-s0404a17:25": "4. Mahācundasuttavaṇṇanā",
  "atk-s0404a17:26": "24. Catutthe jānāmimaṁ dhammanti iminā ñāṇavādassa vadanākāro vutto. Bhāvitakāyomhītiādīhi bhāvanāvādassa. Tatiyavāre dvepi vādā ekato vuttā, tayopi cete arahattameva paṭijānanti. Aḍḍhavādaṁ vadeyyāti aḍḍhohamasmīti vādaṁ vadeyya. Upanīhātunti nīharitvā dātuṁ.",
  "atk-s0404a17:27": "5. Kasiṇasuttavaṇṇanā",
  "atk-s0404a17:28": "25. Pañcame sakalaṭṭhena kasiṇāni, tadārammaṇānaṁ dhammānaṁ khettaṭṭhena adhiṭṭhānaṭṭhena vā āyatanānīti kasiṇāyatanāni. Uddhanti upari gagaṇatalābhimukhaṁ. Adhoti heṭṭhā bhūmitalābhimukhaṁ. Tiriyanti khettamaṇḍalaṁ viya samantā paricchinditvā. Ekacco hi uddhameva kasiṇaṁ vaḍḍheti, ekacco adho, ekacco samantato. Tena tena vā kāraṇena evaṁ pasāreti ālokamiva rūpadassanakāmo. Tena vuttaṁ – ‘‘pathavīkasiṇameko sañjānāti uddhaṁ adho tiriya’’nti. Advayanti idaṁ pana ekassa aññabhāvānupagamanatthaṁ vuttaṁ. Yathā hi udakaṁ paviṭṭhassa sabbadisāsu udakameva hoti na aññaṁ, evameva pathavīkasiṇaṁ pathavīkasiṇameva hoti. Natthi tassa aññakasiṇasambhedoti. Eseva nayo sabbattha. Appamāṇanti idaṁ tassa tassa pharaṇaappamāṇavasena vuttaṁ. Tañhi cetasā pharanto sakalameva pharati, ‘‘ayamassa ādi, idaṁ majjha’’nti pamāṇaṁ na gaṇhāti. Viññāṇakasiṇanti cettha kasiṇugghāṭimākāse pavattaviññāṇaṁ. Tattha kasiṇavasena kasiṇugghāṭimākāse, kasiṇugghāṭimākāsavasena tattha pavattaviññāṇe uddhaṁadhotiriyatā veditabbā. Ayamettha saṅkhepo, kammaṭṭhānabhāvanānayena panetāni pathavīkasiṇādīni vitthārato visuddhimagge (visuddhi. 1.51 ādayo) vuttāneva.",
  "atk-s0404a17:29": "6. Kāḷīsuttavaṇṇanā",
  "atk-s0404a17:30": "26. Chaṭṭhe kumāripañhesūti kumārīnaṁ māradhītānaṁ pucchāsu. Atthassapattiṁ hadayassa santinti dvīhipi padehi arahattameva kathitaṁ. Senanti rāgādikilesasenaṁ. Piyasātarūpanti piyajātikesu ca sātajātikesu ca vatthūsu uppajjanato evaṁladdhanāmaṁ. Ekohaṁ jhāyaṁ sukhamanubodhinti evaṁ kilesasenaṁ jinitvā ahaṁ ekakova jhāyanto sukhaṁ anubujjhiṁ sacchiakāsiṁ. Sakkhinti sakkhibhāvappattaṁ dhammasakkhiṁ. Na sampajjati kenaci meti mayhaṁ kenaci saddhiṁ mittadhammo nāma natthi. Pathavīkasiṇasamāpattiparamā kho, bhagini, eke samaṇabrāhmaṇā atthoti abhinibbattesunti pathavīkasiṇasamāpattiparamo uttamo atthoti gahetvā abhinibbattesuṁ. Yāvatā kho, bhagini, pathavīkasiṇasamāpattiparamatāti yattakā pathavīkasiṇasamāpattiyā uttamakoṭi. Tadabhiññāsi bhagavāti taṁ bhagavā abhiññāpaññāya abhiññāsi. Assādamaddasāti samudayasaccaṁ addasa. Ādīnavamaddasāti dukkhasaccaṁ addasa. Nissaraṇamaddasāti nirodhasaccaṁ addasa. Maggāmaggañāṇadassanamaddasāti maggasaccaṁ addasa. Atthassa pattīti etesaṁ catunnaṁ saccānaṁ diṭṭhattā arahattasaṅkhātassa atthassa patti, sabbadarathapariḷāhavūpasantatāya hadayassa santīti.",
  "atk-s0404a17:31": "7. Paṭhamamahāpañhasuttavaṇṇanā",
  "atk-s0404a17:32": "27. Sattame abhijānāthāti abhijānitvā paccakkhaṁ katvā viharatha. Abhiññāyāti abhijānitvā. Idhāti imāya. Dhammadesanāya vā dhammadesananti yadidaṁ samaṇassa gotamassa dhammadesanāya saddhiṁ amhākaṁ dhammadesanaṁ, amhākaṁ vā dhammadesanāya saddhiṁ samaṇassa gotamassa dhammadesanaṁ ārabbha nānākaraṇaṁ vuccetha, taṁ kiṁ nāmāti vadanti. Dutiyapadepi eseva nayo. Iti te majjhe bhinnasuvaṇṇaṁ viya sāsanena saddhiṁ attano laddhiṁ vacanamattena samadhuraṁ ṭhapayiṁsu. Neva abhinandiṁsūti ‘‘evameta’’nti na sampaṭicchiṁsu. Nappaṭikkosiṁsūti ‘‘na idaṁ eva’’nti nappaṭisedhesuṁ. Kasmā? Te kira ‘‘titthiyā nāma andhasadisā jānitvā vā ajānitvā vā katheyyu’’nti nābhinandiṁsu.",
  "atk-s0404a17:33": "Nasampāyissantīti sampādetvā kathetuṁ na sakkhissanti. Uttari ca vighātanti asampādanato uttarimpi dukkhaṁ āpajjissanti. Sampādetvā kathetuṁ asakkontānañhi dukkhaṁ uppajjati. Yathā taṁ, bhikkhave, avisayasminti ettha ca tanti nipātamattaṁ. Yathāti kāraṇavacanaṁ, yasmā avisaye pañhaṁ pucchitā hontīti attho. Ito vā pana sutvāti ito vā pana mama sāsanato sutvā. Itoti tathāgatatopi tathāgatasāvakatopi. Ārādheyyāti paritoseyya, aññathā ārādhanaṁ nāma natthīti dasseti.",
  "atk-s0404a17:34": "Ekadhammeti ekasmiṁ dhamme. Iminā uddeso dassito. Parato katamasmiṁ ekadhammeti iminā pañho dassito. Sabbe sattā āhāraṭṭhitikāti idaṁ panettha veyyākaraṇaṁ. Sesesupi eseva nayo. Sammā nibbindamānotiādīsu pana sammā hetunā nayena nibbidānupassanāya nibbindanto ukkaṇṭhanto, virāgānupassanāya virajjanto, paṭisaṅkhānupassanāya muccanassa upāyaṁ katvā vimuccamāno, adhimokkhavasena vā vimuccamāno sanniṭṭhānaṁ kurumānoti attho. Udayabbayehi paricchinditvā pubbantāparantadassanena sammā pariyantadassāvī. Sammadatthaṁ abhisameccāti sammā sabhāgatthaṁ ñāṇena abhisamāgantvā. Dukkhassantakaro hotīti sakalavaṭṭadukkhassa pariyantaṁ parivaṭumaṁ karo hoti.",
  "atk-s0404a17:35": "Sabbe sattāti kāmabhavādīsu ekavokārabhavādīsu ca sabbabhavesu sabbe sattā. Āhāraṭṭhitikāti āhārato ṭhiti etesanti āhāraṭṭhitikā. Iti sabbasattānampi ṭhitihetu āhāro nāma eko dhammo, tasmiṁ ekadhamme. Nanu ca evaṁ sante yaṁ vuttaṁ – ‘‘asaññasattā devā ahetukā anāhārā aphassakā’’tiādi (vibha. 1017), taṁ virujjhatīti. Na virujjhati. Tesañhi jhānaṁ āhāro hoti. Evaṁ santepi ‘‘cattārome, bhikkhave, āhārā’’ti (saṁ. ni. 2.11) idaṁ virujjhatīti. Idampi na virujjhati. Etasmiñhi sutte nippariyāyena āhāralakkhaṇā dhammā āhārāti vuttā, idha pana pariyāyena paccayo āhāroti vutto. Sabbadhammānañhi paccayo laddhuṁ vaṭṭati. So ca yaṁ yaṁ phalaṁ janeti, taṁ taṁ āharati nāma. Tasmā āhāroti vuccati. Tenevāha – ‘‘avijjampāhaṁ, bhikkhave, sāhāraṁ vadāmi, no anāhāraṁ. Ko ca, bhikkhave, avijjāya āhāro? Pañca nīvaraṇātissa vacanīya’’nti (a. ni. 10.61). Ayaṁ idha adhippeto. Etasmiñhi paccayāhāre gahite pariyāyāhāropi nippariyāyāhāropi sabbo gahitova hoti.",
  "atk-s0404a17:36": "Tattha asaññībhave paccayāhāro labbhati. Anuppanne hi buddhe titthāyatane pabbajitā vāyokasiṇe parikammaṁ katvā catutthajjhānaṁ nibbattetvā tato vuṭṭhāya ‘‘dhi cittaṁ, dhi vatetaṁ cittaṁ, cittassa nāma abhāvoyeva sādhu. Cittañhi nissāya vadhabandhādipaccayaṁ dukkhaṁ uppajjati. Citte asati nattheta’’nti khantiṁ ruciṁ uppādetvā aparihīnajjhānā kālaṁ katvā asaññībhave nibbattanti. Yo yassa iriyāpatho manussaloke paṇihito ahosi, so tena iriyāpathena nibbattitvā cittarūpasadiso hutvā pañca kappasatāni tiṭṭhati. Ettakaṁ addhānaṁ sayito viya hoti. Evarūpānampi sattānaṁ paccayāhāro labbhati. Te hi yaṁ jhānaṁ bhāvetvā nibbattā, tadeva nesaṁ paccayo hoti. Yathā jiyāvegena khittasaro yāva jiyāvego atthi, tāva gacchati. Evaṁ yāva jhānapaccayo atthi, tāva tiṭṭhanti. Tasmiṁ niṭṭhite khīṇavego viya saro patanti. Cavanakāle ca tesaṁ so rūpakāyo antaradhāyati, kāmāvacarasaññā uppajjati, tena saññuppādena te devā tamhā kāyā cutāti paññāyanti.",
  "atk-s0404a17:37": "Ye pana te nerayikā neva vuṭṭhānaphalūpajīvī, na puññaphalūpajīvīti vuttā, tesaṁ ko āhāroti? Tesaṁ kammameva āhāro . Kiṁ pañca āhārā atthīti? Pañca, na pañcāti idaṁ na vattabbaṁ, nanu ‘‘paccayo āhāro’’ti vuttametaṁ. Tasmā yena kammena niraye nibbattanti, tadeva tesaṁ ṭhitipaccayattā āhāro hoti. Yaṁ sandhāya idaṁ vuttaṁ – ‘‘na ca tāva kālaṁ karoti, yāva na taṁ pāpakammaṁ byantī hotī’’ti (ma. ni. 3.250, 268; a. ni. 3.36).",
  "atk-s0404a17:38": "Kabaḷīkārāhāraṁ ārabbhāpi cettha vivādo na kātabbo. Mukhe uppajjanakheḷopi hi tesaṁ āhārakiccaṁ sādheti. Kheḷo hi niraye dukkhavedanīyo hutvā paccayo hoti, sagge sukhavedaniyo. Iti kāmabhave nippariyāyena cattāro āhārā, rūpārūpabhavesu ṭhapetvā asaññe sesānaṁ tayo, asaññānañceva avasesānañca paccayāhāroti iminā ākārena sabbe sattā āhāraṭṭhitikāti veditabbā. Tattha cattāro āhāro yo vā pana koci paccayāhāro dukkhasaccaṁ, āhārasamuṭṭhāpikā purimataṇhā samudayasaccaṁ, ubhinnaṁ appavatti nirodhasaccaṁ, nirodhappajānanā paññā maggasaccanti evaṁ catusaccavasena sabbavāresu yojanā kātabbā.",
  "atk-s0404a17:39": "8. Dutiyamahāpañhasuttavaṇṇanā",
  "atk-s0404a17:40": "28. Aṭṭhame kajaṅgalāyanti evaṁnāmake nagare. Kajaṅgalāti kajaṅgalāvāsino. Mahāpañhesūti mahantaatthapariggāhakesu pañhesu. Yathā mettha khāyatīti yathā me ettha upaṭṭhāti. Sammā subhāvitacittoti hetunā nayena suṭṭhu bhāvitacitto. Eso ceva tassa atthoti kiñcāpi bhagavatā ‘‘cattāro dhammā’’tiādayo pañhā ‘‘cattāro āhārā’’tiādinā nayena vissajjitā, yasmā pana catūsu āhāresu pariññātesu cattāro satipaṭṭhānā bhāvitā honti, tesu ca bhāvitesu cattāro āhārā pariññātāva honti. Tasmā desanāvilāsena byañjanamevettha nānaṁ, attho pana ekoyeva. Indriyādīsupi eseva nayo. Tena vuttaṁ – ‘‘eso ceva tassa attho’’ti. Atthato hi ubhayampetaṁ majjhe bhinnasuvaṇṇamiva hoti.",
  "atk-s0404a17:41": "9. Paṭhamakosalasuttavaṇṇanā",
  "atk-s0404a17:42": "29. Navame yāvatāti yattakā. Kāsikosalāti kāsikosalajanapadā. Attheva aññathattanti ṭhitassa aññathattaṁ atthiyeva. Atthi vipariṇāmoti maraṇampi atthiyeva. Tasmimpi nibbindatīti tasmimpi sampattijāte ukkaṇṭhati. Agge virajjatīti sampattiyā agge kosalarājabhāve virajjati. Pageva hīnasminti paṭhamataraṁyeva hīne ittaramanussānaṁ pañca kāmaguṇajāte.",
  "atk-s0404a17:43": "Manomayāti jhānamanena nibbattā. Bārāṇaseyyakanti bārāṇasiyaṁ uppannaṁ. Tattha kira kappāsopi mudu, suttakantikāyopi tantavāyāpi chekā, udakampi suci siniddhaṁ. Ubhatobhāgavimaṭṭhanti dvīsupi passesu maṭṭhaṁ mudu siniddhaṁ khāyati. Catasso paṭipadā lokiyalokuttaramissikā kathitā. Saññāsu paṭhamā kāmāvacarasaññā, dutiyā rūpāvacarasaññā, tatiyā lokuttarasaññā, catutthā ākiñcaññāyatanasaññā. Yasmā pana sā saññā aggāti āgatā, tato paraṁ saññāpaññatti nāma natthi, tasmā agganti vuttā.",
  "atk-s0404a17:44": "Bāhirakānanti sāsanato bahiddhā pavattānaṁ. Nocassaṁ no ca me siyāti sace ahaṁ atīte na bhavissaṁ, etarahipi me ayaṁ attabhāvo na siyā. Na bhavissāmi na me bhavissatīti sacepi anāgate na bhavissāmi, na ca me kiñci palibodhajātaṁ bhavissati. Agge virajjatīti ucchedadiṭṭhiyaṁ virajjati. Ucchedadiṭṭhi hi idha nibbānassa santatāya agganti jātā.",
  "atk-s0404a17:45": "Paramatthavisuddhinti uttamatthavisuddhiṁ. Nevasaññānāsaññāyatanasamāpattiyā etaṁ adhivacanaṁ. Ākiñcaññāyatanañhi vipassanāpadaṭṭhānattā aggaṁ nāma jātaṁ, nevasaññānāsaññāyatanaṁ dīghāyukattā. Paramadiṭṭhadhammanibbānanti imasmiññeva attabhāve paramanibbānaṁ. Anupādā vimokkhoti catūhi upādānehi aggahetvā cittassa vimokkho. Arahattassetaṁ nāmaṁ. Pariññanti samatikkamaṁ. Tattha bhagavā paṭhamajjhānena kāmānaṁ pariññaṁ paññāpeti, arūpāvacarehi rūpānaṁ pariññaṁ paññāpeti, anupādānibbānena vedanānaṁ pariññaṁ paññāpeti. Nibbānañhi sabbavedayitappahānattā vedanānaṁ pariññā nāma. Anupādāparinibbānanti apaccayaparinibbānaṁ. Idaṁ pana suttaṁ kathento bhagavā anabhiratipīḷitāni pañca bhikkhusatāni disvā tesaṁ anabhirativinodanatthaṁ kathesi. Tepi anabhiratiṁ vinodetvā desanānusārena ñāṇaṁ pesetvā sotāpannā hutvā aparabhāge vipassanaṁ vaḍḍhetvā arahattaṁ pāpuṇiṁsūti.",
  "atk-s0404a17:46": "10. Dutiyakosalasuttavaṇṇanā",
  "atk-s0404a17:47": "30. Dasame uyyodhikā nivatto hotīti yuddhato nivatto hoti. Laddhādhippāyoti mahākosalaraññā kira bimbisārassa dhītaraṁ dentena dvinnaṁ rajjānaṁ antare satasahassuṭṭhāno kāsigāmo nāma dhītu dinno . Ajātasattunā pitari mārite mātāpissa rañño viyogasokena nacirasseva matā. Tato rājā pasenadikosalo ‘‘ajātasattunā mātāpitaro māritā, mama pitu santako gāmo’’ti tassatthāya aṭṭaṁ karoti, ajātasattupi ‘‘mama mātu santako’’ti tassa gāmassatthāya. Dvepi mātulabhāgineyyā caturaṅginiṁ senaṁ sannayhitvā yujjhiṁsu. Tattha pasenadikosalo dve vāre ajātasattunā parājito nagarameva pāvisi. Tatiyavāre ‘‘kathaṁ nu kho me jayo bhaveyyā’’ti upassutivasena yujjhitabbākāraṁ ñatvā byūhaṁ racayitvā ubhohi passehi parikkhipitvā ajātasattuṁ gaṇhi. Tāvadeva jayādhippāyassa laddhattā laddhādhippāyo nāma ahosi.",
  "atk-s0404a17:48": "Yenaārāmo tena pāyāsīti bahinagare jayakhandhāvāraṁ nivesetvā ‘‘yāva nagaraṁ alaṅkaronti, tāva dasabalaṁ vandissāmi. Nagaraṁ paviṭṭhakālato paṭṭhāya hi papañco hotī’’ti amaccagaṇaparivuto yenārāmo tena pāyāsi, ārāmaṁ pāvisi. Kasmiṁ kāle pāvisīti? Piṇḍapātappaṭikkantānaṁ bhikkhūnaṁ ovādaṁ datvā sammāsambuddhe gandhakuṭiṁ paviṭṭhe bhikkhusaṅghe ca ovādaṁ sampaṭicchitvā attano attano rattiṭṭhānadivāṭṭhānāni gate. Caṅkamantīti kasmiṁ samaye caṅkamanti? Paṇītabhojanapaccayassa thinamiddhassa vinodanatthaṁ, divā padhānikā vā te. Tādisānañhi pacchābhattaṁ caṅkamitvā nhatvā sarīraṁ utuṁ gāhāpetvā nisajja samaṇadhammaṁ karontānaṁ cittaṁ ekaggaṁ hoti. Ye te bhikkhūti so kira ‘‘kahaṁ satthā kahaṁ sugatoti pariveṇena pariveṇaṁ āgantvā pucchitvāva pavisissāmī’’ti vilokento araññahatthī viya mahācaṅkame caṅkamamāne paṁsukūlike bhikkhū disvā tesaṁ santikaṁ agamāsi. Taṁ sandhāyetaṁ vuttaṁ. Dassanakāmāti passitukāmā. Vihāroti gandhakuṭiṁ sandhāya āhaṁsu. Ataramānoti aturito, saṇikaṁ padapamāṇaṭṭhāne padaṁ nikkhipanto vattaṁ katvā susammaṭṭhaṁ muttajālasinduvārasadisaṁ vālukaṁ avināsentoti attho. Ālindanti pamukhaṁ. Aggaḷanti kavāṭaṁ. Ukkāsitvāti ukkāsitasaddaṁ katvā. Ākoṭehīti agganakhena īsakaṁ kuñcikāchiddasamīpe koṭehīti vuttaṁ hoti. Dvāraṁ kira atiupari amanussā, atiheṭṭhā dīghajātikā koṭenti. Tathā akoṭetvā majjhe chiddasamīpe koṭetabbanti idaṁ dvārakoṭanavattanti vadanti. Vivari bhagavā dvāranti na bhagavā uṭṭhāya dvāraṁ vivarati, vivaratūti pana hatthaṁ pasāreti. Tato ‘‘bhagavā tumhehi anekakappakoṭīsu dānaṁ dadamānehi na sahatthā dvāravivaraṇakammaṁ kata’’nti sayameva dvāraṁ vivaṭaṁ. Taṁ pana yasmā bhagavato manena vivaṭaṁ, tasmā ‘‘vivari bhagavā dvāra’’nti vattuṁ vaṭṭati.",
  "atk-s0404a17:49": "Mettūpahāranti mettāsampayuttaṁ kāyikavācasikaupahāraṁ. Kataññutanti ayañhi rājā pubbe thūlasarīro ahosi, doṇapākaṁ bhuñjati. Athassa bhagavā divase divase thokaṁ thokaṁ hāpanatthāya –",
  "atk-s0404a17:50": "‘‘Manujassa sadā satīmato,",
  "atk-s0404a17:51": "Mattaṁ jānato laddhabhojane;",
  "atk-s0404a17:52": "Tanukassa bhavanti vedanā,",
  "atk-s0404a17:53": "Saṇikaṁ jīrati āyupālaya’’nti. (saṁ. ni. 1.124) –",
  "atk-s0404a17:54": "Imaṁ ovādaṁ adāsi. So imasmiṁ ovāde ṭhatvā divase divase thokaṁ thokaṁ hāpetvā anukkamena nāḷikodanaparamatāya saṇṭhāsi, gattānipissa tanūni thirāni jātāni. Taṁ bhagavatā kataṁ upakāraṁ sandhāya ‘‘kataññutaṁ kho ahaṁ, bhante, kataveditaṁ sampassamāno’’ti āha. Ariye ñāyeti sahavipassanake magge. Vuddhasīloti vaḍḍhitasīlo. Ariyasīloti apothujjanikehi sīlehi samannāgato. Kusalasīloti anavajjehi sīlehi samannāgato. Āraññakoti jāyamānopi araññe jāto, abhisambujjhamānopi araññe abhisambuddho, devavimānakappāya gandhakuṭiyā vasantopi araññeyeva vasīti dassento evamāha. Sesaṁ sabbattha uttānatthamevāti.",
  "atk-s0404a17:55": "Mahāvaggo tatiyo."
}