{
  "atk-s0402a39:0": "4. Cakkavaggo",
  "atk-s0402a39:1": "1. Cakkasuttavaṇṇanā",
  "atk-s0402a39:2": "31. Catutthassa paṭhame cakkānīti sampattiyo. Catucakkaṁ vattatīti cattāri sampatticakkāni vattanti ghaṭiyantiyevāti attho. Patirūpadesavāsoti yattha catasso parisā sandissanti, evarūpe anucchavike dese vāso. Sappurisāvassayoti buddhādīnaṁ sappurisānaṁ avassayanaṁ sevanaṁ bhajanaṁ, na rājānaṁ. Attasammāpaṇidhīti attano sammā ṭhapanaṁ, sace pubbe assaddhādīhi samannāgato hoti, tāni pahāya saddhādīsu patiṭṭhāpanaṁ. Pubbe ca katapuññatāti pubbe upacitakusalatā. Idameva cettha pamāṇaṁ. Yena hi ñāṇasampayuttacittena kusalakammaṁ kataṁ hoti, tadeva kusalaṁ taṁ purisaṁ patirūpadese upaneti, sappurise bhajāpeti, so eva ca puggalo attānaṁ sammā ṭhapeti. Puññakatoti katapuñño. Sukhañcetaṁdhivattatīti sukhañca etaṁ puggalaṁ adhivattati, avattharatīti attho.",
  "atk-s0402a39:3": "2. Saṅgahasuttavaṇṇanā",
  "atk-s0402a39:4": "32. Dutiye saṅgahavatthūnīti saṅgaṇhanakāraṇāni. Dānañcātiādīsu ekacco hi dāneneva saṅgaṇhitabbo hoti, tassa dānameva dātabbaṁ. Peyyavajjanti piyavacanaṁ. Ekacco hi ‘‘ayaṁ dātabbaṁ nāma deti, ekekena pana vacanena sabbaṁ makkhetvā nāseti, kiṁ tassa dāna’’nti vattā hoti. Ekacco ‘‘ayaṁ kiñcāpi dānaṁ na deti, kathento pana telena viya makkheti. Esa detu vā mā vā, vacanamevassa sahassaṁ agghatī’’ti vattā hoti. Evarūpo puggalo dānaṁ na paccāsīsati, piyavacanameva paccāsīsati. Tassa piyavacanameva vattabbaṁ. Atthacariyāti atthavaḍḍhanakathā. Ekacco hi neva dānaṁ, na piyavacanaṁ paccāsīsati, attano hitakathaṁ vaḍḍhikathameva paccāsīsati. Evarūpassa puggalassa ‘‘idaṁ te kātabbaṁ, idaṁ na kātabbaṁ, evarūpo puggalo sevitabbo, evarūpo na sevitabbo’’ti evaṁ atthacariyakathāva kathetabbā. Samānattatāti samānasukhadukkhabhāvo. Ekacco hi dānādīsu ekampi na paccāsīsati , ekāsane nisajjaṁ, ekapallaṅke sayanaṁ, ekato bhojananti evaṁ samānasukhadukkhataṁ paccāsīsati. So sace gahaṭṭhassa jātiyā pabbajitassa sīlena sadiso hoti, tassāyaṁ samānattatā kātabbā. Tattha tattha yathārahanti tesu tesu dhammesu yathānucchavikaṁ samānattatāti attho. Rathassāṇīva yāyatoti yathā rathassa gacchato āṇi saṅgaho nāma hoti, sā rathaṁ saṅgaṇhāti, evamime saṅgahā lokaṁ saṅgaṇhanti. Na mātā puttakāraṇāti yadi mātā ete saṅgahe puttassa na kareyya, puttakāraṇā mānaṁ vā pūjaṁ vā na labheyya. Saṅgahāeteti upayogavacane paccattaṁ. Saṅgahe eteti vā pāṭho. Samavekkhantīti sammā pekkhanti. Pāsaṁsā ca bhavantīti pasaṁsanīyā ca bhavanti.",
  "atk-s0402a39:5": "3. Sīhasuttavaṇṇanā",
  "atk-s0402a39:6": "33. Tatiye sīhoti cattāro sīhā – tiṇasīho, kāḷasīho, paṇḍusīho, kesarasīhoti. Tesu tiṇasīho kapotavaṇṇagāvisadiso tiṇabhakkho ca hoti. Kāḷasīho kāḷagāvisadiso tiṇabhakkhoyeva. Paṇḍusīho paṇḍupalāsavaṇṇagāvisadiso maṁsabhakkho. Kesarasīho lākhāparikammakateneva mukhena agganaṅguṭṭhena catūhi ca pādapariyantehi samannāgato, matthakatopissa paṭṭhāya lākhātūlikāya katā viya tisso rājiyo piṭṭhimajjhena gantvā antarasatthimhi dakkhiṇāvattā hutvā ṭhitā. Khandhe panassa satasahassagghanikakambalaparikkhepo viya kesarabhāro hoti, avasesaṭṭhānaṁ parisuddhasālipiṇḍasaṅkhacuṇṇapiṇḍavaṇṇaṁ hoti. Imesu catūsu sīhesu ayaṁ kesarasīho idha adhippeto.",
  "atk-s0402a39:7": "Migarājāti sabbamigagaṇassa rājā. Āsayāti vasanaṭṭhānato, suvaṇṇaguhato vā rajatamaṇiphalikamanosilāguhato vā nikkhamatīti vuttaṁ hoti. Nikkhamamāno panesa catūhi kāraṇehi nikkhamati andhakārapīḷito vā ālokatthāya, uccārapassāvapīḷito vā tesaṁ vissajjanatthāya, jighacchāpīḷito vā gocaratthāya, sambhavapīḷito vā assaddhammapaṭisevanatthāya. Idha pana gocaratthāya nikkhamanto adhippeto.",
  "atk-s0402a39:8": "Vijambhatīti suvaṇṇatale vā rajatamaṇiphalikamanosilātalānaṁ vā aññatarasmiṁ dve pacchimapāde samaṁ patiṭṭhāpetvā purimapāde purato pasāretvā sarīrassa pacchābhāgaṁ ākaḍḍhitvā purimabhāgaṁ abhiharitvā piṭṭhiṁ nāmetvā gīvaṁ ukkhipitvā asanisaddaṁ karonto viya nāsapuṭāni pothetvā sarīralaggaṁ rajaṁ vidhunanto vijambhati. Vijambhanabhūmiyañca pana taruṇavacchako viya aparāparaṁ javati, javato panassa sarīraṁ andhakāre paribbhamantaṁ alātaṁ viya khāyati.",
  "atk-s0402a39:9": "Anuviloketīti kasmā anuviloketi? Parānuddayatāya. Tasmiṁ kira sīhanādaṁ nadante papātāvāṭādīsu visamaṭṭhānesu carantā hatthigokaṇṇamahiṁsādayo pāṇā papātepi āvāṭepi patanti, tesaṁ anuddayāya anuviloketi. Kiṁ panassa luddassa paramaṁsakhādino anuddayā nāma atthīti? Āma atthi. Tathā hi ‘‘kiṁ me bahūhi ghātitehī’’ti attano gocaratthāyāpi khuddake pāṇe na gaṇhāti. Evaṁ anuddayaṁ karoti, vuttampi cetaṁ – ‘‘māhaṁ khuddake pāṇe visamagate saṅghātaṁ āpādesi’’nti (a. ni. 10.21).",
  "atk-s0402a39:10": "Sīhanādaṁ nadatīti tikkhattuṁ tāva abhītanādaṁ nadati. Evañca panassa vijambhanabhūmiyaṁ ṭhatvā nadantassa saddo samantā tiyojanapadesaṁ ekaninnādaṁ karoti, tamassa ninnādaṁ sutvā tiyojanabbhantaragatā dvipadacatuppadagaṇā yathāṭhāne ṭhātuṁ na sakkonti. Gocarāya pakkamatīti āhāratthāya gacchati. Kathaṁ? So hi vijambhanabhūmiyaṁ ṭhatvā dakkhiṇato vā vāmato vā uppatanto usabhamattaṁ ṭhānaṁ gaṇhāti, uddhaṁ uppatanto cattāripi aṭṭhapi usabhaṭṭhānāni uppatati, same ṭhāne ujukaṁ pakkhandanto soḷasausabhamattampi vīsatiusabhamattampi ṭhānaṁ pakkhandati, thalā vā pabbatā vā pakkhandanto saṭṭhiusabhamattampi asītiusabhamattampi ṭhānaṁ pakkhandati, antarāmagge rukkhaṁ vā pabbataṁ vā disvā taṁ pariharanto vāmato vā dakkhiṇato vā uddhaṁ vā usabhamattaṁ apakkamati. Tatiyaṁ pana sīhanādaṁ naditvā teneva saddhiṁ tiyojane ṭhāne paññāyati, tiyojanaṁ gantvā nivattitvā ṭhito attanova nādassa anunādaṁ suṇāti. Evaṁ sīghena javena pakkamati.",
  "atk-s0402a39:11": "Yebhuyyenāti pāyena. Bhayaṁ santāsaṁ saṁveganti sabbaṁ cittutrāsasseva nāmaṁ. Sīhassa hi saddaṁ sutvā bahū bhāyanti, appakā na bhāyanti. Ke pana teti? Samasīho hatthājānīyo assājānīyo usabhājānīyo purisājānīyo khīṇāsavoti. Kasmā panete na bhāyantīti? Samasīho tāva ‘‘jātigottakulasūrabhāvehi samānosmī’’ti na bhāyati, hatthājānīyādayo attano sakkāyadiṭṭhibalavatāya na bhāyanti, khīṇāsavo sakkāyadiṭṭhiyā pahīnattā na bhāyati.",
  "atk-s0402a39:12": "Bilāsayāti bile sayantā bilavāsino ahinakulagodhādayo. Udakāsayāti udakavāsino macchakacchapādayo. Vanāsayāti vanavāsino hatthiassagokaṇṇamigādayo. Pavisantīti ‘‘idāni āgantvā gaṇhissatī’’ti maggaṁ oloketvā pavisanti. Daḷhehīti thirehi. Varattehīti cammarajjūhi. Mahiddhikotiādīsu vijambhanabhūmiyaṁ ṭhatvā dakkhiṇapassādīhi usabhamattaṁ, ujuṁ vīsatiusabhamattādilaṅghanavasena mahiddhikatā, sesamigānaṁ adhipatibhāvena mahesakkhatā, samantā tiyojanaṭṭhāne saddaṁ sutvā palāyantānaṁ vasena mahānubhāvatā veditabbā.",
  "atk-s0402a39:13": "Evameva khoti bhagavā tesu tesu suttantesu tathā tathā attānaṁ kathesi. ‘‘Sīhoti kho, bhikkhave, tathāgatassetaṁ adhivacanaṁ arahato sammāsambuddhassā’’ti (a. ni. 5.99; 10.21) imasmiṁ tāva sutte sīhasadisaṁ attānaṁ kathesi. ‘‘Bhisakko sallakattoti kho, sunakkhatta, tathāgatassetaṁ adhivacana’’nti (ma. ni. 3.65) imasmiṁ vejjasadisaṁ, ‘‘brāhmaṇoti kho, bhikkhave, tathāgatassetaṁ adhivacana’’nti (a. ni. 8.85) imasmiṁ brāhmaṇasadisaṁ, ‘‘puriso maggakusaloti kho, tissa, tathāgatassetaṁ adhivacana’’nti (saṁ. ni. 3.84) imasmiṁ maggadesakapurisasadisaṁ, ‘‘rājāhamasmi, selā’’ti (su. ni. 559; ma. ni. 2.399) imasmiṁ rājasadisaṁ. Imasmiṁ pana sutte sīhasadisameva katvā attānaṁ kathento evamāha.",
  "atk-s0402a39:14": "Tatrāyaṁ sadisatā – sīhassa kañcanaguhādīsu vasanakālo viya hi tathāgatassa dīpaṅkarapādamūle katābhinīhārassa aparimitakālaṁ pāramiyo pūretvā pacchimabhave paṭisandhiggahaṇena ceva mātukucchito nikkhamanena ca dasasahassilokadhātuṁ kampetvā vuddhimanvāya dibbasampattisadisaṁ sampattiṁ anubhavamānassa tīsu pāsādesu nivāsakālo daṭṭhabbo. Sīhassa kañcanaguhādito nikkhantakālo viya tathāgatassa ekūnatiṁsasaṁvacchare vivaṭena dvārena kaṇḍakaṁ āruyha channasahāyassa nikkhamitvā tīṇi rajjāni atikkamitvā anomānadītīre brahmunā dinnāni kāsāyāni paridahitvā pabbajitassa sattame divase rājagahaṁ gantvā tattha piṇḍāya caritvā paṇḍavagiripabbhāre katabhattakiccassa sammāsambodhiṁ patvā paṭhamameva magadharaṭṭhaṁ āgamanatthāya yāva rañño paṭiññādānakālo.",
  "atk-s0402a39:15": "Sīhassa vijambhanakālo viya tathāgatassa dinnapaṭiññassa āḷārakālāmaupasaṅkamanaṁ ādiṁ katvā yāva sujātāya dinnapāyāsassa ekūnapaṇṇāsāya piṇḍehi paribhuttakālo veditabbo. Sīhassa sarīravidhunanaṁ viya sāyanhasamaye sottiyena dinnā aṭṭha tiṇamuṭṭhiyo gahetvā dasasahassacakkavāḷadevatāhi thomiyamānassa gandhādīhi pūjiyamānassa tikkhattuṁ bodhiṁ padakkhiṇaṁ katvā bodhimaṇḍaṁ āruyha cuddasahatthubbedhe ṭhāne tiṇasantharaṁ attharitvā caturaṅgavīriyaṁ adhiṭṭhāya nisinnassa taṁkhaṇaññeva mārabalaṁ vidhametvā tīsu yāmesu tisso vijjā visodhetvā anulomappaṭilomaṁ paṭiccasamuppādamahāsamuddaṁ yamakañāṇamanthanena manthentassa sabbaññutaññāṇe paṭividdhe tadanubhāvena dasasahassilokadhātukampanaṁ veditabbaṁ.",
  "atk-s0402a39:16": "Sīhassa catudisāvilokanaṁ viya paṭividdhasabbaññutaññāṇassa sattasattāhaṁ bodhimaṇḍe viharitvā paribhuttamadhupiṇḍikāhārassa ajapālanigrodhamūle mahābrahmuno dhammadesanāyācanaṁ paṭiggahetvā tattha viharantassa ekādasame divase ‘‘sve āsāḷhipuṇṇamā bhavissatī’’ti paccūsasamaye ‘‘kassa nu kho ahaṁ paṭhamaṁ dhammaṁ deseyya’’nti āḷārudakānaṁ kālakatabhāvaṁ ñatvā dhammadesanatthāya pañcavaggiyānaṁ olokanaṁ daṭṭhabbaṁ. Sīhassa gocaratthāya tiyojanaṁ gamanakālo viya attano pattacīvaraṁ ādāya ‘‘pañcavaggiyānaṁ dhammacakkaṁ pavattessāmī’’ti pacchābhatte ajapālanigrodhato vuṭṭhitassa aṭṭhārasayojanamaggaṁ gamanakālo.",
  "atk-s0402a39:17": "Sīhassa sīhanādakālo viya tathāgatassa aṭṭhārasayojanamaggaṁ gantvā pañcavaggiye saññāpetvā acalapallaṅke nisinnassa dasahi cakkavāḷasahassehi sannipatitena devagaṇena parivutassa ‘‘dveme, bhikkhave, antā pabbajitena na sevitabbā’’tiādinā nayena dhammacakkappavattanakālo veditabbo. Imasmiṁ ca pana pade desiyamāne tathāgatasīhassa dhammaghoso heṭṭhā avīciṁ upari bhavaggaṁ gahetvā dasasahassilokadhātuṁ paṭicchādesi. Sīhassa saddena khuddakapāṇānaṁ santāsāpajjanakālo viya tathāgatassa tīṇi lakkhaṇāni dīpetvā cattāri saccāni soḷasahākārehi saṭṭhiyā ca nayasahassehi vibhajitvā dhammaṁ kathentassa dīghāyukānaṁ devānaṁ ñāṇasantāsassa uppattikālo veditabbo.",
  "atk-s0402a39:18": "Aparo nayo – sīho viya sabbaññutaṁ patto tathāgato, āsayabhūtāya kanakaguhāya nikkhamanaṁ viya gandhakuṭito nikkhamanakālo, vijambhanaṁ viya dhammasabhaṁ upasaṅkamanakālo, disāvilokanaṁ viya parisāvilokanaṁ, sīhanādanadanaṁ viya dhammadesanākālo, gocarāya pakkamanaṁ viya paravādanimmaddanatthāya gamanaṁ.",
  "atk-s0402a39:19": "Aparo nayo – sīho viya tathāgato, himavantanissitāya kañcanaguhāya nikkhamanaṁ viya ārammaṇavasena nibbānanissitāya phalasamāpattiyā vuṭṭhānaṁ, vijambhanaṁ viya paccavekkhaṇañāṇaṁ, disāvilokanaṁ viya veneyyasattavilokanaṁ, sīhanādo viya sampattaparisāya dhammadesanā, gocarāya pakkamanaṁ viya asampattānaṁ veneyyasattānaṁ santikūpasaṅkamanaṁ veditabbaṁ.",
  "atk-s0402a39:20": "Yadāti yasmiṁ kāle. Tathāgatoti heṭṭhā vuttehi aṭṭhahi kāraṇehi tathāgato. Loketi sattaloke. Uppajjatīti abhinīhārato paṭṭhāya yāva bodhipallaṅkā vā arahattamaggañāṇā vā uppajjati nāma, arahattaphale pana patte uppanno nāma. Arahaṁ sammāsambuddhotiādīni visuddhimagge (visuddhi. 1.124 ādayo) buddhānussatiniddese vitthāritāni.",
  "atk-s0402a39:21": "Iti sakkāyoti ayaṁ sakkāyo, ettako sakkāyo, na ito bhiyyo sakkāyo atthīti. Ettāvatā sabhāvato sarasato pariyantato paricchedato parivaṭumato sabbepi pañcupādānakkhandhā dassitā honti. Iti sakkāyasamudayoti ayaṁ sakkāyassa samudayo nāma. Ettāvatā ‘‘āhārasamudayā rūpasamudayo’’tiādi sabbaṁ dassitaṁ hoti. Iti sakkāyassa atthaṅgamoti ayaṁ sakkāyassa atthaṅgamo. Imināpi ‘‘āhāranirodhā rūpanirodho’’tiādi sabbaṁ dassitaṁ hoti.",
  "atk-s0402a39:22": "Vaṇṇavantoti sarīravaṇṇena vaṇṇavanto. Dhammadesanaṁ sutvāti pañcasu khandhesu paṇṇāsalakkhaṇappaṭimaṇḍitaṁ tathāgatassa dhammadesanaṁ sutvā. Yebhuyyenāti idha ke ṭhapeti? Ariyasāvake deve. Tesaṁ hi khīṇāsavattā cittutrāsabhayampi na uppajjati, saṁviggassa yoniso padhānena pattabbaṁ pattatāya ñāṇasaṁvegopi. Itarāsaṁ pana devatānaṁ ‘‘tāso heso, bhikkhave, anicca’’nti manasikarontānaṁ cittutrāsabhayampi, balavavipassanākāle ñāṇabhayampi uppajjati. Bhoti dhammālapanamattametaṁ. Sakkāyapariyāpannāti pañcakkhandhapariyāpannā. Iti tesaṁ sammāsambuddhe vaṭṭadosaṁ dassetvā tilakkhaṇāhataṁ katvā dhammaṁ desente ñāṇabhayaṁ nāma okkamati.",
  "atk-s0402a39:23": "Abhiññāyāti jānitvā. Dhammacakkanti paṭivedhañāṇampi desanāñāṇampi. Paṭivedhañāṇaṁ nāma yena ñāṇena bodhipallaṅke nisinno cattāri saccāni soḷasahākārehi saṭṭhiyā ca nayasahassehi paṭivijjhi. Desanāñāṇaṁ nāma yena ñāṇena tiparivaṭṭaṁ dvādasākāraṁ dhammacakkaṁ pavattesi. Ubhayampetaṁ dasabalassa ure jātañāṇameva. Tesu dhammadesanāñāṇaṁ gahetabbaṁ. Taṁ panesa yāva aṭṭhārasabrahmakoṭīhi saddhiṁ aññākoṇḍaññattherassa sotāpattiphalaṁ na uppajjati, tāva pavatteti nāma. Tasmiṁ uppanne pavattitaṁ nāma hotīti veditabbaṁ. Appaṭipuggaloti sadisapuggalarahito. Yasassinoti parivārasampannā. Tādinoti lābhālābhādīhi ekasadisassa.",
  "atk-s0402a39:24": "4. Pasādasuttavaṇṇanā",
  "atk-s0402a39:25": "34. Catutthe aggesu pasādā, aggā vā pasādāti aggappasādā. Yāvatāti yattakā. Apadāti nippadā ahimacchādayo. Dvipadāti manussapakkhiādayo. Catuppadāti hatthiassādayo. Bahuppadāti satapadiādayo. Nevasaññināsaññinoti bhavagge nibbattasattā. Aggamakkhāyatīti guṇehi aggo uttamo seṭṭhoti akkhāyati. Asaṅkhatāti nibbānameva gahetvā vuttaṁ. Virāgotiādīni nibbānasseva nāmāni. Tañhi āgamma sabbakilesā virajjanti, sabbe rāgamadādayo madā nimmadā honti, abhāvaṁ gacchanti, sabbā pipāsā vinayaṁ upenti, sabbe ālayā samugghātaṁ gacchanti, vaṭṭāni upacchijjanti, taṇhā khīyanti, vaṭṭadukkhā nirujjhanti, sabbe pariḷāhā nibbāyanti. Tasmā etāni nāmāni labhati. Sesamettha uttānatthamevāti.",
  "atk-s0402a39:26": "5. Vassakārasuttavaṇṇanā",
  "atk-s0402a39:27": "35. Pañcame anussaritāti anugantvā saritā, aparāparaṁ sarituṁ samatthoti attho. Dakkhoti cheko. Tatrupāyāyāti ‘‘imasmiṁ kāle imaṁ nāma kattabba’’nti evaṁ tattha tattha upāyabhūtāya paññāya samannāgato. Anumoditabbanti abhinanditabbaṁ. Paṭikkositabbanti paṭikkhipitabbaṁ. Neva kho tyāhanti neva kho te ahaṁ. Kasmā panetaṁ bhagavā nābhinandati, nappaṭikkhipatīti? Lokiyattā nābhinandati , lokiyaṁ atthaṁ gahetvā ṭhitattā nappaṭikkosati. Bahussa janatāti bahu assa janatā. Idañca karaṇatthe sāmivacanaṁ veditabbaṁ. Ariye ñāyeti sahavipassanake magge. Kalyāṇadhammatā kusaladhammatātipi tasseva nāmāni. Yaṁ vitakkanti nekkhammavitakkādīsu aññataraṁ. Na taṁ vitakkaṁ vitakketīti kāmavitakkādīsu ekampi na vitakketi. Itaraṁ tasseva vevacanaṁ. Vitakkapatheti ettha vitakkoyeva vitakkapatho. Ahañhi brāhmaṇātiādīsu paṭhamanayena khīṇāsavassa sīlañceva bāhusaccañca kathitaṁ, dutiyatatiyehi khīṇāsavassa kiriyavitakkāni ceva kiriyajjhānāni ca, catutthena khīṇāsavabhāvo kathitoti veditabbo.",
  "atk-s0402a39:28": "Maccupāsappamocananti maccupāsā pamocanakaṁ maggaṁ. Ñāyaṁ dhammanti sahavipassanakaṁ maggaṁ. Disvā ca sutvā cāti ñāṇeneva passitvā ca suṇitvā ca. Sesamettha uttānameva.",
  "atk-s0402a39:29": "6. Doṇasuttavaṇṇanā",
  "atk-s0402a39:30": "36. Chaṭṭhe antarā ca ukkaṭṭhaṁ antarā ca setabyanti ettha ukkaṭṭhāti ukkāhi dhārīyamānāhi māpitattā evaṁladdhavohāraṁ nagaraṁ. Setabyanti atīte kassapasammāsambuddhassa jātanagaraṁ. Antarāsaddo pana kāraṇakhaṇacittavemajjhavivarādīsu vattati. ‘‘Tadantaraṁ ko jāneyya aññatra tathāgatā’’ti (a. ni. 6.44; 10.75) ca, ‘‘janā saṅgamma mantenti, mañca tañca kimantara’’nti ca ādīsu (saṁ. ni. 1.228) kāraṇe. ‘‘Addasā maṁ, bhante, aññatarā itthī vijjantarikāya bhājanaṁ dhovantī’’tiādīsu (ma. ni. 2.149) khaṇe. ‘‘Yassantarato na santi kopā’’tiādīsu (udā. 20) citte. ‘‘Antarāvosānamāpādī’’tiādīsu vemajjhe. ‘‘Apicāyaṁ tapodā dvinnaṁ mahānirayānaṁ antarikāya āgacchatī’’tiādīsu (pārā. 231) vivare. Svāyamidha vivare vattati. Tasmā ukkaṭṭhāya ca setabyassa ca vivareti evamettha attho daṭṭhabbo. Antarāsaddena pana yuttattā upayogavacanaṁ kataṁ. Īdisesu ca ṭhānesu akkharacintakā ‘‘antarā gāmañca nadiñca yātī’’ti evaṁ ekameva antarāsaddaṁ payuñjanti, so dutiyapadenapi yojetabbo hoti, ayojiyamāne upayogavacanaṁ na pāpuṇāti. Idha pana yojetvā eva vutto.",
  "atk-s0402a39:31": "Addhānamaggappaṭipanno hotīti addhānasaṅkhātaṁ maggaṁ paṭipanno hoti, dīghamagganti attho. Kasmā paṭipannoti? Taṁ divasaṁ kira bhagavā idaṁ addasa ‘‘mayi taṁ maggaṁ paṭipanne doṇo brāhmaṇo mama padacetiyāni passitvā padānupadiko hutvā mama nisinnaṭṭhānaṁ āgantvā pañhaṁ pucchissati. Athassāhaṁ ekaṁ saccadhammaṁ desessāmi . Brāhmaṇo tīṇi sāmaññaphalāni paṭivijjhitvā dvādasapadasahassaparimāṇaṁ doṇagajjitaṁ nāma vaṇṇaṁ vatvā mayi parinibbute sakalajambudīpe uppannaṁ mahākalahaṁ vūpasametvā dhātuyo bhājessatī’’ti. Iminā kāraṇena paṭipanno. Doṇopi sudaṁ brāhmaṇoti doṇo brāhmaṇopi tayo vede paguṇe katvā pañcasate māṇavake sippaṁ vācento taṁdivasaṁ pātova uṭṭhāya sarīrapaṭijagganaṁ katvā satagghanakaṁ nivāsetvā pañcasatagghanakaṁ ekaṁsavaragataṁ katvā āmuttayaññasutto rattavaṭṭikā upāhanā ārohitvā pañcasatamāṇavakaparivāro tameva maggaṁ paṭipajji. Taṁ sandhāyetaṁ vuttaṁ.",
  "atk-s0402a39:32": "Pādesūti pādehi akkantaṭṭhānesu. Cakkānīti lakkhaṇacakkāni. Kiṁ pana bhagavato gacchantassa akkantaṭṭhāne padaṁ paññāyatīti? Na paññāyati . Kasmā? Sukhumattā mahābalattā mahājanānuggahena ca. Buddhānañhi sukhumacchavitāya akkantaṭṭhānaṁ tūlapicuno patiṭṭhitaṭṭhānaṁ viya hoti, padavaḷañjo na paññāyati. Yathā ca balavato vātajavasindhavassa paduminipattepi akkantamattameva hoti, evaṁ mahābalatāya tathāgatena akkantaṭṭhānaṁ akkantamattameva hoti, na tattha padavaḷañjo paññāyati. Buddhānañca anupadaṁ mahājanakāyo gacchati, tassa satthu padavaḷañjaṁ disvā maddituṁ avisahantassa gamanavicchedo bhaveyya. Tasmā akkantaakkantaṭṭhāne yopi padavaḷañjo bhaveyya, so antaradhāyateva. Doṇo pana brāhmaṇo tathāgatassa adhiṭṭhānavasena passi. Bhagavā hi yassa padacetiyaṁ dassetukāmo hoti, taṁ ārabbha ‘‘asuko nāma passatū’’ti adhiṭṭhāti. Tasmā māgaṇḍiyabrāhmaṇo viya ayampi brāhmaṇo tathāgatassa adhiṭṭhānavasena addasa.",
  "atk-s0402a39:33": "Pāsādikanti pasādajanakaṁ. Itaraṁ tasseva vevacanaṁ. Uttamadamathasamathamanuppattanti ettha uttamadamatho nāma arahattamaggo, uttamasamatho nāma arahattamaggasamādhi, tadubhayaṁ pattanti attho . Dantanti nibbisevanaṁ. Guttanti gopitaṁ. Saṁyatindriyanti rakkhitindriyaṁ. Nāganti chandādīhi agacchanato, pahīnakilese puna anāgacchanato, āguṁ akaraṇato, balavantaṭṭhenāti catūhi kāraṇehi nāgaṁ.",
  "atk-s0402a39:34": "Devo no bhavaṁ bhavissatīti ettha ‘‘devo no bhava’’nti ettāvatāpi pucchā niṭṭhitā bhaveyya, ayaṁ pana brāhmaṇo ‘‘anāgate mahesakkho eko devarājā bhavissatī’’ti anāgatavasena pucchāsabhāgeneva kathento evamāha. Bhagavāpissa pucchāsabhāgeneva kathento na kho ahaṁ, brāhmaṇa, devo bhavissāmīti āha. Esa nayo sabbattha. Āsavānanti kāmāsavādīnaṁ catunnaṁ. Pahīnāti bodhipallaṅke sabbaññutaññāṇādhigameneva pahīnā. Anupalitto lokenāti taṇhādiṭṭhilepānaṁ pahīnattā saṅkhāralokena anupalitto. Buddhoti catunnaṁ saccānaṁ buddhattā buddho iti maṁ dhārehi.",
  "atk-s0402a39:35": "Yenāti yena āsavena. Devūpapatyassāti devūpapatti assa mayhaṁ bhaveyya. Vihaṅgamoti ākāsacaro gandhabbakāyikadevo. Viddhastāti vidhamitā. Vinaḷīkatāti vigatanaḷā vigatabandhanā katā. Vaggūti sundaraṁ. Toyena nupalippatīti udakato ratanamattaṁ accuggamma ṭhitaṁ saraṁ sobhayamānaṁ bhamaragaṇaṁ hāsayamānaṁ toyena na lippati. Tasmā buddhosmi brāhmaṇāti desanāpariyosāne tīṇi maggaphalāni pāpuṇitvā dvādasahi padasahassehi doṇagajjitaṁ nāma vaṇṇaṁ kathesi, tathāgate ca parinibbute jambudīpatale uppannaṁ mahākalahaṁ vūpasametvā dhātuyo bhājesīti.",
  "atk-s0402a39:36": "7. Aparihāniyasuttavaṇṇanā",
  "atk-s0402a39:37": "37. Sattame nibbānasseva santiketi nibbānasantikeyeva carati. Sīle patiṭṭhitoti pātimokkhasīle patiṭṭhito. Evaṁvihārīti evaṁ viharanto. Ātāpīti ātāpena vīriyena samannāgato. Yogakkhemassāti catūhi yogehi khemassa nibbānassa. Pamāde bhayadassivāti pamādaṁ bhayato passanto.",
  "atk-s0402a39:38": "8. Patilīnasuttavaṇṇanā",
  "atk-s0402a39:39": "38. Aṭṭhame panuṇṇapaccekasaccoti ‘‘idameva dassanaṁ saccaṁ, idameva sacca’’nti evaṁ pāṭiekkaṁ gahitattā paccekasaṅkhātāni diṭṭhisaccāni panuṇṇāni nīhaṭāni pahīnāni assāti panuṇṇapaccekasacco. Samavayasaṭṭhesanoti ettha avayāti anūnā, saṭṭhāti vissaṭṭhā, sammā avayā saṭṭhā esanā assāti samavayasaṭṭhesano, sammā vissaṭṭhasabbaesanoti attho. Patilīnoti nilīno ekībhāvaṁ upagato. Puthusamaṇabrāhmaṇānanti bahūnaṁ samaṇabrāhmaṇānaṁ. Ettha ca samaṇāti pabbajjūpagatā, brāhmaṇāti bhovādino. Puthupaccekasaccānīti bahūni pāṭekkasaccāni. Nuṇṇānīti nīhaṭāni. Panuṇṇānīti suṭṭhu nīhaṭāni. Cattānīti vissaṭṭhāni. Vantānīti vamitāni. Muttānīti chinnabandhanāni katāni. Pahīnānīti pajahitāni. Paṭinissaṭṭhānīti yathā na puna cittaṁ ārohanti, evaṁ paṭinissajjitāni. Sabbānevetāni gahitagahaṇassa vissaṭṭhabhāvavevacanāni.",
  "atk-s0402a39:40": "Kāmesanā pahīnā hotīti anāgāmimaggena pahīnā. Bhavesanā pana arahattamaggena pahīyati. ‘‘Brahmacariyaṁ esissāmi gavesissāmī’’ti evaṁ pavattajjhāsayasaṅkhātā brahmacariyesanāpi arahattamaggeneva paṭippassaddhiṁ vūpasamaṁ gacchati. Diṭṭhibrahmacariyesanā pana sotāpattimaggeneva paṭippasambhatīti veditabbā. Evaṁ kho, bhikkhaveti evaṁ catutthajjhānena passaddhakāyasaṅkhāro vūpasantaassāsapassāso nāma hoti. Asmimānoti asmīti uppajjanako navavidhamāno.",
  "atk-s0402a39:41": "Gāthāsu kāmesanā bhavesanāti etā dve esanā, brahmacariyesanā sahāti tāhiyeva saha brahmacariyesanāti tissopi etā. Idha ṭhatvā esanā paṭinissaṭṭhāti iminā padena saddhiṁ yojanā kātabbā. Iti saccaparāmāso, diṭṭhiṭṭhānā samussayāti ‘‘iti saccaṁ iti sacca’’nti gahaṇaparāmāso ca diṭṭhisaṅkhātāyeva diṭṭhiṭṭhānā ca ye samussitattā uggantvā ṭhitattā samussayāti vuccanti, te sabbepi. Idha ṭhatvā diṭṭhiṭṭhānā samūhatāti iminā padena saddhiṁ yojanā kātabbā. Kassa pana etā esanā paṭinissaṭṭhā, ete ca diṭṭhiṭṭhānā samūhatāti? Sabbarāgavirattassa taṇhākkhayavimuttino. Yo hi sabbarāgehipi viratto, taṇhākkhaye ca nibbāne pavattāya arahattaphalavimuttiyā samannāgato, etassa esanā paṭinissaṭṭhā, diṭṭhiṭṭhānā ca samūhatā . Sa ve santoti so evarūpo kilesasantatāya santo. Passaddhoti dvīhi kāyacittapassaddhīhi passaddho. Aparājitoti sabbakilese jinitvā ṭhitattā kenaci aparājito. Mānābhisamayāti mānassa pahānābhisamayena. Buddhoti cattāri saccāni bujjhitvā ṭhito. Iti imasmiṁ suttepi gāthāsupi khīṇāsavova kathitoti.",
  "atk-s0402a39:42": "9. Ujjayasuttavaṇṇanā",
  "atk-s0402a39:43": "39. Navame saṅghātaṁ āpajjantīti vadhaṁ maraṇaṁ āpajjanti. Niccadānanti salākabhattaṁ. Anukulayaññanti amhākaṁ pitūhi pitāmahehi dinnattā evaṁ kulānukulavasena yajitabbaṁ, dātabbanti attho. Assamedhantiādīsu assamettha medhantīti assamedho, dvīhi pariyaññehi yajitabbassa ekavīsatiyūpassa ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ. Purisamettha medhantīti purisamedho, catūhi pariyaññehi yajitabbassa saddhiṁ bhūmiyā assamedhe vuttavibhavadakkhiṇassa yaññassetaṁ adhivacanaṁ. Sammamettha pāsantīti sammāpāso, divase divase sammaṁ khipitvā tassa patitokāse vediṁ katvā saṁhārimehi yūpādīhi sarassatinadiyā nimuggokāsato pabhuti paṭilomaṁ gacchantena yajitabbassa sabbayāgassetaṁ adhivacanaṁ. Vājamettha pivantīti vājapeyyaṁ, ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṁ adhivacanaṁ. Natthi ettha aggaḷāti niraggaḷo. Navahi pariyaññehi yajitabbassa saddhiṁ bhūmiyā purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassetaṁ adhivacanaṁ. Mahārambhāti mahākiccā mahākaraṇīyā. Apica pāṇātipātasamārambhassa mahantatāyapi mahārambhāyeva. Na te honti mahapphalāti ettha niravasesatthe sāvasesarūpanaṁ kataṁ. Tasmā iṭṭhaphalena nipphalāva hontīti attho. Idañca pāṇātipātasamārambhameva sandhāya vuttaṁ. Yaṁ pana tattha antarantarā dānaṁ diyyati, taṁ iminā samārambhena upahatattā mahapphalaṁ na hoti, mandaphalaṁ hotīti attho. Haññareti haññanti. Yajanti anukulaṁ sadāti ye aññe anukulaṁ yajanti, pubbapurisehi yiṭṭhattā pacchimapurisāpi yajantīti attho. Seyyo hotīti visesova hoti. Na pāpiyoti pāpaṁ kiñci na hoti.",
  "atk-s0402a39:44": "10. Udāyisuttavaṇṇanā",
  "atk-s0402a39:45": "40. Dasame abhisaṅkhatanti rāsikataṁ. Nirārambhanti pāṇasamārambharahitaṁ. Yaññanti deyyadhammaṁ. Tañhi yajitabbattā yaññanti vuccati. Kālenāti yuttappattakālena. Upasaṁyantīti upagacchanti. Kulaṁ gatinti vaṭṭakulañceva vaṭṭagatiñca atikkantā. Yaññassakovidāti catubhūmakayaññe kusalā. Yaññeti pakatidāne. Saddheti matakadāne. Habyaṁ katvāti hunitabbaṁ deyyadhammaṁ upakappetvā. Sukhette brahmacārisūti brahmacārisaṅkhāte sukhettamhīti attho. Suppattanti suṭṭhu pattaṁ. Dakkhiṇeyyesu yaṁ katanti yaṁ dakkhiṇāya anucchavikesu upakappitaṁ, taṁ suhutaṁ suyiṭṭhaṁ suppattanti attho. Saddhoti buddhadhammasaṅghaguṇānaṁ saddahanatāya saddho. Muttena cetasāti vissaṭṭhena cittena. Imināssa muttacāgaṁ dīpetīti.",
  "atk-s0402a39:46": "Cakkavaggo catuttho."
}