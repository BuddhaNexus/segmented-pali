{
  "atk-s0401a3:0": "3. Akammaniyavaggavaṇṇanā",
  "atk-s0401a3:1": "21-22. Tatiyassa paṭhame abhāvitanti avaḍḍhitaṁ bhāvanāvasena appavattitaṁ. Akammaniyaṁ hotīti kammakkhamaṁ kammayoggaṁ na hoti. Dutiye vuttavipariyāyena attho veditabbo. Ettha ca paṭhame cittanti vaṭṭavasena uppannacittaṁ, dutiye vivaṭṭavasena uppannacittaṁ. Tattha ca vaṭṭaṁ vaṭṭapādaṁ, vivaṭṭaṁ vivaṭṭapādanti ayaṁ pabhedo veditabbo. Vaṭṭaṁ nāma tebhūmakavaṭṭaṁ, vaṭṭapādaṁ nāma vaṭṭapaṭilābhāya kammaṁ, vivaṭṭaṁ nāma nava lokuttaradhammā, vivaṭṭapādaṁ nāma vivaṭṭapaṭilābhāya kammaṁ. Iti imesu suttesu vaṭṭavivaṭṭameva kathitanti.",
  "atk-s0401a3:2": "23-24. Tatiye vaṭṭavaseneva uppannacittaṁ veditabbaṁ. Mahato anatthāya saṁvattatīti devamanussasampattiyo mārabrahmaissariyāni ca dadamānampi punappunaṁ jātijarābyādhimaraṇasokaparidevadukkhadomanassupāyāse khandhadhātuāyatanapaṭiccasamuppādavaṭṭāni ca dadamānaṁ kevalaṁ dukkhakkhandhameva detīti mahato anatthāya saṁvattati nāmāti. Catutthe cittanti vivaṭṭavaseneva uppannacittaṁ.",
  "atk-s0401a3:3": "25-26. Pañcamachaṭṭhesu abhāvitaṁ apātubhūtanti ayaṁ viseso. Tatrāmayadhippāyo – vaṭṭavasena uppannacittaṁ nāma uppannampi abhāvitaṁ apātubhūtameva hoti. Kasmā ? Lokuttarapādakajjhānavipassanāmaggaphalanibbānesu pakkhandituṁ asamatthattā. Vivaṭṭavasena uppannaṁ pana bhāvitaṁ pātubhūtaṁ nāma hoti. Kasmā? Tesu dhammesu pakkhandituṁ samatthattā. Kurundakavāsī phussamittatthero panāha – ‘‘maggacittameva, āvuso, bhāvitaṁ pātubhūtaṁ nāma hotī’’ti.",
  "atk-s0401a3:4": "27-28. Sattamaṭṭhamesu abahulīkatanti punappunaṁ akataṁ. Imānipi dve vaṭṭavivaṭṭavasena uppannacittāneva veditabbānīti.",
  "atk-s0401a3:5": "29. Navame ‘‘jātipi dukkhā’’tiādinā nayena vuttaṁ dukkhaṁ adhivahati āharatīti dukkhādhivahaṁ. Dukkhādhivāhantipi pāṭho. Tassattho – lokuttarapādakajjhānādi ariyadhammābhimukhaṁ dukkhena adhivāhīyati pesīyatīti dukkhādhivāhaṁ. Idampi vaṭṭavasena uppannacittameva. Tañhi vuttappakārā devamanussādisampattiyo dadamānampi jātiādīnaṁ adhivahanato dukkhādhivahaṁ, ariyadhammādhigamāya duppesanato dukkhādhivāhañca nāma hotīti.",
  "atk-s0401a3:6": "30. Dasame vivaṭṭavasena uppannacittameva cittaṁ. Tañhi mānusakasukhato dibbasukhaṁ, dibbasukhato jhānasukhaṁ, jhānasukhato vipassanāsukhaṁ, vipassanāsukhato maggasukhaṁ, maggasukhato phalasukhaṁ, phalasukhato nibbānasukhaṁ adhivahati āharatīti sukhādhivahaṁ nāma hoti, sukhādhivāhaṁ vā. Tañhi lokuttarapādakajjhānādiariyadhammābhimukhaṁ supesayaṁ vissaṭṭhaindavajirasadisaṁ hotīti sukhādhivāhantipi vuccati. Imasmimpi vagge vaṭṭavivaṭṭameva kathitanti.",
  "atk-s0401a3:7": "Akammaniyavaggavaṇṇanā."
}