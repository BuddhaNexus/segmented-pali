{
  "atk-s0101a5:0": "5. Kūṭadantasuttavaṇṇanā",
  "atk-s0101a5:1": "323.Evaṁme sutaṁ…pe… magadhesūti kūṭadantasuttaṁ. Tatrāyaṁ apubbapadavaṇṇanā. Magadhesūti magadhā nāma jānapadino rājakumārā, tesaṁ nivāso ekopi janapado rūḷhīsaddena magadhāti vuccati, tasmiṁ magadhesu janapade. Ito paraṁ purimasuttadvaye vuttanayameva. Ambalaṭṭhikā brahmajāle vuttasadisāva. Kūṭadantoti tassa brāhmaṇassa nāmaṁ. Upakkhaṭoti sajjito. Vacchatarasatānīti vacchasatāni. Urabbhāti taruṇameṇḍakā vuccanti. Ete tāva pāḷiyaṁ āgatāyeva. Pāḷiyaṁ pana anāgatānampi anekesaṁ migapakkhīnaṁ sattasattasatāni sampiṇḍitānevāti veditabbāni. Sabbasattasatikayāgaṁ kiresa yajitukāmo hoti. Thūṇūpanītānīti bandhitvā ṭhapanatthāya yūpasaṅkhātaṁ thūṇaṁ upanītāni.",
  "atk-s0101a5:2": "328.Tividhanti ettha vidhā vuccati ṭhapanā, tiṭṭhapananti attho. Soḷasaparikkhāranti soḷasaparivāraṁ.",
  "atk-s0101a5:3": "330-336.Paṭivasantīti yaññānubhavanatthāya paṭivasanti. Bhūtapubbanti idaṁ bhagavā pathavīgataṁ nidhiṁ uddharitvā purato rāsiṁ karonto viya bhavapaṭicchannaṁ pubbacaritaṁ dassento āha. Mahāvijitoti so kira sāgarapariyantaṁ mahantaṁ pathavīmaṇḍalaṁ vijini, iti mahantaṁ vijitamassāti mahāvijito tveva saṅkhyaṁ agamāsi. Aḍḍhotiādīsu yo koci attano santakena vibhavena aḍḍho hoti, ayaṁ pana na kevalaṁ aḍḍhoyeva, mahaddhano mahatā aparimāṇasaṅkhyena dhanena samannāgato. Pañcakāmaguṇavasena mahantā uḷārā bhogā assāti mahābhogo. Piṇḍapiṇḍavasena ceva suvaṇṇamāsakarajatamāsakādivasena ca jātarūparajatassa pahūtatāya pahūtajātarūparajato, anekakoṭisaṅkhyena jātarūparajatena samannāgatoti attho. Vittīti tuṭṭhi, vittiyā upakaraṇaṁ vittūpakaraṇaṁ tuṭṭhikāraṇanti attho. Pahūtaṁ nānāvidhālaṅkārasuvaṇṇarajatabhājanādibhedaṁ vittūpakaraṇamassāti pahūtavittūpakaraṇo. Sattaratanasaṅkhātassa nidahitvā ṭhapitadhanassa sabbapubbaṇṇāparaṇṇasaṅgahitassa dhaññassa ca pahūtatāya pahūtadhanadhañño. Athavā idamassa devasikaṁ paribbayadānaggahaṇādivasena parivattanadhanadhaññavasena vuttaṁ.",
  "atk-s0101a5:4": "Paripuṇṇakosakoṭṭhāgāroti koso vuccati bhaṇḍāgāraṁ, nidahitvā ṭhapitena dhanena paripuṇṇakoso, dhaññena paripuṇṇakoṭṭhāgāro cāti attho. Athavā catubbidho koso – hatthī, assā, rathā, pattīti. Koṭṭhāgāraṁ tividhaṁ – dhanakoṭṭhāgāraṁ, vatthakoṭṭhāgāraṁ, dhaññakoṭṭhāgāranti, taṁ sabbampi paripuṇṇamassāti paripuṇṇakosakoṭṭhāgāro. Udapādīti uppajji. Ayaṁ kira rājā ekadivasaṁ ratanāvalokanacārikaṁ nāma nikkhanto. So bhaṇḍāgārikaṁ pucchi – ‘‘tāta, idaṁ evaṁ bahudhanaṁ kena saṅgharita’’nti? Tumhākaṁ pitupitāmahādīhi yāva sattamā kulaparivaṭṭāti. Idaṁ pana dhanaṁ saṅgharitvā te kuhiṁ gatāti? Sabbeva te, deva, maraṇavasaṁ pattāti. Attano dhanaṁ agahetvāva gatā, tātāti? Deva, kiṁ vadetha, dhanaṁ nāmetaṁ pahāya gamanīyameva, no ādāya gamanīyanti. Atha rājā nivattitvā sirīgabbhe nisinno – ‘adhigatā kho me’tiādīni cintesi. Tena vuttaṁ – ‘‘evaṁ cetaso parivitakko udapādī’’ti.",
  "atk-s0101a5:5": "337.Brāhmaṇaṁāmantetvāti kasmā āmantesi? Ayaṁ kirevaṁ cintesi – ‘‘dānaṁ dentena nāma ekena paṇḍitena saddhiṁ mantetvā dātuṁ vaṭṭati, anāmantetvā katakammañhi pacchānutāpaṁ karotī’’ti. Tasmā āmantesi. Atha brāhmaṇo cintesi – ‘‘ayaṁ rājā mahādānaṁ dātukāmo, janapade cassa bahū corā, te avūpasametvā dānaṁ dentassa khīradadhitaṇḍulādike dānasambhāre āharantānaṁ nippurisāni gehāni corā vilumpissanti janapado corabhayeneva kolāhalo bhavissati, tato rañño dānaṁ na ciraṁ pavattissati, cittampissa ekaggaṁ na bhavissati, handa, naṁ etamatthaṁ saññāpemī’’ti tato tamatthaṁ saññāpento ‘‘bhoto, kho rañño’’tiādimāha.",
  "atk-s0101a5:6": "338. Tattha sakaṇṭakoti corakaṇṭakehi sakaṇṭako. Panthaduhanāti panthaduhā, panthaghātakāti attho. Akiccakārī assāti akattabbakārī adhammakārī bhaveyya. Dassukhīlanti corakhīlaṁ. Vadhena vāti māraṇena vā koṭṭanena vā. Bandhanenāti addubandhanādinā. Jāniyāti hāniyā; ‘‘sataṁ gaṇhatha, sahassaṁ gaṇhathā’’ti evaṁ pavattitadaṇḍenāti attho. Garahāyāti pañcasikhamuṇḍakaraṇaṁ, gomayasiñcanaṁ, gīvāya kudaṇḍakabandhananti evamādīni katvā garahapāpanena. Pabbājanāyāti raṭṭhato nīharaṇena. Samūhanissāmīti sammā hetunā nayena kāraṇena ūhanissāmi. Hatāvasesakāti matāvasesakā. Ussahantīti ussāhaṁ karonti. Anuppadetūti dinne appahonte puna aññampi bījañca bhattañca kasiupakaraṇabhaṇḍañca sabbaṁ detūti attho. Pābhataṁ anuppadetūti sakkhiṁ akatvā paṇṇe anāropetvā mūlacchejjavasena bhaṇḍamūlaṁ detūti attho. Bhaṇḍamūlassa hi pābhatanti nāmaṁ. Yathāha –",
  "atk-s0101a5:7": "‘‘Appakenapi medhāvī, pābhatena vicakkhaṇo;",
  "atk-s0101a5:8": "Samuṭṭhāpeti attānaṁ, aṇuṁ aggiṁva sandhama’’nti. (jā. 1.1.4);",
  "atk-s0101a5:9": "Bhattavetananti devasikaṁ bhattañceva māsikādiparibbayañca tassa tassa kusalakammasūrabhāvānurūpena ṭhānantaragāmanigamādidānena saddhiṁ detūti attho. Sakammapasutāti kasivāṇijjādīsu sakesu kammesu uyyuttā byāvaṭā. Rāsikoti dhanadhaññānaṁ rāsiko. Khemaṭṭhitāti khemena ṭhitā abhayā. Akaṇṭakāti corakaṇṭakarahitā. Mudā modamānāti modā modamānā. Ayameva vā pāṭho, aññamaññaṁ pamuditacittāti adhippāyo. Apārutagharāti corānaṁ abhāvena dvārāni asaṁvaritvā vivaṭadvārāti attho. Etadavocāti janapadassa sabbākārena iddhaphītabhāvaṁ ñatvā etaṁ avoca.",
  "atk-s0101a5:10": "Catuparikkhāravaṇṇanā",
  "atk-s0101a5:11": "339.Tena hi bhavaṁ rājāti brāhmaṇo kira cintesi – ‘‘ayaṁ rājā mahādānaṁ dātuṁ ativiya ussāhajāto. Sace pana attano anuyantā khattiyādayo anāmantetvā dassati. Nāssa te attamanā bhavissanti; yathā dānaṁ te attamanā honti, tathā karissāmī’’ti. Tasmā ‘‘tena hi bhava’’ntiādimāha. Tattha negamāti nigamavāsino. Jānapadāti janapadavāsino . Āmantayatanti āmantetu jānāpetu. Yaṁ mama assāti yaṁ tumhākaṁ anujānanaṁ mama bhaveyya. Amaccāti piyasahāyakā. Pārisajjāti sesā āṇattikārakā. Yajataṁ bhavaṁ rājāti yajatu bhavaṁ, te kira – ayaṁ rājā ‘‘ahaṁ issaro’’ti pasayha dānaṁ adatvā amhe āmantesi, ahonena suṭṭhu kata’’nti attamanā evamāhaṁsu. Anāmantite panassa yaññaṭṭhānaṁ dassanāyapi na gaccheyyuṁ. Yaññakālo mahārājāti deyyadhammasmiñhi asati mahallakakāle ca evarūpaṁ dānaṁ dātuṁ na sakkā, tvaṁ pana mahādhano ceva taruṇo ca, etena te yaññakāloti dassentā vadanti. Anumatipakkhāti anumatiyā pakkhā, anumatidāyakāti attho. Parikkhārā bhavantīti parivārā bhavanti. ‘‘Ratho sīlaparikkhāro, jhānakkho cakkavīriyo’’ti (saṁ. ni. 5.4) ettha pana alaṅkāro parikkhāroti vutto.",
  "atk-s0101a5:12": "Aṭṭhaparikkhāravaṇṇanā",
  "atk-s0101a5:13": "340.Aṭṭhahaṅgehīti ubhato sujātādīhi aṭṭhahi aṅgehi. Yasasāti āṇāṭhapanasamatthatāya. Saddhoti dānassa phalaṁ atthīti saddahati. Dāyakoti dānasūro. Na saddhāmattakeneva tiṭṭhati, pariccajitumpi sakkotīti attho. Dānapatīti yaṁ dānaṁ deti, tassa pati hutvā deti, na dāso, na sahāyo. Yo hi attanā madhuraṁ bhuñjati, paresaṁ amadhuraṁ deti, so dānasaṅkhātassa deyyadhammassa dāso hutvā deti. Yo yaṁ attanā bhuñjati, tadeva deti, so sahāyo hutvā deti. Yo pana attanā yena kenaci yāpeti, paresaṁ madhuraṁ deti, so pati jeṭṭhako sāmī hutvā deti, ayaṁ tādisoti attho. Samaṇabrāhmaṇakapaṇaddhikavaṇibbakayācakānanti ettha samitapāpā samaṇā, bāhitapāpā brāhmaṇā. Kapaṇāti duggatā daliddamanussā. Addhikāti pathāvino. Vaṇibbakāti ye – ‘‘iṭṭhaṁ dinnaṁ, kantaṁ, manāpaṁ, kālena anavajjaṁ dinnaṁ, dadaṁ cittaṁ pasādeyya, gacchatu bhavaṁ brahmaloka’’ntiādinā nayena dānassa vaṇṇaṁ thomayamānā vicaranti. Yācakāti ye – ‘‘pasatamattaṁ detha, sarāvamattaṁ dethā’’tiādīni vatvā yācamānā vicaranti. Opānabhūtoti udapānabhūto. Sabbesaṁ sādhāraṇaparibhogo, catumahāpathe khatapokkharaṇī viya hutvāti attho. Sutajātassāti ettha sutameva sutajātaṁ. Atītānāgatapaccuppanne atthe cintetunti ettha – ‘‘atīte puññassa katattāyeva me ayaṁ sampattī’’ti, evaṁ cintento atītamatthaṁ cintetuṁ paṭibalo nāma hoti. ‘‘Idāni puññaṁ katvāva anāgate sakkā sampattiṁ pāpuṇitu’’nti cintento anāgatamatthaṁ cintetuṁ paṭibalo nāma hoti. ‘‘Idaṁ puññakammaṁ nāma sappurisānaṁ āciṇṇaṁ, mayhañca bhogāpi saṁvijjanti, dāyakacittampi atthi; handāhaṁ puññāni karomī’’ti cintento paccuppannamatthaṁ cintetuṁ paṭibalo nāma hotīti veditabbo. Iti imānīti evaṁ yathā vuttāni etāni. Etehi kira aṭṭhahaṅgehi samannāgatassa dānaṁ sabbadisāhi mahājano upasaṅkamati. ‘‘Ayaṁ dujjāto kittakaṁ kālaṁ dassati, idāni vippaṭisārī hutvā upacchindissatī’’ti evamādīni cintetvā na koci upasaṅkamitabbaṁ maññati. Tasmā etāni aṭṭhaṅgāni parikkhārā bhavantīti vuttāni.",
  "atk-s0101a5:14": "Catuparikkhārādivaṇṇanā",
  "atk-s0101a5:15": "341.Sujaṁpaggaṇhantānanti mahāyāgapaṭiggaṇhanaṭṭhāne dānakaṭacchuṁ paggaṇhantānaṁ. Imehi catūhīti etehi sujātādīhi. Etesu hi asati – ‘‘evaṁ dujjātassa saṁvidhānena pavattadānaṁ kittakaṁ kālaṁ pavattissatī’’tiādīni vatvā upasaṅkamitāro na honti. Garahitabbābhāvato pana upasaṅkamantiyeva. Tasmā imānipi parikkhārā bhavantīti vuttāni.",
  "atk-s0101a5:16": "342.Tisso vidhā desesīti tīṇi ṭhapanāni desesi. So kira cintesi – ‘‘dānaṁ dadamānā nāma tiṇṇaṁ ṭhānānaṁ aññatarasmiṁ calanti handāhaṁ imaṁ rājānaṁ tesu ṭhānesu paṭhamataraññeva niccalaṁ karomī’’ti. Tenassa tisso vidhā desesīti. So bhoto raññoti idaṁ karaṇatthe sāmivacanaṁ. Bhotā raññāti vā pāṭho. Vippaṭisāro na karaṇīyoti ‘‘bhogānaṁ vigamahetuko pacchānutāpo na kattabbo, pubbacetanā pana acalā patiṭṭhapetabbā, evañhi dānaṁ mahapphalaṁ hotī’’ti dasseti. Itaresupi dvīsu ṭhānesu eseva nayo. Muñcacetanāpi hi pacchāsamanussaraṇacetanā ca niccalāva kātabbā. Tathā akarontassa dānaṁ na mahapphalaṁ hoti, nāpi uḷāresu bhogesu cittaṁ namati, mahāroruvaṁ upapannassa seṭṭhigahapatino viya.",
  "atk-s0101a5:17": "343.Dasahākārehīti dasahi kāraṇehi. Tassa kira evaṁ ahosi – sacāyaṁ rājā dussīle disvā – ‘‘nassati vata me dānaṁ, yassa me evarūpā dussīlā bhuñjantī’’ti sīlavantesupi vippaṭisāraṁ uppādessati, dānaṁ na mahapphalaṁ bhavissati. Vippaṭisāro ca nāma dāyakānaṁ paṭiggāhakatova uppajjati , handassa paṭhamameva taṁ vippaṭisāraṁ vinodemīti. Tasmā dasahākārehi upacchijjituṁ yuttaṁ paṭiggāhakesupi vippaṭisāraṁ vinodesīti. Tesaññeva tenāti tesaññeva tena pāpena aniṭṭho vipāko bhavissati, na aññesanti dasseti. Yajataṁ bhavanti detu bhavaṁ. Sajjatanti vissajjatu. Antaranti abbhantaraṁ.",
  "atk-s0101a5:18": "344.Soḷasahi ākārehi cittaṁ sandassesīti idha brāhmaṇo rañño mahādānānumodanaṁ nāma āraddho. Tattha sandassesīti – ‘idaṁ dānaṁ dātā evarūpaṁ sampattiṁ labhatī’ti dassetvā dassetvā kathesi. Samādapesīti tadatthaṁ samādapetvā kathesi. Samuttejesīti vippaṭisāravinodanenassa cittaṁ vodāpesi. Sampahaṁsesīti ‘sundaraṁ te kataṁ, mahārāja, dānaṁ dadamānenā’ti thutiṁ katvā kathesi. Vattā dhammato natthīti dhammena samena kāraṇena vattā natthi.",
  "atk-s0101a5:19": "345.Narukkhā chijjiṁsu yūpatthāya na dabbhā lūyiṁsu barihisatthāyāti ye yūpanāmake mahāthambhe ussāpetvā – ‘‘asukarājā asukāmacco asukabrāhmaṇo evarūpaṁ nāma mahāyāgaṁ yajatī’’ti nāmaṁ likhitvā ṭhapenti. Yāni ca dabbhatiṇāni lāyitvā vanamālāsaṅkhepena yaññasālaṁ parikkhipanti, bhūmiyaṁ vā pattharanti, tepi na rukkhā chijjiṁsu, na dabbhā lūyiṁsu. Kiṁ pana gāvo vā ajādayo vā haññissantīti dasseti. Dāsāti antogehadāsādayo. Pessāti ye pubbameva dhanaṁ gahetvā kammaṁ karonti. Kammakarāti ye bhattavetanaṁ gahetvā karonti. Daṇḍatajjitā nāma daṇḍayaṭṭhimuggarādīni gahetvā – ‘‘kammaṁ karotha karothā’’ti evaṁ tajjitā. Bhayatajjitā nāma – sace kammaṁ karosi, kusalaṁ. No ce karosi, chindissāma vā bandhissāma vā māressāma vāti evaṁ bhayena tajjitā. Ete pana na daṇḍatajjitā, na bhayatajjitā, na assumukhā rodamānā parikammāni akaṁsu. Atha kho piyasamudācāreneva samudācariyamānā akaṁsu. Na hi tattha dāsaṁ vā dāsāti, pessaṁ vā pessāti, kammakaraṁ vā kammakarāti ālapanti. Yathānāmavaseneva pana piyasamudācārena ālapitvā itthipurisabalavantadubbalānaṁ anurūpameva kammaṁ dassetvā – ‘‘idañcidañca karothā’’ti vadanti. Tepi attano rucivaseneva karonti. Tena vuttaṁ – ‘‘ye icchiṁsu, te akaṁsu; ye na icchiṁsu, na te akaṁsu. Yaṁ icchiṁsu, taṁ akaṁsu; yaṁ na icchiṁsu, na taṁ akaṁsū’’ti. Sappitelanavanītadadhimadhuphāṇitena ceva so yañño niṭṭhānamagamāsīti rājā kira bahinagarassa catūsu dvāresu antonagarassa ca majjheti pañcasu ṭhānesu mahādānasālāyo kārāpetvā ekekissāya sālāya satasahassaṁ satasahassaṁ katvā divase divase pañcasatasahassāni vissajjetvā sūriyuggamanato paṭṭhāya tassa tassa kālassa anurūpehi sahatthena suvaṇṇakaṭacchuṁ gahetvā paṇītehi sappitelādisammisseheva yāgukhajjakabhattabyañjanapānakādīhi mahājanaṁ santappesi. Bhājanāni pūretvā gaṇhitukāmānaṁ tatheva dāpesi. Sāyaṇhasamaye pana vatthagandhamālādīhi sampūjesi. Sappiādīnaṁ pana mahācāṭiyo pūrāpetvā – ‘‘yo yaṁ paribhuñjitukāmo, so taṁ paribhuñjatū’’ti anekasatesu ṭhānesu ṭhapāpesi. Taṁ sandhāya vuttaṁ – ‘‘sappitelanavanītadadhimadhuphāṇitena ceva so yañño niṭṭhānamagamāsī’’ti.",
  "atk-s0101a5:20": "346.Pahūtaṁ sāpateyyaṁ ādāyāti bahuṁ dhanaṁ gahetvā. Te kira cintesuṁ – ‘‘ayaṁ rājā sappitelādīni janapadato anāharāpetvā attano santakameva nīharitvā mahādānaṁ deti. Amhehi pana ‘rājā na kiñci āharāpetī’ti na yuttaṁ tuṇhī bhavituṁ. Na hi rañño ghare dhanaṁ akkhayadhammameva, amhesu ca adentesu ko añño rañño dassati, handassa dhanaṁ upasaṁharāmā’’ti te gāmabhāgena ca nigamabhāgena ca nagarabhāgena ca sāpateyyaṁ saṁharitvā sakaṭāni pūretvā rañño upahariṁsu. Taṁ sandhāya – ‘‘pahūtaṁ sāpateyya’’ntiādimāha.",
  "atk-s0101a5:21": "347.Puratthimenayaññavāṭassāti puratthimato nagaradvāre dānasālāya puratthimabhāge. Yathā puratthimadisato āgacchantā khattiyānaṁ dānasālāya yāguṁ pivitvā rañño dānasālāya bhuñjitvā nagaraṁ pavisanti. Evarūpe ṭhāne paṭṭhapesuṁ. Dakkhiṇena yaññavāṭassāti dakkhiṇato nagaradvāre dānasālāya vuttanayeneva dakkhiṇabhāge paṭṭhapesuṁ. Pacchimuttaresupi eseva nayo.",
  "atk-s0101a5:22": "348.Aho yañño, aho yaññasampadāti brāhmaṇā sappiādīhi niṭṭhānagamanaṁ sutvā – ‘‘yaṁ loke madhuraṁ, tadeva samaṇo gotamo katheti, handassa yaññaṁ pasaṁsāmā’’ti tuṭṭhacittā pasaṁsamānā evamāhaṁsu. Tuṇhībhūtova nisinno hotīti upari vattabbamatthaṁ cintayamāno nissaddova nisinno hoti. Abhijānāti pana bhavaṁ gotamoti idaṁ brāhmaṇo parihārena pucchanto āha. Itarathā hi – ‘‘kiṁ pana tvaṁ, bho gotama, tadā rājā ahosi, udāhu purohito brāhmaṇo’’ti evaṁ ujukameva pucchayamāno agāravo viya hoti.",
  "atk-s0101a5:23": "Niccadānaanukulayaññavaṇṇanā",
  "atk-s0101a5:24": "349.Atthi pana, bho gotamāti – idaṁ brāhmaṇo ‘‘sakalajambudīpavāsīnaṁ uṭṭhāya samuṭṭhāya dānaṁ nāma dātuṁ garukaṁ sakalajanapado ca attano kammāni akaronto nassissati, atthi nu kho amhākampi imamhā yaññā añño yañño appasamārambhataro ceva mahapphalataro cā’’ti etamatthaṁ pucchanto āha. Niccadānānīti dhuvadānāni niccabhattāni. Anukulayaññānīti – ‘‘amhākaṁ pitupitāmahādīhi pavattitānī’’ti katvā pacchā duggatapurisehipi vaṁsaparamparāya pavattetabbāni yāgāni, evarūpāni kira sīlavante uddissa nibaddhadānāni tasmiṁ kule daliddāpi na upacchindanti.",
  "atk-s0101a5:25": "Tatridaṁvatthu – anāthapiṇḍikassa kira ghare pañca niccabhattasatāni dīyiṁsu. Dantamayasalākāni pañcasatāni ahesuṁ. Atha taṁ kulaṁ anukkamena dāliddiyena abhibhūtaṁ, ekā tasmiṁ kule dārikā ekasalākato uddhaṁ dātuṁ nāsakkhi. Sāpi pacchā setavāhanarajjaṁ gantvā khalaṁ sodhetvā laddhadhaññena taṁ salākaṁ adāsi. Eko thero rañño ārocesi. Rājā taṁ ānetvā aggamahesiṭṭhāne ṭhapesi. Sā tato paṭṭhāya puna pañcapi salākabhattasatāni pavattesi.",
  "atk-s0101a5:26": "Daṇḍappahārāti – ‘‘paṭipāṭiyā tiṭṭhatha tiṭṭhathā’’ti ujuṁ gantvā gaṇhatha gaṇhathāti ca ādīni vatvā dīyamānā daṇḍappahārāpi galaggāhāpi dissanti. Ayaṁ kho, brāhmaṇa, hetu…pe… mahānisaṁsatarañcāti. Ettha yasmā mahāyaññe viya imasmiṁ salākabhatte na bahūhi veyyāvaccakarehi vā upakaraṇehi vā attho atthi, tasmā etaṁ appaṭṭhataraṁ. Yasmā cettha na bahūnaṁ kammacchedavasena pīḷāsaṅkhāto samārambho atthi, tasmā appasamārambhataraṁ. Yasmā cetaṁ saṅghassa yiṭṭhaṁ pariccattaṁ, tasmā yaññanti vuttaṁ, yasmā pana chaḷaṅgasamannāgatāya dakkhiṇāya mahāsamudde udakasseva na sukaraṁ puññābhisandassa pamāṇaṁ kātuṁ, idañca tathāvidhaṁ. Tasmā taṁ mahapphalatarañca mahānisaṁsatarañcāti veditabbaṁ. Idaṁ sutvā brāhmaṇo cintesi – idampi niccabhattaṁ uṭṭhāya samuṭṭhāya dadato divase divase ekassa kammaṁ nassati. Navanavo ussāho ca janetabbo hoti, atthi nu kho itopi añño yañño appaṭṭhataro ca appasamārambhataro cāti. Tasmā ‘‘atthi pana, bho gotamā’’tiādimāha. Tattha yasmā salākabhatte kiccapariyosānaṁ natthi, ekena uṭṭhāya samuṭṭhāya aññaṁ kammaṁ akatvā saṁvidhātabbameva. Vihāradāne pana kiccapariyosānaṁ atthi. Paṇṇasālaṁ vā hi kāretuṁ koṭidhanaṁ vissajjetvā mahāvihāraṁ vā, ekavāraṁ dhanapariccāgaṁ katvā kāritaṁ sattaṭṭhavassānipi vassasatampi vassasahassampi gacchatiyeva. Kevalaṁ jiṇṇapatitaṭṭhāne paṭisaṅkharaṇamattameva kātabbaṁ hoti. Tasmā idaṁ vihāradānaṁ salākabhattato appaṭṭhataraṁ appasamārambhatarañca hoti. Yasmā panettha suttantapariyāyena yāvadeva sītassa paṭighātāyāti ādayo navānisaṁsā vuttā, khandhakapariyāyena.",
  "atk-s0101a5:27": "‘‘Sītaṁ uṇhaṁ paṭihanti, tato vāḷamigāni ca;",
  "atk-s0101a5:28": "Siriṁsape ca makase ca, sisire cāpi vuṭṭhiyo.",
  "atk-s0101a5:29": "Tato vātātapo ghoro, sañjāto paṭihaññati;",
  "atk-s0101a5:30": "Leṇatthañca sukhatthañca, jhāyituñca vipassituṁ.",
  "atk-s0101a5:31": "Vihāradānaṁ saṅghassa, aggaṁ buddhena vaṇṇitaṁ;",
  "atk-s0101a5:32": "Tasmā hi paṇḍito poso, sampassaṁ atthamattano;",
  "atk-s0101a5:33": "Vihāre kāraye ramme, vāsayettha bahussute.",
  "atk-s0101a5:34": "Tasmā annañca pānañca, vatthasenāsanāni ca;",
  "atk-s0101a5:35": "Dadeya ujubhūtesu, vippasannena cetasā.",
  "atk-s0101a5:36": "Te tassa dhammaṁ desenti, sabbadukkhāpanūdanaṁ;",
  "atk-s0101a5:37": "Yaṁ so dhammaṁ idhaññāya, parinibbāti anāsavo’’ti. (cūḷava. 295);",
  "atk-s0101a5:38": "Sattarasānisaṁsā vuttā. Tasmā etaṁ salākabhattato mahapphalatarañca mahānisaṁsatarañcāti veditabbaṁ. Saṅghassa pana pariccattattāva yaññoti vuccati. Idampi sutvā brāhmaṇo cintesi – ‘‘dhanapariccāgaṁ katvā vihāradānaṁ nāma dukkaraṁ, attano santakā hi kākaṇikāpi parassa duppariccajā, handāhaṁ itopi appaṭṭhatarañca appasamārambhatarañca yaññaṁ pucchāmī’’ti. Tato taṁ pucchanto – ‘‘atthi pana bho’’tiādimāha.",
  "atk-s0101a5:39": "350-351. Tattha yasmā sakiṁ pariccattepi vihāre punappunaṁ chādanakhaṇḍaphullappaṭisaṅkharaṇādivasena kiccaṁ atthiyeva, saraṇaṁ pana ekabhikkhussa vā santike saṅghassa vā gaṇassa vā sakiṁ gahitaṁ gahitameva hoti, natthi tassa punappunaṁ kattabbatā, tasmā taṁ vihāradānato appaṭṭhatarañca appasamārambhatarañca hoti. Yasmā ca saraṇagamanaṁ nāma tiṇṇaṁ ratanānaṁ jīvitapariccāgamayaṁ puññakammaṁ saggasampattiṁ deti, tasmā mahapphalatarañca mahānisaṁsatarañcāti veditabbaṁ. Tiṇṇaṁ pana ratanānaṁ jīvitapariccāgavasena yaññoti vuccati.",
  "atk-s0101a5:40": "352. Idaṁ sutvā brāhmaṇo cintesi – ‘‘attano jīvitaṁ nāma parassa pariccajituṁ dukkaraṁ, atthi nu kho itopi appaṭṭhataro yañño’’ti tato taṁ pucchanto puna ‘‘atthi pana, bho gotamā’’tiādimāha. Tattha pāṇātipātā veramaṇītiādīsu veramaṇī nāma virati. Sā tividhā hoti – sampattavirati, samādānavirati setughātaviratīti. Tattha yo sikkhāpadāni agahetvāpi kevalaṁ attano jātigottakulāpadesādīni anussaritvā – ‘‘na me idaṁ patirūpa’’nti pāṇātipātādīni na karoti, sampattavatthuṁ pariharati. Tato ārakā viramati. Tassa sā virati sampattaviratīti veditabbā.",
  "atk-s0101a5:41": "‘‘Ajjatagge jīvitahetupi pāṇaṁ na hanāmī’’ti vā ‘‘pāṇātipātā viramāmī’’ti vā ‘‘veramaṇiṁ samādiyāmī’’ti vā evaṁ sikkhāpadāni gaṇhantassa pana virati samādānaviratīti veditabbā.",
  "atk-s0101a5:42": "Ariyasāvakānaṁ pana maggasampayuttā virati setughātavirati nāma. Tattha purimā dve viratiyo yaṁ voropanādivasena vītikkamitabbaṁ jīvitindriyādivatthu, taṁ ārammaṇaṁ katvā pavattanti. Pacchimā nibbānārammaṇāva. Ettha ca yo pañca sikkhāpadāni ekato gaṇhati, tassa ekasmiṁ bhinne sabbāni bhinnāni honti. Yo ekekaṁ gaṇhati, so yaṁ vītikkamati, tadeva bhijjati. Setughātaviratiyā pana bhedo nāma natthi, bhavantarepi hi ariyasāvako jīvitahetupi neva pāṇaṁ hanati na suraṁ pivati. Sacepissa surañca khīrañca missetvā mukhe pakkhipanti, khīrameva pavisati, na surā. Yathā kiṁ? Koñcasakuṇānaṁ khīramissake udake khīrameva pavisati? Na udakaṁ. Idaṁ yonisiddhanti ce, idaṁ dhammatāsiddhanti ca veditabbaṁ. Yasmā pana saraṇagamane diṭṭhiujukakaraṇaṁ nāma bhāriyaṁ. Sikkhāpadasamādāne pana viratimattakameva. Tasmā etaṁ yathā vā tathā vā gaṇhantassāpi sādhukaṁ gaṇhantassāpi appaṭṭhatarañca appasamārambhatarañca. Pañcasīlasadisassa pana dānassa abhāvato ettha mahapphalatā mahānisaṁsatā ca veditabbā. Vuttañhetaṁ –",
  "atk-s0101a5:43": "‘‘Pañcimāni , bhikkhave, dānāni mahādānāni aggaññāni rattaññāni vaṁsaññāni porāṇāni asaṁkiṇṇāni asaṁkiṇṇapubbāni na saṅkiyanti na saṅkiyissanti appaṭikuṭṭhāni samaṇehi brāhmaṇehi viññūhi. Katamāni pañca? Idha, bhikkhave, ariyasāvako pāṇātipātaṁ pahāya pāṇātipātā paṭivirato hoti. Pāṇātipātā paṭivirato, bhikkhave, ariyasāvako aparimāṇānaṁ sattānaṁ abhayaṁ deti, averaṁ deti abyāpajjhaṁ deti. Aparimāṇānaṁ sattānaṁ abhayaṁ datvā averaṁ datvā abyāpajjhaṁ datvā aparimāṇassa abhayassa averassa abyāpajjhassa bhāgī hoti. Idaṁ, bhikkhave, paṭhamaṁ dānaṁ mahādānaṁ…pe… viññūhīti.",
  "atk-s0101a5:44": "Puna caparaṁ, bhikkhave, ariyasāvako adinnādānaṁ pahāya…pe… kāmesumicchācāraṁ pahāya…pe… musāvādaṁ pahāya…pe… surāmerayamajjapamādaṭṭhānaṁ pahāya…pe… imāni kho, bhikkhave, pañca dānāni mahādānāni aggaññāni…pe… viññūhī’’ti (a. ni. 8.39).",
  "atk-s0101a5:45": "Idañca pana sīlapañcakaṁ – ‘‘attasinehañca jīvitasinehañca pariccajitvā rakkhissāmī’’ti samādinnatāya yaññoti vuccati. Tattha kiñcāpi pañcasīlato saraṇagamanameva jeṭṭhakaṁ, idaṁ pana saraṇagamaneyeva patiṭṭhāya rakkhitasīlavasena mahapphalanti vuttaṁ.",
  "atk-s0101a5:46": "353. Idampi sutvā brāhmaṇo cintesi – ‘‘pañcasīlaṁ nāma rakkhituṁ garukaṁ, atthi nu kho aññaṁ kiñci īdisameva hutvā ito appaṭṭhatarañca mahapphalatarañcā’’ti. Tato taṁ pucchanto punapi – ‘‘atthi pana, bho gotamā’’tiādimāha. Athassa bhagavā tividhasīlapāripūriyaṁ ṭhitassa paṭhamajjhānādīnaṁ yaññānaṁ appaṭṭhatarañca mahapphalatarañca dassetukāmo buddhuppādato paṭṭhāya desanaṁ ārabhanto ‘‘idha brāhmaṇā’’tiādimāha. Tattha yasmā heṭṭhā vuttehi guṇehi samannāgato paṭhamaṁ jhānaṁ, paṭhamajjhānādīsu ṭhito dutiyajjhānādīni nibbattento na kilamati, tasmā tāni appaṭṭhāni appasamārambhāni. Yasmā panettha paṭhamajjhānaṁ ekaṁ kappaṁ brahmaloke āyuṁ deti. Dutiyaṁ aṭṭhakappe. Tatiyaṁ catusaṭṭhikappe. Catutthaṁ pañcakappasatāni. Tadeva ākāsānañcāyatanādisamāpattivasena bhāvitaṁ vīsati, cattālīsaṁ, saṭṭhi, caturāsīti ca kappasahassāni āyuṁ deti; tasmā mahapphalatarañca mahānisaṁsatarañca. Nīvaraṇādīnaṁ pana paccanīkānaṁ dhammānaṁ pariccattattā taṁ yaññanti veditabbaṁ.",
  "atk-s0101a5:47": "Vipassanāñāṇampi yasmā catutthajjhānapariyosānesu guṇesu patiṭṭhāya nibbattento na kilamati, tasmā appaṭṭhaṁ appasamārambhaṁ; vipassanāsukhasadisassa pana sukhassa abhāvā mahapphalaṁ. Paccanīkakilesapariccāgato yaññoti. Manomayiddhipi yasmā vipassanāñāṇe patiṭṭhāya nibbattento na kilamati, tasmā appaṭṭhā appasamārambhā; attano sadisarūpanimmānasamatthatāya mahapphalā. Attano paccanīkakilesapariccāgato yañño. Iddhividhañāṇādīnipi yasmā manomayañāṇādīsu patiṭṭhāya nibbattento na kilamati, tasmā appaṭṭhāni appasamārambhāni, attano attano paccanīkakilesappahānato yañño. Iddhividhaṁ panettha nānāvidhavikubbanadassanasamatthatāya. Dibbasotaṁ devamanussānaṁ saddasavanasamatthatāya; cetopariyañāṇaṁ paresaṁ soḷasavidhacittajānanasamatthatāya; pubbenivāsānussatiñāṇaṁ icchiticchitaṭṭhānasamanussaraṇasamatthatāya; dibbacakkhu icchiticchitarūpadassanasamatthatāya; āsavakkhayañāṇaṁ atipaṇītalokuttaramaggasukhanipphādanasamatthatāya mahapphalanti veditabbaṁ. Yasmā pana arahattato visiṭṭhataro añño yañño nāma natthi, tasmā arahattanikūṭeneva desanaṁ samāpento – ‘‘ayampi kho, brāhmaṇā’’tiādimāha.",
  "atk-s0101a5:48": "Kūṭadantaupāsakattapaṭivedanāvaṇṇanā",
  "atk-s0101a5:49": "354-358.Evaṁvutteti evaṁ bhagavatā vutte desanāya pasīditvā saraṇaṁ gantukāmo kūṭadanto brāhmaṇo – ‘etaṁ abhikkantaṁ bho, gotamā’tiādikaṁ vacanaṁ avoca. Upavāyatūti upagantvā sarīradarathaṁ nibbāpento tanusītalo vāto vāyatūti. Idañca pana vatvā brāhmaṇo purisaṁ pesesi – ‘‘gaccha, tāta, yaññavāṭaṁ pavisitvā sabbe te pāṇayo bandhanā mocehī’’ti. So ‘‘sādhū’’ti paṭissuṇitvā tathā katvā āgantvā ‘‘muttā bho, te pāṇayo’’ti ārocesi. Yāva brāhmaṇo taṁ pavattiṁ na suṇi, na tāva bhagavā dhammaṁ desesi. Kasmā? ‘‘Brāhmaṇassa citte ākulabhāvo atthī’’ti. Sutvā panassa ‘‘bahū vata me pāṇā mocitā’’ti cittacāro vippasīdati. Bhagavā tassa vippasannamanataṁ ñatvā dhammadesanaṁ ārabhi. Taṁ sandhāya – ‘‘atha kho bhagavā’’tiādi vuttaṁ. Puna ‘kallacitta’ntiādi ānupubbikathānubhāvena vikkhambhitanīvaraṇataṁ sandhāya vuttaṁ. Sesaṁ uttānatthamevāti.",
  "atk-s0101a5:50": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a5:51": "Kūṭadantasuttavaṇṇanā niṭṭhitā."
}