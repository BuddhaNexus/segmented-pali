{
  "atk-s0517a5:0": "4. Indriyakathā",
  "atk-s0517a5:1": "1. Paṭhamasuttantaniddesavaṇṇanā",
  "atk-s0517a5:2": "184. Idāni ānāpānassatikathānantaraṁ kathitāya indriyakathāya apubbatthānuvaṇṇanā anuppattā. Ayañhi indriyakathā ānāpānassatibhāvanāya upakārakānaṁ indriyānaṁ abhāve ānāpānassatibhāvanāya abhāvato tadupakārakānaṁ indriyānaṁ visodhanādividhidassanatthaṁ ānāpānassatikathānantaraṁ kathitāti tañca kathetabbaṁ indriyakathaṁ attanā bhagavato sammukhā sutaṁ viññātādhippāyasuttantikadesanaṁ pubbaṅgamaṁ katvā tadatthappakāsanavasena kathetukāmo paṭhamaṁ tāva evaṁ me sutantiādimāha.",
  "atk-s0517a5:3": "Tattha evanti nipātapadaṁ. Metiādīni nāmapadāni. Viharatīti ettha vi-iti upasaggapadaṁ, haratīti ākhyātapadanti iminā tāva nayena padavibhāgo veditabbo.",
  "atk-s0517a5:4": "Atthato pana upamūpadesagarahapasaṁsanākāravacanaggahaṇesu evaṁ-saddo dissati nidassanatthe ca avadhāraṇatthe ca. Idha pana evaṁsaddo ākāratthe nidassanatthe ca viññujanena pavutto, tatheva avadhāraṇatthe ca.",
  "atk-s0517a5:5": "Tattha ākāratthena evaṁsaddena etamatthaṁ dīpeti – nānānayanipuṇamanekajjhāsayasamuṭṭhānaṁ atthabyañjanasampannaṁ vividhapāṭihāriyaṁ dhammatthadesanāpaṭivedhagambhīraṁ sabbasattānaṁ sakasakabhāsānurūpato sotapathamāgacchantaṁ tassa bhagavato vacanaṁ sabbappakārena ko samattho viññātuṁ, sabbathāmena pana sotukāmataṁ janetvāpi evaṁ me sutaṁ, mayāpi ekenākārena sutanti.",
  "atk-s0517a5:6": "Nidassanatthena ‘‘nāhaṁ sayambhū, na mayā idaṁ sacchikata’’nti attānaṁ parimocento ‘‘evaṁ me sutaṁ, mayāpi evaṁ suta’’nti idāni vattabbaṁ sakalaṁ suttaṁ nidasseti.",
  "atk-s0517a5:7": "Avadhāraṇatthena thero sāriputto ‘‘etadaggaṁ, bhikkhave, mama sāvakānaṁ bhikkhūnaṁ mahāpaññānaṁ yadidaṁ sāriputto’’ti (a. ni. 1.188-189), ‘‘nāhaṁ, bhikkhave, aññaṁ ekapuggalampi samanupassāmi, yo evaṁ tathāgatena anuttaraṁ dhammacakkaṁ pavattitaṁ sammadeva anuppavatteti yathayidaṁ, bhikkhave, sāriputto. Sāriputto, bhikkhave, tathāgatena anuttaraṁ dhammacakkaṁ pavattitaṁ sammadeva anuppavattetī’’tievamādinā (a. ni. 1.187) nayena bhagavatā pasatthabhāvānurūpaṁ attano dhāraṇabalaṁ dassento sattānaṁ sotukāmataṁ janeti ‘‘evaṁ me sutaṁ, tañca kho atthato vā byañjanato vā anūnamanadhikaṁ, evameva, na aññathā daṭṭhabba’’nti.",
  "atk-s0517a5:8": "Mesaddo karaṇasampadānasāmiatthesu dissati. Idha pana ‘‘mayā sutaṁ, mama suta’’nti ca atthadvaye yujjati.",
  "atk-s0517a5:9": "Sutanti ayaṁsaddo saupasaggo anupasaggo ca vissutagamanakilinnaupacitaanuyogasotaviññeyyesu dissati viññātepi ca sotadvārānusārena. Idha panassa sotadvārānusārena upadhāritanti vā upadhāraṇanti vā attho. Me-saddassa hi mayātiatthe sati ‘‘evaṁ mayā sutaṁ sotadvārānusārena upadhārita’’nti yujjati, mamātiatthe sati ‘‘evaṁ mama sutaṁ sotadvārānusārena upadhāraṇa’’nti yujjati.",
  "atk-s0517a5:10": "Apica ‘‘evaṁ me suta’’nti attanā uppāditabhāvaṁ appaṭijānanto purimasavanaṁ vivaranto ‘‘sammukhā paṭiggahitamidaṁ mayā tassa bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa vacanaṁ, na ettha atthe vā dhamme vā pade vā byañjane vā kaṅkhā vā vimati vā kātabbā’’ti imasmiṁ dhamme assaddhiyaṁ vināseti, saddhāsampadaṁ uppādetīti. Tenetaṁ vuccati –",
  "atk-s0517a5:11": "‘‘Vināsayati assaddhaṁ, saddhaṁ vaḍḍheti sāsane;",
  "atk-s0517a5:12": "Evaṁ me sutamiccevaṁ, vadaṁ gotamasāvako’’ti.",
  "atk-s0517a5:13": "Ekanti gaṇanaparicchedaniddeso. Samayanti paricchinnaniddeso. Ekaṁ samayanti aniyamitaparidīpanaṁ. Tattha samayasaddo –",
  "atk-s0517a5:14": "Samavāye khaṇe kāle, samūhe hetudiṭṭhisu;",
  "atk-s0517a5:15": "Paṭilābhe pahāne ca, paṭivedhe ca dissati.",
  "atk-s0517a5:16": "Idha panassa kālo attho. Tena saṁvaccharautumāsaddhamāsarattindivapubbaṇhamajjhanhikasāyanhapaṭhama- majjhimapacchimayāmamuhuttādīsu kālappabhedabhūtesu samayesu ekaṁ samayanti dīpeti.",
  "atk-s0517a5:17": "Tattha kiñcāpi etesu saṁvaccharādīsu samayesu yaṁ yaṁ suttaṁ yamhi yamhi saṁvacchare utumhi māse pakkhe rattibhāge divasabhāge vā vuttaṁ, sabbaṁ taṁ therassa suviditaṁ suvavatthāpitaṁ paññāya. Yasmā pana ‘‘evaṁ me sutaṁ asukasaṁvacchare asukautumhi asukamāse asukapakkhe asukarattibhāge asukadivasabhāge vā’’ti evaṁ vutte na sakkā sukhena dhāretuṁ vā uddisituṁ vā uddisāpetuṁ vā, bahu ca vattabbaṁ hoti, tasmā ekeneva padena tamatthaṁ samodhānetvā ‘‘ekaṁ samaya’’nti āha.",
  "atk-s0517a5:18": "Ye vā ime gabbhokkantisamayo jātisamayo saṁvegasamayo abhinikkhamanasamayo dukkarakārikasamayo māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayotievamādayo bhagavato devamanussesu ativiya pakāsā anekakālappabhedā eva samayā, tesu samayesu desanāsamayasaṅkhātaṁ ekaṁ samayanti dīpeti. Yo cāyaṁ ñāṇakaruṇākiccasamayesu karuṇākiccasamayo, attahitaparahitapaṭipattisamayesu parahitapaṭipattisamayo, sannipatitānaṁ karaṇīyadvayasamayesu dhammikathāsamayo, desanāpaṭipattisamayesu desanāsamayo, tesupi samayesu aññataraṁ samayaṁ sandhāya ‘‘ekaṁ samaya’’nti āha.",
  "atk-s0517a5:19": "Yasmā pana ‘‘ekaṁ samaya’’nti accantasaṁyogattho sambhavati. Yañhi samayaṁ bhagavā imaṁ aññaṁ vā suttantaṁ desesi, accantameva taṁ samayaṁ karuṇāvihārena vihāsi, tasmā tadatthajotanatthaṁ idha upayogavacananiddeso katoti.",
  "atk-s0517a5:20": "Tenetaṁ vuccati –",
  "atk-s0517a5:21": "‘‘Taṁ taṁ atthamapekkhitvā, bhummena karaṇena ca;",
  "atk-s0517a5:22": "Aññatra samayo vutto, upayogena so idhā’’ti.",
  "atk-s0517a5:23": "Porāṇā pana vaṇṇayanti – ‘‘tasmiṁ samaye’’ti vā ‘‘tena samayenā’’ti vā ‘‘taṁ samaya’’nti vā abhilāpamattabhedo esa, sabbattha bhummamevatthoti. Tasmā ‘‘ekaṁ samaya’’nti vuttepi ‘‘ekasmiṁ samaye’’ti attho veditabbo.",
  "atk-s0517a5:24": "Bhagavāti garu. Garuñhi loke ‘‘bhagavā’’ti vadanti. Ayañca sabbaguṇavisiṭṭhatāya sabbasattānaṁ garu, tasmā ‘‘bhagavā’’ti veditabbo. Porāṇehipi vuttaṁ –",
  "atk-s0517a5:25": "‘‘Bhagavāti vacanaṁ seṭṭhaṁ, bhagavāti vacanamuttamaṁ;",
  "atk-s0517a5:26": "Garu gāravayutto so, bhagavā tena vuccatī’’ti.",
  "atk-s0517a5:27": "Apica –",
  "atk-s0517a5:28": "‘‘Bhāgyavā bhaggavā yutto, bhagehi ca vibhattavā;",
  "atk-s0517a5:29": "Bhattavā vantagamano, bhavesu bhagavā tato’’ti. –",
  "atk-s0517a5:30": "Imissāpi gāthāya vasena assa padassa vitthārato attho veditabbo. So ca visuddhimagge buddhānussatiniddese (visuddhi. 1.123 ādayo) vuttoyeva.",
  "atk-s0517a5:31": "Ettāvatā cettha evanti vacanena desanāsampattiṁ niddisati, me sutanti sāvakasampattiṁ, ekaṁ samayanti kālasampattiṁ, bhagavāti desakasampattiṁ.",
  "atk-s0517a5:32": "Sāvatthiyanti ettha ca savatthassa isino nivāsaṭṭhānabhūtā nagarī sāvatthī, yathā kākandī mākandīti evaṁ tāva akkharacintakā. Aṭṭhakathācariyā pana bhaṇanti – yaṁ kiñci manussānaṁ upabhogaparibhogaṁ sabbamettha atthīti sāvatthī, satthasamāyoge ca kiṁ bhaṇḍamatthīti pucchite sabbamatthītipi vacanamupādāya sāvatthī.",
  "atk-s0517a5:33": "‘‘Sabbadā sabbūpakaraṇaṁ, sāvatthiyaṁ samohitaṁ;",
  "atk-s0517a5:34": "Tasmā sabbamupādāya, sāvatthīti pavuccatī’’ti. –",
  "atk-s0517a5:35": "Tassaṁ sāvatthiyaṁ. Samīpatthe bhummavacanaṁ. Viharatīti avisesena iriyāpathadibbabrahmaariyavihāresu aññataravihārasamaṅgiparidīpanametaṁ, idha pana ṭhānagamanāsanasayanappabhedesu iriyāpathesu aññatarairiyāpathasamāyogaparidīpanaṁ. Tena ṭhitopi gacchantopi nisinnopi sayānopi bhagavā ‘‘viharati’’cceva veditabbo. So hi bhagavā ekaṁ iriyāpathabādhanaṁ aññena iriyāpathena vicchinditvā aparipatantamattabhāvaṁ harati pavatteti, tasmā ‘‘viharatī’’ti vuccati.",
  "atk-s0517a5:36": "Jetavaneti ettha attano paccatthikajanaṁ jinātīti jeto, rañño vā attano paccatthikajane jite jātoti jeto, maṅgalakamyatāya vā tassa evaṁnāmameva katanti jeto, vanayatīti vanaṁ, attasampadāya sattānaṁ bhattiṁ kāreti, attani sinehaṁ uppādetīti attho. Vanute iti vā vanaṁ, nānāvidhakusumagandhasammodamattakokilādivihaṅgābhirutehi mandamārutacalitarukkhasākhāviṭapapallavapalāsehi ‘‘etha maṁ paribhuñjathā’’ti pāṇino yācati viyāti attho. Jetassa vanaṁ jetavanaṁ. Tañhi jetena rājakumārena ropitaṁ saṁvaddhitaṁ paripālitaṁ, so ca tassa sāmī ahosi, tasmā jetavananti vuccati. Tasmiṁ jetavane. Vanañca nāma ropimaṁ sayaṁjātanti duvidhaṁ. Idañca veḷuvanādīni ca ropimāni, andhavanamahāvanādīni sayaṁjātāni.",
  "atk-s0517a5:37": "Anāthapiṇḍikassa ārāmeti sudatto nāma so gahapati mātāpitūhi katanāmavasena. Sabbakāmasamiddhatāya pana vigatamaccheratāya karuṇādiguṇasamaṅgitāya ca niccakālaṁ anāthānaṁ piṇḍamadāsi, tena anāthapiṇḍikoti saṅkhaṁ gato. Āramanti ettha pāṇino, visesena vā pabbajitāti ārāmo, tassa pupphaphalādisobhāya nātidūranaccāsannatādipañcavidhasenāsanaṅgasampattiyā ca tato tato āgamma ramanti abhiramanti, anukkaṇṭhitā hutvā nivasantīti attho. Vuttappakārāya vā sampattiyā tattha tattha gatepi attano abbhantaraṁ ānetvā ramāpetīti ārāmo. So hi anāthapiṇḍikena gahapatinā jetassa rājakumārassa hatthato aṭṭhārasahi hiraññakoṭīhi koṭisantharena kīṇitvā aṭṭhārasahi hiraññakoṭīhi senāsanāni kārāpetvā aṭṭhārasahi hiraññakoṭīhi vihāramahaṁ niṭṭhāpetvā evaṁ catupaññāsahiraññakoṭipariccāgena buddhappamukhassa bhikkhusaṅghassa niyyādito, tasmā ‘‘anāthapiṇḍikassa ārāmo’’ti vuccati. Tasmiṁ anāthapiṇḍikassa ārāme.",
  "atk-s0517a5:38": "Ettha ca ‘‘jetavane’’tivacanaṁ purimasāmiparikittanaṁ, ‘‘anāthapiṇḍikassa ārāme’’ti pacchimasāmiparikittanaṁ. Kimetesaṁ parikittane payojananti? Puññakāmānaṁ diṭṭhānugatiāpajjanaṁ. Tattha hi dvārakoṭṭhakapāsādamāpane bhūmivikkayaladdhā aṭṭhārasa hiraññakoṭiyo anekakoṭiagghanakā rukkhā ca jetassa pariccāgo, catupaññāsa hiraññakoṭiyo anāthapiṇḍikassa . Iti tesaṁ parikittanena evaṁ puññakāmā puññāni karontīti dassento āyasmā sāriputto aññepi puññakāme tesaṁ diṭṭhānugatiāpajjane niyojeti.",
  "atk-s0517a5:39": "Tattha siyā – yadi tāva bhagavā sāvatthiyaṁ viharati, ‘‘jetavane anāthapiṇḍikassa ārāme’’ti na vattabbaṁ. Atha tattha viharati, ‘‘sāvatthiya’’nti na vattabbaṁ. Na hi sakkā ubhayattha ekaṁ samayaṁ viharitunti. Na kho panetaṁ evaṁ daṭṭhabbaṁ, nanu avocumha ‘‘samīpatthe bhummavacana’’nti. Tasmā yathā gaṅgāyamunādīnaṁ samīpe goyūthāni carantāni ‘‘gaṅgāya caranti, yamunāya carantī’’ti vuccanti, evamidhāpi yadidaṁ sāvatthiyā samīpe jetavanaṁ anāthapiṇḍikassa ārāmo, tattha viharanto vuccati ‘‘sāvatthiyaṁ viharati jetavane anāthapiṇḍikassa ārāme’’ti. Gocaragāmanidassanatthaṁ hissa sāvatthivacanaṁ, pabbajitānurūpanivāsaṭṭhānanidassanatthaṁ sesavacanaṁ.",
  "atk-s0517a5:40": "Tattha sāvatthikittanena āyasmā sāriputto bhagavato gahaṭṭhānuggahakaraṇaṁ dasseti, jetavanādikittanena pabbajitānuggahakaraṇaṁ. Tathā purimena paccayaggahaṇato attakilamathānuyogavivajjanaṁ, pacchimena vatthukāmappahānato kāmasukhallikānuyogavivajjanūpāyaṁ. Atha vā purimena ca dhammadesanābhiyogaṁ, pacchimena vivekādhimuttiṁ. Purimena karuṇāya upagamanaṁ, pacchimena paññāya apagamanaṁ. Purimena sattānaṁ hitasukhanipphādanādhimuttataṁ, pacchimena parahitasukhakaraṇe nirupalepataṁ. Purimena dhammikasukhāpariccāganimittaṁ phāsuvihāraṁ, pacchimena uttarimanussadhammānuyoganimittaṁ. Purimena manussānaṁ upakārabahulataṁ, pacchimena devānaṁ. Purimena loke jātassa loke saṁvaddhabhāvaṁ, pacchimena lokena anupalittataṁ. Purimena ‘‘ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ. Katamo ekapuggalo? Tathāgato arahaṁ sammāsambuddho’’ti (a. ni. 1.170) vacanato yadatthaṁ bhagavā uppanno, tadatthaparidīpanaṁ, pacchimena yattha uppanno, tadanurūpavihāraparidīpanaṁ. Bhagavā hi paṭhamaṁ lumbinivane, dutiyaṁ bodhimaṇḍeti lokiyalokuttarassa uppattiyā vaneyeva uppanno, tenassa vaneyeva vihāraṁ dassetīti evamādinā nayenettha atthayojanā veditabbā.",
  "atk-s0517a5:41": "Tatrāti desakālaparidīpanaṁ. Tañhi yaṁ samayaṁ viharati, tatra samaye, yasmiñca jetavane viharati, tatra jetavaneti dīpeti. Bhāsitabbayutte vā desakāle dīpeti. Na hi bhagavā ayutte dese kāle vā dhammaṁ deseti. ‘‘Akālo kho tāva bāhiyā’’tiādi (udā. 10) cettha sādhakaṁ. Khoti padapūraṇamatte avadhāraṇatthe ādikālatthe vā nipāto. Bhagavāti lokagarudīpanaṁ. Bhikkhūti kathāsavanayuttapuggalavacanaṁ. Apicettha ‘‘bhikkhakoti bhikkhu, bhikkhācariyaṁ ajjhupagatoti bhikkhū’’tiādinā (vibha. 510; pārā. 45) nayena vacanattho veditabbo. Āmantesīti ālapi abhāsi sambodhesi, ayamettha attho. Aññatra pana ñāpanepi pakkosanepi. Bhikkhavoti āmantanākāradīpanaṁ. Tena tesaṁ bhikkhūnaṁ bhikkhanasīlatābhikkhanadhammatābhikkhanesādhukāritādiguṇayogasiddhena vacanena hīnādhikajanasevitaṁ vuttiṁ pakāsento uddhatadīnabhāvaniggahaṁ karoti. ‘‘Bhikkhavo’’ti iminā ca karuṇāvipphārasommahadayanayananipātapubbaṅgamena vacanena te attano mukhābhimukhe karonto teneva kathetukamyatādīpakena vacanena nesaṁ sotukamyataṁ janeti. Teneva ca sambodhanatthena vacanena sādhukasavanamanasikārepi te niyojeti. Sādhukasavanamanasikārāyattā hi sāsanasampatti.",
  "atk-s0517a5:42": "Aparesu devamanussesu vijjamānesu kasmā bhikkhūyeva āmantesīti ce? Jeṭṭhaseṭṭhāsannasadāsannihitabhājanabhāvato. Sabbaparisasādhāraṇā hi bhagavato dhammadesanā. Parisāya ca jeṭṭhā bhikkhū paṭhamuppannattā, seṭṭhā anagāriyabhāvaṁ ādiṁ katvā satthu cariyānuvidhāyakattā sakalasāsanapaṭiggāhakattā ca, āsannā tattha nisinnesu satthusannikattā, sadāsannihitā satthusantikāvacarattā, dhammadesanāya ca te eva bhājanaṁ yathānusiṭṭhaṁ paṭipattisabbhāvato.",
  "atk-s0517a5:43": "Tattha siyā – kimatthaṁ pana bhagavā dhammaṁ desento paṭhamaṁ bhikkhū āmantesi, na dhammameva desesīti? Satijananatthaṁ. Parisāya hi bhikkhū aññaṁ cintentāpi vikkhittacittāpi dhammaṁ paccavekkhantāpi kammaṭṭhānaṁ manasikarontāpi nisinnā honti, te anāmantetvā dhamme desiyamāne ‘‘ayaṁ desanā kiṁnidānā kiṁpaccayā katamāya atthuppattiyā desitā’’ti sallakkhetuṁ asakkontā vikkhepaṁ āpajjeyyuṁ, duggahitaṁ vā gaṇheyyuṁ . Tena tesaṁ satijananatthaṁ bhagavā paṭhamaṁ āmantetvā pacchā dhammaṁ deseti.",
  "atk-s0517a5:44": "Bhadanteti gāravavacanametaṁ, satthuno paṭivacanadānaṁ vā. Apicettha ‘‘bhikkhavo’’ti vadamāno bhagavā te bhikkhū ālapati, ‘‘bhadante’’ti vadamānā te bhagavantaṁ paccālapanti. Tathā ‘‘bhikkhavo’’ti bhagavā ābhāsati, ‘‘bhadante’’ti te paccābhāsanti. ‘‘Bhikkhavo’’ti paṭivacanaṁ dāpeti, bhadanteti paṭivacanaṁ denti. Te bhikkhūti ye bhagavā āmantesi. Bhagavato paccassosunti bhagavato āmantanaṁ paṭiassosuṁ, abhimukhā hutvā suṇiṁsu sampaṭicchiṁsu paṭiggahesunti attho. Bhagavā etadavocāti bhagavā etaṁ idāni vattabbaṁ sakalasuttaṁ avoca.",
  "atk-s0517a5:45": "Ettāvatā ca yaṁ āyasmatā sāriputtena kamalakuvalayujjalavimalasādurasasalilāya pokkharaṇiyā sukhāvataraṇatthaṁ nimmalasilātalaracanavilāsasopānaṁ vippakiṇṇamuttājālasadisavālikākiṇṇapaṇḍarabhūmibhāgaṁ titthaṁ viya, suvibhattabhittivicitravedikāparikkhittassa nakkhattapathaṁ phusitukāmatāya viya, vijambhitasamussayassa pāsādavarassa sukhārohaṇatthaṁ dantamayasaṇhamuduphalakakañcanalatāvinaddhamaṇigaṇappabhāsamudayujjalasobhaṁ sopānaṁ viya, suvaṇṇavalayanūpurādisaṅghaṭṭanasaddasammissitakathitahasitamadhurassaragehajanavicaritassa uḷārissariyavibhavasobhitassa mahāgharassa sukhappavesanatthaṁ suvaṇṇarajatamaṇimuttāpavāḷādijutivisadavijjotitasuppatiṭṭhitavisāladvārakavāṭaṁ mahādvāraṁ viya atthabyañjanasampannassa buddhānaṁ desanāñāṇagambhīrabhāvasaṁsūcakassa imassa suttassa sukhāvagāhaṇatthaṁ kāladesadesakaparisāpadesapaṭimaṇḍitaṁ nidānaṁ bhāsitaṁ, tassa atthavaṇṇanā samattā.",
  "atk-s0517a5:46": "Suttante pañcāti gaṇanaparicchedo. Imāni indriyānīti paricchinnadhammanidassanaṁ. Indriyaṭṭho heṭṭhā vutto.",
  "atk-s0517a5:47": "185. Idāni imaṁ suttantaṁ dassetvā imasmiṁ suttante vuttānaṁ indriyānaṁ visuddhibhāvanāvidhānaṁ bhāvitattaṁ paṭippassaddhiñca dassetukāmo imāni pañcindriyānītiādimāha. Tattha visujjhantīti visuddhiṁ pāpuṇanti. Assaddheti tīsu ratanesu saddhāvirahite. Saddheti tīsu ratanesu saddhāsampanne. Sevatoti cittena sevantassa. Bhajatoti upasaṅkamantassa. Payirupāsatoti sakkaccaṁ upanisīdantassa. Pasādanīye suttanteti pasādajanake ratanattayaguṇapaṭisaṁyutte suttante. Kusīteti kucchitena ākārena sīdantīti kusīdā, kusīdā eva kusītā. Te kusīte. Sammappadhāneti catukiccasādhakavīriyapaṭisaṁyuttasuttante. Muṭṭhassatīti naṭṭhassatike. Satipaṭṭhāneti satipaṭṭhānādhikārake suttante. Jhānavimokkheti catutthajjhānaaṭṭhavimokkhatividhavimokkhādhikārake suttante. Duppaññeti nippaññe, paññābhāvato vā duṭṭhā paññā etesanti duppaññā. Te duppaññe. Gambhīrañāṇacariyanti catusaccapaṭiccasamuppādādipaṭisaṁyutte suttante, ñāṇakathāsadise vā. Suttantakkhandheti suttantakoṭṭhāse. Assaddhiyantiādīsu assaddhiyanti assaddhabhāvaṁ. Assaddhiye ādīnavadassāvī assaddhiyaṁ pajahanto saddhindriyaṁ bhāveti, saddhindriye ānisaṁsadassāvī saddhindriyaṁ bhāvento assaddhiyaṁ pajahati. Esa nayo sesesu. Kosajjanti kusītabhāvaṁ. Pamādanti sativippavāsaṁ. Uddhaccanti uddhatabhāvaṁ, vikkhepanti attho. Pahīnattāti appanāvasena jhānapāripūriyā pahīnattā. Suppahīnattāti vuṭṭhānagāminivasena vipassanāpāripūriyā suṭṭhu pahīnattā. Bhāvitaṁ hoti subhāvitanti vuttakkameneva yojetabbaṁ. Vipassanāya hi vipakkhavasena pahīnattā ‘‘suppahīnattā’’ti vattuṁ yujjati. Tasmāyeva ca ‘‘subhāvita’’nti, na tathā jhānena. Yasmā pana pahātabbānaṁ pahānena bhāvanāsiddhi, bhāvanāsiddhiyā ca pahātabbānaṁ pahānasiddhi hoti, tasmā yamakaṁ katvā niddiṭṭhaṁ.",
  "atk-s0517a5:48": "186. Paṭippassaddhivāre bhāvitāni ceva honti subhāvitāni cāti bhāvitānaṁyeva subhāvitatā. Paṭippassaddhāni ca suppaṭippassaddhāni cāti paṭippassaddhānaṁyeva suppaṭippassaddhatā vuttā. Phalakkhaṇe maggakiccanibbattivasena bhāvitatā paṭippassaddhatā ca veditabbā. Samucchedavisuddhiyoti maggavisuddhiyoyeva. Paṭippassaddhivisuddhiyoti phalavisuddhiyo eva.",
  "atk-s0517a5:49": "Idāni tathā vuttavidhānāni indriyāni kārakapuggalavasena yojetvā dassetuṁ katinaṁ puggalānantiādimāha. Tattha savanena buddhoti sammāsambuddhato dhammakathāsavanena catusaccaṁ buddhavā, ñātavāti attho. Idaṁ bhāvitindriyabhāvassa kāraṇavacanaṁ. Bhāvanābhisamayavasena hi maggassa buddhattā phalakkhaṇe bhāvitindriyo hoti. Aṭṭhannampi ariyānaṁ tathāgatassa sāvakattā visesetvā arahattaphalaṭṭhameva dassento khīṇāsavoti āha. Soyeva hi sabbakiccanipphattiyā bhāvitindriyoti vutto. Itarepi pana taṁtaṁmaggakiccanipphattiyā pariyāyena bhāvitindriyā eva. Tasmā eva ca catūsu phalakkhaṇesu ‘‘pañcindriyāni bhāvitāni ceva honti subhāvitāni cā’’ti vuttaṁ. Yasmā pana tesaṁ uparimaggatthāya indriyabhāvanā atthiyeva, tasmā te na nippariyāyena bhāvitindriyā. Sayaṁ bhūtaṭṭhenāti anācariyo hutvā sayameva ariyāya jātiyā bhūtaṭṭhena jātaṭṭhena bhagavā. Sopi hi bhāvanāsiddhivasena phalakkhaṇe sayambhū nāma hoti. Evaṁ sayaṁ bhūtaṭṭhena bhāvitindriyo. Appameyyaṭṭhenāti anantaguṇayogato pamāṇetuṁ asakkuṇeyyaṭṭhena. Bhagavā phalakkhaṇe bhāvanāsiddhito appameyyoti. Tasmāyeva bhāvitindriyo.",
  "atk-s0517a5:50": "Paṭhamasuttantaniddesavaṇṇanā niṭṭhitā.",
  "atk-s0517a5:51": "2. Dutiyasuttantaniddesavaṇṇanā",
  "atk-s0517a5:52": "187. Puna aññaṁ suttantaṁ nikkhipitvā indriyavidhānaṁ niddisitukāmo pañcimāni, bhikkhavetiādikaṁ suttantaṁ dasseti. Tattha yehi kecīti anavasesapariyādānaṁ, hi-kāro padapūraṇamatte nipāto. Samaṇā vā brāhmaṇā vāti lokavohāravasena vuttaṁ. Samudayanti paccayaṁ. Atthaṅgamanti uppannānaṁ abhāvagamanaṁ, anuppannānaṁ anuppādaṁ vā. Assādanti ānisaṁsaṁ. Ādīnavanti dosaṁ. Nissaraṇanti niggamanaṁ. Yathābhūtanti yathāsabhāvaṁ. Samaṇesūti samitapāpesu. Samaṇasammatāti na mayā samaṇāti sammatā. ‘‘Sammatā’’ti vattamānakālavasena vuccamāne saddalakkhaṇavasena ‘‘me’’ti ettha sāmivacanameva hoti. Brāhmaṇesūti bāhitapāpesu. Sāmaññatthanti samaṇabhāvassa atthaṁ. Brahmaññatthanti brāhmaṇabhāvassa atthaṁ. Dvayenāpi arahattaphalameva vuttaṁ. Atha vā sāmaññatthanti heṭṭhā tīṇi phalāni. Brahmaññatthanti arahattaphalaṁ. Sāmaññabrahmaññanti hi ariyamaggoyeva. Diṭṭheva dhammeti paccakkheyeva attabhāve. Sayaṁ abhiññā sacchikatvāti attanāyeva adhikena ñāṇena paccakkhaṁ katvā. Upasampajjāti pāpuṇitvā, nipphādetvā vā.",
  "atk-s0517a5:53": "188. Suttantaniddese paṭhamaṁ indriyasamudayādīnaṁ pabhedagaṇanaṁ pucchitvā puna pabhedagaṇanā vissajjitā. Tattha asītisatanti asītiuttaraṁ sataṁ. Paṇḍitehi ‘‘asītisata’’nti vuttehi ākārehīti yojanā.",
  "atk-s0517a5:54": "Puna pabhedagaṇanāpucchāpubbaṅgame gaṇanāniddese adhimokkhatthāyāti adhimuccanatthāya saddahanatthāya. Āvajjanāya samudayoti manodvārāvajjanacittassa samudayo. Saddhindriyassa samudayoti saddhindriyassa paccayo, saddhaṁ uppādessāmīti pubbabhāgāvajjanaṁ saddhindriyassa upanissayapaccayo, saddhindriyajavanassa āvajjanaṁ paṭhamassa javanassa anantarapaccayo, dutiyajavanādīnaṁ upanissayapaccayo. Adhimokkhavasenāti chandasampayuttaadhimokkhavasena. Chandassa samudayoti pubbabhāgāvajjanapaccayā uppannassa adhimokkhasampayuttassa yevāpanakabhūtassa dhammacchandassa samudayo. So pana saddhindriyassa sahajātaaññamaññanissayasampayuttaatthiavigatavasena paccayo hoti, chandādhipatikāle adhipatipaccayo ca hoti, soyeva dutiyassa anantarasamanantaraanantarūpanissayāsevananatthivigatavasena paccayo hoti. Imināva nayena manasikārassapi yojanā kātabbā. Kevalañhettha manasikāroti sāraṇalakkhaṇo yevāpanakamanasikāro. Adhipatipaccayatā panassa na hoti. Sampayuttesu imesaṁ dvinnaṁyeva gahaṇaṁ balavapaccayattāti veditabbaṁ . Saddhindriyassa vasenāti bhāvanābhivuddhiyā indriyabhāvaṁ pattassa saddhindriyassa vasena. Ekattupaṭṭhānanti ekārammaṇe acalabhāvena bhusaṁ ṭhānaṁ uparūpari saddhindriyassa paccayo hoti. Saddhindriye vuttanayeneva sesindriyānipi veditabbāni. Evamekekassa indriyassa cattāro cattāro samudayāti pañcannaṁ indriyānaṁ vīsati samudayā honti. Puna catunnaṁ samudayānaṁ ekekasmiṁ samudaye pañca pañca indriyāni yojetvā vīsati samudayā vuttā. Paṭhamavīsati nānāmaggavasena daṭṭhabbā, dutiyavīsati ekamaggavasena daṭṭhabbāti vadanti. Evaṁ cattālīsa ākārā honti. Atthaṅgamavāropi imināva nayena veditabbo. So pana atthaṅgamo indriyabhāvanaṁ ananuyuttassa appaṭiladdhā paṭilābhatthaṅgamo, indriyabhāvanāya parihīnassa paṭiladdhaparihāni atthaṅgamo, phalappattassa paṭippassaddhiatthaṅgamo. Ekattaanupaṭṭhānanti ekatte anupaṭṭhānaṁ.",
  "atk-s0517a5:55": "Ka. assādaniddesavaṇṇanā",
  "atk-s0517a5:56": "189. Assādaniddese assaddhiyassa anupaṭṭhānanti assaddhe puggale parivajjayato saddhe puggale sevato pasādanīyasuttante paccavekkhato tattha yonisomanasikāraṁ bahulīkaroto ca assaddhiyassa anupaṭṭhānaṁ hoti. Assaddhiyapariḷāhassa anupaṭṭhānanti ettha assaddhassa saddhākathāya pavattamānāya dukkhaṁ domanassaṁ uppajjati. Ayaṁ assaddhiyapariḷāho. Adhimokkhacariyāya vesārajjanti saddhāvatthuvasena vā bhāvanāya vā vasippattassa saddhāpavattiyā visāradabhāvo hoti. Santo ca vihārādhigamoti samathassa vā vipassanāya vā paṭilābho. Sukhaṁ somanassanti ettha cetasikasukhabhāvadassanatthaṁ somanassavacanaṁ. Saddhindriyasamuṭṭhitapaṇītarūpaphuṭṭhakāyassa kāyikasukhampi labbhatiyeva. Sukhasomanassassa padhānassādattā ‘‘ayaṁ saddhindriyassa assādo’’ti visesetvā vuttaṁ. Imināva nayena sesindriyassādāpi yojetvā veditabbā.",
  "atk-s0517a5:57": "Kha. ādīnavaniddesavaṇṇanā",
  "atk-s0517a5:58": "190. Ādīnavaniddese aniccaṭṭhenāti saddhindriyassa aniccaṭṭhena. So aniccaṭṭho saddhindriyassa ādīnavoti vuttaṁ hoti. Itaradvayepi eseva nayo. Ime samudayatthaṅgamassādādīnavā lokiyaindriyānamevāti veditabbā.",
  "atk-s0517a5:59": "Ga. nissaraṇaniddesavaṇṇanā",
  "atk-s0517a5:60": "191. Nissaraṇaniddese adhimokkhaṭṭhenātiādīsu ekekasmiṁ indriye pañca pañca katvā pañcannaṁ indriyānaṁ pañcavīsati nissaraṇāni maggaphalavasena niddiṭṭhāni. Tattha tato paṇītatarasaddhindriyassa paṭilābhāti tato vipassanākkhaṇe pavattasaddhindriyato maggakkhaṇe paṇītatarassa saddhindriyassa paṭilābhavasena. Purimatarasaddhindriyā nissaṭaṁ hotīti tasmiṁ maggakkhaṇe saddhindriyaṁ purimatarato vipassanākkhaṇe pavattasaddhindriyato nikkhantaṁ hoti. Imināva nayena phalakkhaṇe saddhindriyampi ubhayattha sesindriyānipi yojetabbāni.",
  "atk-s0517a5:61": "192.Pubbabhāgepañcahi indriyehīti paṭhamajjhānūpacāre pañcahi indriyehi paṭhamajjhānādiaṭṭhasamāpattivasena aṭṭha nissaraṇāni, aniccānupassanādiaṭṭhārasamahāvipassanāvasena aṭṭhārasa nissaraṇāni, sotāpattimaggādivasena aṭṭha lokuttaranissaraṇāni. Evaṁ jhānasamāpattimahāvipassanāmaggaphalavasena catuttiṁsa nissaraṇāni purimapurimasamatikkamato niddiṭṭhāni. Nekkhamme pañcindriyānītiādīni pana sattatiṁsa nissaraṇāni paṭipakkhapahānavasena paṭipakkhato niddiṭṭhāni. Tattha nekkhammādīsu sattasu satta nissaraṇāni upacārabhūmivasena vuttāni, phalāni pana paṭipakkhapahānābhāvato na vuttāni.",
  "atk-s0517a5:62": "193.Diṭṭhekaṭṭhehīti yāva sotāpattimaggā diṭṭhiyā saha ekasmiṁ puggale ṭhitāti diṭṭhekaṭṭhā. Tehi diṭṭhekaṭṭhehi. Oḷārikehīti thūlehi kāmarāgabyāpādehi. Aṇusahagatehīti sukhumabhūtehi kāmarāgabyāpādehiyeva. Sabbakilesehīti rūparāgādīhi. Tesu hi pahīnesu sabbakilesā pahīnā honti, tasmā ‘‘sabbakilesehī’’ti vuttaṁ. Avuttatthāni panettha padāni heṭṭhā vuttatthānevāti. Sabbesaññeva khīṇāsavānaṁ tattha tattha pañcindriyānīti ‘‘adhimokkhaṭṭhenā’’tiādīsu pubbe vuttesu ṭhānesu tasmiṁ tasmiṁ ṭhāne pañcindriyāni buddhapaccekabuddhasāvakānaṁ khīṇāsavānaṁ yathāyogaṁ tato tato nissaṭāni honti. Imasmiṁ vāre paṭhamaṁ vuttanayā eva yathāyogaṁ khīṇāsavavasena vuttā.",
  "atk-s0517a5:63": "Kathaṁ panetāni nissaraṇāni asītisataṁ hontīti? Vuccate – maggaphalavasena vuttāni pañcavīsati, samatikkamavasena vuttāni catuttiṁsa, paṭipakkhavasena vuttāni sattatiṁsāti paṭhamavāre sabbāni channavuti nissaraṇāni honti, etāniyeva dutiyavāre khīṇāsavānaṁ vasena dvādasasu apanītesu caturāsīti honti. Iti purimāni channavuti, imāni ca caturāsītīti asītisataṁ honti. Katamāni pana dvādasa khīṇāsavānaṁ apanetabbāni? Samatikkamato vuttesu maggaphalavasena vuttāni aṭṭha nissaraṇāni, paṭipakkhato vuttesu maggavasena vuttāni cattārīti imāni dvādasa apanetabbāni. Arahattaphalavasena vuttāni kasmā apanetabbānīti ce? Sabbapaṭhamaṁ vuttānaṁ pañcavīsatiyā nissaraṇānaṁ maggaphalavaseneva labbhanato. Arahattaphalavasena nissaraṇāni vuttāneva honti . Heṭṭhimaṁ heṭṭhimaṁ pana phalasamāpattiṁ uparimā uparimā na samāpajjantiyevāti heṭṭhā tīṇipi phalāni na labbhantiyeva. Jhānasamāpattivipassanānekkhammādīni ca kiriyāvasena labbhanti. Pañcapi cetāni indriyāni pubbameva paṭipakkhānaṁ paṭippassaddhattā paṭipakkhato nissaṭāneva hontīti.",
  "atk-s0517a5:64": "Dutiyasuttantaniddesavaṇṇanā niṭṭhitā.",
  "atk-s0517a5:65": "3. Tatiyasuttantaniddesavaṇṇanā",
  "atk-s0517a5:66": "194. Puna aññaṁ suttantaṁ nikkhipitvā indriyavidhānaṁ niddisitukāmo pañcimāni, bhikkhavetiādimāha. Tattha sotāpattiyaṅgesūti ettha soto ariyo aṭṭhaṅgiko maggo, sotassa āpatti bhusaṁ pāpuṇanaṁ sotāpatti, sotāpattiyā aṅgāni sambhārāni sotāpattiaṅgāni. Sotāpannatāya pubbabhāgapaṭilābhaaṅgāni. Sappurisasaṁsevo sotāpattiaṅgaṁ, saddhammassavanaṁ sotāpattiaṅgaṁ, yonisomanasikāro sotāpattiaṅgaṁ, dhammānudhammapaṭipatti sotāpattiaṅgaṁ, imāni cattāri sotāpattiaṅgāni. Sesā heṭṭhā vuttā eva. Idañca imesaṁ indriyānaṁ sakavisaye jeṭṭhakabhāvadassanatthaṁ vuttaṁ. Yathā hi cattāro seṭṭhiputtā rājātirājapañcamesu sahāyesu ‘‘nakkhattaṁ kīḷissāmā’’ti vīthiṁ otiṇṇesu ekassa seṭṭhiputtassa gehaṁ gatakāle itare cattāro tuṇhī nisīdanti, gehasāmikova ‘‘imesaṁ khādanīyaṁ bhojanīyaṁ detha, imesaṁ gandhamālālaṅkārādīni dethā’’ti gehe vicāreti, dutiyassa tatiyassa catutthassa gehaṁ gatakāle itare cattāro tuṇhī nisīdanti, gehasāmikova ‘‘imesaṁ khādanīyaṁ bhojanīyaṁ detha, imesaṁ gandhamālālaṅkārādīni dethā’’ti gehe vicāreti, atha sabbapacchā rañño gehaṁ gatakāle kiñcāpi rājā sabbattha issarova, imasmiṁ pana kāle attano geheyeva ‘‘imesaṁ khādanīyaṁ bhojanīyaṁ detha, imesaṁ gandhamālālaṅkārādīni dethā’’ti vicāreti, evameva saddhāpañcamakesu indriyesu tesu sahāyesu ekato vīthiṁ otarantesu viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti, gehasāmikova vicāreti , evaṁ sotāpattiaṅgāni patvā adhimokkhalakkhaṇaṁ saddhindriyameva jeṭṭhakaṁ hoti pubbaṅgamaṁ, sesāni tadanvayāni honti. Yathā dutiyassa gehe itare cattāro tuṇhī nisīdanti, gehasāmikova vicāreti, evaṁ sammappadhānāni patvā paggahaṇalakkhaṇaṁ vīriyindriyameva jeṭṭhakaṁ hoti pubbaṅgamaṁ, sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova vicāreti, evaṁ satipaṭṭhānāni patvā upaṭṭhānalakkhaṇaṁ satindriyameva jeṭṭhakaṁ hoti pubbaṅgamaṁ, sesāni tadanvayāni honti. Yathā catutthassa gehe itare cattāro tuṇhī nisīdanti, gehasāmikova vicāreti, evaṁ jhānāni patvā avikkhepalakkhaṇaṁ samādhindriyameva jeṭṭhakaṁ hoti pubbaṅgamaṁ, sesāni tadanvayāni honti. Sabbapacchā rañño gehaṁ gatakāle pana yathā itare cattāro tuṇhī nisīdanti, rājāva vicāreti, evaṁ ariyasaccāni patvā pajānanalakkhaṇaṁ paññindriyameva jeṭṭhakaṁ hoti pubbaṅgamaṁ, sesāni tadanvayāni hontīti.",
  "atk-s0517a5:67": "Ka. pabhedagaṇananiddesavaṇṇanā",
  "atk-s0517a5:68": "195. Suttantassa pabhedagaṇanāpucchāpubbaṅgameva pabhedagaṇananiddese sappurisasaṁseveti sobhanānaṁ purisānaṁ sammā sevane. Adhimokkhādhipateyyaṭṭhenāti adhimokkhasaṅkhātena sesindriyesu adhipatibhāvaṭṭhena, sesindriyānaṁ pubbaṅgamaṭṭhenāti attho. Saddhammasavaneti sataṁ dhammo, sobhano vā dhammoti saddhammo. Tassa saddhammassa savane. Yonisomanasikāreti upāyena manasikāre. Dhammānudhammapaṭipattiyāti ettha nava lokuttaradhamme anugato dhammo dhammānudhammo, sīlasamādhipaññāsaṅkhātassa dhammānudhammassa paṭipatti paṭipajjanaṁ dhammānudhammapaṭipatti. Sammappadhānādīsupi eseva nayo.",
  "atk-s0517a5:69": "Kha. cariyāvāravaṇṇanā",
  "atk-s0517a5:70": "196. Cariyāvārepi imināva nayena attho veditabbo. Kevalaṁ paṭhamavāro indriyānaṁ uppādanakālavasena vutto, cariyāvāro uppannānaṁ āsevanakālavasena ca pāripūrikālavasena ca vutto. Cariyā pakati ussannatāti hi atthato ekaṁ.",
  "atk-s0517a5:71": "Cāravihāraniddesavaṇṇanā",
  "atk-s0517a5:72": "197. Idāni cariyāsambandheneva cāravihāraniddesavasena aparena pariyāyena indriyavidhānaṁ niddisitukāmo cāro ca vihāro cātiādikaṁ uddesaṁ uddisitvā tassa niddesamāha. Tattha uddese tāva yathā carantaṁ viharantaṁ viññū sabrahmacārī gambhīresu ṭhānesu okappeyyuṁ – addhā ayamāyasmā patto vā pāpuṇissati vāti, tathā indriyasampannassa cāro ca vihāro ca viññūhi sabrahmacārīhi anubuddho hoti paṭividdhoti uddesassa sambandho veditabbo. Uddesaniddese cariyā cāroyeva. Cāro cariyāti hi atthato ekaṁ. Tasmā ‘‘cāro’’tipadassa niddese ‘‘cariyā’’ti vuttaṁ. Iriyāpathacariyāti iriyāpathānaṁ cariyā, pavattananti attho. Sesesupi eseva nayo. Āyatanacariyā pana āyatanesu satisampajaññānaṁ cariyā. Pattīti phalāni. Tāni hi pāpuṇiyantīti ‘‘pattī’’ti vuttā. Sattalokassa diṭṭhadhammikasamparāyikā atthā lokatthāti ayaṁ viseso.",
  "atk-s0517a5:73": "Idāni tāsaṁ cariyānaṁ bhūmiṁ dassento catūsu iriyāpathesūtiādimāha. Satipaṭṭhānesūti ārammaṇasatipaṭṭhānesu. Satipaṭṭhānesupi vuccamānesu satito anaññāni vohāravasena aññāni viya katvā vuttaṁ. Ariyasaccesūti pubbabhāgalokiyasaccañāṇena visuṁ visuṁ saccapariggahavasena vuttaṁ. Ariyamaggesu sāmaññaphalesūti ca vohāravaseneva vuttaṁ. Padeseti lokatthacariyāya ekadese. Nippadesato hi lokatthacariyaṁ buddhā eva karonti. Puna tā eva cariyāyo kārakapuggalavasena dassento paṇidhisampannānantiādimāha. Tattha paṇidhisampannā nāma iriyāpathānaṁ santattā iriyāpathaguttiyā sampannā akampitairiyāpathā bhikkhubhāvānurūpena santena iriyāpathena sampannā. Indriyesu guttadvārānanti cakkhādīsu chasu indriyesu attano attano visaye pavattaekekadvāravasena guttaṁ dvāraṁ etesanti guttadvārā. Tesaṁ guttadvārānaṁ. Dvāranti cettha uppattidvāravasena cakkhādayo eva. Appamādavihārīnanti sīlādīsu appamādavihāravataṁ. Adhicittamanuyuttānanti vipassanāya pādakabhāvena adhicittasaṅkhātaṁ samādhimanuyuttānaṁ. Buddhisampannānanti nāmarūpavavatthānaṁ ādiṁ katvā yāva gotrabhu, tāva pavattena ñāṇena sampannānaṁ. Sammāpaṭipannānanti catumaggakkhaṇe. Adhigataphalānanti catuphalakkhaṇe.",
  "atk-s0517a5:74": "Adhimuccantoti adhimokkhaṁ karonto. Saddhāya caratīti saddhāvasena pavattati. Paggaṇhantoti catusammappadhānavīriyena padahanto. Upaṭṭhāpentoti satiyā ārammaṇaṁ upaṭṭhāpento. Avikkhepaṁ karontoti samādhivasena vikkhepaṁ akaronto. Pajānantoti catusaccapajānanapaññāya pakārena jānanto. Vijānantoti indriyasampayuttajavanapubbaṅgamena āvajjanaviññāṇena ārammaṇaṁ vijānanto. Viññāṇacariyāyāti āvajjanaviññāṇacariyavasena. Evaṁ paṭipannassāti sahajavanāya indriyacariyāya paṭipannassa. Kusalā dhammā āyāpentīti samathavipassanāvasena pavattā kusalā dhammā bhusaṁ yāpenti, pavattantīti attho. Āyatanacariyāyāti kusalānaṁ dhammānaṁ bhusaṁ yatanacariyāya, ghaṭanacariyāya pavattanacariyāyāti vuttaṁ hoti. Visesamadhigacchatīti vikkhambhanatadaṅgasamucchedapaṭippassaddhivasena visesaṁ adhigacchati. Dassanacariyādayo vuttatthāyeva.",
  "atk-s0517a5:75": "Saddhāya viharatītiādīsu saddhādisamaṅgissa iriyāpathavihāro daṭṭhabbo. Anubuddhoti anumānabuddhiyā. Paṭividdhoti paccakkhabuddhiyā. Yasmā adhimokkhaṭṭhādīsu anubuddhesu paṭividdhesu ca cāro ca vihāro ca anubuddho hoti paṭividdho, tasmā anubodhapaṭivedhesu adhimokkhaṭṭhādayo ca niddiṭṭhā.",
  "atk-s0517a5:76": "Evaṁ saddhāya carantantiādīsu evanti vuttappakāraṁ niddisanto yathāsaddassa atthaṁ niddisati. Viññūtiādīsupi yathāsabhāvaṁ jānantīti viññū. Viññātaṁ sabhāvaṁ vibhāventi pākaṭaṁ karontīti vibhāvī. Asani viya siluccaye kilese medhati hiṁsatīti medhā, khippaṁ gahaṇadhāraṇaṭṭhena vā medhā, medhā etesaṁ atthīti medhāvī. Ñāṇagatiyā paṇḍanti gacchanti pavattantīti paṇḍitā. Buddhisampadāya samannāgatattā buddhisampannā. Saha brahmaṁ cariyaṁ uttamaṁ paṭipadaṁ carantīti sabrahmacārino. Apalokanakammādicatubbidhaṁ kammaṁ ekato karaṇavasena ekaṁ kammaṁ. Tathā pañcavidho pātimokkhuddeso ekuddeso. Samā sikkhā etesanti samasikkhā, samasikkhānaṁ bhāvo samasikkhatā. Samasikkhātātipi paṭhanti. Yesaṁ ekaṁ kammaṁ eko uddeso samasikkhatā, te sabrahmacārīti vuttaṁ hoti. ‘‘Jhānānī’’ti vattabbe jhānāti liṅgavipallāso kato. Vimokkhāti tayo vā aṭṭha vā vimokkhā. Samādhīti savitakkasavicāraavitakkavicāramattaavitakkāvicārā tayo samādhī. Samāpattiyoti suññatānimittāppaṇihitā. Abhiññāyoti cha abhiññā.",
  "atk-s0517a5:77": "Eko aṁso bhāgo, na dutiyoti ekaṁso, ekaṁsassa atthassa vacanaṁ ekaṁsavacanaṁ. Evaṁ sesesupi yojanā kātabbā. Visesato pana samaṁ, samantā vā seti pavattatīti saṁsayo, natthettha saṁsayoti nissaṁsayo. Ekasmiṁyeva anicchayatā hutvā itarampi kaṅkhatīti kaṅkhā, natthettha kaṅkhāti nikkaṅkho. Dvidhā bhāvo dvejjhaṁ, natthettha dvejjhanti advejjho. Dvidhā elayati kampetīti dveḷhakaṁ, natthettha dveḷhakanti adveḷhako. Niyogena niyamena vacanaṁ niyogavacanaṁ. Niyyogavacanantipi paṭhanti. Apaṇṇakassa aviraddhassa niyyānikassa atthassa vacanaṁ apaṇṇakavacanaṁ. Avatthāpanavacananti nicchayavacanaṁ. Sabbampi hetaṁ vicikicchābhāvassa vevacanaṁ. Piyassa atthassa sabbhāvato vacanaṁ, piyamevāti piyavacanaṁ. Tathā garuvacanaṁ. Saha gāravena garubhāvena sagāravaṁ. Patissayanaṁ patissayo paraṁ garuṁ katvā nissayanaṁ apassayananti attho. Patissavanaṁ vā patissavo, nivātavuttitāya paravacanasavananti attho. Ubhayathāpi parajeṭṭhakabhāvassetaṁ nāmaṁ. Saha gāravena vattatīti sagāravaṁ. Saha patissayena, patissavena vā vattatīti sappatissayaṁ. ‘‘Sappatissava’’nti vā vattabbe ya-kāraṁ, va-kāraṁ vā lopaṁ katvā ‘‘sappatissa’’nti vuttaṁ. Adhikaṁ visiṭṭhaṁ vacanaṁ adhivacanaṁ, sagāravañca taṁ sappatissañcāti sagāravasappatissaṁ, sagāravasappatissaṁ adhivacanaṁ sagāravasappatissādhivacanaṁ. Ubhayatthāpi vevacanavikappanānattavasena punappunaṁ etanti vuttaṁ. Patto vā pāpuṇissati vāti jhānādīniyevāti.",
  "atk-s0517a5:78": "Tatiyasuttantaniddesavaṇṇanā niṭṭhitā.",
  "atk-s0517a5:79": "4. Catutthasuttantaniddesavaṇṇanā",
  "atk-s0517a5:80": "198. Puna paṭhamasuttameva nikkhipitvā aparena ākārena indriyāni niddisati. Tattha katihākārehi kenaṭṭhena daṭṭhabbānīti katihi ākārehi daṭṭhabbāni. Kenaṭṭhena daṭṭhabbānīti daṭṭhabbākāre ca daṭṭhabbaṭṭhañca pucchati. Chahākārehi tenaṭṭhena daṭṭhabbānīti chahi ākārehi daṭṭhabbāni, teneva chaākārasaṅkhātenaṭṭhena daṭṭhabbāni. Ādhipateyyaṭṭhenāti adhipatibhāvaṭṭhena. Ādivisodhanaṭṭhenāti kusalānaṁ dhammānaṁ ādibhūtassa sīlassa visodhanaṭṭhena. Adhimattaṭṭhenāti balavaṭṭhena . Balavañhi adhikā mattā pamāṇaṁ assāti adhimattanti vuccati. Adhiṭṭhānaṭṭhenāti patiṭṭhānaṭṭhena. Pariyādānaṭṭhenāti khepanaṭṭhena. Patiṭṭhāpakaṭṭhenāti patiṭṭhāpanaṭṭhena.",
  "atk-s0517a5:81": "Ka. ādhipateyyaṭṭhaniddesavaṇṇanā",
  "atk-s0517a5:82": "199. Ādhipateyyaṭṭhaniddese assaddhiyaṁ pajahatotiādi ekekasseva indriyassa paṭipakkhapajahanavacanaṁ ekakkhaṇepi attano attano paṭipakkhapahānakiccasādhane adhipatibhāvasādhanatthaṁ vuttaṁ. Sesāni cattāri indriyāni taṁsampayuttāneva vuttāni. Nānākkhaṇesu vā ekekaṁ indriyaṁ dhuraṁ katvā tassa tassa paṭipakkhassa taṁ taṁ indriyaṁ jeṭṭhakaṁ katvā sesāni tadanvayāni katvā vuttantipi veditabbaṁ. Kāmacchandaṁ pajahatotiādi pana ekakkhaṇavaseneva vuttaṁ.",
  "atk-s0517a5:83": "Kha. ādivisodhanaṭṭhaniddesavaṇṇanā",
  "atk-s0517a5:84": "200. Ādivisodhanaṭṭhaniddese assaddhiyasaṁvaraṭṭhena sīlavisuddhīti assaddhiyassa nivāraṇaṭṭhena viratiatthena sīlamalavisodhanato sīlavisuddhi nāma. Saddhindriyassa ādivisodhanāti saddhindriyassa upanissayavasena ādibhūtassa sīlassa visodhanā. Imināva nayena sesānipi kāmacchandādisaṁvaraṇamūlakāni ca indriyāni veditabbāni.",
  "atk-s0517a5:85": "Ga. adhimattaṭṭhaniddesavaṇṇanā",
  "atk-s0517a5:86": "201. Adhimattaṭṭhaniddese saddhindriyassa bhāvanāya chando uppajjatīti saddhassa puggalassa saddhāpaṭisaṁyuttaṁ dhammaṁ sutvā vā saddhindriyabhāvanāya assādaṁ disvā vā saddhindriye kusalo dhammacchando jāyati. Pāmojjaṁ uppajjatīti chandajātattā dubbalapīti uppajjati. Pīti uppajjatīti pamuditattā balavapīti uppajjati. Passaddhi uppajjatīti pītiyā pīṇitattā kāyacittapassaddhi uppajjati. Sukhaṁ uppajjatīti passaddhakāyacittattā cetasikaṁ sukhaṁ uppajjati . Obhāso uppajjatīti sukhena abhisannattā ñāṇobhāso uppajjati. Saṁvego uppajjatīti ñāṇobhāsena viditasaṅkhārādīnavattā saṅkhārapavattiyaṁ saṁvego uppajjati. Saṁvejetvā cittaṁ samādahatīti saṁvegaṁ uppādetvā teneva saṁvegena cittaṁ samāhitaṁ karoti. Sādhukaṁ paggaṇhātīti līnuddhatabhāvaṁ mocetvā suṭṭhu paggaṇhāti. Sādhukaṁ ajjhupekkhatīti vīriyassa samaṁ hutvā pavattattā puna vīriyasamatāniyojane byāpāraṁ akaronto tatramajjhattupekkhāvasena sādhukaṁ ajjhupekkhati nāma. Upekkhāvasenāti samavāhitalakkhaṇāya tatramajjhattupekkhāya vasena. Nānattakilesehīti vipassanāya paṭipakkhabhūtehi nānāsabhāvehi kilesehi. Vimokkhavasenāti bhaṅgānupassanato paṭṭhāya nānattakilesehi vimuccanavasena. Vimuttattāti nānattakilesehi vimuttattā.",
  "atk-s0517a5:87": "Te dhammāti chandādayo dhammā. Ekarasā hontīti vimuttirasena ekarasā honti. Bhāvanāvasenāti ekarasabhāvanāvasena. Tato paṇītatare vivaṭṭantīti tena kāraṇena vipassanārammaṇato paṇītatare nibbānārammaṇe vivaṭṭanānupassanāsaṅkhātena gotrabhuñāṇena chandādayo dhammā nivattanti, saṅkhārārammaṇato apagantvā nibbānārammaṇe pavattantīti attho. Vivaṭṭanāvasenāti evaṁ gotrabhukhaṇe saṅkhārārammaṇato vivaṭṭanavasena. Vivaṭṭitattā tato vosajjatīti maggasamaṅgipuggalo maggassa uppādakkhaṇeyeva dubhatovuṭṭhānavasena vivaṭṭitattā teneva kāraṇena kilese ca khandhe ca vosajjati. Vosajjitattā tato nirujjhantīti maggassa uppādakkhaṇeyeva kilese ca khandhe ca vosajjitattā teneva kāraṇena kilesā ca khandhā ca anuppattinirodhavasena nirujjhanti. Vosajjitattāti ca āsaṁsāyaṁ bhūtavacanaṁ kataṁ. Kilesanirodhe sati khandhanirodhasabbhāvato ca khandhanirodho vutto. Nirodhavasenāti yathāvuttanirodhavasena. Tasseva maggassa uppādakkhaṇe dve vosagge dassetukāmo nirodhavasena dve vosaggātiādimāha. Dvepi heṭṭhā vuttatthā eva. Assaddhiyassa pahānāya chando uppajjatītiādīsupi imināva nayena vitthārato attho veditabbo. Vīriyindriyādimūlakesupi vāresu eseva nayo. Imināva nayena adhiṭṭhānaṭṭhaniddesopi vitthārato veditabbo. Kevalañhettha adhiṭṭhātīti viseso, patiṭṭhātīti attho.",
  "atk-s0517a5:88": "Gha-ṅa. pariyādānaṭṭhapatiṭṭhāpakaṭṭhaniddesavaṇṇanā",
  "atk-s0517a5:89": "202-203. Pariyādānaṭṭhaniddese pariyādiyatīti khepeti. Patiṭṭhāpakaṭṭhaniddese saddho saddhindriyaṁ adhimokkhe patiṭṭhāpetīti saddhāsampanno ‘‘sabbe saṅkhārā aniccā dukkhā anattā’’ti adhimuccanto saddhindriyaṁ adhimokkhe patiṭṭhāpeti. Iminā puggalavisesena indriyabhāvanāviseso niddiṭṭho. Saddhassa saddhindriyaṁ adhimokkhe patiṭṭhāpetīti saddhāsampannassa puggalassa saddhindriyaṁ taṁyeva saddhaṁ patiṭṭhāpeti. Tathā adhimuccantaṁ adhimokkhe patiṭṭhāpetīti. Iminā indriyabhāvanāvisesena puggalaviseso niddiṭṭho. Evaṁ cittaṁ paggaṇhanto paggahe patiṭṭhāpeti, satiṁ upaṭṭhāpento upaṭṭhāne patiṭṭhāpeti, cittaṁ samādahanto avikkhepe patiṭṭhāpeti, aniccaṁ dukkhaṁ anattāti passanto dassane patiṭṭhāpetīti sesesupi yojanā veditabbā. Yogāvacaroti samathayoge, vipassanāyoge vā avacaratīti yogāvacaro. Avacaratīti pavisitvā caratīti.",
  "atk-s0517a5:90": "Catutthasuttantaniddesavaṇṇanā niṭṭhitā.",
  "atk-s0517a5:91": "5. Indriyasamodhānavaṇṇanā",
  "atk-s0517a5:92": "204. Idāni samādhiṁ bhāvayato vipassanaṁ bhāvayato ca indriyasamodhānaṁ dassetukāmo paṭhamaṁ tāva upaṭṭhānakosallappabhedaṁ niddisituṁ puthujjano samādhiṁ bhāventotiādimāha. Tattha puthujjano samādhiṁ bhāventoti nibbedhabhāgiyaṁ samādhiṁ bhāvento. Sekkhassa vītarāgassa ca pana lokuttaropi samādhi labbhati. Āvajjitattāti kasiṇādinimittassa āvajjitattā, kasiṇādiparikammaṁ katvā tattha uppāditanimittattāti vuttaṁ hoti. Ārammaṇūpaṭṭhānakusaloti tassa uppāditassa nimittasseva upaṭṭhāne kusalo. Samathanimittūpaṭṭhānakusaloti accāraddhavīriyatādīhi uddhate citte passaddhisamādhiupekkhāsambojjhaṅgabhāvanāvasena cittopasamanimittassa upaṭṭhāne kusalo. Paggahanimittūpaṭṭhānakusaloti atisithilavīriyatādīhi līne citte dhammavicayavīriyapītisambojjhaṅgabhāvanāvasena cittapaggahanimittassa upaṭṭhāne kusalo. Avikkhepūpaṭṭhānakusaloti anuddhatālīnacittassa sampayuttassa samādhissa upaṭṭhāne kusalo. Obhāsūpaṭṭhānakusaloti paññāpayogamandatāya nirassāde citte aṭṭhasaṁvegavatthupaccavekkhaṇena cittaṁ saṁvejetvā ñāṇobhāsassa upaṭṭhāne kusalo. Aṭṭha saṁvegavatthūni nāma jātijarābyādhimaraṇāni cattāri, apāyadukkhaṁ pañcamaṁ, atīte vaṭṭamūlakaṁ dukkhaṁ, anāgate vaṭṭamūlakaṁ dukkhaṁ, paccuppanne āhārapariyeṭṭhimūlakaṁ dukkhanti. Sampahaṁsanūpaṭṭhānakusaloti upasamasukhānadhigamena nirassāde citte buddhadhammasaṅghaguṇānussaraṇena cittaṁ pasādento sampahaṁsanassa upaṭṭhāne kusalo. Upekkhūpaṭṭhānakusaloti uddhatādidosavirahite citte niggahapaggahādīsu byāpārābhāvakaraṇena upekkhāya upaṭṭhāne kusalo. Sekkhoti tisso sikkhā sikkhatīti sekkho. Ekattūpaṭṭhānakusaloti sakkāyadiṭṭhādīnaṁ pahīnattā nekkhammādino ekattassa upaṭṭhāne kusalo.",
  "atk-s0517a5:93": "Vītarāgoti sabbaso pahīnarāgattā vītarāgo khīṇāsavo. Ñāṇūpaṭṭhānakusaloti arahā dhammesu vigatasammohattā tattha tattha asammohañāṇassa upaṭṭhāne kusalo. Vimuttūpaṭṭhānakusaloti arahattaphalavimuttiyā upaṭṭhāne kusalo. Vimuttīti hi sabbakilesehi vimuttattā arahattaphalavimutti adhippetā.",
  "atk-s0517a5:94": "205. Vipassanābhāvanāya upaṭṭhānānupaṭṭhānesu aniccatotiādīni niccatotiādīni ca sīlakathāyaṁ vuttanayeneva veditabbāni. Pāṭhato pana ‘‘āyūhanānupaṭṭhānakusalo vipariṇāmūpaṭṭhānakusalo animittūpaṭṭhānakusalo nimittānupaṭṭhānakusalo appaṇihitūpaṭṭhānakusalo paṇidhianupaṭṭhānakusalo abhinivesānupaṭṭhānakusalo’’ti etesu sāmivacanena samāsapadacchedo kātabbo. Sesesu pana nissakkavacanena pāṭho.",
  "atk-s0517a5:95": "206.Suññatūpaṭṭhānakusaloti panettha suññato upaṭṭhānakusaloti vā suññatāya upaṭṭhānakusaloti vā padacchedo kātabbo. Yasmā pana nibbidāvirāganirodhapaṭinissaggānupassanā adhipaññādhammavipassanā yathābhūtañāṇadassanaṁ paṭisaṅkhānupassanā vivaṭṭanānupassanāti imā aṭṭha mahāvipassanā attano sabhāvavisesena visesitā, na ārammaṇavisesena, tasmā imāsaṁ aṭṭhannaṁ ‘‘aniccato upaṭṭhānakusalo hotī’’tiādīni vacanāni viya ‘‘nibbidāto upaṭṭhānakusalo hotī’’tiādīni vacanāni na yujjanti. Tasmā eva imā aṭṭha na yojitā. Ādīnavānupassanā pana ‘‘suññatūpaṭṭhānakusalo hoti, abhinivesānupaṭṭhānakusalo hotī’’ti iminā yugalakavacaneneva atthato ‘‘ādīnavato upaṭṭhānakusalo hoti, ālayābhinivesānupaṭṭhānakusalo hotī’’ti yojitāva hotīti sarūpena na yojitā. Iti purimā ca aṭṭha, ayañca ādīnavānupassanāti aṭṭhārasasu mahāvipassanāsu imā nava ayojetvā itarā eva nava yojitāti veditabbā. Ñāṇūpaṭṭhānakusaloti sekkho vipassanūpakkilesānaṁ abhāvato vipassanābhāvanāya ñāṇassa upaṭṭhāne kusalo. Samādhibhāvanāya pana nikantisabbhāvato ñāṇūpaṭṭhāne kusaloti na vutto.",
  "atk-s0517a5:96": "Visaññogūpaṭṭhānakusaloti ‘‘kāmayogavisaññogo bhavayogavisaññogo diṭṭhiyogavisaññogo avijjāyogavisaññogo’’ti (dī. ni. 3.312) catudhā vuttassa visaññogassa upaṭṭhāne kusalo. Saññogānupaṭṭhānakusaloti kāmayogabhavayogadiṭṭhiyogāvijjāyogavasena catudhā vuttassa saññogassa anupaṭṭhāne kusalo. Nirodhūpaṭṭhānakusaloti ‘‘puna caparaṁ, bhikkhave, khīṇāsavassa bhikkhuno nibbānaninnaṁ cittaṁ hoti nibbānapoṇaṁ nibbānapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehī’’ti (a. ni. 10.90; paṭi. ma. 2.44 atthato samānaṁ) vuttakhīṇāsavabalavasena nibbānaninnacittattā khīṇāsavova nirodhasaṅkhātassa nibbānassa upaṭṭhāne kusalo.",
  "atk-s0517a5:97": "Ārammaṇūpaṭṭhānakusalavasenātiādīsu kusalanti ñāṇaṁ. Ñāṇampi hi kusalapuggalayogato kusalaṁ yathā paṇḍitapuggalayogato ‘‘paṇḍitā dhammā’’ti (dha. sa. dukamātikā 103). Tasmā kosallavasenāti attho.",
  "atk-s0517a5:98": "207. Idāni catusaṭṭhiyā ākārehītiādi ñāṇakathāyaṁ (paṭi. ma. 1.107) vuttampi indriyakathāsambandhena idhānetvā vuttaṁ. Taṁ heṭṭhā vuttanayeneva veditabbaṁ.",
  "atk-s0517a5:99": "208. Puna samantacakkhusambandhena indriyavidhānaṁ vattukāmo na tassa addiṭṭhamidhatthi kiñcītiādimāha. Tattha samantacakkhūti sabbaññutaññāṇaṁ. Paññindriyassa vasenātiādinā pañcannaṁ indriyānaṁ aviyogitaṁ dasseti. Saddahanto paggaṇhātītiādīhi ekekindriyamūlakehi pañcahi catukkehi pañcannaṁ indriyānaṁ ninnapayogakāle vā maggakkhaṇe vā ekarasabhāvaṁ aññamaññapaccayabhāvañca dasseti. Saddahitattā paggahitantiādīhi ekekindriyamūlakehi pañcahi catukkehi pañcannaṁ indriyānaṁ nibbattikāle vā phalakāle vā ekarasabhāvaṁ aññamaññapaccayabhāvañca dasseti. Puna buddhacakkhusambandhena indriyavidhānaṁ vattukāmo yaṁ buddhacakkhūtiādimāha . Tattha buddhacakkhūti indriyaparopariyattañāṇaṁ āsayānusayañāṇañca. Buddhañāṇanti ca idaṁ tadeva dvayaṁ, sesaṁ heṭṭhā vuttatthamevāti.",
  "atk-s0517a5:100": "Indriyasamodhānavaṇṇanā niṭṭhitā.",
  "atk-s0517a5:101": "Saddhammappakāsiniyā paṭisambhidāmagga-aṭṭhakathāya",
  "atk-s0517a5:102": "Indriyakathāvaṇṇanā niṭṭhitā."
}