{
  "atk-s0502a13:0": "13. Lokavaggo",
  "atk-s0502a13:1": "1. Daharabhikkhuvatthu",
  "atk-s0502a13:2": "Hīnaṁdhammanti imaṁ dhammadesanaṁ satthā jetavane viharanto aññataraṁ daharabhikkhuṁ ārabbha kathesi.",
  "atk-s0502a13:3": "Aññataro kira thero daharabhikkhunā saddhiṁ pātova visākhāya gehaṁ agamāsi. Visākhāya gehe pañcasatānaṁ bhikkhūnaṁ dhuvayāgu niccapaññattā hoti. Thero tattha yāguṁ pivitvā daharabhikkhuṁ nisīdāpetvā sayaṁ aññaṁ gehaṁ agamāsi. Tena ca samayena visākhāya puttassa dhītā ayyikāya ṭhāne ṭhatvā bhikkhūnaṁ veyyāvaccaṁ karoti. Sā tassa daharassa udakaṁ parissāventī cāṭiyaṁ attano mukhanimittaṁ disvā hasi, daharopi taṁ oloketvā hasi. Sā taṁ hasamānaṁ disvā ‘‘chinnasīso hasatī’’ti āha. Atha naṁ daharo ‘‘tvaṁ chinnasīsā, mātāpitaropi te chinnasīsā’’ti akkosi. Sā rodamānā mahānase ayyikāya santikaṁ gantvā ‘‘kiṁ idaṁ, ammā’’ti vutte tamatthaṁ ārocesi. Sā daharassa santikaṁ āgantvā, ‘‘bhante, mā kujjhi, na etaṁ chinnakesanakhassa chinnanivāsanapārupanassa majjhe chinnakapālaṁ ādāya bhikkhāya carantassa ayyassa agaruka’’nti āha. Daharo āma, upāsike, tvaṁ mama chinnakesādibhāvaṁ jānāsi, imissā maṁ ‘‘chinnasīso’’ti katvā akkosituṁ vaṭṭissatīti. Visākhā neva daharaṁ saññāpetuṁ asakkhi, napi dārikaṁ. Tasmiṁ khaṇe thero āgantvā ‘‘kimidaṁ upāsike’’ti pucchitvā tamatthaṁ sutvā daharaṁ ovadanto āha – ‘‘apehi, āvuso, nāyaṁ chinnakesanakhavatthassa majjhe chinnakapālaṁ ādāya bhikkhāya carantassa akkoso, tuṇhī hohī’’ti. Āma, bhante, kiṁ tumhe attano upaṭṭhāyikaṁ atajjetvā maṁ tajjetha, maṁ ‘‘chinnasīso’’ti akkosituṁ vaṭṭissatīti. Tasmiṁ khaṇe satthā āgantvā ‘‘kiṁ ida’’nti pucchi. Visākhā ādito paṭṭhāya taṁ pavattiṁ ārocesi. Satthā tassa daharassa sotāpattiphalūpanissayaṁ disvā ‘‘mayā imaṁ daharaṁ anuvattituṁ vaṭṭatī’’ti cintetvā visākhaṁ āha – ‘‘kiṁ pana visākhe tava dārikāya chinnakesādimattakeneva mama sāvake chinnasīse katvā akkosituṁ vaṭṭatī’’ti? Daharo tāvadeva uṭṭhāya añjaliṁ paggahetvā , ‘‘bhante, etaṁ pañhaṁ tumheva suṭṭhu jānātha, amhākaṁ upajjhāyo ca upāsikā ca suṭṭhu na jānantī’’ti āha. Satthā daharassa attano anukulabhāvaṁ ñatvā ‘‘kāmaguṇaṁ ārabbha hasanabhāvo nāma hīno dhammo, hīnañca nāma dhammaṁ sevituṁ pamādena saddhiṁ saṁvasituṁ na vaṭṭatī’’ti vatvā imaṁ gāthamāha –",
  "atk-s0502a13:4": "167.",
  "atk-s0502a13:5": " ‘‘Hīnaṁ dhammaṁ na seveyya, pamādena na saṁvase;",
  "atk-s0502a13:6": "Micchādiṭṭhiṁ na seveyya, na siyā lokavaḍḍhano’’ti.",
  "atk-s0502a13:7": "Tattha hīnaṁ dhammanti pañcakāmaguṇaṁ dhammaṁ. So hi hīno dhammo na antamaso oṭṭhagoṇādīhipi paṭisevitabbo. Hīnesu ca nirayādīsu ṭhānesu nibbattāpetīti hīno nāma, taṁ na seveyya. Pamādenāti sativossaggalakkhaṇena pamādenāpi na saṁvase. Na seveyyāti micchādiṭṭhimpi na gaṇheyya. Lokavaḍḍhanoti yo hi evaṁ karoti, so lokavaḍḍhano nāma hoti. Tasmā evaṁ akaraṇena na siyā lokavaḍḍhanoti.",
  "atk-s0502a13:8": "Desanāvasāne so daharo sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:9": "Daharabhikkhuvatthu paṭhamaṁ.",
  "atk-s0502a13:10": "2. Suddhodanavatthu",
  "atk-s0502a13:11": "Uttiṭṭheti imaṁ dhammadesanaṁ satthā nigrodhārāme viharanto pitaraṁ ārabbha kathesi.",
  "atk-s0502a13:12": "Ekasmiñhi samaye satthā paṭhamagamanena kapilapuraṁ gantvā ñātīhi katapaccuggamano nigrodhārāmaṁ patvā ñātīnaṁ mānabhindanatthāya ākāse ratanacaṅkamaṁ māpetvā tattha caṅkamanto dhammaṁ desesi. Ñātī pasannacittā suddhodanamahārājānaṁ ādiṁ katvā vandiṁsu. Tasmiṁ ñātisamāgame pokkharavassaṁ vassi. Taṁ ārabbha mahājanena kathāya samuṭṭhāpitāya ‘‘na, bhikkhave, idāneva, pubbepi mayhaṁ ñātisamāgame pokkharavassaṁ vassiyevā’’ti vatvā vessantarajātakaṁ (jā. 2.22.1655 ādayo) kathesi. Dhammadesanaṁ sutvā pakkamantesu ñātīsu ekopi satthāraṁ na nimantesi. Rājāpi ‘‘mayhaṁ putto mama gehaṁ anāgantvā kahaṁ gamissatī’’ti animantetvāva agamāsi. Gantvā ca pana gehe vīsatiyā bhikkhusahassānaṁ yāguādīni paṭiyādāpetvā āsanāni paññāpesi. Punadivase satthā piṇḍāya pavisanto ‘‘kiṁ nu kho atītabuddhā pitu nagaraṁ patvā ujukameva ñātikulaṁ pavisiṁsu, udāhu paṭipāṭiyā piṇḍāya cariṁsū’’ti āvajjento ‘‘paṭipāṭiyā cariṁsū’’ti disvā paṭhamagehato paṭṭhāya piṇḍāya caranto pāyāsi. Rāhulamātā pāsādatale nisinnāva disvā taṁ pavattiṁ rañño ārocesi. Rājā sāṭakaṁ saṇṭhāpento vegena nikkhamitvā satthāraṁ vanditvā – ‘‘putta, kasmā maṁ nāsesi, ativiya te piṇḍāya carantena lajjā uppāditā, yuttaṁ nāma vo imasmiṁyeva nagare suvaṇṇasivikādīhi vicaritvā piṇḍāya carituṁ, kiṁ maṁ lajjāpesī’’ti? ‘‘Nāhaṁ taṁ, mahārāja, lajjāpemi, attano pana kulavaṁsaṁ anuvattāmī’’ti. ‘‘Kiṁ pana, tāta, piṇḍāya caritvā jīvanavaṁso mama vaṁso’’ti? ‘‘Neso, mahārāja, tava vaṁso, mama paneso vaṁso. Anekāni hi buddhasahassāni piṇḍāya caritvāva jīviṁsū’’ti vatvā dhammaṁ desento imā gāthā abhāsi –",
  "atk-s0502a13:13": "168.",
  "atk-s0502a13:14": " ‘‘Uttiṭṭhe nappamajjeyya, dhammaṁ sucaritaṁ care;",
  "atk-s0502a13:15": "Dhammacārī sukhaṁ seti, asmiṁ loke paramhi ca.",
  "atk-s0502a13:16": "169.",
  "atk-s0502a13:17": " ‘‘Dhammaṁ care sucaritaṁ, na naṁ duccaritaṁ care;",
  "atk-s0502a13:18": "Dhammacārī sukhaṁ seti, asmiṁ loke paramhi cā’’ti.",
  "atk-s0502a13:19": "Tattha uttiṭṭheti uṭṭhahitvā paresaṁ gharadvāre ṭhatvā gahetabbapiṇḍe. Nappamajjeyyāti piṇḍacārikavattañhi hāpetvā paṇītabhojanāni pariyesanto uttiṭṭhe pamajjati nāma, sapadānaṁ piṇḍāya caranto pana na pamajjati nāma. Evaṁ karonto uttiṭṭhe nappamajjeyya. Dhammanti anesanaṁ pahāya sapadānaṁ caranto tameva bhikkhācariyadhammaṁ sucaritaṁ care. Sukhaṁ setīti desanāmattametaṁ, evaṁ panetaṁ bhikkhācariyadhammaṁ caranto dhammacārī idha loke catūhi iriyāpathehi sukhaṁ viharatīti attho. Na naṁ duccaritanti vesiyādibhede agocare caranto bhikkhācariyadhammaṁ duccaritaṁ carati nāma. Evaṁ acaritvā dhammaṁ care sucaritaṁ, na naṁ duccaritaṁ care. Sesaṁ vuttatthameva.",
  "atk-s0502a13:20": "Desanāvasāne rājā sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:21": "Suddhodanavatthu dutiyaṁ.",
  "atk-s0502a13:22": "3. Pañcasatavipassakabhikkhuvatthu",
  "atk-s0502a13:23": "Yathāpubbuḷakanti imaṁ dhammadesanaṁ satthā jetavane viharanto pañcasate vipassake bhikkhū ārabbha kathesi.",
  "atk-s0502a13:24": "Te kira satthu santike kammaṭṭhānaṁ gahetvā araññaṁ pavisitvā ghaṭentā vāyamantā appavisesā ‘‘visesetvā kammaṭṭhānaṁ gahessāmā’’ti satthu santikaṁ āgacchantā antarāmagge marīcikammaṭṭhānaṁ bhāventāva āgamiṁsu . Tesaṁ vihāraṁ paviṭṭhakkhaṇeyeva devo vassi. Te tattha tattha pamukhesu ṭhatvā dhārāvegena uṭṭhahitvā bhijjante pubbaḷake disvā ‘‘ayampi attabhāvo uppajjitvā bhijjanatthena pubbuḷakasadisoyevā’’ti ārammaṇaṁ gaṇhiṁsu. Satthā gandhakuṭiyaṁ nisinnova te bhikkhū oloketvā tehi saddhiṁ kathento viya obhāsaṁ pharitvā imaṁ gāthamāha –",
  "atk-s0502a13:25": "170.",
  "atk-s0502a13:26": " ‘‘Yathā pubbuḷakaṁ passe, yathā passe marīcikaṁ;",
  "atk-s0502a13:27": "Evaṁ lokaṁ avekkhantaṁ, maccurājā na passatī’’ti.",
  "atk-s0502a13:28": "Tattha marīcikanti mayūkhaṁ. Te hi dūratova gehasaṇṭhānādivasena upaṭṭhitāpi upagacchantānaṁ agayhūpagā rittakā tucchakāva. Tasmā yathā uppajjitvā bhijjanatthena pubbuḷakaṁ rittatucchādibhāveneva passeyya, evaṁ khandhādilokaṁ avekkhantaṁ maccurājā na passatīti attho.",
  "atk-s0502a13:29": "Desanāvasāne te bhikkhū ṭhitaṭṭhāneyeva arahattaṁ pāpuṇiṁsūti.",
  "atk-s0502a13:30": "Pañcasatavipassakabhikkhuvatthu tatiyaṁ.",
  "atk-s0502a13:31": "4. Abhayarājakumāravatthu",
  "atk-s0502a13:32": "Etha passathimaṁ lokanti imaṁ dhammadesanaṁ satthā veḷuvane viharanto abhayarājakumāraṁ ārabbha kathesi.",
  "atk-s0502a13:33": "Tassa kira paccantaṁ vūpasametvā āgatassa pitā bimbisāro tussitvā ekaṁ naccagītakusalaṁ nāṭakitthiṁ datvā sattāhaṁ rajjamadāsi. So sattāhaṁ gehā bahi anikkhantova rajjasiriṁ anubhavitvā aṭṭhame divase nadītitthaṁ gantvā nhatvā uyyānaṁ pavisitvā santatimahāmatto viya tassā itthiyā naccagītaṁ passanto nisīdi. Sāpi taṅkhaṇaññeva santatimahāmattassa nāṭakitthī viya satthakavātānaṁ vasena kālamakāsi. Kumāro tassā kālakiriyāya uppannasoko ‘‘na me imaṁ sokaṁ ṭhapetvā satthāraṁ añño nibbāpetuṁ sakkhissatī’’ti satthāraṁ upasaṅkamitvā, ‘‘bhante, sokaṁ me nibbāpethā’’ti āha. Satthā taṁ samassāsetvā ‘‘tayā hi, kumāra, imissā itthiyā evameva matakāle rodantena pavattitānaṁ assūnaṁ anamatagge saṁsāre pamāṇaṁ natthī’’ti vatvā tāya desanāya sokassa tanubhāvaṁ ñatvā, ‘‘kumāra, mā soci, bālajanānaṁ saṁsīdanaṭṭhānameta’’nti vatvā imaṁ gāthamāha –",
  "atk-s0502a13:34": "171.",
  "atk-s0502a13:35": " ‘‘Etha passathimaṁ lokaṁ, cittaṁ rājarathūpamaṁ;",
  "atk-s0502a13:36": "Yattha bālā visīdanti, natthi saṅgo vijānata’’nti.",
  "atk-s0502a13:37": "Tattha te passathāti rājakumārameva sandhāyāha. Imaṁ lokanti imaṁ khandhalokādisaṅkhātaṁ attabhāvaṁ. Cittanti sattaratanādivicittaṁ rājarathaṁ viya vatthālaṅkārādicittitaṁ. Yattha bālāti yasmiṁ attabhāve bālā evaṁ visīdanti. Vijānatanti vijānantānaṁ paṇḍitānaṁ ettha rāgasaṅgādīsu ekopi saṅgo natthīti attho.",
  "atk-s0502a13:38": "Desanāvasāne rājakumāro sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:39": "Abhayarājakumāravatthu catutthaṁ.",
  "atk-s0502a13:40": "5. Sammajjanattheravatthu",
  "atk-s0502a13:41": "Yoca pubbeti imaṁ dhammadesanaṁ satthā jetavane viharanto sammajjanattheraṁ ārabbha kathesi.",
  "atk-s0502a13:42": "So kira pāto vā sāyaṁ vāti velaṁ pamāṇaṁ akatvā abhikkhaṇaṁ sammajjantova vicarati. So ekadivasaṁ sammajjaniṁ gahetvā divāṭṭhāne nisinnassa revatattherassa santikaṁ gantvā ‘‘ayaṁ mahākusīto janassa saddhādeyyaṁ bhuñjitvā āgantvā nisīdati, kiṁ nāmetassa sammajjaniṁ gahetvā ekaṁ ṭhānaṁ sammajjituṁ na vaṭṭatī’’ti āha. Thero ‘‘ovādamassa dassāmī’’ti cintetvā ehāvusoti. Kiṁ, bhanteti? Gaccha nhatvā ehīti. So tathā akāsi. Atha naṁ thero ekamantaṁ nisīdāpetvā ovadanto āha – ‘‘āvuso, bhikkhunā nāma na sabbakālaṁ sammajjantena vicarituṁ vaṭṭati, pāto eva pana sammajjitvā piṇḍāya caritvā piṇḍapātapaṭikkantena āgantvā rattiṭṭhāne vā divāṭṭhāne vā nisinnena dvattiṁsākāraṁ sajjhāyitvā attabhāve khayavayaṁ paṭṭhapetvā sāyanhe uṭṭhāya sammajjituṁ vaṭṭati, niccakālaṁ asammajjitvā attanopi nāma okāso kātabbo’’ti. So therassa ovāde ṭhatvā na cirasseva arahattaṁ pāpuṇi. Taṁ taṁ ṭhānaṁ uklāpaṁ ahosi. Atha naṁ bhikkhū āhaṁsu – ‘‘āvuso sammajjanatthera, taṁ taṁ ṭhānaṁ uklāpaṁ kasmā na sammajjasī’’ti? ‘‘Bhante, mayā pamādakāle evaṁ kataṁ, idānāmhi appamatto’’ti. Bhikkhū ‘‘ayaṁ thero aññaṁ byākarotī’’ti satthu ārocesuṁ. Satthā ‘‘āma, bhikkhave, mama putto pubbe pamādakāle sammajjanto vicari, idāni pana maggaphalasukhena vītināmento na sammajjatī’’ti vatvā imaṁ gāthamāha –",
  "atk-s0502a13:43": "172.",
  "atk-s0502a13:44": " ‘‘Yo ca pubbe pamajjitvā, pacchā so nappamajjati;",
  "atk-s0502a13:45": "Somaṁ lokaṁ pabhāseti, abbhā muttova candimā’’ti.",
  "atk-s0502a13:46": "Tassattho – yo puggalo pubbe vattapaṭivattakaraṇena vā sajjhāyādīhi vā pamajjitvā pacchā maggaphalasukhena vītināmento nappamajjati, so abbhādīhi mutto candova okāsalokaṁ maggañāṇena imaṁ khandhādilokaṁ obhāseti, ekālokaṁ karotīti.",
  "atk-s0502a13:47": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:48": "Sammajjanattheravatthu pañcamaṁ.",
  "atk-s0502a13:49": "6. Aṅgulimālattheravatthu",
  "atk-s0502a13:50": "Yassa pāpanti imaṁ dhammadesanaṁ satthā jetavane viharanto aṅgulimālattheraṁ ārabbha kathesi. Vatthu aṅgulimālasuttantavaseneva (ma. ni. 2.347 ādayo) veditabbaṁ.",
  "atk-s0502a13:51": "Thero pana satthu santike pabbajitvā arahattaṁ pāpuṇi. Atha kho āyasmā aṅgulimālo rahogato paṭisallīno vimuttisukhapaṭisaṁvedī. Tāyaṁ velāyaṁ imaṁ udānaṁ udānesi –",
  "atk-s0502a13:52": "‘‘Yo ca pubbe pamajjitvā, pacchā so nappamajjati;",
  "atk-s0502a13:53": "Somaṁ lokaṁ pabhāseti, abbhā muttova candimā’’ti. –",
  "atk-s0502a13:54": "Ādinā nayena udānaṁ udānetvā anupādisesāya nibbānadhātuyā parinibbuto. Bhikkhū ‘‘kahaṁ nu kho, āvuso, thero uppanno’’ti dhammasabhāyaṁ kathaṁ samuṭṭhāpesuṁ? Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā, ‘‘bhante, aṅgulimālattherassa nibbattaṭṭhānakathāyā’’ti vutte ‘‘parinibbuto ca, bhikkhave, mama putto’’ti. ‘‘Bhante, ettake manusse māretvā parinibbuto’’ti? ‘‘Āma, bhikkhave, so pubbe ekaṁ kalyāṇamittaṁ alabhitvā ettakaṁ pāpamakāsi, pacchā pana kalyāṇamittapaccayaṁ labhitvā appamatto ahosi. Tenassa taṁ pāpakammaṁ kusalena pihita’’nti vatvā imaṁ gāthamāha –",
  "atk-s0502a13:55": "173.",
  "atk-s0502a13:56": " ‘‘Yassa pāpaṁ kataṁ kammaṁ, kusalena pidhīyati;",
  "atk-s0502a13:57": "Somaṁ lokaṁ pabhāseti, abbhā muttova candimā’’ti.",
  "atk-s0502a13:58": "Tattha kusalenāti arahattamaggaṁ sandhāya vuttaṁ. Sesaṁ uttānatthamevāti.",
  "atk-s0502a13:59": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:60": "Aṅgulimālattheravatthu chaṭṭhaṁ.",
  "atk-s0502a13:61": "7. Pesakāradhītāvatthu",
  "atk-s0502a13:62": "Andhabhūtoti imaṁ dhammadesanaṁ satthā aggāḷave cetiye viharanto ekaṁ pesakāradhītaraṁ ārabbha kathesi.",
  "atk-s0502a13:63": "Ekadivasañhi āḷavivāsino satthari āḷaviṁ sampatte nimantetvā dānaṁ adaṁsu. Satthā bhattakiccāvasāne anumodanaṁ karonto ‘‘addhuvaṁ me jīvitaṁ, dhuvaṁ me maraṇaṁ, avassaṁ mayā maritabbameva , maraṇapariyosānaṁ me jīvitaṁ, jīvitameva aniyataṁ, maraṇaṁ niyatanti evaṁ maraṇassatiṁ bhāvetha. Yesañhi maraṇassati abhāvitā, te pacchime kāle āsīvisaṁ disvā bhītaadaṇḍapuriso viya santāsappattā bheravaravaṁ ravantā kālaṁ karonti. Yesaṁ pana maraṇassati bhāvitā, te dūratova āsīvisaṁ disvā daṇḍakena gahetvā chaḍḍetvā ṭhitapuriso viya pacchime kāle na santasanti, tasmā maraṇassati bhāvetabbā’’ti āha. Taṁ dhammadesanaṁ sutvā avasesajanā sakiccappasutāva ahesuṁ. Ekā pana soḷasavassuddesikā pesakāradhītā ‘‘aho buddhānaṁ kathā nāma acchariyā, mayā pana maraṇassatiṁ bhāvetuṁ vaṭṭatī’’ti rattindivaṁ maraṇassatimeva bhāvesi. Satthāpi tato nikkhamitvā jetavanaṁ agamāsi. Sāpi kumārikā tīṇi vassāni maraṇassatiṁ bhāvesiyeva.",
  "atk-s0502a13:64": "Athekadivasaṁ satthā paccūsasamaye lokaṁ olokento taṁ kumārikaṁ attano ñāṇajālassa antopaviṭṭhaṁ disvā ‘‘kiṁ nu kho bhavissatī’’ti upadhārento ‘‘imāya kumārikāya mama dhammadesanāya sutadivasato paṭṭhāya tīṇi vassāni maraṇassati bhāvitā, idānāhaṁ tattha gantvā imaṁ kumārikaṁ cattāro pañhe pucchitvā tāya vissajjentiyā catūsu ṭhānesu sādhukāraṁ datvā imaṁ gāthaṁ bhāsissāmi. Sā gāthāvasāne sotāpattiphale patiṭṭhahissati, taṁ nissāya mahājanassāpi sātthikā dhammadesanā bhavissatī’’ti ñatvā pañcasatabhikkhuparivāro jetavanā nikkhamitvā anupubbena aggāḷavavihāraṁ agamāsi. Āḷavivāsino ‘‘satthā āgato’’ti sutvā taṁ vihāraṁ gantvā nimantayiṁsu. Tadā sāpi kumārikā satthu āgamanaṁ sutvā ‘‘āgato kira mayhaṁ pitā, sāmi, ācariyo puṇṇacandamukho mahāgotamabuddho’’ti tuṭṭhamānasā ‘‘ito me tiṇṇaṁ saṁvaccharānaṁ matthake suvaṇṇavaṇṇo satthā diṭṭhapubbo, idānissa suvaṇṇavaṇṇaṁ sarīraṁ daṭṭhuṁ madhurojañca varadhammaṁ sotuṁ labhissāmī’’ti cintesi. Pitā panassā sālaṁ gacchanto āha – ‘‘amma, parasantako me sāṭako āropito, tassa vidatthimattaṁ aniṭṭhitaṁ, taṁ ajja niṭṭhāpessāmi, sīghaṁ me tasaraṁ vaṭṭetvā āhareyyāsī’’ti. Sā cintesi – ‘‘ahaṁ satthu dhammaṁ sotukāmā, pitā ca maṁ evaṁ āha. Kiṁ nu kho satthu dhammaṁ suṇāmi, udāhu pitu tasaraṁ vaṭṭetvā harāmī’’ti? Athassā etadahosi ‘‘pitā maṁ tasare anāhariyamāne potheyyapi pahareyyapi, tasmā tasaraṁ vaṭṭetvā tassa datvā pacchā dhammaṁ sossāmī’’ti pīṭhake nisīditvā tasaraṁ vaṭṭesi.",
  "atk-s0502a13:65": "Āḷavivāsinopi satthāraṁ parivisitvā pattaṁ gahetvā anumodanatthāya aṭṭhaṁsu. Satthā ‘‘yamahaṁ kuladhītaraṁ nissāya tiṁsayojanamaggaṁ āgato, sā ajjāpi okāsaṁ na labhati. Tāya okāse laddhe anumodanaṁ karissāmī’’ti tuṇhībhūto ahosi. Evaṁ tuṇhībhūtampi satthāraṁ sadevake loke koci kiñci vattuṁ na visahati. Sāpi kho kumārikā tasaraṁ vaṭṭetvā pacchiyaṁ ṭhapetvā pitu santikaṁ gacchamānā parisapariyante ṭhatvā satthāraṁ olokayamānāva aṭṭhāsi. Satthāpi gīvaṁ ukkhipitvā taṁ olokesi. Sā olokitākāreneva aññāsi – ‘‘satthā evarūpāya parisāya majjhe nisīditvāva maṁ olokento mamāgamanaṁ paccāsīsati, attano santikaṁ āgamanameva paccāsīsatī’’ti. Sā tasarapacchiṁ ṭhapetvā satthu santikaṁ agamāsi. Kasmā pana naṁ satthā olokesīti? Evaṁ kirassa ahosi ‘‘esā ettova gacchamānā puthujjanakālakiriyaṁ katvā aniyatagatikā bhavissati, mama santikaṁ āgantvā gacchamānā sotāpattiphalaṁ patvā niyatagatikā hutvā tusitavimāne nibbattissatī’’ti. Tassā kira taṁ divasaṁ maraṇato mutti nāma natthi. Sā olokitasaññāṇeneva satthāraṁ upasaṅkamitvā chabbaṇṇaraṁsīnaṁ antaraṁ pavisitvā vanditvā ekamantaṁ aṭṭhāsi. Tathārūpāya parisāya majjhe nisīditvā tuṇhībhūtaṁ satthāraṁ vanditvā ṭhitakkhaṇeyeva taṁ āha – ‘‘kumārike, kuto āgacchasī’’ti? ‘‘Na jānāmi, bhante’’ti. ‘‘Kattha gamissasī’’ti? ‘‘Na jānāmi, bhante’’ti. ‘‘Na jānāsī’’ti? ‘‘Jānāmi, bhante’’ti. ‘‘Jānāsī’’ti? ‘‘Na jānāmi, bhante’’ti. Iti naṁ satthā cattāro pañhe pucchi. Mahājano ujjhāyi – ‘‘ambho, passatha, ayaṁ pesakāradhītā sammāsambuddhena saddhiṁ icchiticchitaṁ kathesi, nanu nāma imāya ‘kuto āgacchasī’ti vutte ‘pesakāragehato’ti vattabbaṁ. ‘Kahaṁ gacchasī’ti vutte ‘pesakārasāla’nti vattabbaṁ siyā’’ti.",
  "atk-s0502a13:66": "Satthā mahājanaṁ nissaddaṁ katvā, ‘‘kumārike, tvaṁ kuto āgacchasī’’ti vutte ‘‘kasmā na jānāmīti vadesī’’ti pucchi. Bhante, tumhe mama pesakāragehato āgatabhāvaṁ jānātha, ‘‘kuto āgatāsī’’ti pucchantā pana ‘‘kuto āgantvā idha nibbattāsī’’ti pucchatha. Ahaṁ pana na jānāmi ‘‘kuto ca āgantvā idha nibbattāmhī’’ti. Athassā satthā ‘‘sādhu sādhu, kumārike, mayā pucchitapañhova tayā vissajjito’’ti paṭhamaṁ sādhukāraṁ datvā uttarimpi pucchi – ‘‘kattha gamissasīti puna puṭṭhā kasmā ‘na jānāmī’ti vadesī’’ti? Bhante, tumhe maṁ tasarapacchiṁ gahetvā pesakārasālaṁ gacchantiṁ jānātha, ‘‘ito gantvā kattha nibbattissasī’’ti pucchatha. Ahañca ito cutā na jānāmi ‘‘kattha gantvā nibbattissāmī’’ti. Athassā satthā ‘‘mayā pucchitapañhoyeva tayā vissajjito’’ti dutiyaṁ sādhukāraṁ datvā uttarimpi pucchi – ‘‘atha kasmā ‘na jānāsī’ti puṭṭhā ‘jānāmī’ti vadesī’’ti? ‘‘Maraṇabhāvaṁ jānāmi, bhante, tasmā evaṁ vademī’’ti. Athassā satthā ‘‘mayā pucchitapañhoyeva tayā vissajjito’’ti tatiyaṁ sādhukāraṁ datvā uttarimpi pucchi – ‘‘atha kasmā ‘jānāsī’ti puṭṭhā ‘na jānāmī’ti vadesī’’ti. Mama maraṇabhāvameva ahaṁ jānāmi, bhante, ‘‘rattindivapubbaṇhādīsu pana asukakāle nāma marissāmī’’ti na jānāmi, tasmā evaṁ vademīti. Athassā satthā ‘‘mayā pucchitapañhoyeva tayā vissajjito’’ti catutthaṁ sādhukāraṁ datvā parisaṁ āmantetvā ‘‘ettakaṁ nāma tumhe imāya kathitaṁ na jānātha, kevalaṁ ujjhāyatheva. Yesañhi paññācakkhu natthi, te andhā eva . Yesaṁ paññācakkhu atthi, te eva cakkhumanto’’ti vatvā imaṁ gāthamāha –",
  "atk-s0502a13:67": "174.",
  "atk-s0502a13:68": " ‘‘Andhabhūto ayaṁ loko, tanukettha vipassati;",
  "atk-s0502a13:69": "Sakuṇo jālamuttova, appo saggāya gacchatī’’ti.",
  "atk-s0502a13:70": "Tattha andhabhūto ayaṁ lokoti ayaṁ lokiyamahājano paññācakkhuno abhāvena andhabhūto. Tanuketthāti tanuko ettha, na bahu jano aniccādivasena vipassati. Jālamuttovāti yathā chekena sākuṇikena jālena ottharitvā gayhamānesu vaṭṭakesu kocideva jālato muccati. Sesā antojālameva pavisanti. Tathā maraṇajālena otthaṭesu sattesu bahū apāyagāmino honti, appo kocideva satto saggāya gacchati, sugatiṁ vā nibbānaṁ vā pāpuṇātīti attho.",
  "atk-s0502a13:71": "Desanāvasāne kumārikā sotāpattiphale patiṭṭhahi, mahājanassāpi sātthikā dhammadesanā ahosīti.",
  "atk-s0502a13:72": "Sāpi tasarapacchiṁ gahetvā pitu santikaṁ agamāsi, sopi nisinnakova niddāyi. Tassā asallakkhetvāva tasarapacchiṁ upanāmentiyā tasarapacchi vemakoṭiyaṁ paṭihaññitvā saddaṁ kurumānā pati. So pabujjhitvā gahitanimitteneva vemakoṭiṁ ākaḍḍhi. Vemakoṭi gantvā taṁ kumārikaṁ ure pahari, sā tattheva kālaṁ katvā tusitabhavane nibbatti. Athassā pitā taṁ olokento sakalasarīrena lohitamakkhitena patitvā mataṁ addasa. Athassa mahāsoko uppajji. So ‘‘na mama sokaṁ añño nibbāpetuṁ sakkhissatī’’ti rodanto satthu santikaṁ gantvā tamatthaṁ ārocetvā, ‘‘bhante, sokaṁ me nibbāpethā’’ti āha. Satthā taṁ samassāsetvā ‘‘mā soci, upāsaka. Anamataggasmiñhi saṁsāre tava evameva dhītu maraṇakāle paggharitaassu catunnaṁ mahāsamuddānaṁ udakato atirekatara’’nti vatvā anamataggakathaṁ kathesi . So tanubhūtasoko satthāraṁ pabbajjaṁ yācitvā laddhūpasampado na cirasseva arahattaṁ pāpuṇīti.",
  "atk-s0502a13:73": "Pesakāradhītāvatthu sattamaṁ.",
  "atk-s0502a13:74": "8. Tiṁsabhikkhuvatthu",
  "atk-s0502a13:75": "Haṁsādiccapatheti imaṁ dhammadesanaṁ satthā jetavane viharanto tiṁsa bhikkhū ārabbha kathesi.",
  "atk-s0502a13:76": "Ekasmiñhi divase tiṁsamattā disāvāsikā bhikkhū satthāraṁ upasaṅkamiṁsu. Ānandatthero satthu vattakaraṇavelāya āgantvā te bhikkhū disvā ‘‘satthārā imehi saddhiṁ paṭisanthāre kate vattaṁ karissāmī’’ti dvārakoṭṭhake aṭṭhāsi. Satthāpi tehi saddhiṁ paṭisanthāraṁ katvā tesaṁ sāraṇīyadhammaṁ kathesi. Taṁ sutvā te sabbepi arahattaṁ patvā uppatitvā ākāsena agamiṁsu. Ānandatthero tesu cirāyantesu satthāraṁ upasaṅkamitvā, ‘‘bhante, idāneva tiṁsamattā bhikkhū āgatā, te kuhi’’nti pucchi. ‘‘Gatā, ānandā’’ti. ‘‘Katarena maggena, bhante’’ti? ‘‘Ākāsenānandā’’ti. ‘‘Kiṁ pana te, bhante, khīṇāsavā’’ti? ‘‘Āmānanda, mama santike dhammaṁ sutvā arahattaṁ pattā’’ti. Tasmiṁ pana khaṇe ākāsena haṁsā āgamiṁsu. Satthā ‘‘yassa kho panānanda, cattāro iddhipādā subhāvitā, so haṁsā viya ākāsena gacchatī’’ti vatvā imaṁ gāthamāha –",
  "atk-s0502a13:77": "175.",
  "atk-s0502a13:78": " ‘‘Haṁsādiccapathe yanti, ākāse yanti iddhiyā;",
  "atk-s0502a13:79": "Nīyanti dhīrā lokamhā, jetvā māraṁ savāhini’’nti.",
  "atk-s0502a13:80": "Tassattho – ime haṁsā ādiccapathe ākāse gacchanti. Yesaṁ iddhipādā subhāvitā, tepi ākāse yanti iddhiyā. Dhīrā paṇḍitā savāhiniṁ māraṁ jetvā imamhā vaṭṭalokā nīyanti, nibbānaṁ pāpuṇantīti attho.",
  "atk-s0502a13:81": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:82": "Tiṁsabhikkhuvatthu aṭṭhamaṁ.",
  "atk-s0502a13:83": "9. Ciñcamāṇavikāvatthu",
  "atk-s0502a13:84": "Ekaṁdhammanti dhammadesanaṁ satthā jetavane viharanto ciñcamāṇavikaṁ ārabbha kathesi.",
  "atk-s0502a13:85": "Paṭhamabodhiyañhi dasabalassa puthubhūtesu sāvakesu appamāṇesu devamanussesu ariyabhūmiṁ okkantesu patthaṭe guṇasamudaye mahālābhasakkāro udapādi. Titthiyā sūriyuggamane khajjopanakasadisā ahesuṁ hatalābhasakkārā. Te antaravīthiyaṁ ṭhatvā ‘‘kiṁ samaṇo gotamova buddho, mayampi buddhā, kiṁ tasseva dinnaṁ mahapphalaṁ, amhākampi dinnaṁ mahapphalameva, amhākampi detha sakkarothā’’ti evaṁ manusse viññāpentāpi lābhasakkāraṁ alabhitvā raho sannipatitvā ‘‘kena nu kho upāyena samaṇassa gotamassa manussānaṁ antare avaṇṇaṁ uppādetvā lābhasakkāraṁ nāseyyāmā’’ti cintayiṁsu.",
  "atk-s0502a13:86": "Tadā sāvatthiyaṁ ciñcamāṇavikā nāmekā paribbājikā uttamarūpadharā sobhaggappattā devaccharā viya. Assā sarīrato rasmiyo niccharanti. Atheko kharamantī evamāha – ‘‘ciñcamāṇavikaṁ paṭicca samaṇassa gotamassa avaṇṇaṁ uppādetvā lābhasakkāraṁ nāsessāmā’’ti. Te ‘‘attheko upāyo’’ti sampaṭicchiṁsu. Atha sā titthiyārāmaṁ gantvā vanditvā aṭṭhāsi, titthiyā tāya saddhiṁ na kathesuṁ. Sā ‘‘ko nu kho me doso’’ti yāvatatiyaṁ ‘‘vandāmi, ayyā’’ti vatvā, ‘‘ayyā, ko nu kho me doso, kiṁ mayā saddhiṁ na kathethā’’ti āha. ‘‘Bhagini, samaṇaṁ gotamaṁ amhe viheṭhayantaṁ hatalābhasakkāre katvā vicarantaṁ na jānāsī’’ti? ‘‘Na jānāmi, ayyā, kiṁ panettha mayā kattabba’’nti. ‘‘Sace tvaṁ, bhagini, amhākaṁ sukhamicchasi, attānaṁ paṭicca samaṇassa gotamassa avaṇṇaṁ uppādetvā lābhasakkāraṁ nāsehī’’ti.",
  "atk-s0502a13:87": "Sā ‘‘sādhu, ayyā, mayhaṁveso bhāro, mā cintayitthā’’ti vatvā pakkamitvā itthimāyāsu kusalatāya tato paṭṭhāya sāvatthivāsīnaṁ dhammakathaṁ sutvā jetavanā nikkhamanasamaye indagopakavaṇṇaṁ paṭaṁ pārupitvā gandhamālādihatthā jetavanābhimukhī gacchati. ‘‘Imāya velāya kuhiṁ gacchasī’’ti vutte, ‘‘kiṁ tumhākaṁ mama gamanaṭṭhānenā’’ti vatvā jetavanasamīpe titthiyārāme vasitvā pātova ‘‘aggavandanaṁ vandissāmā’’ti nagarā nikkhamante upāsakajane jetavanassa antovuṭṭhā viya hutvā nagaraṁ pavisati. ‘‘Kuhiṁ vuṭṭhāsī’’ti vutte, ‘‘kiṁ tumhākaṁ mama vuṭṭhaṭṭhānenā’’ti vatvā māsaddhamāsaccayena pucchiyamānā jetavane samaṇena gotamena saddhiṁ ekagandhakuṭiyā vuṭṭhāmhīti. Puthujjanānaṁ ‘‘saccaṁ nu kho etaṁ, no’’ti kaṅkhaṁ uppādetvā temāsacatumāsaccayena pilotikāhi udaraṁ veṭhetvā gabbhinivaṇṇaṁ dassetvā upari rattapaṭaṁ pārupitvā ‘‘samaṇaṁ gotamaṁ paṭicca gabbho uppanno’’ti andhabāle saddahāpetvā aṭṭhanavamāsaccayena udare dārumaṇḍalikaṁ bandhitvā upari paṭaṁ pārupitvā hatthapādapiṭṭhiyo gohanukena koṭṭāpetvā ussade dassetvā kilantindriyā hutvā sāyanhasamaye tathāgate alaṅkatadhammāsane nisīditvā dhammaṁ desente dhammasabhaṁ gantvā tathāgatassa purato ṭhatvā, ‘‘mahāsamaṇa, mahājanassa tāva dhammaṁ desesi, madhuro te saddo, samphusitaṁ dantāvaraṇaṁ. Ahaṁ pana taṁ paṭicca gabbhaṁ labhitvā paripuṇṇagabbhā jātā, neva me sūtigharaṁ jānāsi, sappitelādīni sayaṁ akaronto upaṭṭhākānampi aññataraṁ kosalarājānaṁ vā anāthapiṇḍikaṁ vā visākhaṁ upāsikaṁ vā ‘imissā ciñcamāṇavikāya kattabbayuttakaṁ karohī’ti na vadesi, abhiramituṁyeva jānāsi, gabbhaparihāraṁ na jānāsī’’ti gūthapiṇḍaṁ gahetvā candamaṇḍalaṁ dūsetuṁ vāyamantī viya parisamajjhe tathāgataṁ akkosi. Tathāgato dhammakathaṁ ṭhapetvā sīho viya abhinadanto, ‘‘bhagini, tayā kathitassa tathabhāvaṁ vā vitathabhāvaṁ vā ahameva ca tvañca jānāmā’’ti āha. ‘‘Āma, mahāsamaṇa, tayā ca mayā ca ñātabhāvenetaṁ jāta’’nti.",
  "atk-s0502a13:88": "Tasmiṁ khaṇe sakkassa āsanaṁ uṇhākāraṁ dassesi. So āvajjamāno ‘‘ciñcamāṇavikā tathāgataṁ abhūtena akkosatī’’ti ñatvā ‘‘idaṁ vatthuṁ sodhessāmī’’ti catūhi devaputtehi saddhiṁ āgami. Devaputtā mūsikapotakā hutvā dārumaṇḍalikassa bandhanarajjuke ekappahāreneva chindiṁsu, pārutapaṭaṁ vāto ukkhipi, dārumaṇḍalikaṁ patamānaṁ tassā pādapiṭṭhiyaṁ pati , ubho aggapādā chijjiṁsu. Manussā ‘‘dhī kāḷakaṇṇi, sammāsambuddhaṁ akkosī’’ti sīse kheḷaṁ pātetvā leḍḍudaṇḍādihattā jetavanā nīhariṁsu. Athassā tathāgatassa cakkhupathaṁ atikkantakāle mahāpathavī bhijjitvā vivaramadāsi, avīcito aggijālā uṭṭhahi. Sā kuladattiyaṁ kambalaṁ pārupamānā viya gantvā avīcimhi nibbatti. Aññatitthiyānaṁ lābhasakkāro parihāyi, dasabalassa bhiyyosomattāya vaḍḍhi. Punadivase dhammasabhāyaṁ kathaṁ samuṭṭhāpesuṁ, ‘‘āvuso, ciñcamāṇavikā evaṁ uḷāraguṇaṁ aggadakkhiṇeyyaṁ sammāsambuddhaṁ abhūtena akkositvā mahāvināsaṁ pattā’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi esā maṁ abhūtena akkositvā vināsaṁ pattāyevā’’ti vatvā –",
  "atk-s0502a13:89": "‘‘Nādaṭṭhā parato dosaṁ, aṇuṁ thūlāni sabbaso;",
  "atk-s0502a13:90": "Issaro paṇaye daṇḍaṁ, sāmaṁ appaṭivekkhiyā’’ti. –",
  "atk-s0502a13:91": "Imaṁ dvādasanipāte mahāpadumajātakaṁ (jā. 1.12.106) vitthāretvā kathesi –",
  "atk-s0502a13:92": "Tadā kiresā mahāpadumakumārassa bodhisattassa mātu sapattī rañño aggamahesī hutvā mahāsattaṁ asaddhammena nimantetvā tassa manaṁ alabhitvā attanāva attani vippakāraṁ katvā gilānālayaṁ dassetvā ‘‘tava putto maṁ anicchantiṁ imaṁ vippakāraṁ pāpesī’’ti rañño ārocesi. Rājā kuddho mahāsattaṁ corapapāte khipi. Atha naṁ pabbatakucchiyaṁ adhivatthā devatā paṭiggahetvā nāgarājassa phaṇagabbhe patiṭṭhapesi. Nāgarājā taṁ nāgabhavanaṁ netvā upaḍḍharajjena sammānesi. So tattha saṁvaccharaṁ vasitvā pabbajitukāmo himavantappadesaṁ patvā pabbajitvā jhānābhiññāyo nibbattesi. Atha naṁ eko vanacarako disvā rañño ārocesi. Rājā tassa santikaṁ gantvā katapaṭisanthāro sabbaṁ taṁ pavattiṁ ñatvā mahāsattaṁ rajjena nimantetvā tena ‘‘mayhaṁ rajjena kiccaṁ natthi, tvaṁ pana dasa rājadhamme akopetvā agatigamanaṁ pahāya dhammena rajjaṁ kārehī’’ti ovadito uṭṭhāyāsanā roditvā nagaraṁ gacchanto antarāmagge amacce pucchi – ‘‘ahaṁ kaṁ nissāya evaṁ ācārasampannena puttena viyogaṁ patto’’ti? ‘‘Aggamahesiṁ nissāya, devā’’ti. Rājā taṁ uddhaṁpādaṁ gahetvā corapapāte khipāpetvā nagaraṁ pavisitvā dhammena rajjaṁ kāresi. Tadā mahāpadumakumāro satthā ahosi, mātu sapattī ciñcamāṇavikāti.",
  "atk-s0502a13:93": "Satthā imamatthaṁ pakāsetvā, ‘‘bhikkhave, ekaṁ dhammañhi saccavacanaṁ pahāya musāvāde patiṭṭhitānaṁ vissaṭṭhaparalokānaṁ akattabbapāpakammaṁ nāma natthī’’ti vatvā imaṁ gāthamāha –",
  "atk-s0502a13:94": "176.",
  "atk-s0502a13:95": " ‘‘Ekaṁ dhammaṁ atītassa, musāvādissa jantuno;",
  "atk-s0502a13:96": "Vitiṇṇaparalokassa, natthi pāpaṁ akāriya’’nti.",
  "atk-s0502a13:97": "Tattha ekaṁ dhammanti saccaṁ. Musāvādissāti yassa dasasu vacanesu ekampi saccaṁ natthi, evarūpassa musāvādino . Vitiṇṇaparalokassāti vissaṭṭhaparalokassa. Evarūpo hi manussasampattiṁ devasampattiṁ avasāne nibbānasampattinti imā tissopi sampattiyo na passati. Natthi pāpanti tassa evarūpassa idaṁ nāma pāpaṁ akattabbanti natthi.",
  "atk-s0502a13:98": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:99": "Ciñcamāṇavikāvatthu navamaṁ.",
  "atk-s0502a13:100": "10. Asadisadānavatthu",
  "atk-s0502a13:101": "Nave kadariyāti imaṁ dhammadesanaṁ satthā jetavane viharanto asadisadānaṁ ārabbha kathesi.",
  "atk-s0502a13:102": "Ekasmiñhi samaye satthā cārikaṁ caritvā pañcasatabhikkhuparivāro jetavanaṁ pāvisi. Rājā vihāraṁ gantvā satthāraṁ nimantetvā punadivase āgantukadānaṁ sajjetvā ‘‘dānaṁ me passantū’’ti nāgare pakkosi. Nāgarā āgantvā rañño dānaṁ disvā punadivase satthāraṁ nimantetvā dānaṁ sajjetvā ‘‘amhākampi dānaṁ, devo, passatū’’ti rañño pahiṇiṁsu. Rājā tesaṁ dānaṁ disvā ‘‘imehi mama dānato uttaritaraṁ kataṁ, puna dānaṁ karissāmī’’ti punadivasepi dānaṁ sajjesi. Nāgarāpi taṁ disvā punadivase sajjayiṁsu. Evaṁ neva rājā nāgare parājetuṁ sakkoti, na nāgarā rājānaṁ. Atha chaṭṭhe vāre nāgarā sataguṇaṁ sahassaguṇaṁ vaḍḍhetvā yathā na sakkā hoti ‘‘idaṁ nāma imesaṁ dāne natthī’’ti vattuṁ, evaṁ dānaṁ sajjayiṁsu. Rājā taṁ disvā ‘‘sacāhaṁ imesaṁ dānato uttaritaraṁ kātuṁ na sakkhissāmi, kiṁ me jīvitenā’’ti upāyaṁ cintento nipajji. Atha naṁ mallikā devī upasaṅkamitvā, ‘‘kasmā, mahārāja, evaṁ nipannosi, kena te indriyāni kilantāni viyā’’ti pucchi. Rājā āha – ‘‘na dāni tvaṁ, devi, jānāsī’’ti. ‘‘Na jānāmi, devā’’ti. So tassā tamatthaṁ ārocesi.",
  "atk-s0502a13:103": "Atha naṁ mallikā āha – ‘‘deva, mā cintayi, kahaṁ tayā pathavissaro rājā nāgarehi parājiyamāno diṭṭhapubbo vā sutapubbo vā, ahaṁ te dānaṁ saṁvidahissāmī’’ti. Itissa asadisadānaṁ saṁvidahitukāmatāya evaṁ vatvā, mahārāja, sālakalyāṇipadarehi pañcannaṁ bhikkhusatānaṁ anto āvaṭṭe nisīdanamaṇḍapaṁ kārehi, sesā bahiāvaṭṭe nisīdissanti. Pañca setacchattasatāni kārehi, tāni gahetvā pañcasatā hatthī pañcannaṁ bhikkhusatānaṁ matthake dhārayamānā ṭhassanti. Aṭṭha vā dasa vā rattasuvaṇṇanāvāyo kārehi, tā maṇḍapamajjhe bhavissanti. Dvinnaṁ dvinnaṁ bhikkhūnaṁ antare ekekā khattiyadhītā nisīditvā gandhe pisissati, ekekā khattiyadhītā bījanaṁ ādāya dve dve bhikkhū bījamānā ṭhassati, sesā khattiyadhītaro pise pise gandhe haritvā suvaṇṇanāvāsu pakkhipissanti, tāsu ekaccā khattiyadhītaro nīluppalakalāpe gahetvā suvaṇṇanāvāsu pakkhittagandhe āloḷetvā vāsaṁ gāhāpessanti. Nāgarānañhineva khattiyadhītaro atthi, na setacchattāni, na hatthino ca. Imehi kāraṇehi nāgarā parājissanti, evaṁ karohi, mahārājāti. Rājā ‘‘sādhu, devi, kalyāṇaṁ te kathita’’nti tāya kathitaniyāmena sabbaṁ kāresi. Ekassa pana bhikkhuno eko hatthi nappahosi. Atha rājā mallikaṁ āha – ‘‘bhadde, ekassa bhikkhuno eko hatthi nappahoti, kiṁ karissāmā’’ti. ‘‘Kiṁ, deva, pañca hatthisatāni natthī’’ti? ‘‘Atthi, devi, avasesā duṭṭhahatthino, te bhikkhū disvāva verambhavātā viya caṇḍā hontī’’ti. ‘‘Deva, ahaṁ ekassa duṭṭhahatthipotakassa chattaṁ gahetvā tiṭṭhanaṭṭhānaṁ jānāmī’’ti. ‘‘Kattha naṁ ṭhapessāmā’’ti? ‘‘Ayyassa aṅgulimālassa santike’’ti. Rājā tathā kāresi. Hatthipotako vāladhiṁ antarasatthimhi pakkhipitvā ubho kaṇṇe pātetvā akkhīni nimiletvā aṭṭhāsi. Mahājano ‘‘evarūpassa nāma caṇḍahatthino ayamākāro’’ti hatthimeva olokesi.",
  "atk-s0502a13:104": "Rājā buddhappamukhaṁ bhikkhusaṅghaṁ parivisitvā satthāraṁ vanditvā, ‘‘bhante, yaṁ imasmiṁ dānagge kappiyabhaṇḍaṁ vā akappiyabhaṇḍaṁ vā, sabbaṁ taṁ tumhākameva dammī’’ti āha . Tasmiṁ pana dāne ekadivaseneva pariccattaṁ cuddasakoṭidhanaṁ hoti. Satthu pana setacchattaṁ nisīdanapallaṅko ādhārako pādapīṭhikāti cattāri anagghāneva. Puna evarūpaṁ katvā buddhānaṁ dānaṁ nāma dātuṁ samattho nāhosi, teneva taṁ ‘‘asadisadāna’’nti paññāyi. Taṁ kira sabbabuddhānaṁ ekavāraṁ hotiyeva, sabbesaṁ pana itthīyeva saṁvidahati. Rañño pana kāḷo ca juṇho cāti dve amaccā ahesuṁ. Tesu kāḷo cintesi – ‘‘aho rājakulassa parihāni, ekadivaseneva cuddasakoṭidhanaṁ khayaṁ gacchati, ime imaṁ dānaṁ bhuñjitvā gantvā nipannā niddāyissanti, aho naṭṭhaṁ rājakula’’nti. Juṇho cintesi – ‘‘aho rañño dānaṁ sudinnaṁ. Na hi sakkā rājabhāve aṭṭhitena evarūpaṁ dānaṁ dātuṁ, sabbasattānaṁ pattiṁ adento nāma natthi, ahaṁ panidaṁ dānaṁ anumodāmī’’ti.",
  "atk-s0502a13:105": "Satthu bhattakiccāvasāne rājā anumodanatthāya pattaṁ gaṇhi. Satthā cintesi – ‘‘raññā mahoghaṁ pavattentena viya mahādānaṁ dinnaṁ, asakkhi nu kho mahājano cittaṁ pasādetuṁ, udāhu no’’ti. So tesaṁ amaccānaṁ cittācāraṁ ñatvā ‘‘sace rañño dānānucchavikaṁ anumodanaṁ karissāmi, kāḷassa muddhā sattadhā phalissati, juṇho sotāpattiphale patiṭṭhahissatī’’ti ñatvā kāḷe anukampaṁ paṭicca evarūpaṁ dānaṁ datvā ṭhitassa rañño catuppadikaṁ gāthameva vatvā uṭṭhāyāsanā vihāraṁ gato. Bhikkhū aṅgulimālaṁ pucchiṁsu – ‘‘na kiṁ nu kho, āvuso, duṭṭhahatthiṁ chattaṁ dhāretvā ṭhitaṁ disvā bhāyī’’ti? ‘‘Na bhāyiṁ, āvuso’’ti. Te satthāraṁ upasaṅkamitvā āhaṁsu – ‘‘aṅgulimālo, bhante, aññaṁ byākarosī’’ti. Satthā ‘‘na, bhikkhave , aṅgulimālo bhāyati. Khīṇāsavausabhānañhi antare jeṭṭhakausabhā mama puttasadisā bhikkhū na bhāyantī’’ti vatvā brāhmaṇavagge imaṁ gāthamāha –",
  "atk-s0502a13:106": "‘‘Usabhaṁ pavaraṁ vīraṁ, mahesiṁ vijitāvinaṁ;",
  "atk-s0502a13:107": "Anejaṁ nhātakaṁ buddhaṁ, tamahaṁ brūmi brāhmaṇa’’nti. (dha. pa. 422; su. ni. 651);",
  "atk-s0502a13:108": "Rājāpi domanassappatto ‘‘evarūpāya nāma parisāya dānaṁ datvā ṭhitassa mayhaṁ anucchavikaṁ anumodanaṁ akatvā gāthameva vatvā satthā uṭṭhāyāsanā gato. Mayā satthu anucchavikaṁ dānaṁ akatvā ananucchavikaṁ kataṁ bhavissati , kappiyabhaṇḍaṁ adatvā akappiyabhaṇḍaṁ vā dinnaṁ bhavissati, satthārā me kupitena bhavitabbaṁ. Evañhi asadisadānaṁ nāma, dānānurūpaṁ anumodanaṁ kātuṁ vaṭṭatī’’ti vihāraṁ gantvā satthāraṁ vanditvā etadavoca – ‘‘kiṁ nu kho me, bhante, dātabbayuttakaṁ dānaṁ na dinnaṁ, udāhu dānānurūpaṁ kappiyabhaṇḍaṁ adatvā akappiyabhaṇḍameva dinna’’nti. ‘‘Kimetaṁ , mahārājā’’ti? ‘‘Na me tumhehi dānānucchavikā anumodanā katā’’ti? ‘‘Mahārāja, anucchavikameva te dānaṁ dinnaṁ. Etañhi asadisadānaṁ nāma, ekassa buddhassa ekavārameva sakkā dātuṁ, puna evarūpaṁ nāma dānaṁ duddada’’nti. ‘‘Atha kasmā, bhante, me dānānurūpaṁ anumodanaṁ na karitthā’’ti? ‘‘Parisāya asuddhattā, mahārājā’’ti. ‘‘Ko nu kho, bhante, parisāya doso’’ti? Athassa satthā dvinnampi amaccānaṁ cittācāraṁ ārocetvā kāḷe anukampaṁ paṭicca anumodanāya akatabhāvaṁ ācikkhi. Rājā ‘‘saccaṁ kira te, kāḷa, evaṁ cintita’’nti pucchitvā ‘‘sacca’’nti vutte ‘‘tava santakaṁ aggahetvā mama puttadārehi saddhiṁ mayi attano santakaṁ dente tuyhaṁ kā pīḷā. Gaccha, bho, yaṁ te mayā dinnaṁ, taṁ dinnameva hotu, raṭṭhato pana me nikkhamā’’ti taṁ raṭṭhā nīharitvā juṇhaṁ pakkosāpetvā ‘‘saccaṁ kira te evaṁ cintita’’nti pucchitvā ‘‘sacca’’nti vutte, ‘‘sādhu, mātula, pasannosmi, tvaṁ mama parijanaṁ gahetvā mayā dinnaniyāmeneva satta divasāni dānaṁ dehī’’ti sattāhaṁ rajjaṁ niyyādetvā satthāraṁ āha – ‘‘passatha, bhante, bālassa karaṇaṁ, mayā evaṁ dinnadāne pahāramadāsī’’ti. Satthā ‘‘āma, mahārāja, bālā nāma parassa dānaṁ anabhinanditvā duggatiparāyaṇā honti, dhīrā pana paresampi dānaṁ anumoditvā saggaparāyaṇā eva hontī’’ti vatvā imaṁ gāthamāha –",
  "atk-s0502a13:109": "177.",
  "atk-s0502a13:110": " ‘‘Na ve kadariyā devalokaṁ vajanti, bālā have nappasaṁsanti dānaṁ;",
  "atk-s0502a13:111": "Dhīro ca dānaṁ anumodamāno, teneva so hoti sukhī paratthā’’ti.",
  "atk-s0502a13:112": "Tattha kadariyāti thaddhamaccharino. Bālāti idhalokaparalokaṁ ajānanakā. Dhīroti paṇḍito. Sukhī paratthāti teneva so dānānumodanapuññena paraloke dibbasampattiṁ anubhavamāno sukhī hotīti.",
  "atk-s0502a13:113": "Desanāvasāne juṇho sotāpattiphale patiṭṭhahi, sampattaparisāyapi sātthikā dhammadesanā ahosi, juṇhopi sotāpanno hutvā sattāhaṁ raññā dinnaniyāmeneva dānaṁ adāsīti.",
  "atk-s0502a13:114": "Asadisadānavatthu dasamaṁ.",
  "atk-s0502a13:115": "11. Anāthapiṇḍakaputtakālavatthu",
  "atk-s0502a13:116": "Pathabyā ekarajjenāti imaṁ dhammadesanaṁ satthā jetavane viharanto kālaṁ nāma anāthapiṇḍikassa puttaṁ ārabbha kathesi.",
  "atk-s0502a13:117": "So kira tathāvidhassa saddhāsampannassa seṭṭhino putto hutvā neva satthu santikaṁ gantuṁ, na gehaṁ āgatakāle daṭṭhuṁ, na dhammaṁ sotuṁ, na saṅghassa veyyāvaccaṁ kātuṁ icchati. Pitarā ‘‘mā evaṁ, tāta, karī’’ti vuttopi tassa vacanaṁ na suṇāti. Athassa pitā cintesi – ‘‘ayaṁ evarūpaṁ diṭṭhiṁ gahetvā vicaranto avīciparāyaṇo bhavissati, na kho panetaṁ patirūpaṁ, yaṁ mayi passante mama putto nirayaṁ gaccheyya. Imasmiṁ kho pana loke dhanadānena abhijjanakasatto nāma natthi, dhanena naṁ bhindissāmī’’ti. Atha naṁ āha – ‘‘tāta, uposathiko hutvā vihāraṁ gantvā dhammaṁ sutvā ehi, kahāpaṇasataṁ te dassāmī’’ti. Dassatha, tātāti. Dassāmi, puttāti. So yāvatatiyaṁ paṭiññaṁ gahetvā uposathiko hutvā vihāraṁ agamāsi. Dhammassavanena panassa kiccaṁ natthi, yathāphāsukaṭṭhāne sayitvā pātova gehaṁ agamāsi. Athassa pitā ‘‘putto me uposathiko ahosi, sīghamassa yāguādīni āharathā’’ti vatvā dāpesi. So ‘‘kahāpaṇe aggahetvā na bhuñjissāmī’’ti āhaṭāhaṭaṁ paṭikkhipi. Athassa pitā pīḷaṁ asahanto kahāpaṇabhaṇḍaṁ dāpesi. So taṁ hatthena gahetvāva āhāraṁ paribhuñji.",
  "atk-s0502a13:118": "Atha naṁ punadivase seṭṭhi, ‘‘tāta, kahāpaṇasahassaṁ te dassāmi, satthu purato ṭhatvā ekaṁ dhammapadaṁ uggaṇhitvā āgaccheyyāsī’’ti pesesi. Sopi vihāraṁ gantvā satthu purato ṭhatvāva ekameva padaṁ uggaṇhitvā palāyitukāmo ahosi. Athassa satthā asallakkhaṇākāraṁ akāsi. So taṁ padaṁ asallakkhetvā uparipadaṁ uggaṇhissāmīti ṭhatvā assosiyeva . Uggaṇhissāmīti suṇantova kira sakkaccaṁ suṇāti nāma. Evañca kira suṇantānaṁ dhammo sotāpattimaggādayo deti. Sopi uggaṇhissāmīti suṇāti, satthāpissa asallakkhaṇākāraṁ karoti. So ‘‘uparipadaṁ uggaṇhissāmī’’ti ṭhatvā suṇantova sotāpattiphale patiṭṭhāsi.",
  "atk-s0502a13:119": "So punadivase buddhappamukhena bhikkhusaṅghena saddhiṁyeva sāvatthiṁ pāvisi. Mahāseṭṭhi taṁ disvā ‘‘ajja mama puttassa ākāro ruccatī’’ti cintesi. Tassapi etadahosi – ‘‘aho vata me pitā ajja satthu santike kahāpaṇe na dadeyya, kahāpaṇakāraṇā mayhaṁ uposathikabhāvaṁ paṭicchādeyyā’’ti. Satthā panassa hiyyova kahāpaṇassa kāraṇā uposathikabhāvaṁ aññāsi. Mahāseṭṭhi, buddhappamukhassa bhikkhusaṅghassa yāguṁ dāpetvā puttassapi dāpesi. So nisīditvā tuṇhībhūtova yāguṁ pivi, khādanīyaṁ khādi, bhattaṁ bhuñji. Mahāseṭṭhi satthu bhattakiccāvasāne puttassa purato sahassabhaṇḍikaṁ ṭhapāpetvā, ‘‘tāta, mayā te ‘sahassaṁ dassāmī’ti vatvā uposathaṁ samādāpetvā vihāraṁ pahito. Idaṁ te sahassa’’nti āha. So satthu purato kahāpaṇe diyyamāne disvā lajjanto ‘‘alaṁ me kahāpaṇehī’’ti vatvā, ‘‘gaṇha, tātā’’ti vuccamānopi na gaṇhi. Athassa pitā satthāraṁ vanditvā, ‘‘bhante, ajja me puttassa ākāro ruccatī’’ti vatvā ‘‘kiṁ, mahāseṭṭhī’’ti vutte ‘‘mayā esa purimadivase ‘kahāpaṇasataṁ te dassāmī’ti vatvā vihāraṁ pesito. Punadivase kahāpaṇe aggahetvā bhuñjituṁ na icchi, ajja pana diyyamānepi kahāpaṇe na icchatī’’ti āha. Satthā ‘‘āma, mahāseṭṭhi, ajja tava puttassa cakkavattisampattitopi devalokabrahmalokasampattīhipi sotāpattiphalameva vara’’nti vatvā imaṁ gāthamāha –",
  "atk-s0502a13:120": "178.",
  "atk-s0502a13:121": " ‘‘Pathabyā ekarajjena, saggassa gamanena vā;",
  "atk-s0502a13:122": "Sabbalokādhipaccena, sotāpattiphalaṁ vara’’nti.",
  "atk-s0502a13:123": "Tattha pathabyā ekarajjenāti cakkavattirajjena. Saggassa gamanena vāti chabbīsatividhassa saggassa adhigamanena. Sabbalokādhipaccenāti na ekasmiṁ ettake loke nāgasupaṇṇavemānikapetehi saddhiṁ, sabbasmiṁ loke ādhipaccena. Sotāpattiphalaṁ varanti yasmā ettake ṭhāne rajjaṁ kāretvāpi nirayādīhi amuttova hoti, sotāpanno pana pihitāpāyadvāro hutvā sabbadubbalopi aṭṭhame bhave na nibbattati, tasmā sotāpattiphalameva varaṁ uttamanti attho.",
  "atk-s0502a13:124": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:125": "Anāthapiṇḍakaputtakālavatthu ekādasamaṁ.",
  "atk-s0502a13:126": "Lokavaggavaṇṇanā niṭṭhitā.",
  "atk-s0502a13:127": "Terasamo vaggo."
}