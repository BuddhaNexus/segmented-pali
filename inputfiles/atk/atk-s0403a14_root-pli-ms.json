{
  "atk-s0403a14:0": "(15) 5. Tikaṇḍakīvaggo",
  "atk-s0403a14:1": "1. Avajānātisuttavaṇṇanā",
  "atk-s0403a14:2": "141. Pañcamassa paṭhame saṁvāsenāti ekatovāsena. Ādeyyamukhoti ādiyanamukho, gahaṇamukhoti attho. Tamenaṁ datvā avajānātīti ‘‘ayaṁ dinnaṁ paṭiggahetumeva jānātī’’ti evaṁ avamaññati. Tamenaṁ saṁvāsena avajānātīti appamattake kismiñcideva kujjhitvā ‘‘jānāmahaṁ tayā katakammaṁ, ettakaṁ addhānaṁ ahaṁ kiṁ karonto vasiṁ, nanu tuyhameva katākataṁ vīmaṁsanto’’tiādīni vattā hoti. Atha itaro ‘‘addhā koci mayhaṁ doso bhavissatī’’ti kiñci paṭippharituṁ na sakkoti. Taṁ khippaññeva adhimuccitā hotīti taṁ vaṇṇaṁ vā avaṇṇaṁ vā sīghameva saddahati. Saddahanaṭṭhena hi ādānena esa ādiyanamukhoti vutto. Ādheyyamukhoti pāḷiyā pana ṭhapitamukhoti attho. Magge khaṭaāvāṭo viya āgatāgataṁ udakaṁ vaṇṇaṁ vā avaṇṇaṁ vā saddahanavasena sampaṭicchituṁ ṭhapitamukhoti vuttaṁ hoti.",
  "atk-s0403a14:3": "Ittarasaddhoti parittakasaddho. Kusalākusale dhamme na jānātītiādīsu kusale dhamme ‘‘ime kusalā’’ti na jānāti, akusale dhamme ‘‘ime akusalā’’ti na jānāti. Tathā sāvajje sadosadhamme ‘‘ime sāvajjā’’ti, anavajje ca niddosadhamme ‘‘ime anavajjā’’ti, hīne hīnāti, paṇīte paṇītāti. Kaṇhasukkasappaṭibhāgeti ‘‘ime kaṇhā sukke paṭibāhetvā ṭhitattā sappaṭibhāgā nāma, ime ca sukkā kaṇhe paṭibāhitvā ṭhitattā sappaṭibhāgā’’ti na jānāti.",
  "atk-s0403a14:4": "2. Ārabhatisuttavaṇṇanā",
  "atk-s0403a14:5": "142. Dutiye ārabhati ca vippaṭisārī ca hotīti āpattivītikkamanavasena ārabhati ceva, tappaccayā ca vippaṭisārī hoti. Cetovimuttiṁ paññāvimuttinti arahattasamādhiñceva arahattaphalañāṇañca. Nappajānātīti anadhigatattā na jānāti. Ārabhati na vippaṭisārī hotīti āpattiṁ āpajjati, vuṭṭhitattā pana na vippaṭisārī hoti. Nārabhati vippaṭisārī hotīti sakiṁ āpattiṁ āpajjitvā tato vuṭṭhāya pacchā kiñcāpi nāpajjati, vippaṭisāraṁ pana vinodetuṁ na sakkoti. Nārabhati na vippaṭisārī hotīti na ceva āpattiṁ āpajjati, na ca vippaṭisārī hoti. Tañca cetovimuttiṁ…pe… nirujjhantīti arahattaṁ pana appatto hoti. Pañcamanayena khīṇāsavo kathito.",
  "atk-s0403a14:6": "Ārambhajāti āpattivītikkamasambhavā. Vippaṭisārajāti vippaṭisārato jātā. Pavaḍḍhantīti punappunaṁ uppajjanena vaḍḍhanti. Ārambhaje āsave pahāyāti vītikkamasambhave āsave āpattidesanāya vā āpattivuṭṭhānena vā pajahitvā. Paṭivinodetvāti suddhante ṭhitabhāvapaccavekkhaṇena nīharitvā. Cittaṁ paññañca bhāvetūti vipassanācittañca taṁsampayuttaṁ paññañca bhāvetu. Sesaṁ iminā upāyeneva veditabbanti.",
  "atk-s0403a14:7": "3. Sārandadasuttavaṇṇanā",
  "atk-s0403a14:8": "143. Tatiye kāmādhimuttānanti vatthukāmakilesakāmesu adhimuttānaṁ. Dhammānudhammappaṭipannoti navalokuttaradhammatthāya sahasīlakaṁ pubbabhāgappaṭipadaṁ paṭipanno paṭipattipūrako puggalo dullabho lokasmiṁ.",
  "atk-s0403a14:9": "4. Tikaṇḍakīsuttavaṇṇanā",
  "atk-s0403a14:10": "144. Catutthe appaṭikūleti appaṭikūlārammaṇe. Paṭikūlasaññīti paṭikūlanti evaṁsaññī. Esa nayo sabbattha. Kathaṁ panāyaṁ evaṁ viharatīti? Iṭṭhasmiṁ vatthusmiṁ pana asubhāya vā pharati, aniccato vā upasaṁharati. Evaṁ tāva appaṭikūle paṭikūlasaññī viharati. Aniṭṭhasmiṁ vatthusmiṁ mettāya vā pharati, dhātuto vā upasaṁharati. Evaṁ paṭikūle appaṭikūlasaññī viharati. Ubhayasmiṁ pana purimanayassa ca pacchimanayassa ca vasena tatiyacatutthavārā vuttā, chaḷaṅgupekkhāvasena pañcamo. Chaḷaṅgupekkhā cesā khīṇāsavassa upekkhāsadisā, na pana khīṇāsavupekkhā. Tattha upekkhako vihareyyāti majjhattabhāve ṭhito vihareyya. Kvacanīti kismiñci ārammaṇe. Katthacīti kismiñci padese. Kiñcanati koci appamattakopi. Iti imasmiṁ sutte pañcasu ṭhānesu vipassanāva kathitā. Taṁ āraddhavipassako bhikkhu kātuṁ sakkoti, ñāṇavā paññuttaro bahussutasamaṇopi kātuṁ sakkoti. Sotāpannasakadāgāmianāgāmino kātuṁ sakkontiyeva, khīṇāsave vattabbameva natthīti. Pañcamaṁ uttānameva.",
  "atk-s0403a14:11": "6. Mittasuttavaṇṇanā",
  "atk-s0403a14:12": "146. Chaṭṭhe kammantaṁ kāretīti khettādikammantaṁ kāreti. Adhikaraṇaṁ ādiyatīti cattāri adhikaraṇāni ādiyati. Pāmokkhesu bhikkhūsūti disāpāmokkhesu bhikkhūsu. Paṭiviruddhohotīti paccanīkaggāhitāya viruddho hoti. Anavatthacārikanti anavatthānacārikaṁ.",
  "atk-s0403a14:13": "7. Asappurisadānasuttavaṇṇanā",
  "atk-s0403a14:14": "147. Sattame asakkaccaṁ detīti na sakkaritvā suciṁ katvā deti. Acittīkatvā detīti acittīkārena agāravavasena deti. Apaviddhaṁ detīti na nirantaraṁ deti, atha vā chaḍḍetukāmo viya deti. Anāgamanadiṭṭhiko detīti katassa nāma phalaṁ āgamissatīti na evaṁ āgamanadiṭṭhiṁ na uppādetvā deti.",
  "atk-s0403a14:15": "Sukkapakkhe cittīkatvā detīti deyyadhamme ca dakkhiṇeyyesu ca cittīkāraṁ upaṭṭhapetvā deti. Tattha deyyadhammaṁ paṇītaṁ ojavantaṁ katvā dento deyyadhamme cittīkāraṁ upaṭṭhapeti nāma. Puggalaṁ vicinitvā dento dakkhiṇeyyesu cittīkāraṁ upaṭṭhapeti nāma. Sahatthā detīti āṇattiyā parahatthena adatvā ‘‘anamatagge saṁsāre vicarantena me hatthapādānaṁ aladdhakālassa pamāṇaṁ nāma natthi, vaṭṭamokkhaṁ bhavanissaraṇaṁ karissāmī’’ti sahattheneva deti. Āgamanadiṭṭhikoti ‘‘anāgatabhavassa paccayo bhavissatī’’ti kammañca vipākañca saddahitvā detīti.",
  "atk-s0403a14:16": "8. Sappurisadānasuttavaṇṇanā",
  "atk-s0403a14:17": "148. Aṭṭhame saddhāyāti dānañca dānaphalañca saddahitvā. Kālenāti yuttappattakālena. Anaggahitacittoti aggahitacitto muttacāgo hutvā. Anupahaccāti anupaghātetvā guṇe amakkhetvā. Kālāgatā cassa atthā pacurā hontīti atthā āgacchamānā vayovuḍḍhakāle anāgantvā yuttappattakāle paṭhamavayasmiṁyeva āgacchanti ceva bahū ca honti.",
  "atk-s0403a14:18": "9. Paṭhamasamayavimuttasuttavaṇṇanā",
  "atk-s0403a14:19": "149. Navame samayavimuttassāti appitappitakkhaṇeyeva vikkhambhitehi kilesehi vimuttattā samayavimuttisaṅkhātāya lokiyavimuttiyā vimuttacittassa. Dasamaṁ uttānatthameva.",
  "atk-s0403a14:20": "Tikaṇḍakīvaggo pañcamo.",
  "atk-s0403a14:21": "Tatiyapaṇṇāsakaṁ niṭṭhitaṁ.",
  "atk-s0403a14:22": "4. Catutthapaṇṇāsakaṁ"
}