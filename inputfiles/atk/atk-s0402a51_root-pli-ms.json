{
  "atk-s0402a51:0": "(16) 1. Indriyavaggo",
  "atk-s0402a51:1": "1. Indriyasuttādivaṇṇanā",
  "atk-s0402a51:2": "151. Catutthassa paṭhame saddhādhurena indaṭṭhaṁ karotīti saddhindriyaṁ. Sesesupi eseva nayo. Dutiye assaddhiye akampanaṭṭhena saddhābalaṁ. Sesesupi eseva nayo. Tatiye anavajjabalanti niddosabalaṁ. Saṅgahabalanti saṅgaṇhitabbayuttakānaṁ saṅgaṇhanabalaṁ. Catutthapañcamāni uttānāneva.",
  "atk-s0402a51:3": "6. Kappasuttavaṇṇanā",
  "atk-s0402a51:4": "156. Chaṭṭhe saṁvaṭṭatīti ettha tayo saṁvaṭṭā āposaṁvaṭṭo, tejosaṁvaṭṭo, vāyosaṁvaṭṭoti. Tisso saṁvaṭṭasīmā ābhassarā, subhakiṇhā, vehapphalāti. Yadā kappo tejena saṁvaṭṭati, ābhassarato heṭṭhā agginā ḍayhati. Yadā āpena saṁvaṭṭati, subhakiṇhato heṭṭhā udakena vilīyati. Yadā vātena saṁvaṭṭati, vehapphalato heṭṭhā vātena viddhaṁsati. Vitthārato pana sadāpi ekaṁ buddhakkhettaṁ vinassati. Ayamettha saṅkhepo, vitthārakathā pana visuddhimagge (visuddhi. 2.403-404 ādayo) vuttanayeneva veditabbā.",
  "atk-s0402a51:5": "7. Rogasuttavaṇṇanā",
  "atk-s0402a51:6": "157. Sattame vighātavāti mahicchāpaccayena vighātena dukkhena samannāgato. Asantuṭṭhoti catūsu paccayesu tīhi santosehi asantuṭṭho. Anavaññappaṭilābhāyāti parehi anavajānanassa paṭilābhatthāya. Lābhasakkārasilokappaṭilābhāyāti susaṅkhatacatupaccayasaṅkhātassa lābhasakkārassa ceva vaṇṇabhaṇanasaṅkhātassa silokassa ca paṭilābhatthāya. Saṅkhāya kulāni upasaṅkamatīti ‘‘iti maṁ ete jānissantī’’ti jānanatthāya kulāni upasaṅkamati. Sesapadesupi eseva nayo.",
  "atk-s0402a51:7": "8. Parihānisuttavaṇṇanā",
  "atk-s0402a51:8": "158. Aṭṭhame gambhīresūti atthagambhīresu. Ṭhānāṭhānesūti kāraṇākāraṇesu. Na kamatīti nāvagāhati nappavattati. Paññācakkhūti ettha uggahaparipucchāpaññāpi vaṭṭati, sammasanappaṭivedhapaññāpi vaṭṭatiyeva.",
  "atk-s0402a51:9": "9. Bhikkhunīsuttavaṇṇanā",
  "atk-s0402a51:10": "159. Navame ehi tvanti there paṭibaddhacittā taṁ pahiṇituṁ evamāha. Sasīsaṁ pārupitvāti saha sīsena kāyaṁ pārupitvā. Mañcake nipajjīti vegena mañcakaṁ paññāpetvā tattha nipajji. Etadavocāti tassākāraṁ sallakkhetvā lobhappahānatthāya saṇheneva asubhakathaṁ kathetuṁ etaṁ avoca. Āhārasambhūtoti āhārena sambhūto āhāraṁ nissāya vaḍḍhito. Āhāraṁ nissāya āhāraṁ pajahatīti paccuppannaṁ kabaḷīkārāhāraṁ nissāya taṁ evaṁ yoniso sevamāno pubbakammasaṅkhātaṁ āhāraṁ pajahati. Paccuppannepi pana kabaḷīkārāhāre nikantitaṇhā pajahitabbā.",
  "atk-s0402a51:11": "Taṇhaṁ pajahatīti idāni evaṁ pavattaṁ paccuppannataṇhaṁ nissāya vaṭṭamūlikaṁ pubbataṇhaṁ pajahati. Ayaṁ pana paccuppannataṇhā kusalā akusalāti? Akusalā. Sevitabbā na sevitabbāti? Sevitabbā. Paṭisandhiṁ ākaḍḍhati nākaḍḍhatīti? Nākaḍḍhati. Etissāpi pana paccuppannāya sevitabbataṇhāya nikanti pajahitabbāyeva. So hi nāma āyasmā āsavānaṁ khayā upasampajja viharissati, kimaṅgaṁ panāhanti ettha kimaṅgaṁ panāti kāraṇaparivitakkanametaṁ. Idaṁ vuttaṁ hoti – so āyasmā arahattaphalaṁ sacchikatvā viharissati, ahaṁ kena kāraṇena na sacchikatvā viharissāmi. Sopi hi āyasmā sammāsambuddhasseva putto, ahampi sammāsambuddhasseva putto, mayhampetaṁ uppajjissatīti. Mānaṁ nissāyāti idaṁ evaṁ uppannasevitabbamānaṁ nissāya. Mānaṁpajahatīti vaṭṭamūlakaṁ pubbamānaṁ pajahati. Yaṁ nissāya panesa taṁ pajahati, sopi taṇhā viya akusalo ceva sevitabbo ca, no ca paṭisandhiṁ ākaḍḍhati. Nikanti pana tasmimpi pajahitabbāva.",
  "atk-s0402a51:12": "Setughātovutto bhagavatāti padaghāto paccayaghāto buddhena bhagavatā kathito. Iti imehi catūhi aṅgehi there desanaṁ vinivaṭṭente tassā bhikkhuniyā theraṁ ārabbha uppanno chandarāgo apagañchi. Sāpi theraṁ khamāpetuṁ accayaṁ desesi, theropissā paṭiggaṇhi. Taṁ dassetuṁ atha kho sā bhikkhunītiādi vuttaṁ.",
  "atk-s0402a51:13": "10. Sugatavinayasuttavaṇṇanā",
  "atk-s0402a51:14": "160. Dasame duggahitanti uppaṭipāṭiyā gahitaṁ. Pariyāpuṇantīti vaḷañjenti kathenti. Padabyañjanehīti ettha padameva atthassa byañjanato byañjananti vuttaṁ. Dunnikkhittassāti duṭṭhu nikkhittassa uppaṭipāṭiyā ṭhapitassa. Atthopi dunnayo hotīti aṭṭhakathā nīharitvā kathetuṁ na sakkā hoti. Chinnamūlakoti mūlabhūtānaṁ bhikkhūnaṁ upacchinnattā chinnamūlako. Appaṭisaraṇoti appatiṭṭho. Bāhulikāti paccayabāhullāya paṭipannā. Sāthalikāti tisso sikkhā sithilaggahaṇena gaṇhanakā. Okkamanepubbaṅgamāti pañca nīvaraṇāni avagamanato okkamananti vuccanti, tattha pubbaṅgamāti attho. Paviveketi tividhe viveke. Nikkhittadhurāti nibbīriyā. Iminā nayena pana sabbattha attho veditabbo.",
  "atk-s0402a51:15": "Indriyavaggo paṭhamo."
}