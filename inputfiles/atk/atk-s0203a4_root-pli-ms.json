{
  "atk-s0203a4:0": "5. Saḷāyatanavaggo",
  "atk-s0203a4:1": "1. Anāthapiṇḍikovādasuttavaṇṇanā",
  "atk-s0203a4:2": "383.Evaṁme sutanti anāthapiṇḍikovādasuttaṁ. Tattha bāḷhagilānoti adhimattagilāno maraṇaseyyaṁ upagato. Āmantesīti gahapatissa kira yāva pādā vahiṁsu, tāva divase sakiṁ vā dvikkhattuṁ vā tikkhattuṁ vā buddhupaṭṭhānaṁ akhaṇḍaṁ akāsi. Yattakañcassa satthu upaṭṭhānaṁ ahosi, tattakaṁyeva mahātherānaṁ. So ajja gamanapādassa pacchinnattā anuṭṭhānaseyyaṁ upagato sāsanaṁ pesetukāmo aññataraṁ purisaṁ āmantesi. Tenupasaṅkamīti bhagavantaṁ āpucchitvā sūriyatthaṅgamanavelāya upasaṅkami.",
  "atk-s0203a4:3": "384.Paṭikkamantīti osakkanti, tanukā bhavanti. Abhikkamantīti abhivaḍḍhanti ottharanti, balavatiyo honti.",
  "atk-s0203a4:4": "Abhikkamosānaṁ paññāyati no paṭikkamoti yasmiñhi samaye māraṇantikā vedanā uppajjati, uparivāte jalitaggi viya hoti, yāva usmā na pariyādiyati, tāva mahatāpi upakkamena na sakkā vūpasametuṁ, usmāya pana pariyādinnāya vūpasammati.",
  "atk-s0203a4:5": "385. Athāyasmā sāriputto cintesi – ‘‘ayaṁ mahāseṭṭhissa vedanā māraṇantikā, na sakkā paṭibāhituṁ, avasesā kathā niratthakā, dhammakathamassa kathessāmī’’ti. Atha naṁ taṁ kathento tasmātihātiādimāha. Tattha tasmāti yasmā cakkhuṁ tīhi gāhehi gaṇhanto uppannaṁ māraṇantikaṁ vedanaṁ paṭibāhituṁ samattho nāma natthi, tasmā. Na cakkhuṁ upādiyissāmīti cakkhuṁ tīhi gāhehi na gaṇhissāmi. Na ca me cakkhunissitaṁ viññāṇanti viññāṇañcāpi me cakkhunissitaṁ na bhavissati. Na rūpanti heṭṭhā āyatanarūpaṁ kathitaṁ, imasmiṁ ṭhāne sabbampi kāmabhavarūpaṁ kathento evamāha.",
  "atk-s0203a4:6": "386.Na idhalokanti vasanaṭṭhānaṁ vā ghāsacchādanaṁ vā na upādiyissāmīti attho. Idañhi paccayesu aparitassanatthaṁ kathitaṁ. Na paralokanti ettha pana manussalokaṁ ṭhapetvā sesā paralokā nāma. Idaṁ – ‘‘asukadevaloke nibbattitvā asukaṭṭhāne bhavissāmi, idaṁ nāma khādissāmi bhuñjissāmi nivāsessāmi pārupissāmī’’ti evarūpāya paritassanāya pahānatthaṁ vuttaṁ. Tampi na upādiyissāmi, na ca me tannissitaṁ viññāṇaṁ bhavissatīti evaṁ tīhi gāhehi parimocetvā thero desanaṁ arahattanikūṭena niṭṭhapesi.",
  "atk-s0203a4:7": "387.Olīyasīti attano sampattiṁ disvā ārammaṇesu bajjhasi allīyasīti. Iti āyasmā ānando – ‘‘ayampi nāma gahapati evaṁ saddho pasanno maraṇabhayassa bhāyati, añño ko na bhāyissatī’’ti maññamāno tassa gāḷhaṁ katvā ovādaṁ dento evamāha. Na ca me evarūpī dhammīkathā sutapubbāti ayaṁ upāsako – ‘‘satthu santikāpi me evarūpī dhammakathā na sutapubbā’’ti vadati, kiṁ satthā evarūpi sukhumaṁ gambhīrakathaṁ na kathetīti? No na katheti. Evaṁ pana cha ajjhattikāni āyatanāni cha bāhirāni cha viññāṇakāye cha phassakāye cha vedanākāye cha dhātuyo pañcakkhandhe cattāro arūpe idhalokañca paralokañca dassetvā diṭṭhasutamutaviññātavasena arahatte pakkhipitvā kathitakathā etena na sutapubbā, tasmā evaṁ vadati.",
  "atk-s0203a4:8": "Apicāyaṁ upāsako dānādhimutto dānābhirato buddhānaṁ santikaṁ gacchanto tucchahattho na gatapubbo. Purebhattaṁ gacchanto yāgukhajjakādīni gāhāpetvā gacchati, pacchābhattaṁ sappimadhuphāṇitādīni. Tasmiṁ asati vālikaṁ gāhāpetvā gandhakuṭipariveṇe okirāpeti, dānaṁ datvā sīlaṁ rakkhitvā gehaṁ gato. Bodhisattagatiko kiresa upāsako, tasmā bhagavā catuvīsati saṁvaccharāni upāsakassa yebhuyyena dānakathameva kathesi – ‘‘upāsaka, idaṁ dānaṁ nāma bodhisattānaṁ gatamaggo, mayhampi gatamaggo, mayā satasahassakappādhikāni cattāri asaṅkhyeyyāni dānaṁ dinnaṁ, tvaṁ mayā gatamaggameva anugacchasī’’ti. Dhammasenāpatiādayo mahāsāvakāpi attano attano santikaṁ āgatakāle dānakathamevassa kathenti. Tenevāha na kho gahapati gihīnaṁ odātavasanānaṁ evarūpī dhammīkathā paṭibhātīti. Idaṁ vuttaṁ hoti – gahapati gihīnaṁ nāma khettavatthuhiraññasuvaṇṇadāsīdāsaputtabhariyādīsu tibbo ālayo tibbaṁ nikantipariyuṭṭhānaṁ , tesaṁ – ‘‘ettha ālayo na kātabbo, nikanti na kātabbā’’ti kathā na paṭibhāti na ruccatīti.",
  "atk-s0203a4:9": "Yena bhagavā tenupasaṅkamīti kasmā upasaṅkami? Tusitabhavane kirassa nibbattamattasseva tigāvutappamāṇaṁ suvaṇṇakkhandhaṁ viya vijjotamānaṁ attabhāvaṁ uyyānavimānādisampattiñca disvā – ‘‘mahatī ayaṁ mayhaṁ sampatti, kiṁ nu kho me manussapathe kammaṁ kata’’nti olokento tīsu ratanesu adhikāraṁ disvā cintesi ‘‘pamādaṭṭhānamidaṁ devattaṁ nāma, imāya hi me sampattiyā modamānassa satisammosopi siyā, handāhaṁ gantvā mama jetavanassa ceva bhikkhusaṅghassa ca tathāgatassa ca ariyamaggassa ca sāriputtattherassa ca vaṇṇaṁ kathetvā tato āgantvā sampattiṁ anubhavissāmī’’ti. So tathā akāsi. Taṁ dassetuṁ atha kho anāthapiṇḍikotiādi vuttaṁ.",
  "atk-s0203a4:10": "Tattha isisaṅghanisevitanti bhikkhusaṅghanisevitaṁ. Evaṁ paṭhamagāthāya jetavanassa vaṇṇaṁ kathetvā idāni ariyamaggassa vaṇṇaṁ kathento kammaṁ vijjā cātiādimāha. Tattha kammanti maggacetanā. Vijjāti maggapaññā. Dhammoti samādhipakkhiko dhammo. Sīlaṁ jīvitamuttamanti sīle patiṭṭhitassa jīvitaṁ uttamanti dasseti. Atha vā vijjāti diṭṭhisaṅkappo. Dhammoti vāyāmasatisamādhayo. Sīlanti vācākammantājīvā. Jīvitamuttamanti etasmiṁ sīle patiṭṭhitassa jīvitaṁ nāma uttamaṁ. Etena maccā sujjhantīti etena aṭṭhaṅgikena maggena sattā visujjhanti.",
  "atk-s0203a4:11": "Tasmāti yasmā maggena sujjhanti, na gottadhanehi, tasmā. Yoniso vicine dhammanti upāyena samādhipakkhiyaṁ dhammaṁ vicineyya. Evaṁ tattha visujjhatīti evaṁ tasmiṁ ariyamagge visujjhati . Atha vā yoniso vicine dhammanti upāyena pañcakkhandhadhammaṁ vicineyya. Evaṁ tattha visujjhatīti evaṁ tesu catūsu saccesu visujjhati.",
  "atk-s0203a4:12": "Idāni sāriputtattherassa vaṇṇaṁ kathento sāriputto vātiādimāha. Tattha sāriputto vāti avadhāraṇavacanaṁ. Etehi paññādīhi sāriputtova seyyoti vadati. Upasamenāti kilesaupasamena. Pāraṅgatoti nibbānaṁ gato. Yo koci nibbānaṁ patto bhikkhu, so etāvaparamo siyā, na therena uttaritaro nāma atthīti vadati. Sesaṁ sabbattha uttānamevāti.",
  "atk-s0203a4:13": "Papañcasūdaniyā majjhimanikāyaṭṭhakathāya",
  "atk-s0203a4:14": "Anāthapiṇḍikovādasuttavaṇṇanā niṭṭhitā.",
  "atk-s0203a4:15": "2. Channovādasuttavaṇṇanā",
  "atk-s0203a4:16": "389.Evaṁme sutanti channovādasuttaṁ. Tattha channoti evaṁnāmako thero, na abhinikkhamanaṁ nikkhantatthero. Paṭisallānāti phalasamāpattito. Gilānapucchakāti gilānupaṭṭhānaṁ nāma buddhavaṇṇitaṁ, tasmā evamāha. Satthanti jīvitahārakasatthaṁ. Nāvakaṅkhāmīti icchāmi.",
  "atk-s0203a4:17": "390.Anupavajjanti anuppattikaṁ appaṭisandhikaṁ.",
  "atk-s0203a4:18": "391.Etaṁ mamātiādīni taṇhāmānadiṭṭhigāhavasena vuttāni. Nirodhaṁ disvāti khayavayaṁ ñatvā. Netaṁ mama nesohamasmi na meso attāti samanupassāmīti aniccaṁ dukkhaṁ anattāti samanupassāmi.",
  "atk-s0203a4:19": "393.Tasmāti yasmā māraṇantikavedanaṁ adhivāsetuṁ asakkonto satthaṁ āharāmīti vadati, tasmā. Puthujjano āyasmā, tena idampi manasi karohīti dīpeti. Niccakappanti niccakālaṁ. Nissitassāti taṇhādiṭṭhīhi nissitassa. Calitanti vipphanditaṁ hoti. Passaddhīti kāyacittapassaddhi, kilesapassaddhi nāma hotīti attho. Natīti taṇhānati. Natiyā asatīti bhavatthāya ālayanikantipariyuṭṭhānesu asati. Āgatigati na hotīti paṭisandhivasena āgati nāma na hoti, cutivasena gamanaṁ nāma na hoti. Cutūpapātoti cavanavasena cuti, upapajjanavasena upapāto. Nevidha na huraṁ na ubhayamantarenāti nayidha loke, na paraloke, na ubhayattha hoti. Esevanto dukkhassāti vaṭṭadukkhakilesadukkhassa ayameva anto ayaṁ paricchedo parivaṭumabhāvo hoti. Ayameva hi ettha attho. Ye pana ‘‘na ubhayamantarenā’’ti vacanaṁ gahetvā antarābhavaṁ icchanti, tesaṁ uttaraṁ heṭṭhā vuttameva.",
  "atk-s0203a4:20": "394.Satthaṁ āharesīti jīvitahārakaṁ satthaṁ āhari, kaṇṭhanāḷiṁ chindi. Athassa tasmiṁ khaṇe maraṇabhayaṁ okkami, gatinimittaṁ upaṭṭhāsi. So attano puthujjanabhāvaṁ ñatvā saṁviggo vipassanaṁ paṭṭhapetvā saṅkhāre pariggaṇhanto arahattaṁ patvā samasīsī hutvā parinibbāyi. Sammukhāyeva anupavajjatā byākatāti kiñcāpi idaṁ therassa puthujjanakāle byākaraṇaṁ hoti, etena pana byākaraṇena anantarāyamassa parinibbānaṁ ahosi. Tasmā bhagavā tameva byākaraṇaṁ gahetvā kathesi. Upavajjakulānīti upasaṅkamitabbakulāni. Iminā thero, – ‘‘bhante, evaṁ upaṭṭhākesu ca upaṭṭhāyikāsu ca vijjamānāsu so bhikkhu tumhākaṁ sāsane parinibbāyissatī’’ti pucchati. Athassa bhagavā kulesu saṁsaggābhāvaṁ dīpento honti hete sāriputtātiādimāha. Imasmiṁ kira ṭhāne therassa kulesu asaṁsaṭṭhabhāvo pākaṭo ahosi. Sesaṁ sabbattha uttānamevāti.",
  "atk-s0203a4:21": "Papañcasūdaniyā majjhimanikāyaṭṭhakathāya",
  "atk-s0203a4:22": "Channovādasuttavaṇṇanā niṭṭhitā.",
  "atk-s0203a4:23": "3. Puṇṇovādasuttavaṇṇanā",
  "atk-s0203a4:24": "395.Evaṁme sutanti puṇṇovādasuttaṁ. Tattha paṭisallānāti ekībhāvā. Taṁ ceti taṁ cakkhuñceva rūpañca. Nandīsamudayā dukkhasamudayoti nandiyā taṇhāya samodhānena pañcakkhandhadukkhassa samodhānaṁ hoti. Iti chasu dvāresu dukkhaṁ samudayoti dvinnaṁ saccānaṁ vasena vaṭṭaṁ matthakaṁ pāpetvā dassesi. Dutiyanaye nirodho maggoti dvinnaṁ saccānaṁ vasena vivaṭṭaṁ matthakaṁ pāpetvā dassesi. Iminā ca tvaṁ puṇṇāti pāṭiyekko anusandhi. Evaṁ tāva vaṭṭavivaṭṭavasena desanaṁ arahatte pakkhipitvā idāni puṇṇattheraṁ sattasu ṭhānesu sīhanādaṁ nadāpetuṁ iminā ca tvantiādimāha.",
  "atk-s0203a4:25": "396.Caṇḍāti duṭṭhā kibbisā. Pharusāti kakkhaḷā. Akkosissantīti dasahi akkosavatthūhi akkosissanti. Paribhāsissantīti kiṁ samaṇo nāma tvaṁ, idañca idañca te karissāmāti tajjessanti. Evametthāti evaṁ mayhaṁ ettha bhavissati.",
  "atk-s0203a4:26": "Daṇḍenāti catuhatthena daṇḍena vā ghaṭikamuggarena vā. Satthenāti ekatodhārādinā. Satthahārakaṁ pariyesantīti jīvitahārakaṁ satthaṁ pariyesanti. Idaṁ thero tatiyapārājikavatthusmiṁ asubhakathaṁ sutvā attabhāvena jigucchantānaṁ bhikkhūnaṁ satthahārakapariyesanaṁ sandhāyāha. Damūpasamenāti ettha damoti indriyasaṁvarādīnaṁ etaṁ nāmaṁ. ‘‘Saccena danto damasā upeto, vedantagū vusitabrahmacariyo’’ti (saṁ. ni. 1.195; su. ni. 467) ettha hi indriyasaṁvaro damoti vutto. ‘‘Yadi saccā damā cāgā, khantyā bhiyyodha vijjatī’’ti (saṁ. ni. 1.246; su. ni. 191) ettha paññā damoti vutto. ‘‘Dānena damena saṁyamena saccavajjenā’’ti (dī. ni. 1.166; ma. ni. 2.226) ettha uposathakammaṁ damoti vuttaṁ. Imasmiṁ pana sutte khanti damoti veditabbā. Upasamoti tasseva vevacanaṁ.",
  "atk-s0203a4:27": "397.Atha kho āyasmā puṇṇoti ko panesa puṇṇo, kasmā panettha gantukāmo ahosīti . Sunāparantavāsiko eva eso, sāvatthiyaṁ pana asappāyavihāraṁ sallakkhetvā tattha gantukāmo ahosi.",
  "atk-s0203a4:28": "Tatrāyaṁ anupubbikathā – sunāparantaraṭṭhe kira ekasmiṁ vāṇijakagāme ete dve bhātaro. Tesu kadāci jeṭṭho pañca sakaṭasatāni gahetvā janapadaṁ gantvā bhaṇḍaṁ āharati, kadāci kaniṭṭho. Imasmiṁ pana samaye kaniṭṭhaṁ ghare ṭhapetvā jeṭṭhabhātiko pañca sakaṭasatāni gahetvā janapadacārikaṁ caranto anupubbena sāvatthiṁ patvā jetavanassa nātidūre sakaṭasatthaṁ nivāsetvā bhuttapātarāso parijanaparivuto phāsukaṭṭhāne nisīdi.",
  "atk-s0203a4:29": "Tena ca samayena sāvatthivāsino bhuttapātarāsā uposathaṅgāni adhiṭṭhāya suddhuttarāsaṅgā gandhapupphādihatthā yena buddho yena dhammo yena saṅgho, tanninnā tappoṇā tappābbhārā hutvā dakkhiṇadvārena nikkhamitvā jetavanaṁ gacchanti. So te disvā ‘‘kahaṁ ime gacchanti’’ti ekamanussaṁ pucchi. Kiṁ tvaṁ ayyo na jānāsi, loke buddhadhammasaṅgharatanāni nāma uppannāni, iccesa mahājano satthu santike dhammakathaṁ sotuṁ gacchatīti. Tassa buddhoti vacanaṁ chavicammādīni chinditvā aṭṭhimiñjaṁ āhacca aṭṭhāsi. Atha attano parijanaparivuto tāya parisāya saddhiṁ vihāraṁ gantvā satthu madhurassarena dhammaṁ desentassa parisapariyante ṭhito dhammaṁ sutvā pabbajjāya cittaṁ uppādesi. Atha tathāgatena kālaṁ viditvā parisāya uyyojitāya satthāraṁ upasaṅkamitvā vanditvā svātanāya nimantetvā dutiyadivase maṇḍapaṁ kāretvā āsanāni paññapetvā buddhappamukhassa saṅghassa mahādānaṁ datvā bhuttapātarāso uposathaṅgāni adhiṭṭhāya bhaṇḍāgārikaṁ pakkosāpetvā, ettakaṁ bhaṇḍaṁ vissajjitaṁ, ettakaṁ na vissajjitanti sabbaṁ ācikkhitvā – ‘‘imaṁ sāpateyyaṁ mayhaṁ kaniṭṭhassa dehī’’ti sabbaṁ niyyātetvā satthu santike pabbajitvā kammaṭṭhānaparāyaṇo ahosi.",
  "atk-s0203a4:30": "Athassa kammaṭṭhānaṁ manasikarontassa kammaṭṭhānaṁ na upaṭṭhāti. Tato cintesi – ‘‘ayaṁ janapado mayhaṁ asappāyo, yaṁnūnāhaṁ satthu santike kammaṭṭhānaṁ gahetvā sakaṭṭhānameva gaccheyya’’nti. Atha pubbaṇhasamaye piṇḍāya caritvā sāyanhasamaye paṭisallānā vuṭṭhahitvā bhagavantaṁ upasaṅkamitvā kammaṭṭhānaṁ kathāpetvā satta sīhanāde naditvā pakkāmi. Tena vuttaṁ – ‘‘atha kho āyasmā puṇṇo…pe… viharatī’’ti.",
  "atk-s0203a4:31": "Kattha panāyaṁ vihāsīti? Catūsu ṭhānesu vihāsi, sunāparantaraṭṭhaṁ tāva pavisitvā ajjuhatthapabbate nāma pavisitvā vāṇijagāmaṁ piṇḍāya pāvisi. Atha naṁ kaniṭṭhabhātā sañjānitvā bhikkhaṁ datvā, ‘‘bhante, aññattha agantvā idheva vasathā’’ti paṭiññaṁ kāretvā tattheva vasāpesi.",
  "atk-s0203a4:32": "Tato samuddagirivihāraṁ nāma agamāsi. Tattha ayakantapāsāṇehi paricchinditvā katacaṅkamo atthi, taṁ koci caṅkamituṁ samattho nāma natthi. Tattha samuddavīciyo āgantvā ayakantapāsāṇesu paharitvā mahāsaddaṁ karonti. Theronaṁ – ‘‘kammaṭṭhānaṁ manasikarontānaṁ phāsuvihāro hotū’’ti samuddaṁ nissaddaṁ katvā adhiṭṭhāsi.",
  "atk-s0203a4:33": "Tato mātulagiriṁ nāma agamāsi. Tattha sakuṇasaṅgho ussanno, rattiñca divā ca saddo ekābaddhova hoti, thero imaṁ ṭhānaṁ aphāsukanti tato makulakārāmavihāraṁ nāma gato. So vāṇijagāmassa nātidūro naccāsanno gamanāgamanasampanno vivitto appasaddo. Thero imaṁ ṭhānaṁ phāsukanti tattha rattiṭṭhānadivāṭṭhānacaṅkamanādīni kāretvā vassaṁ upagacchi. Evaṁ catūsu ṭhānesu vihāsi.",
  "atk-s0203a4:34": "Athekadivasaṁ tasmiṁyeva antovasse pañca vāṇijasatāni parasamuddaṁ gacchāmāti nāvāya bhaṇḍaṁ pakkhipiṁsu. Nāvārohanadivase therassa kaniṭṭhabhātā theraṁ bhojetvā therassa santike sikkhāpadāni gahetvā vanditvā gacchanto, – ‘‘bhante, mahāsamuddo nāma appameyyo anekantarāyo, amhe āvajjeyyāthā’’ti vatvā nāvaṁ āruhi. Nāvā uttamajavena gacchamānā aññataraṁ dīpakaṁ pāpuṇi. Manussā pātarāsaṁ karissāmāti dīpake otiṇṇā. Tasmiṁ dīpe aññaṁ kiñci natthi, candanavanameva ahosi.",
  "atk-s0203a4:35": "Atheko vāsiyā rukkhaṁ ākoṭetvā lohitacandanabhāvaṁ ñatvā āha – ‘‘bho mayaṁ lābhatthāya parasamuddaṁ gacchāma, ito ca uttari lābho nāma natthi, caturaṅgulamattā ghaṭikā satasahassaṁ agghati, hāretabbakayuttaṁ bhaṇḍaṁ hāretvā candanassa pūremā’’ti. Te tathā kariṁsu. Candanavane adhivatthā amanussā kujjhitvā – ‘‘imehi amhākaṁ candanavanaṁ nāsitaṁ, ghātessāma ne’’ti cintetvā – ‘‘idheva ghātitesu sabbaṁ vanaṁ ekaṁ kuṇapaṁ bhavissati, samuddamajjhe nesaṁ nāvaṁ osīdessāmā’’ti āhaṁsu. Atha tesaṁ nāvaṁ āruyha muhuttaṁ gatakāleyeva uppādikaṁ uṭṭhapetvā sayampi te amanussā bhayānakāni rūpāni dassayiṁsu. Bhītā manussā attano attano devatā namassanti. Therassa kaniṭṭho cūḷapuṇṇakuṭumbiko – ‘‘mayhaṁ bhātā avassayo hotū’’ti therassa namassamāno aṭṭhāsi.",
  "atk-s0203a4:36": "Theropi kira tasmiṁyeva khaṇe āvajjitvā tesaṁ byasanuppattiṁ ñatvā vehāsaṁ uppatitvā sammukhe aṭṭhāsi. Amanussā theraṁ disvā ‘‘ayyo puṇṇatthero etī’’ti pakkamiṁsu, uppādikaṁ sannisīdi. Thero mā bhāyathāti te assāsetvā ‘‘kahaṁ gantukāmatthā’’ti pucchi. Bhante, amhākaṁ sakaṭṭhānameva gacchāmāti. Thero nāvaṁ phale akkamitvā ‘‘etesaṁ icchitaṭṭhānaṁ gacchatū’’ti adhiṭṭhāsi. Vāṇijā sakaṭṭhānaṁ gantvā taṁ pavattiṁ puttadārassa ārocetvā ‘‘etha theraṁ saraṇaṁ gacchāmā’’ti pañcasatā attano pañcamātugāmasatehi saddhiṁ tīsu saraṇesu patiṭṭhāya upāsakattaṁ paṭivedesuṁ. Tato nāvāya bhaṇḍaṁ otāretvā therassa ekaṁ koṭṭhāsaṁ katvā – ‘‘ayaṁ, bhante, tumhākaṁ koṭṭhāso’’ti āhaṁsu. Thero – ‘‘mayhaṁ visuṁ koṭṭhāsakiccaṁ natthi, satthā pana tumhehi diṭṭhapubbo’’ti. Na diṭṭhapubbo, bhanteti. Tena hi iminā satthu maṇḍalamāḷaṁ karotha, evaṁ satthāraṁ passissathāti. Te sādhu, bhanteti tena ca koṭṭhāsena attano ca koṭṭhāsehi maṇḍalamāḷaṁ kātuṁ ārabhiṁsu.",
  "atk-s0203a4:37": "Satthāpi kira āraddhakālato paṭṭhāya paribhogaṁ akāsi. Ārakkhamanussā rattiṁ obhāsaṁ disvā ‘‘mahesakkhā devatā atthī’’ti saññaṁ kariṁsu. Upāsakā maṇḍalamāḷañca bhikkhusaṅghassa ca senāsanāni niṭṭhapetvā dānasambhāraṁ sajjetvā – ‘‘kataṁ, bhante, amhehi attano kiccaṁ, satthāraṁ pakkosathā’’ti therassa ārocesuṁ. Thero sāyanhasamaye iddhiyā sāvatthiṁ patvā, ‘‘bhante, vāṇijagāmavāsino tumhe daṭṭhukāmā, tesaṁ anukampaṁ karothā’’ti bhagavantaṁ yāci. Bhagavā adhivāsesi. Thero bhagavato adhivāsanaṁ viditvā sakaṭṭhānameva paccāgato.",
  "atk-s0203a4:38": "Bhagavāpi ānandatheraṁ āmantesi , – ‘‘ānanda, sve sunāparante vāṇijagāme piṇḍāya carissāma, tvaṁ ekūnapañcasatānaṁ bhikkhūnaṁ salākaṁ dehī’’ti. Thero sādhu, bhanteti bhikkhusaṅghassa tamatthaṁ ārocetvā nabhacārikā bhikkhū salākaṁ gaṇhantūti āha. Taṁdivasaṁ kuṇḍadhānatthero paṭhamaṁ salākaṁ aggahesi. Vāṇijagāmavāsinopi ‘‘sve kira satthā āgamissatī’’ti gāmamajjhe maṇḍapaṁ katvā dānaggaṁ sajjayiṁsu. Bhagavā pātova sarīrapaṭijagganaṁ katvā gandhakuṭiṁ pavisitvā phalasamāpattiṁ appetvā nisīdi. Sakkassa paṇḍukambalasilāsanaṁ uṇhaṁ ahosi. So kiṁ idanti āvajjetvā satthu sunāparantagamanaṁ disvā vissakammaṁ āmantesi – ‘‘tāta ajja bhagavā timattāni yojanasatāni piṇḍācāraṁ karissati, pañca kūṭāgārasatāni māpetvā jetavanadvārakoṭṭhamatthake gamanasajjāni katvā ṭhapehī’’ti. So tathā akāsi. Bhagavato kūṭāgāraṁ catumukhaṁ ahosi, dvinnaṁ aggasāvakānaṁ dvimukhāni, sesāni ekamukhāni. Satthā gandhakuṭito nikkhamma paṭipāṭiyā ṭhapitakūṭāgāresu dhurakūṭāgāraṁ pāvisi. Dve aggasāvake ādiṁ katvā ekūnapañcabhikkhusatānipi kūṭāgāraṁ gantvā nisinnā ahesuṁ. Ekaṁ tucchakūṭāgāraṁ ahosi, pañcapi kūṭāgārasatāni ākāse uppatiṁsu.",
  "atk-s0203a4:39": "Satthā saccabandhapabbataṁ nāma patvā kūṭāgāraṁ ākāse ṭhapesi. Tasmiṁ pabbate saccabandho nāma micchādiṭṭhikatāpaso mahājanaṁ micchādiṭṭhiṁ uggaṇhāpento lābhaggayasaggappatto hutvā vasati. Abbhantare cassa antocāṭiyaṁ padīpo viya arahattassa upanissayo jalati. Taṁ disvā dhammamassa kathessāmīti gantvā dhammaṁ desesi. Tāpaso desanāpariyosāne arahattaṁ pāpuṇi, maggenevāssa abhiññā āgatā. Ehibhikkhu hutvā iddhimayapattacīvaradharo hutvā kūṭāgāraṁ pāvisi.",
  "atk-s0203a4:40": "Bhagavā kūṭāgāragatehi pañcahi bhikkhusatehi saddhiṁ vāṇijagāmaṁ gantvā kūṭāgārāni adissamānāni katvā vāṇijagāmaṁ pāvisi. Vāṇijā buddhappamukhassa bhikkhusaṅghassa mahādānaṁ datvā satthāraṁ makulakārāmaṁ nayiṁsu. Satthā maṇḍalamāḷaṁ pāvisi. Mahājano yāva satthā bhattadarathaṁ paṭipassambheti, tāva pātarāsaṁ katvā uposathaṅgāni samādāya bahuṁ gandhañca pupphañca ādāya dhammassavanatthāya ārāmaṁ paccāgamāsi. Satthā dhammaṁ desesi. Mahājanassa bandhanamokkho jāto, mahantaṁ buddhakolāhalaṁ ahosi.",
  "atk-s0203a4:41": "Satthā mahājanassa saṅgahatthaṁ katipāhaṁ tattheva vasi, aruṇaṁ pana mahāgandhakuṭiyaṁyeva uṭṭhapesi. Tattha katipāhaṁ vasitvā vāṇijagāme piṇḍāya caritvā ‘‘tvaṁ idheva vasāhī’’ti puṇṇattheraṁ nivattetvā antare nammadānadī nāma atthi, tassā tīraṁ agamāsi. Nammadānāgarājā satthu paccuggamanaṁ katvā nāgabhavanaṁ pavesetvā tiṇṇaṁ ratanānaṁ sakkāraṁ akāsi. Satthā tassa dhammaṁ kathetvā nāgabhavanā nikkhami. So – ‘‘mayhaṁ, bhante, paricaritabbaṁ dethā’’ti yāci, bhagavā nammadānadītīre padacetiyaṁ dassesi. Taṁ vīcīsu āgatāsu pidhīyati, gatāsu vivarīyati, mahāsakkārappattaṁ ahosi. Satthā tato nikkhamma saccabandhapabbataṁ gantvā saccabandhaṁ āha – ‘‘tayā mahājano apāyamagge otārito, tvaṁ idheva vasitvā etesaṁ laddhiṁ vissajjāpetvā nibbānamagge patiṭṭhāpehī’’ti. Sopi paricaritabbaṁ yāci. Satthā ghanapiṭṭhipāsāṇe allamattikapiṇḍamhi lañchanaṁ viya padacetiyaṁ dassesi, tato jetavanameva gato. Etamatthaṁ sandhāya tenevantaravassenātiādi vuttaṁ.",
  "atk-s0203a4:42": "Parinibbāyīti anupādisesāya nibbānadhātuyā parinibbāyi. Mahājano therassa satta divasāni sarīrapūjaṁ katvā bahūni gandhakaṭṭhāni samodhānetvā sarīraṁ jhāpetvā dhātuyo ādāya cetiyaṁ akāsi. Sambahulā bhikkhūti therassa āḷāhane ṭhitabhikkhū. Sesaṁ sabbattha uttānamevāti.",
  "atk-s0203a4:43": "Papañcasūdaniyā majjhimanikāyaṭṭhakathāya",
  "atk-s0203a4:44": "Puṇṇovādasuttavaṇṇanā niṭṭhitā.",
  "atk-s0203a4:45": "4. Nandakovādasuttavaṇṇanā",
  "atk-s0203a4:46": "398.Evaṁme sutanti nandakovādasuttaṁ. Tattha tena kho pana samayenāti bhagavā mahāpajāpatiyā yācito bhikkhunisaṅghaṁ uyyojetvā bhikkhusaṅghaṁ sannipātetvā – ‘‘therā bhikkhū vārena bhikkhuniyo ovadantū’’ti saṅghassa bhāraṁ akāsi. Taṁ sandhāyetaṁ vuttaṁ. Tattha pariyāyenāti vārena. Na icchatīti attano vāre sampatte dūraṁ gāmaṁ vā gantvā sūcikammādīni vā ārabhitvā ‘‘ayaṁ nāmassa papañco’’ti vadāpesi. Imaṁ pana pariyāyena ovādaṁ bhagavā nandakattherasseva kāraṇā akāsi. Kasmā? Imāsañhi bhikkhunīnaṁ theraṁ disvā cittaṁ ekaggaṁ hoti pasīdati. Tena tā tassa ovādaṁ sampaṭicchitukāmā, dhammakathaṁ sotukāmā. Tasmā bhagavā – ‘‘nandako attano vāre sampatte ovādaṁ dassati, dhammakathaṁ kathessatī’’ti vārena ovādaṁ akāsi. Thero pana attano vāraṁ na karoti, kasmāti ce? Tā kira bhikkhuniyo pubbe therassa jambudīpe rajjaṁ kārentassa orodhā ahesuṁ. Thero pubbenivāsañāṇena taṁ kāraṇaṁ ñatvā cintesi – ‘‘maṁ imassa bhikkhunisaṅghassa majjhe nisinnaṁ upamāyo ca kāraṇāni ca āharitvā dhammaṁ kathayamānaṁ disvā añño pubbenivāsañāṇalābhī bhikkhu imaṁ kāraṇaṁ oloketvā ‘āyasmā nandako yāvajjadivasā orodhe na vissajjeti, sobhatāyamāyasmā orodhaparivuto’ti vattabbaṁ maññeyyā’’ti. Etamatthaṁ sampassamāno thero attano vāraṁ na karoti. Imāsañca kira bhikkhunīnaṁ therasseva desanā sappāyā bhavissatīti ñatvā atha kho bhagavā āyasmantaṁ nandakaṁ āmantesi.",
  "atk-s0203a4:47": "Tāsaṁ bhikkhunīnaṁ pubbe tassa orodhabhāvajānanatthaṁ idaṁ vatthuṁ – pubbe kira bārāṇasiyaṁ pañca dāsasatāni pañca dāsisatāni cāti jaṅghasahassaṁ ekatova kammaṁ katvā ekasmiṁ ṭhāne vasi. Ayaṁ nandakatthero tasmiṁ kāle jeṭṭhakadāso hoti , gotamī jeṭṭhakadāsī. Sā jeṭṭhakadāsassa pādaparicārikā ahosi paṇḍitā byattā. Jaṅghasahassampi puññakammaṁ karontaṁ ekato karoti. Atha vassūpanāyikasamaye pañca paccekabuddhā nandamūlakapabbhārato isipatane otaritvā nagare piṇḍāya caritvā isipatanameva gantvā – ‘‘vassūpanāyikakuṭiyā atthāya hatthakammaṁ yācissāmā’’ti cīvaraṁ pārupitvā sāyanhasamaye nagaraṁ pavisitvā seṭṭhissa gharadvāre aṭṭhaṁsu. Jeṭṭhakadāsī kuṭaṁ gahetvā udakatitthaṁ gacchantī paccekabuddhe nagaraṁ pavisante addasa. Seṭṭhi tesaṁ āgatakāraṇaṁ sutvā ‘‘amhākaṁ okāso natthi, gacchantū’’ti āha.",
  "atk-s0203a4:48": "Atha te nagarā nikkhamante jeṭṭhakadāsī kuṭaṁ gahetvā pavisantī disvā kuṭaṁ otāretvā vanditvā onamitvā mukhaṁ pidhāya – ‘‘ayyā nagaraṁ paviṭṭhamattāva nikkhantā, kiṁ nu kho’’ti pucchi. Vassūpanāyikakuṭiyā hatthakammaṁ yācituṁ āgamimhāti. Laddhaṁ, bhanteti. Na laddhaṁ upāsiketi? Kiṁ panesā kuṭi issareheva kātabbā, duggatehipi sakkā kātunti. Yena kenaci sakkāti? Sādhu, bhante, mayaṁ karissāma. Sve mayhaṁ bhikkhaṁ gaṇhathāti nimantetvā udakaṁ netvā puna kuṭaṁ gahetvā āgamma titthamagge ṭhatvā āgatā avasesadāsiyo ‘‘ettheva hothā’’ti vatvā sabbāsaṁ āgatakāle āha – ‘‘amma kiṁ niccameva parassa dāsakammaṁ karissatha, udāhu dāsabhāvato muccituṁ icchathā’’ti? Ajjeva muccitumicchāma ayyeti. Yadi evaṁ mayā pañca paccekabuddhā hatthakammaṁ alabhantā svātanāya nimantitā, tumhākaṁ sāmikehi ekadivasaṁ hatthakammaṁ dāpethāti. Tā sādhūti sampaṭicchitvā sāyaṁ aṭavito āgatakāle sāmikānaṁ ārocesuṁ. Te sādhūti jeṭṭhakadāsassa gehadvāre sannipatiṁsu.",
  "atk-s0203a4:49": "Atha ne jeṭṭhakadāsī sve tātā paccekabuddhānaṁ hatthakammaṁ dethāti ānisaṁsaṁ ācikkhitvā yepi na kātukāmā, te gāḷhena ovādena tajjetvā paṭicchāpesi. Sā punadivase paccekabuddhānaṁ bhattaṁ datvā sabbesaṁ dāsaputtānaṁ saññaṁ adāsi. Te tāvadeva araññaṁ pavisitvā dabbasambhāre samodhānetvā sataṁ sataṁ hutvā ekekakuṭiṁ ekekacaṅkamanādiparivāraṁ katvā mañcapīṭhapānīyaparibhojanīyabhājanādīni ṭhapetvā paccekabuddhe temāsaṁ tattha vasanatthāya paṭiññaṁ kāretvā vārabhikkhaṁ paṭṭhapesuṁ. Yo attano vāradivase na sakkoti. Tassa jeṭṭhakadāsī sakagehato āharitvā deti. Evaṁ temāsaṁ jaggitvā jeṭṭhakadāsī ekekaṁ dāsaṁ ekekaṁ sāṭakaṁ vissajjāpesi. Pañca thūlasāṭakasatāni ahesuṁ. Tāni parivattāpetvā pañcannaṁ paccekabuddhānaṁ ticīvarāni katvā adāsi. Paccekabuddhā yathāphāsukaṁ agamaṁsu. Tampi jaṅghasahassaṁ ekato kusalaṁ katvā kāyassa bhedā devaloke nibbatti. Tāni pañca mātugāmasatāni kālena kālaṁ tesaṁ pañcannaṁ purisasatānaṁ gehe honti, kālena kālaṁ sabbāpi jeṭṭhakadāsaputtasseva gehe honti. Atha ekasmiṁ kāle jeṭṭhakadāsaputto devalokato cavitvā rājakule nibbatto. Tāpi pañcasatā devakaññā mahābhogakulesu nibbattitvā tassa rajje ṭhitassa gehaṁ agamaṁsu. Etena niyāmena saṁsarantiyo amhākaṁ bhagavato kāle koliyanagare devadahanagare ca khattiyakulesu nibbattā.",
  "atk-s0203a4:50": "Nandakattheropi pabbajitvā arahattaṁ patto, jeṭṭhakadāsidhītā vayaṁ āgamma suddhodanamahārājassa aggamahesiṭṭhāne ṭhitā, itarāpi tesaṁ tesaṁ rājaputtānaṁyeva gharaṁ gatā. Tāsaṁ sāmikā pañcasatā rājakumārā udakacumbaṭakalahe satthu dhammadesanaṁ sutvā pabbajitā, rājadhītaro tesaṁ ukkaṇṭhanatthaṁ sāsanaṁ pesesuṁ. Te ukkaṇṭhite bhagavā kuṇāladahaṁ netvā sotāpattiphale patiṭṭhapetvā mahāsamayadivase arahatte patiṭṭhāpesi. Tāpi pañcasatā rājadhītaro nikkhamitvā mahāpajāpatiyā santike pabbajiṁsu. Ayamāyasmā nandako ettāva tā bhikkhuniyoti evametaṁ vatthu dīpetabbaṁ.",
  "atk-s0203a4:51": "Rājakārāmoti pasenadinā kārito nagarassa dakkhiṇadisābhāge thūpārāmasadise ṭhāne vihāro.",
  "atk-s0203a4:52": "399.Sammappaññāya sudiṭṭhanti hetunā kāraṇena vipassanāpaññāya yāthāvasarasato diṭṭhaṁ.",
  "atk-s0203a4:53": "401.Tajjaṁ tajjanti taṁsabhāvaṁ taṁsabhāvaṁ, atthato pana taṁ taṁ paccayaṁ paṭicca tā tā vedanā uppajjantīti vuttaṁ hoti.",
  "atk-s0203a4:54": "402.Pagevassa chāyāti mūlādīni nissāya nibbattā chāyā paṭhamataraṁyeva aniccā.",
  "atk-s0203a4:55": "413.Anupahaccāti anupahanitvā. Tattha maṁsaṁ piṇḍaṁ piṇḍaṁ katvā cammaṁ alliyāpento maṁsakāyaṁ upahanati nāma. Cammaṁ baddhaṁ baddhaṁ katvā maṁse alliyāpento maṁsakāyaṁ upahanati nāma. Evaṁ akatvā. Vilimaṁsaṁ nhārubandhananti sabbacamme laggavilīpanamaṁsameva. Antarākilesasaṁyojanabandhananti sabbaṁ antarakilesameva sandhāya vuttaṁ.",
  "atk-s0203a4:56": "414.Satta kho panimeti kasmā āhāti? Yā hi esā paññā kilese chindatīti vuttā, sā na ekikāva attano dhammatāya chindituṁ sakkoti. Yathā pana kuṭhārī na attano dhammatāya chejjaṁ chindati, purisassa tajjaṁ vāyāmaṁ paṭicceva chindati, evaṁ na vinā chahi bojjhaṅgehi paññā kilese chindituṁ sakkoti. Tasmā evamāha. Tena hīti yena kāraṇena tayā cha ajjhattikāni āyatanāni, cha bāhirāni , cha viññāṇakāye, dīpopamaṁ, rukkhopamaṁ, gāvūpamañca dassetvā sattahi bojjhaṅgehi āsavakkhayena desanā niṭṭhapitā, tena kāraṇena tvaṁ svepi tā bhikkhuniyo teneva ovādena ovadeyyāsīti.",
  "atk-s0203a4:57": "415.Sā sotāpannāti yā sā guṇehi sabbapacchimikā, sā sotāpannā. Sesā pana sakadāgāmianāgāminiyo ca khīṇāsavā ca. Yadi evaṁ kathaṁ paripuṇṇasaṅkappāti. Ajjhāsayapāripūriyā. Yassā hi bhikkhuniyā evamahosi – ‘‘kadā nu kho ahaṁ ayyassa nandakassa dhammadesanaṁ suṇantī tasmiṁyeva āsane sotāpattiphalaṁ sacchikareyya’’nti, sā sotāpattiphalaṁ sacchākāsi. Yassā ahosi ‘‘sakadāgāmiphalaṁ anāgāmiphalaṁ arahatta’’nti, sā arahattaṁ sacchākāsi. Tenāha bhagavā ‘‘attamanā ceva paripuṇṇasaṅkappā cā’’ti.",
  "atk-s0203a4:58": "Papañcasūdaniyā majjhimanikāyaṭṭhakathāya",
  "atk-s0203a4:59": "Nandakovādasuttavaṇṇanā niṭṭhitā.",
  "atk-s0203a4:60": "5. Rāhulovādasuttavaṇṇanā",
  "atk-s0203a4:61": "416.Evaṁme sutanti rāhulovādasuttaṁ. Tattha vimuttiparipācanīyāti vimuttiṁ paripācentīti vimuttiparipācanīyā. Dhammāti pannarasa dhammā. Te saddhindriyādīnaṁ visuddhikāraṇavasena veditabbā. Vuttañhetaṁ –",
  "atk-s0203a4:62": "‘‘Assaddhe puggale parivajjayato, saddhe puggale sevato bhajato payirupāsato pasādanīye suttante paccavekkhato imehi tīhākārehi saddhindriyaṁ visujjhati. Kusīte puggale parivajjayato āraddhavīriye puggale sevato bhajato payirupāsato sammappadhāne paccavekkhato imehi tīhākārehi vīriyindriyaṁ visujjhati. Muṭṭhassatī puggale parivajjayato upaṭṭhitassatī puggale sevato bhajato payirupāsato satipaṭṭhāne paccavekkhato imehi tīhākārehi satindriyaṁ visujjhati . Asamāhite puggale parivajjayato samāhite puggale sevato bhajato payirupāsato jhānavimokkhe paccavekkhato imehi tīhākārehi samādhindriyaṁ visujjhati. Duppaññe puggale parivajjayato paññavante puggale sevato bhajato payirupāsato gambhīrañāṇacariyaṁ paccavekkhato imehi tīhākārehi paññindriyaṁ visujjhati. Iti ime pañca puggale parivajjayato pañca puggale sevato bhajato payirupāsato pañca suttantakkhandhe paccavekkhato imehi pannarasahi ākārehi imāni pañcindriyāni visujjhantī’’ti (paṭi. ma. 1.185).",
  "atk-s0203a4:63": "Aparepi pannarasa dhammā vimuttiparipācanīyā – saddhādīni pañcimāni indriyāni, aniccasaññā, anicce dukkhasaññā, dukkhe anattasaññā, pahānasaññā, virāgasaññāti, imā pañca nibbedhabhāgiyā saññā, meghiyattherassa kathitā kalyāṇamittatādayo pañcadhammāti. Kāya pana velāya bhagavato etadahosīti. Paccūsasamaye lokaṁ volokentassa.",
  "atk-s0203a4:64": "419.Anekānaṁ devatāsahassānanti āyasmatā rāhulena padumuttarassa bhagavato pādamūle pālitanāgarājakāle patthanaṁ paṭṭhapentena saddhiṁ patthanaṁ paṭṭhapitadevatāyeva. Tāsu pana kāci bhūmaṭṭhakā devatā, kāci antalikkhakā, kāci cātumahārājikā, kāci devaloke, kāci brahmaloke nibbattā. Imasmiṁ pana divase sabbā ekaṭṭhāne andhavanasmiṁyeva sannipatitā. Dhammacakkhunti upāliovāda- (ma. ni. 2.69) dīghanakhasuttesu (ma. ni. 2.206) paṭhamamaggo dhammacakkhunti vutto, brahmāyusutte (ma. ni. 2.395) tīṇi phalāni, imasmiṁ sutte cattāro maggā, cattāri ca phalāni dhammacakkhunti veditabbāni. Tattha hi kāci devatā sotāpannā ahesuṁ, kāci sakadāgāmī, anāgāmī, khīṇāsavā. Tāsañca pana devatānaṁ ettakāti gaṇanavasena paricchedo natthi. Sesaṁ sabbattha uttānamevāti.",
  "atk-s0203a4:65": "Papañcasūdaniyā majjhimanikāyaṭṭhakathāya",
  "atk-s0203a4:66": "Rāhulovādasuttavaṇṇanā niṭṭhitā.",
  "atk-s0203a4:67": "6. Chachakkasuttavaṇṇanā",
  "atk-s0203a4:68": "420.Evaṁme sutanti chachakkasuttaṁ. Tattha ādikalyāṇantiādimhi kalyāṇaṁ bhaddakaṁ niddosaṁ katvā desessāmi. Majjhapariyosānesupi eseva nayo. Iti bhagavā ariyavaṁsaṁ navahi, mahāsatipaṭṭhānaṁ sattahi, mahāassapuraṁ sattahiyeva padehi thomesi. Idaṁ pana suttaṁ navahi padehi thomesi.",
  "atk-s0203a4:69": "Veditabbānīti sahavipassanena maggena jānitabbāni. Manāyatanena tebhūmakacittameva kathitaṁ, dhammāyatanena bahiddhā tebhūmakadhammā ca, manoviññāṇena ṭhapetvā dve pañcaviññāṇāni sesaṁ bāvīsatividhaṁ lokiyavipākacittaṁ. Phassavedanā yathāvuttavipākaviññāṇasampayuttāva. Taṇhāti vipākavedanāpaccayā javanakkhaṇe uppannataṇhā.",
  "atk-s0203a4:70": "422.Cakkhu attāti pāṭiyekko anusandhi. Heṭṭhā kathitānañhi dvinnaṁ saccānaṁ anattabhāvadassanatthaṁ ayaṁ desanā āraddhā. Tattha na upapajjatīti na yujjati. Vetīti vigacchati nirujjhati.",
  "atk-s0203a4:71": "424.Ayaṁ kho pana, bhikkhaveti ayampi pāṭiyekko anusandhi. Ayañhi desanā tiṇṇaṁ gāhānaṁ vasena vaṭṭaṁ dassetuṁ āraddhā. Dukkhaṁ samudayoti dvinnaṁ saccānaṁ vasena vaṭṭaṁ dassetuntipi vadantiyeva. Etaṁ mamātiādīsu taṇhāmānadiṭṭhigāhāva veditabbā. Samanupassatīti gāhattayavasena passati.",
  "atk-s0203a4:72": "Evaṁ vaṭṭaṁ dassetvā idāni tiṇṇaṁ gāhānaṁ paṭipakkhavasena, nirodho maggoti imesaṁ vā dvinnaṁ saccānaṁ vasena vivaṭṭaṁ dassetuṁ ayaṁ kho panātiādimāha. Netaṁ mamātiādīni taṇhādīnaṁ paṭisedhavacanāni. Samanupassatīti aniccaṁ dukkhamanattāti passati.",
  "atk-s0203a4:73": "425. Evaṁ vivaṭṭaṁ dassetvā idāni tiṇṇaṁ anusayānaṁ vasena puna vaṭṭaṁ dassetuṁ cakkhuñca, bhikkhavetiādimāha. Tattha abhinandatītiādīni taṇhādiṭṭhivaseneva vuttāni. Anusetīti appahīno hoti. Dukkhassāti vaṭṭadukkhakilesadukkhassa.",
  "atk-s0203a4:74": "426. Evaṁ tiṇṇaṁ anusayānaṁ vasena vaṭṭaṁ kathetvā idāni tesaṁ paṭikkhepavasena vivaṭṭaṁ dassento puna cakkhuñcātiādimāha. Avijjaṁ pahāyāti vaṭṭamūlikaṁ avijjaṁ pajahitvā. Vijjanti arahattamaggavijjaṁ uppādetvā.",
  "atk-s0203a4:75": "427.Ṭhānametaṁ vijjatīti ettakeneva kathāmaggena vaṭṭavivaṭṭavasena desanaṁ matthakaṁ pāpetvā puna tadeva sampiṇḍetvā dassento evaṁ passaṁ, bhikkhavetiādimāha. Saṭṭhimattānaṁ bhikkhūnanti ettha anacchariyametaṁ, yaṁ sayameva tathāgate desente saṭṭhi bhikkhū arahattaṁ pattā. Imañhi suttaṁ dhammasenāpatimhi kathentepi saṭṭhi bhikkhū arahattaṁ pattā, mahāmoggallāne kathentepi, asītimahātheresu kathentesupi pattā eva. Etampi anacchariyaṁ. Mahābhiññappattā hi te sāvakā.",
  "atk-s0203a4:76": "Aparabhāge pana tambapaṇṇidīpe māleyyadevatthero nāma heṭṭhā lohapāsāde idaṁ suttaṁ kathesi. Tadāpi saṭṭhi bhikkhū arahattaṁ pattā. Yathā ca lohapāsāde, evaṁ thero mahāmaṇḍapepi idaṁ suttaṁ kathesi. Mahāvihārā nikkhamitvā cetiyapabbataṁ gato, tatthāpi kathesi. Tato sākiyavaṁsavihāre, kūṭālivihāre, antarasobbhe, muttaṅgaṇe, vātakapabbate, pācinagharake, dīghavāpiyaṁ, lokandare, nomaṇḍalatale kathesi. Tesupi ṭhānesu saṭṭhi saṭṭhi bhikkhū arahattaṁ pattā. Tato nikkhamitvā pana thero cittalapabbataṁ gato. Tadā ca cittalapabbatavihāre atirekasaṭṭhivasso mahāthero, pokkharaṇiyaṁ kuruvakatitthaṁ nāma paṭicchannaṭṭhānaṁ atthi, tattha thero nhāyissāmīti otiṇṇo. Devatthero tassa santikaṁ gantvā nhāpemi, bhanteti āha. Thero paṭisanthāreneva – ‘‘māleyyadevo nāma atthīti vadanti, so ayaṁ bhavissatī’’ti ñatvā tvaṁ devoti āha. Āma, bhanteti. Saṭṭhivassaddhānaṁ me, āvuso, koci sarīraṁ hatthena phusituṁ nāma na labhi, tvaṁ pana nhāpehīti uttaritvā tīre nisīdi.",
  "atk-s0203a4:77": "Thero sabbampi hatthapādādiparikammaṁ katvā mahātheraṁ nhāpesi. Taṁ divasañca dhammassavanadivaso hoti. Atha mahāthero – ‘‘deva amhākaṁ dhammadānaṁ dātuṁ vaṭṭatī’’ti āha. Thero sādhu, bhanteti sampaṭicchi. Atthaṅgate sūriye dhammassavanaṁ ghosesuṁ. Atikkantasaṭṭhivassāva saṭṭhi mahātherā dhammassavanatthaṁ agamaṁsu. Devatthero sarabhāṇāvasāne imaṁ suttaṁ ārabhi, suttantapariyosāne ca saṭṭhi mahātherā arahattaṁ pāpuṇiṁsu. Tato tissamahāvihāraṁ gantvā kathesi, tasmimpi saṭṭhi therā. Tato nāgamahāvihāre kāḷakacchagāme kathesi, tasmimpi saṭṭhi therā. Tato kalyāṇiṁ gantvā tattha cātuddase heṭṭhāpāsāde kathesi, tasmimpi saṭṭhi therā. Uposathadivase uparipāsāde kathesi, tasmimpi saṭṭhi therāti evaṁ devatthereyeva idaṁ suttaṁ kathente saṭṭhiṭṭhānesu saṭṭhi saṭṭhi janā arahattaṁ pattā.",
  "atk-s0203a4:78": "Ambilakāḷakavihāre pana tipiṭakacūḷanāgatthere imaṁ suttaṁ kathente manussaparisā gāvutaṁ ahosi, devaparisā yojanikā. Suttapariyosāne sahassabhikkhū arahattaṁ pattā, devesu pana tato tato ekekova puthujjano ahosīti.",
  "atk-s0203a4:79": "Papañcasūdaniyā majjhimanikāyaṭṭhakathāya",
  "atk-s0203a4:80": "Chachakkasuttavaṇṇanā niṭṭhitā.",
  "atk-s0203a4:81": "7. Mahāsaḷāyatanikasuttavaṇṇanā",
  "atk-s0203a4:82": "428.Evaṁme sutanti mahāsaḷāyatanikasuttaṁ. Tattha mahāsaḷāyatanikanti mahantānaṁ channaṁ āyatanānaṁ jotakaṁ dhammapariyāyaṁ.",
  "atk-s0203a4:83": "429.Ajānanti sahavipassanena maggena ajānanto. Upacayaṁ gacchantīti vuḍḍhiṁ gacchanti, vasibhāvaṁ gacchantīti attho. Kāyikāti pañcadvārikadarathā. Cetasikāti manodvārikadarathā. Santāpādīsupi eseva nayo.",
  "atk-s0203a4:84": "430.Kāyasukhanti pañcadvārikasukhaṁ. Cetosukhanti manodvārikasukhaṁ. Ettha ca pañcadvārikajavanena samāpajjanaṁ vā vuṭṭhānaṁ vā natthi, uppannamattakameva hoti. Manodvārikena sabbaṁ hoti. Ayañca maggavuṭṭhānassa paccayabhūtā balavavipassanā, sāpi manodvārikeneva hoti.",
  "atk-s0203a4:85": "431.Tathābhūtassāti kusalacittasampayuttacetosukhasamaṅgībhūtassa. Pubbeva kho panassāti assa bhikkhuno vācākammantājīvā pubbasuddhikā nāma ādito paṭṭhāya parisuddhāva honti. Diṭṭhisaṅkappavāyāmasatisamādhisaṅkhātāni pana pañcaṅgāni sabbatthakakārāpakaṅgāni nāma. Evaṁ lokuttaramaggo aṭṭhaṅgiko vā sattaṅgiko vā hoti.",
  "atk-s0203a4:86": "Vitaṇḍavādī pana ‘‘yā yathābhūtassa diṭṭhī’’ti imameva suttapadesaṁ gahetvā ‘‘lokuttaramaggo pañcaṅgiko’’ti vadati. So – ‘‘evamassāyaṁ ariyo aṭṭhaṅgiko maggo bhāvanāpāripūriṁ gacchatī’’ti iminā anantaravacaneneva paṭisedhitabbo. Uttari ca evaṁ saññāpetabbo – lokuttaramaggo pañcaṅgiko nāma natthi, imāni pana pañca sabbatthakakārāpakaṅgāni maggakkhaṇe virativasena pūrenti. ‘‘Yā catūhi vacīduccaritehi ārati viratī’’ti evaṁ vuttaviratīsu hi micchāvācaṁ pajahati, sammāvācaṁ bhāveti, evaṁ sammāvācaṁ bhāventassa imāni pañcaṅgikāni na vinā, saheva viratiyā pūrenti. Sammākammantājīvesupi eseva nayo. Iti vacīkammādīni ādito paṭṭhāya parisuddhāneva vaṭṭanti. Imāni pana pañca sabbatthakakārāpakaṅgāni virativasena paripūrentīti pañcaṅgiko maggo nāma natthi. Subhaddasuttepi (dī. ni. 2.214) cetaṁ vuttaṁ – ‘‘yasmiṁ kho, subhadda, dhammavinaye ariyo aṭṭhaṅgiko maggo’’ti. Aññesu ca anekesu suttasatesu aṭṭhaṅgikova maggo āgatoti.",
  "atk-s0203a4:87": "433.Cattāropi satipaṭṭhānāti maggasampayuttāva cattāro satipaṭṭhānā. Sammappadhānādīsupi eseva nayo. Yuganandhāti ekakkhaṇikayuganandhā. Etehi aññasmiṁ khaṇe samāpatti, aññasmiṁ vipassanāti. Evaṁ nānākhaṇikāpi honti, ariyamagge pana ekakkhaṇikā.",
  "atk-s0203a4:88": "Vijjā ca vimutti cāti arahattamaggavijjā ca phalavimutti ca. Sesaṁ sabbattha uttānamevāti.",
  "atk-s0203a4:89": "Papañcasūdaniyā majjhimanikāyaṭṭhakathāya",
  "atk-s0203a4:90": "Mahāsaḷāyatanikasuttavaṇṇanā niṭṭhitā.",
  "atk-s0203a4:91": "8. Nagaravindeyyasuttavaṇṇanā",
  "atk-s0203a4:92": "435.Evaṁme sutanti nagaravindeyyasuttaṁ. Tattha samavisamaṁ carantīti kālena samaṁ caranti, kālena visamaṁ. Samacariyampi hetanti samacariyampi hi etaṁ.",
  "atk-s0203a4:93": "437.Ke ākārāti kāni kāraṇāni? Ke anvayāti kā anubuddhiyo? Natthi kho pana tatthāti kasmā āha, nanu araññe haritatiṇacampakavanādivasena atimanuññā rūpādayo pañca kāmaguṇā atthīti? No natthi. Na panetaṁ vanasaṇḍena kathitaṁ, itthirūpādīni pana sandhāyetaṁ kathitaṁ. Tāni hi purisassa cittaṁ pariyādāya tiṭṭhanti. Yathāha – ‘‘nāhaṁ, bhikkhave, aññaṁ ekarūpampi samanupassāmi, yaṁ evaṁ purisassa cittaṁ pariyādāya tiṭṭhati, yathayidaṁ, bhikkhave, itthirūpaṁ. Itthirūpaṁ, bhikkhave, purisassa cittaṁ pariyādāya tiṭṭhatī’’ti (a. ni. 1.1) vitthāretabbaṁ. Sesaṁ sabbattha uttānamevāti.",
  "atk-s0203a4:94": "Papañcasūdaniyā majjhimanikāyaṭṭhakathāya",
  "atk-s0203a4:95": "Nagaravindeyyasuttavaṇṇanā niṭṭhitā.",
  "atk-s0203a4:96": "9. Piṇḍapātapārisuddhisuttavaṇṇanā",
  "atk-s0203a4:97": "438.Evaṁme sutanti piṇḍapātapārisuddhisuttaṁ. Tattha paṭisallānāti phalasamāpattito.",
  "atk-s0203a4:98": "Vippasannānīti okāsavasenetaṁ vuttaṁ. Phalasamāpattito hi vuṭṭhitassa pañcahi pasādehi patiṭṭhitokāso vippasanno hoti, chavivaṇṇo parisuddho. Tasmā evamāha. Suññatavihārenāti suññataphalasamāpattivihārena. Mahāpurisavihāroti buddhapaccekabuddhatathāgatamahāsāvakānaṁ mahāpurisānaṁ vihāro. Yena cāhaṁ maggenātiādīsu vihārato paṭṭhāya yāva gāmassa indakhīlā esa paviṭṭhamaggo nāma, antogāmaṁ pavisitvā gehapaṭipāṭiyā caritvā yāva nagaradvārena nikkhamanā esa caritabbapadeso nāma, bahi indakhīlato paṭṭhāya yāva vihārā esa paṭikkantamaggo nāma. Paṭighaṁ vāpi cetasoti citte paṭihaññanakilesajātaṁ kiñci atthi natthīti. Ahorattānusikkhināti divasañca rattiñca anusikkhantena.",
  "atk-s0203a4:99": "440.Pahīnā nu kho me pañca kāmaguṇātiādīsu ekabhikkhussa paccavekkhaṇā nānā, nānābhikkhūnaṁ paccavekkhaṇā nānāti. Kathaṁ? Eko hi bhikkhu pacchābhattaṁ piṇḍapātapaṭikkanto pattacīvaraṁ paṭisāmetvā vivittokāse nisinno paccavekkhati ‘‘pahīnā nu kho me pañcakāmaguṇā’’ti. So ‘‘appahīnā’’ti ñatvā vīriyaṁ paggayha anāgāmimaggena pañcakāmaguṇikarāgaṁ samugghāṭetvā maggānantaraṁ phalaṁ phalānantaraṁ maggaṁ tato vuṭṭhāya paccavekkhanto ‘‘pahīnā’’ti pajānāti. Nīvaraṇādīsupi eseva nayo. Etesaṁ pana arahattamaggena pahānādīni honti, evaṁ ekabhikkhussa nānāpaccavekkhaṇā hoti. Etāsu pana paccavekkhaṇāsu añño bhikkhu ekaṁ paccavekkhaṇaṁ paccavekkhati, añño ekanti evaṁ nānābhikkhūnaṁ nānāpaccavekkhaṇā hoti. Sesaṁ sabbattha uttānamevāti.",
  "atk-s0203a4:100": "Papañcasūdaniyā majjhimanikāyaṭṭhakathāya",
  "atk-s0203a4:101": "Piṇḍapātapārisuddhisuttavaṇṇanā niṭṭhitā.",
  "atk-s0203a4:102": "10. Indriyabhāvanāsuttavaṇṇanā",
  "atk-s0203a4:103": "453.Evaṁme sutanti indriyabhāvanāsuttaṁ. Tattha gajaṅgalāyanti evaṁnāmake nigame. Suveḷuvaneti suveḷu nāma ekā rukkhajāti, tehi sañchanno mahāvanasaṇḍo, tattha viharati. Cakkhunā rūpaṁ na passati, sotena saddaṁ na suṇātīti cakkhunā rūpaṁ na passitabbaṁ, sotena saddo na sotabboti evaṁ desetīti adhippāyena vadati.",
  "atk-s0203a4:104": "Aññathā ariyassa vinayeti iminā bhagavā attano sāsane asadisāya indriyabhāvanāya kathanatthaṁ ālayaṁ akāsi. Athāyasmā ānando – ‘‘satthā ālayaṁ dasseti, handāhaṁ imissaṁ parisati bhikkhusaṅghassa indriyabhāvanākathaṁ kāremī’’ti satthāraṁ yācanto etassabhagavātiādimāha. Athassa bhagavā indriyabhāvanaṁ kathento tena hānandātiādimāha.",
  "atk-s0203a4:105": "454. Tatha yadidaṁ upekkhāti yā esā vipassanupekkhā nāma, esā santā esā paṇītā, atappikāti attho. Iti ayaṁ bhikkhu cakkhudvāre rūpārammaṇampi iṭṭhe ārammaṇe manāpaṁ, aniṭṭhe amanāpaṁ, majjhatte manāpāmanāpañca cittaṁ, tassa rajjituṁ vā dussituṁ vā muyhituṁ vā adatvāva pariggahetvā vipassanaṁ majjhatte ṭhapeti. Cakkhumāti sampannacakkhuvisuddhanetto. Cakkhābādhikassa hi uddhaṁ ummīlananimmīlanaṁ na hoti, tasmā so na gahito.",
  "atk-s0203a4:106": "456.Īsakaṁpoṇeti rathīsā viya uṭṭhahitvā ṭhite.",
  "atk-s0203a4:107": "461.Paṭikūle appaṭikūlasaññītiādīsu paṭikūle mettāpharaṇena vā dhātuso upasaṁhārena vā appaṭikūlasaññī viharati. Appaṭikūle asubhapharaṇena vā aniccato upasaṁhārena vā paṭikūlasaññī viharati. Sesapadesupi eseva nayo. Tadubhayaṁ abhinivajjetvāti majjhatto hutvā viharitukāmo kiṁ karotīti? Iṭṭhāniṭṭhesu āpāthagatesu neva somanassiko na domanassiko hoti. Vuttañhetaṁ –",
  "atk-s0203a4:108": "‘‘Kathaṁ paṭikūle appaṭikūlasaññī viharati? Aniṭṭhasmiṁ vatthusmiṁ mettāya vā pharati, dhātuto vā upasaṁharati, evaṁ paṭikūle appaṭikūlasaññī viharati. Kathaṁ appaṭikūle paṭikūlasaññī viharati? Iṭṭhasmiṁ vatthusmiṁ asubhāya vā pharati, aniccato vā upasaṁharati, evaṁ appaṭikūle paṭikūlasaññī viharati. Kathaṁ paṭikūle ca appaṭikūle ca appaṭikūlasaññī viharati? Aniṭṭhasmiñca iṭṭhasmiñca vatthusmiṁ mettāya vā pharati, dhātuto vā upasaṁharati. Evaṁ paṭikūle ca appaṭikūle ca appaṭikūlasaññī viharati. Kathaṁ appaṭikūle ca paṭikūle ca paṭikūlasaññī viharati? Iṭṭhasmiñca aniṭṭhasmiñca vatthusmiṁ asubhāya vā pharati, aniccato vā upasaṁharati, evaṁ appaṭikūle ca paṭikūle ca paṭikūlasaññī viharati . Kathaṁ paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno? Idha bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno…pe… manasā dhammaṁ viññāya neva sumano hoti na dummano, upekkhako viharati sato sampajāno. Evaṁ paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno’’ti.",
  "atk-s0203a4:109": "Imesu ca tīsu nayesu paṭhamanaye manāpaṁ amanāpaṁ manāpāmanāpanti saṁkilesaṁ vaṭṭati, nikkilesaṁ vaṭṭati. Dutiyanaye saṁkilesaṁ, tatiyanaye saṁkilesanikkilesaṁ vaṭṭati. Puna vuttaṁ – ‘‘paṭhamaṁ saṁkilesaṁ vaṭṭati, dutiyaṁ saṁkilesampi nikkilesampi, tatiyaṁ nikkilesameva vaṭṭatī’’ti. Sesaṁ sabbattha uttānamevāti.",
  "atk-s0203a4:110": "Papañcasūdaniyā majjhimanikāyaṭṭhakathāya",
  "atk-s0203a4:111": "Indriyabhāvanāsuttavaṇṇanā niṭṭhitā.",
  "atk-s0203a4:112": "Pañcamavaggavaṇṇanā niṭṭhitā.",
  "atk-s0203a4:113": "Uparipaṇṇāsaṭṭhakathā niṭṭhitā.",
  "atk-s0203a4:114": "Yo cāyaṁ ‘‘sabbadhammamūlapariyāyaṁ vo, bhikkhave, desissāmī’’ti āraddhattā ādikalyāṇo, majjhe ‘‘suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedalla’’nti vacanato majjhekalyāṇo, sanniṭṭhāne ‘‘ariyo bhāvitindriyo’’ti vacanato pariyosānakalyāṇoti tividhakalyāṇo majjhimanikāyo ‘‘mahāvipassanā nāmāya’’nti vutto, so vaṇṇanāvasena samatto hoti.",
  "atk-s0203a4:115": "Nigamanakathā",
  "atk-s0203a4:116": "Ettāvatā ca –",
  "atk-s0203a4:117": "Āyācito sumatinā therena bhadantabuddhamittena,",
  "atk-s0203a4:118": "Pubbe mayūradūtapaṭṭanamhi saddhiṁ nivasantena.",
  "atk-s0203a4:119": "Paravādavidhaṁsanassa majjhimanikāyaseṭṭhassa,",
  "atk-s0203a4:120": "Yamahaṁ papañcasūdanimaṭṭhakathaṁ kātumārabhiṁ.",
  "atk-s0203a4:121": "Sā hi mahāaṭṭhakathāya sāramādāya niṭṭhitā esā,",
  "atk-s0203a4:122": "Sattuttarasatamattāya pāḷiyā bhāṇavārehi.",
  "atk-s0203a4:123": "Ekūnasaṭṭhimatto visuddhimaggopi bhāṇavārehi,",
  "atk-s0203a4:124": "Atthappakāsanatthāya āgamānaṁ kato yasmā.",
  "atk-s0203a4:125": "Tasmā tena sahā’yaṁ gāthāgaṇanānayena aṭṭhakathā,",
  "atk-s0203a4:126": "Samadhikachasaṭṭhisatamiti viññeyyā bhāṇavārānaṁ.",
  "atk-s0203a4:127": "Samadhikachasaṭṭhisatapamāṇamiti bhāṇavārato esā,",
  "atk-s0203a4:128": "Samayaṁ pakāsayantī mahāvihārādhivāsīnaṁ.",
  "atk-s0203a4:129": "Mūlaṭṭhakathāsāraṁ ādāya mayā imaṁ karontena,",
  "atk-s0203a4:130": "Yaṁ paññamupacitaṁ tena hotu loko sadā sukhitoti.",
  "atk-s0203a4:131": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhanasamatthena paññāveyyattiyasamannāgatena tipiṭakapariyattippabhede sāṭṭhakathe satthu sāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṁ papañcasūdanī nāma majjhimanikāyaṭṭhakathā –",
  "atk-s0203a4:132": "Tāva tiṭṭhatu lokasmiṁ, lokanittharaṇesinaṁ;",
  "atk-s0203a4:133": "Dassentī kulaputtānaṁ, nayaṁ diṭṭhivisuddhiyā.",
  "atk-s0203a4:134": "Buddhoti nāmampi, suddhacittassa tādino;",
  "atk-s0203a4:135": "Lokamhi lokajeṭṭhassa, pavattati mahesinoti.",
  "atk-s0203a4:136": "Papañcasūdanī nāma",
  "atk-s0203a4:137": "Majjhimanikāyaṭṭhakathā sabbākārena niṭṭhitā."
}