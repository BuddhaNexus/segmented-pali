{
  "atk-s0403a17:0": "(18) 3. Upāsakavaggo",
  "atk-s0403a17:1": "1-3. Sārajjasuttādivaṇṇanā",
  "atk-s0403a17:2": "171-173. Tatiyassa paṭhamadutiyatatiyesu agāriyappaṭipatti kathitā. Sotāpannasakadāgāminopi hontu, vaṭṭantiyeva.",
  "atk-s0403a17:3": "4. Verasuttavaṇṇanā",
  "atk-s0403a17:4": "174. Catutthe bhayānīti cittutrāsabhayāni. Verānīti akusalaverānipi puggalaverānipi . Cetasikanti cittanissitaṁ. Dukkhanti kāyapasādavatthukaṁ dukkhaṁ. Domanassanti domanassavedanaṁ. Imasmiṁ sutte viratipahānaṁ kathitaṁ.",
  "atk-s0403a17:5": "5. Caṇḍālasuttavaṇṇanā",
  "atk-s0403a17:6": "175. Pañcame upāsakapatikuṭṭhoti upāsakapacchimako. Kotūhalamaṅgalikoti ‘‘iminā idaṁ bhavissatī’’ti evaṁ pavattattā kotūhalasaṅkhātena diṭṭhasutamutamaṅgalena samannāgato. Maṅgalaṁ pacceti no kammanti maṅgalaṁ oloketi, kammaṁ na oloketi. Ito ca bahiddhāti imamhā sāsanā bahiddhā. Pubbakāraṁ karotīti dānādikaṁ kusalakiccaṁ paṭhamataraṁ karoti.",
  "atk-s0403a17:7": "6. Pītisuttavaṇṇanā",
  "atk-s0403a17:8": "176. Chaṭṭhe kinti mayanti kena nāma upāyena mayaṁ. Pavivekaṁ pītinti paṭhamadutiyajjhānāni nissāya uppajjanakapītiṁ. Kāmūpasaṁhitanti kāmanissitaṁ duvidhe kāme ārabbha uppajjanakaṁ. Akusalūpasaṁhitanti ‘‘migasūkarādayo vijjhissāmī’’ti saraṁ khipitvā tasmiṁ viraddhe ‘‘viraddhaṁ mayā’’ti evaṁ akusale nissāya uppajjanakaṁ. Tādisesu pana ṭhānesu avirajjhantassa ‘‘suṭṭhu me viddhaṁ, suṭṭhu me pahaṭa’’nti uppajjanakaṁ akusalūpasaṁhitaṁ sukhaṁ somanassaṁ nāma. Dānādiupakaraṇānaṁ asampattiyā uppajjamānaṁ pana kusalūpasaṁhitaṁ dukkhaṁ domanassanti veditabbaṁ.",
  "atk-s0403a17:9": "7. Vaṇijjāsuttavaṇṇanā",
  "atk-s0403a17:10": "177. Sattame vaṇijjāti vāṇijakammāni. Upāsakenāti tisaraṇagatena. Satthavaṇijjāti āvudhabhaṇḍaṁ kāretvā tassa vikkayo. Sattavaṇijjāti manussavikkayo. Maṁsavaṇijjāti sūkaramigādayo posetvā tesaṁ vikkayo. Majjavaṇijjāti yaṁkiñci majjaṁ kāretvā tassa vikkayo. Visavaṇijjāti visaṁ kāretvā tassa vikkayo. Iti sabbampi imaṁ vaṇijjaṁ neva attanā kātuṁ, na pare samādapetvā kāretuṁ vaṭṭati.",
  "atk-s0403a17:11": "8. Rājasuttavaṇṇanā",
  "atk-s0403a17:12": "178. Aṭṭhame pabbājentīti raṭṭhamhā pabbājenti. Yathāpaccayaṁ vā karontīti yathādhippāyaṁ yathājjhāsayaṁ karonti. Tatheva pāpakammaṁ pavedentīti yathā tena kataṁ, taṁ tatheva aññesaṁ ārocenti kathenti.",
  "atk-s0403a17:13": "9. Gihisuttavaṇṇanā",
  "atk-s0403a17:14": "179. Navame saṁvutakammantanti pihitakammantaṁ. Ābhicetasikānanti uttamacittanissitānaṁ. Diṭṭhadhammasukhavihārānanti paccakkheyeva dhamme pavattikkhaṇe sukhavihārānaṁ. Ariyakantehīti ariyānaṁ kantehi maggaphalasīlehi.",
  "atk-s0403a17:15": "Ariyadhammaṁ samādāyāti ettha ariyadhammoti pañca sīlāni kathitāni. Merayaṁ vāruṇinti catubbidhaṁ merayaṁ pañcavidhañca suraṁ. Dhammañcānuvitakkayeti navavidhaṁ lokuttaradhammaṁ anussativaseneva vitakkeyya. Abyāpajjhaṁ hitaṁ cittanti niddukkhaṁ mettādibrahmavihāracittaṁ. Devalokāya bhāvayeti brahmalokatthāya bhāveyya. Puññatthassa jigīsatoti puññena atthikassa puññaṁ gavesantassa. Santesūti buddhapaccekabuddhatathāgatasāvakesu. Vipulā hoti dakkhiṇāti evaṁ dinnadānaṁ mahapphalaṁ hoti. Anupubbenāti sīlapūraṇādinā anukkamena. Sesaṁ tikanipāte vuttatthameva.",
  "atk-s0403a17:16": "10. Gavesīsuttavaṇṇanā",
  "atk-s0403a17:17": "180. Dasame sitaṁ pātvākāsīti mahāmaggeneva gacchanto taṁ sālavanaṁ oloketvā ‘‘atthi nu kho imasmiṁ ṭhāne kiñci sukāraṇaṁ uppannapubba’’nti addasa kassapabuddhakāle gavesinā upāsakena kataṁ sukāraṇaṁ. Athassa etadahosi – ‘‘idaṁ sukāraṇaṁ bhikkhusaṅghassa apākaṭaṁ paṭicchannaṁ, handa naṁ bhikkhusaṅghassa pākaṭaṁ karomī’’ti maggā okkamma aññatarasmiṁ padese ṭhitova sitapātukammaṁ akāsi, aggaggadante dassetvā mandahasitaṁ hasi . Yathā hi lokiyamanussā udaraṁ paharantā ‘‘kahaṁ kaha’’nti hasanti, na evaṁ buddhā. Buddhānaṁ pana hasitaṁ haṭṭhapahaṭṭhākāramattameva hoti.",
  "atk-s0403a17:18": "Hasitañca nāmetaṁ terasahi somanassasahagatacittehi hoti. Tattha lokiyamahājano akusalato catūhi, kāmāvacarakusalato catūhīti aṭṭhahi cittehi hasati, sekhā akusalato diṭṭhigatasampayuttāni dve apanetvā chahi cittehi hasanti, khīṇāsavā catūhi sahetukakiriyacittehi, ekena ahetukakiriyacittenāti pañcahi cittehi hasanti. Tesupi balavārammaṇe āpāthamāgate dvīhi ñāṇasampayuttacittehi hasanti, dubbalārammaṇe duhetukacittadvayena ca ahetukacittena cāti tīhi cittehi hasanti. Imasmiṁ pana ṭhāne kiriyāhetukamanoviññāṇadhātusomanassasahagatacittaṁ bhagavato pahaṭṭhākāramattahasitaṁ uppādeti.",
  "atk-s0403a17:19": "Taṁ panetaṁ hasitaṁ evaṁ appamattakampi therassa pākaṭaṁ ahosi. Kathaṁ? Tathārūpe hi kāle tathāgatassa catūhi dāṭhāhi cātuddīpikamahāmeghamukhato samosaritā vijjulatā viya virocamānā mahātālakkhandhappamāṇā rasmivaṭṭiyo uṭṭhahitvā tikkhattuṁ siravaraṁ padakkhiṇaṁ katvā dāṭhaggesuyeva antaradhāyanti. Tena saññāṇena āyasmā ānando bhagavato pacchato gacchamānopi sitapātubhāvaṁ jānāti.",
  "atk-s0403a17:20": "Iddhanti samiddhaṁ. Phītanti atisamiddhaṁ sabbapāliphullaṁ viya. Ākiṇṇamanussanti janasamākulaṁ. Sīlesu aparipūrakārīti pañcasu sīlesu asamattakārī. Paṭidesitānīti upāsakabhāvaṁ paṭidesitāni. Samādapitānīti saraṇesu patiṭṭhāpitānīti attho. Iccetaṁ samasamanti iti etaṁ kāraṇaṁ sabbākārato samabhāveneva samaṁ, na ekadesena. Natthi kiñci atirekanti mayhaṁ imehi kiñci atirekaṁ natthi. Handāti vavassaggatthe nipāto. Atirekāyāti visesakāraṇatthāya paṭipajjāmīti attho. Sīlesu paripūrakāriṁ dhārethāti pañcasu sīlesu samattakārīti jānātha. Ettāvatā tena pañca sīlāni samādinnāni nāma honti. Kimaṅga pana na mayanti mayaṁ pana keneva kāraṇena paripūrakārino na bhavissāma. Sesamettha uttānamevāti.",
  "atk-s0403a17:21": "Upāsakavaggo tatiyo."
}