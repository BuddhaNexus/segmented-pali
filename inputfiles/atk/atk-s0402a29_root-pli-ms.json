{
  "atk-s0402a29:0": "(11) 1. Sambodhavaggo",
  "atk-s0402a29:1": "1. Pubbevasambodhasuttavaṇṇanā",
  "atk-s0402a29:2": "104. Tatiyassa paṭhame pubbeva sambodhāti sambodhito pubbeva, ariyamaggappattito aparabhāgeyevāti vuttaṁ hoti. Anabhisambuddhassāti appaṭividdhacatusaccassa. Bodhisattasseva satoti bujjhanakasattasseva sato, sammāsambodhiṁ adhigantuṁ ārabhantasseva sato, sambodhiyā vā sattasseva laggasseva sato. Dīpaṅkarassa hi bhagavato pādamūle aṭṭhadhammasamodhānena abhinīhārasamiddhito pabhuti tathāgato sammāsambodhiṁ satto laggo ‘‘pattabbā mayā esā’’ti tadadhigamāya parakkamaṁ amuñcantoyeva āgato, tasmā bodhisattoti vuccati. Ko nu khoti katamo nu kho. Lokoti saṅkhāraloko. Assādoti madhurākāro. Ādīnavoti anabhinanditabbākāro. Tassa mayhanti tassa evaṁ bodhisattasseva sato mayhaṁ. Chandarāgavinayo chandarāgappahānanti nibbānaṁ āgamma ārabbha paṭicca chandarāgo vinayaṁ gacchati pahīyati, tasmā nibbānaṁ ‘‘chandarāgavinayo chandarāgappahāna’’nti vuccati. Idaṁ lokanissaraṇanti idaṁ nibbānaṁ lokato nissaṭattā lokanissaraṇanti vuccati. Yāvakīvanti yattakaṁ pamāṇaṁ kālaṁ. Abbhaññāsinti abhivisiṭṭhena ariyamaggañāṇena aññāsiṁ. Ñāṇañca pana me dassananti dvīhipi padehi paccavekkhaṇañāṇaṁ vuttaṁ. Sesamettha uttānamevāti.",
  "atk-s0402a29:3": "2. Paṭhamaassādasuttavaṇṇanā",
  "atk-s0402a29:4": "105. Dutiye assādapariyesanaṁ acarinti assādapariyesanatthāya acariṁ. Kuto paṭṭhāyāti? Sumedhakālato paṭṭhāya. Paññāyāti sahavipassanāya maggapaññāya. Sudiṭṭhoti suppaṭividdho. Iminā upāyena sabbattha attho veditabbo. Tatiyaṁ sabbattha uttānameva.",
  "atk-s0402a29:5": "4. Samaṇabrāhmaṇasuttavaṇṇanā",
  "atk-s0402a29:6": "107. Catutthe sāmaññatthanti catubbidhaṁ ariyaphalaṁ. Itaraṁ tasseva vevacanaṁ. Sāmaññatthena vā cattāro maggā, brahmaññatthena cattāri phalāni. Imesu pana catūsupi suttesu khandhalokova kathito.",
  "atk-s0402a29:7": "5. Ruṇṇasuttavaṇṇanā",
  "atk-s0402a29:8": "108. Pañcamaṁ atthuppattiyā nikkhittaṁ. Katarāya atthuppattiyā? Chabbaggiyānaṁ anācāre. Te kira gāyantā naccantā hasantā vicariṁsu. Bhikkhū dasabalassa ārocayiṁsu. Satthā te pakkosāpetvā tesaṁ ovādatthāya idaṁ suttaṁ ārabhi. Tattha ruṇṇanti roditaṁ. Ummattakanti ummattakakiriyā. Komārakanti kumārakehi kattabbakiccaṁ. Dantavidaṁsakahasitanti dante dassetvā pāṇiṁ paharantānaṁ mahāsaddena hasitaṁ. Setughāto gīteti gīte vo paccayaghāto hotu, sahetukaṁ gītaṁ pajahathāti dīpeti. Naccepi eseva nayo. Alanti yuttaṁ. Dhammappamoditānaṁ satanti ettha dhammo vuccati kāraṇaṁ, kenacideva kāraṇena pamuditānaṁ santānaṁ. Sitaṁ sitamattāyāti tasmiṁ sitakāraṇe sati yaṁ sitaṁ karotha, taṁ vo sitamattāya aggadante dassetvā pahaṭṭhākāramattadassanāyayeva yuttanti vuttaṁ hoti.",
  "atk-s0402a29:9": "6. Atittisuttavaṇṇanā",
  "atk-s0402a29:10": "109. Chaṭṭhe soppassāti niddāya. Paṭisevanāya natthi tittīti yathā yathā paṭisevati, tathā tathā ruccatiyevāti titti nāma natthi. Sesapadadvayepi eseva nayo. Sace hi mahāsamudde udakaṁ surā bhaveyya, surāsoṇḍo ca maccho hutvā nibbatteyya, tassa tattha carantassapi sayantassapi titti nāma na bhaveyya. Imasmiṁ sutte vaṭṭameva kathitaṁ.",
  "atk-s0402a29:11": "7. Arakkhitasuttavaṇṇanā",
  "atk-s0402a29:12": "110. Sattame avassutaṁ hotīti tintaṁ hoti. Na bhaddakaṁ maraṇaṁ hotīti apāye paṭisandhipaccayatāya na laddhakaṁ hoti. Kālakiriyāti tasseva vevacanaṁ. Sukkapakkhe sagge paṭisandhipaccayatāya bhaddakaṁ hoti laddhakaṁ. Taṁ pana ekantena sotāpannādīnaṁ tiṇṇaṁ ariyasāvakānaṁyeva vaṭṭati. Sesamettha uttānamevāti.",
  "atk-s0402a29:13": "8. Byāpannasuttavaṇṇanā",
  "atk-s0402a29:14": "111. Aṭṭhame byāpannanti pakatibhāvaṁ jahitvā ṭhitaṁ. Sesaṁ purimasutte vuttanayameva.",
  "atk-s0402a29:15": "9. Paṭhamanidānasuttavaṇṇanā",
  "atk-s0402a29:16": "112. Navame nidānānīti kāraṇāni. Kammānaṁ samudayāyāti vaṭṭagāmikammānaṁ piṇḍakaraṇatthāya. Lobhapakatanti lobhena pakataṁ. Sāvajjanti sadosaṁ. Taṁ kammaṁ kammasamudayāya saṁvattatīti taṁ kammaṁ aññesampi vaṭṭagāmikammānaṁ samudayāya piṇḍakaraṇatthāya saṁvattati. Na taṁ kammaṁ kammanirodhāyāti taṁ pana kammaṁ vaṭṭagāmikammānaṁ nirodhatthāya na saṁvattati. Sukkapakkhe kammānaṁ samudayāyāti vivaṭṭagāmikammānaṁ samudayatthāya. Iminā nayena sabbaṁ atthato veditabbaṁ.",
  "atk-s0402a29:17": "10. Dutiyanidānasuttavaṇṇanā",
  "atk-s0402a29:18": "113. Dasame kammānanti vaṭṭagāmikammānameva. Chandarāgaṭṭhāniyeti chandarāgassa kāraṇabhūte. Ārabbhāti āgamma sandhāya paṭicca. Chandoti taṇhāchando. Yo cetaso sārāgoti yo cittassa rāgo rajjanā rajjitattaṁ, etamahaṁ saṁyojanaṁ vadāmi, bandhanaṁ vadāmīti attho. Sukkapakkhe kammānanti vivaṭṭagāmikammānaṁ. Tadabhinivattetīti taṁ abhinivatteti. Yadā vā tena vipāko ñāto hoti vidito, tadā te ceva dhamme tañca vipākaṁ abhinivatteti. Iminā ca padena vipassanā kathitā, tadabhinivattetvāti iminā maggo. Cetasā abhinivijjhitvāti iminā ca maggova. Paññāya ativijjha passatīti saha vipassanāya maggapaññāya nibbijjhitvā passati. Evaṁ sabbattha attho veditabbo. Imasmiṁ pana sutte vaṭṭavivaṭṭaṁ kathitanti.",
  "atk-s0402a29:19": "Sambodhavaggo paṭhamo."
}