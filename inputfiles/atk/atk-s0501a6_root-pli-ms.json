{
  "atk-s0501a6:0": "6. Ratanasuttavaṇṇanā",
  "atk-s0501a6:1": "Nikkhepappayojanaṁ",
  "atk-s0501a6:2": "Idāni yānīdha bhūtānītievamādinā maṅgalasuttānantaraṁ nikkhittassa ratanasuttassa atthavaṇṇanākkamo anuppatto. Tassa idha nikkhepappayojanaṁ vatvā tato paraṁ suparisuddhena titthena naditaḷākādīsu salilajjhogāhaṇamiva suparisuddhena nidānena imassa suttassa atthajjhogāhaṇaṁ dassetuṁ –",
  "atk-s0501a6:3": "‘‘Yena vuttaṁ yadā yattha, yasmā cetaṁ imaṁ nayaṁ;",
  "atk-s0501a6:4": "Pakāsetvāna etassa, karissāmatthavaṇṇanaṁ’’.",
  "atk-s0501a6:5": "Tattha yasmā maṅgalasuttena attarakkhā akalyāṇakaraṇakalyāṇākaraṇapaccayānañca āsavānaṁ paṭighāto dassito, imañca suttaṁ parārakkhaṁ amanussādipaccayānañca āsavānaṁ paṭighātaṁ sādheti, tasmā tadanantaraṁ nikkhittaṁ siyāti.",
  "atk-s0501a6:6": "Idaṁ tāvassa idha nikkhepappayojanaṁ.",
  "atk-s0501a6:7": "Vesālivatthu",
  "atk-s0501a6:8": "Idāni ‘‘yena vuttaṁ yadā yattha, yasmā ceta’’nti etthāha ‘‘kena panetaṁ suttaṁ vuttaṁ, kadā kattha, kasmā ca vutta’’nti. Vuccate – idañhi bhagavatā eva vuttaṁ, na sāvakādīhi. Tañca yadā dubbhikkhādīhi upaddavehi upaddutāya vesāliyā licchavīhi rājagahato yācitvā bhagavā vesāliṁ ānīto, tadā vesāliyaṁ tesaṁ upaddavānaṁ paṭighātatthāya vuttanti. Ayaṁ tesaṁ pañhānaṁ saṅkhepavissajjanā. Vitthārato pana vesālivatthuto pabhuti porāṇehi vaṇṇīyati.",
  "atk-s0501a6:9": "Tatrāyaṁ vaṇṇanā – bārāṇasirañño kira aggamahesiyā kucchimhi gabbho saṇṭhāsi, sā taṁ ñatvā rañño nivedesi, rājā gabbhaparihāraṁ adāsi. Sā sammā parihariyamānagabbhā gabbhaparipākakāle vijāyanagharaṁ pāvisi. Puññavatīnaṁ paccūsasamaye gabbhavuṭṭhānaṁ hoti. Sā ca tāsaṁ aññatarā, tena paccūsasamaye alattakapaṭalabandhujīvakapupphasadisaṁ maṁsapesiṁ vijāyi. Tato ‘‘aññā deviyo suvaṇṇabimbasadise putte vijāyanti, aggamahesī maṁsapesinti rañño purato mama avaṇṇo uppajjeyyā’’ti cintetvā tena avaṇṇabhayena taṁ maṁsapesiṁ ekasmiṁ bhājane pakkhipitvā aññatarena paṭikujjitvā rājamuddikāya lañchitvā gaṅgāya sote pakkhipāpesi. Manussehi chaḍḍitamatte devatā ārakkhaṁ saṁvidahiṁsu. Suvaṇṇapaṭṭakañcettha jātihiṅgulakena ‘‘bārāṇasirañño aggamahesiyā pajā’’ti likhitvā bandhiṁsu. Tato taṁ bhājanaṁ ūmibhayādīhi anupaddutaṁ gaṅgāsotena pāyāsi.",
  "atk-s0501a6:10": "Tena ca samayena aññataro tāpaso gopālakulaṁ nissāya gaṅgātīre viharati. So pātova gaṅgaṁ otaranto bhājanaṁ āgacchantaṁ disvā paṁsukūlasaññāya aggahesi. Tato tattha taṁ akkharapaṭṭakaṁ rājamuddikālañchanañca disvā muñcitvā taṁ maṁsapesiṁ addasa , disvānassa etadahosi ‘‘siyā gabbho, tathā hissa duggandhapūtibhāvo natthī’’ti. Taṁ assamaṁ netvā suddhe okāse ṭhapesi. Atha aḍḍhamāsaccayena dve maṁsapesiyo ahesuṁ. Tāpaso disvā sādhutaraṁ ṭhapesi, tato puna aḍḍhamāsaccayena ekamekissā pesiyā hatthapādasīsānamatthāya pañca pañca piḷakā uṭṭhahiṁsu. Tāpaso disvā puna sādhutaraṁ ṭhapesi. Atha aḍḍhamāsaccayena ekā maṁsapesi suvaṇṇabimbasadiso dārako, ekā dārikā ahosi. Tesu tāpasassa puttasineho uppajji. Aṅguṭṭhakato cassa khīraṁ nibbatti. Tato pabhuti ca khīrabhattaṁ labhati, so bhattaṁ bhuñjitvā khīraṁ dārakānaṁ mukhe āsiñcati. Tesaṁ yaṁ yaṁ udaraṁ paviṭṭhaṁ, taṁ sabbaṁ maṇibhājanagataṁ viya dissati. Evaṁ licchavī ahesuṁ. Apare panāhu ‘‘sibbetvā ṭhapitā viya nesaṁ aññamaññaṁ līnā chavi ahosī’’ti. Evaṁ te nicchavitāya vā līnacchavitāya vā licchavīti paññāyiṁsu.",
  "atk-s0501a6:11": "Tāpaso dārake posento ussūre gāmaṁ piṇḍāya pavisati, atidivā paṭikkamati. Tassa taṁ byāpāraṁ ñatvā gopālakā āhaṁsu, ‘‘bhante, pabbajitānaṁ dārakaposanaṁ palibodho, amhākaṁ dārake detha, mayaṁ posessāma, tumhe attano kammaṁ karothā’’ti. Tāpaso ‘‘sādhū’’ti paṭissuṇi. Gopālakā dutiyadivase maggaṁ samaṁ katvā pupphehi okiritvā dhajapaṭākaṁ ussāpetvā tūriyehi vajjamānehi assamaṁ āgatā. Tāpaso ‘‘mahāpuññā dārakā, appamādena vaḍḍhetha, vaḍḍhetvā ca aññamaññaṁ āvāhavivāhaṁ karotha, pañcagorasena rājānaṁ tosetvā bhūmibhāgaṁ gahetvā nagaraṁ māpetha, tattha kumāraṁ abhisiñcathā’’ti vatvā dārake adāsi. Te ‘‘sādhū’’ti paṭissuṇitvā dārake netvā posesuṁ.",
  "atk-s0501a6:12": "Dārakā vuḍḍhimanvāya kīḷantā vivādaṭṭhānesu aññe gopāladārake hatthenapi pādenapi paharanti, te rodanti. ‘‘Kissa rodathā’’ti ca mātāpitūhi vuttā ‘‘ime nimmātāpitikā tāpasapositā amhe atīva paharantī’’ti vadanti. Tato tesaṁ mātāpitaro ‘‘ime dārakā aññe dārake viheṭhenti dukkhāpenti, na ime saṅgahetabbā, vajjitabbā ime’’ti āhaṁsu. Tato pabhuti kira so padeso ‘‘vajjī’’ti vuccati, tiyojanasataṁ parimāṇena. Atha taṁ padesaṁ gopālakā rājānaṁ tosetvā aggahesuṁ. Tattheva nagaraṁ māpetvā soḷasavassuddesikaṁ kumāraṁ abhisiñcitvā rājānaṁ akaṁsu. Tāya cassa dārikāya saddhiṁ vāreyyaṁ katvā katikaṁ akaṁsu ‘‘na bāhirato dārikā ānetabbā, ito dārikā na kassaci dātabbā’’ti. Tesaṁ paṭhamasaṁvāsena dve dārakā jātā dhītā ca putto ca, evaṁ soḷasakkhattuṁ dve dve jātā. Tato tesaṁ dārakānaṁ yathākkamaṁ vaḍḍhantānaṁ ārāmuyyānanivāsaṭṭhānaparivārasampattiṁ gahetuṁ appahontaṁ taṁ nagaraṁ tikkhattuṁ gāvutantarena gāvutantarena pākārena parikkhipiṁsu, tassa punappunaṁ visālīkatattā vesālītveva nāmaṁ jātaṁ. Idaṁ vesālivatthu.",
  "atk-s0501a6:13": "Bhagavato nimantanaṁ",
  "atk-s0501a6:14": "Ayaṁ pana vesālī bhagavato uppannakāle iddhā vepullappattā ahosi. Tattha hi rājūnaṁyeva satta sahassāni satta satāni satta ca rājāno ahesuṁ. Tathā yuvarājasenāpatibhaṇḍāgārikappabhutīnaṁ . Yathāha –",
  "atk-s0501a6:15": "‘‘Tena kho pana samayena vesālī iddhā ceva hoti phītā ca bahujanā ākiṇṇamanussā subhikkhā ca, satta ca pāsādasahassāni satta ca pāsādasatāni satta ca pāsādā, satta ca kūṭāgārasahassāni satta ca kūṭāgārasatāni satta ca kūṭāgārāni, satta ca ārāmasahassāni satta ca ārāmasatāni satta ca ārāmā, satta ca pokkharaṇisahassāni satta ca pokkharaṇisatāni satta ca pokkharaṇiyo’’ti (mahāva. 326).",
  "atk-s0501a6:16": "Sā aparena samayena dubbhikkhā ahosi dubbuṭṭhikā dussassā. Paṭhamaṁ duggatamanussā maranti , te bahiddhā chaḍḍenti. Matamanussānaṁ kuṇapagandhena amanussā nagaraṁ pavisiṁsu, tato bahutarā maranti. Tāya paṭikūlatāya sattānaṁ ahivātarogo uppajji. Iti tīhi dubbhikkhaamanussarogabhayehi upaddutā vesālinagaravāsino upasaṅkamitvā rājānaṁ āhaṁsu, ‘‘mahārāja, imasmiṁ nagare tividhaṁ bhayamuppannaṁ, ito pubbe yāva sattamā rājakulaparivaṭṭā evarūpaṁ anuppannapubbaṁ, tumhākaṁ maññe adhammikattena taṁ etarahi uppanna’’nti. Rājā sabbe santhāgāre sannipātāpetvā ‘‘mayhaṁ adhammikabhāvaṁ vicinathā’’ti āha. Te sabbaṁ paveṇiṁ vicinantā na kiñci addasaṁsu.",
  "atk-s0501a6:17": "Tato rañño dosamadisvā ‘‘idaṁ bhayaṁ amhākaṁ kathaṁ vūpasameyyā’’ti cintesuṁ. Tattha ekacce cha satthāre apadisiṁsu ‘‘etehi okkantamatte vūpasamessatī’’ti. Ekacce āhaṁsu – ‘‘buddho kira loke uppanno, so bhagavā sabbasattahitāya dhammaṁ deseti mahiddhiko mahānubhāvo, tena okkantamatte sabbabhayāni vūpasameyyu’’nti. Tena te attamanā hutvā ‘‘kahaṁ pana so bhagavā etarahi viharati, amhehi pesito na āgaccheyyā’’ti āhaṁsu. Athāpare āhaṁsu – ‘‘buddhā nāma anukampakā, kissa nāgaccheyyuṁ, so pana bhagavā etarahi rājagahe viharati, rājā bimbisāro taṁ upaṭṭhahati, so āgantuṁ na dadeyyā’’ti. ‘‘Tena hi rājānaṁ saññāpetvā āneyyāmā’’ti dve licchavirājāno mahatā balakāyena pahūtaṁ paṇṇākāraṁ datvā rañño santikaṁ pesiṁsu ‘‘bimbisāraṁ saññāpetvā bhagavantaṁ ānethā’’ti. Te gantvā rañño paṇṇākāraṁ datvā taṁ pavattiṁ nivedetvā, ‘‘mahārāja, bhagavantaṁ amhākaṁ nagaraṁ pesehī’’ti āhaṁsu. Rājā na sampaṭicchi, ‘‘tumheyeva jānāthā’’ti āha. Te bhagavantaṁ upasaṅkamitvā vanditvā evamāhaṁsu – ‘‘bhante, amhākaṁ nagare tīṇi bhayāni uppannāni, sace bhagavā āgaccheyya, sotthi no bhaveyyā’’ti. Bhagavā āvajjetvā ‘‘vesāliyaṁ ratanasutte vutte sā rakkhā koṭisatasahassaṁ cakkavāḷānaṁ pharissati, suttapariyosāne caturāsītiyā pāṇasahassānaṁ dhammābhisamayo bhavissatī’’ti adhivāsesi. Atha rājā bimbisāro bhagavato adhivāsanaṁ sutvā ‘‘bhagavatā vesāligamanaṁ adhivāsita’’nti nagare ghosanaṁ kārāpetvā bhagavantaṁ upasaṅkamitvā āha – ‘‘kiṁ, bhante, sampaṭicchatha vesāligamana’’nti? Āma, mahārājāti. Tena hi, bhante, tāva āgametha, yāva maggaṁ paṭiyādemīti.",
  "atk-s0501a6:18": "Atha kho rājā bimbisāro rājagahassa ca gaṅgāya ca antarā pañcayojanabhūmiṁ samaṁ katvā yojane yojane vihāraṁ māpetvā bhagavato gamanakālaṁ paṭivedesi. Bhagavā pañcahi bhikkhusatehi parivuto pāyāsi. Rājā pañcayojanaṁ maggaṁ pañcavaṇṇehi pupphehi jāṇumattaṁ okirāpetvā dhajapaṭākapuṇṇaghaṭakadaliādīni ussāpetvā bhagavato dve setacchattāni ekamekassa ca bhikkhussa ekamekaṁ ukkhipāpetvā saddhiṁ attano parivārena pupphagandhādīhi pūjaṁ karonto ekekasmiṁ vihāre bhagavantaṁ vasāpetvā mahādānāni datvā pañcahi divasehi gaṅgātīraṁ nesi. Tattha sabbālaṅkārehi nāvaṁ alaṅkaronto vesālikānaṁ sāsanaṁ pesesi ‘‘āgato bhagavā, maggaṁ paṭiyādetvā sabbe bhagavato paccuggamanaṁ karothā’’ti. Te ‘‘diguṇaṁ pūjaṁ karissāmā’’ti vesāliyā ca gaṅgāya ca antarā tiyojanabhūmiṁ samaṁ katvā bhagavato cattāri ekamekassa ca bhikkhussa dve dve setacchattāni sajjetvā pūjaṁ kurumānā gaṅgātīraṁ āgantvā aṭṭhaṁsu.",
  "atk-s0501a6:19": "Atha bimbisāro dve nāvāyo saṅghaṭetvā maṇḍapaṁ katvā pupphadāmādīhi alaṅkaritvā tattha sabbaratanamayaṁ buddhāsanaṁ paññapesi, bhagavā tattha nisīdi. Pañca satā bhikkhūpi nāvaṁ āruhitvā yathānurūpaṁ nisīdiṁsu. Rājā bhagavantaṁ anugacchanto galappamāṇaṁ udakaṁ ogāhetvā ‘‘yāva, bhante, bhagavā āgacchati, tāvāhaṁ idheva gaṅgātīre vasissāmī’’ti vatvā nivatto. Upari devatā yāva akaniṭṭhabhavanā pūjaṁ akaṁsu. Heṭṭhāgaṅgānivāsino kambalassatarādayo nāgarājāno pūjaṁ akaṁsu. Evaṁ mahatiyā pūjāya bhagavā yojanamattaṁ addhānaṁ gaṅgāya gantvā vesālikānaṁ sīmantaraṁ paviṭṭho.",
  "atk-s0501a6:20": "Tato licchavirājāno bimbisārena katapūjāya diguṇaṁ karontā galappamāṇe udake bhagavantaṁ paccuggacchiṁsu. Teneva khaṇena tena muhuttena vijjuppabhāvinaddhandhakāravisaṭakūṭo gaḷagaḷāyanto catūsu disāsu mahāmegho vuṭṭhāsi. Atha bhagavatā paṭhamapāde gaṅgātīre nikkhittamatte pokkharavassaṁ vassi. Ye temetukāmā, te eva tementi, atemetukāmā na tementi. Sabbattha jāṇumattaṁ ūrumattaṁ kaṭimattaṁ galappamāṇaṁ udakaṁ vahati, sabbakuṇapāni udakena gaṅgaṁ pavesitāni, parisuddho bhūmibhāgo ahosi.",
  "atk-s0501a6:21": "Licchavirājāno bhagavantaṁ antarā yojane yojane vāsāpetvā mahādānāni datvā tīhi divasehi diguṇaṁ pūjaṁ karontā vesāliṁ nayiṁsu . Vesāliṁ sampatte bhagavati sakko devānamindo devasaṅghapurakkhato āgacchi. Mahesakkhānaṁ devatānaṁ sannipātena amanussā yebhuyyena palāyiṁsu. Bhagavā nagaradvāre ṭhatvā ānandattheraṁ āmantesi – ‘‘imaṁ, ānanda, ratanasuttaṁ uggahetvā balikammūpakaraṇāni gahetvā licchavirājakumārehi saddhiṁ vesāliyā tipākārantare vicaranto parittaṁ karohī’’ti ratanasuttaṁ abhāsi. ‘‘Evaṁ kena panetaṁ suttaṁ vuttaṁ , kadā, kattha, kasmā ca vutta’’nti etesaṁ pañhānaṁ vissajjanā vitthārena vesālivatthuto pabhuti porāṇehi vaṇṇīyati.",
  "atk-s0501a6:22": "Evaṁ bhagavato vesāliṁ anuppattadivaseyeva vesālinagaradvāre tesaṁ upaddavānaṁ paṭighātatthāya vuttamidaṁ ratanasuttaṁ uggahetvā āyasmā ānando parittatthāya bhāsamāno bhagavato pattena udakamādāya sabbanagaraṁ abbhukkiranto anuvicari. Yaṁ kiñcīti vuttamatte eva therena ye pubbe apalātā saṅkārakūṭabhittippadesādinissitā amanussā, te catūhi dvārehi palāyiṁsu, dvārāni anokāsāni ahesuṁ. Tato ekacce dvāresu okāsaṁ alabhamānā pākāraṁ bhinditvā palātā. Amanussesu gatamattesu manussānaṁ gattesu rogo vūpasanto. Te nikkhamitvā sabbapupphagandhādīhi theraṁ pūjesuṁ. Mahājano nagaramajjhe santhāgāraṁ sabbagandhehi limpitvā vitānaṁ katvā sabbālaṅkārehi alaṅkaritvā tattha buddhāsanaṁ paññapetvā bhagavantaṁ ānesi.",
  "atk-s0501a6:23": "Bhagavā santhāgāraṁ pavisitvā paññatte āsane nisīdi. Bhikkhusaṅghopi kho rājāno manussā ca patirūpe patirūpe āsane nisīdiṁsu. Sakkopi devānamindo dvīsu devalokesu devaparisāya saddhiṁ upanisīdi aññe ca devā, ānandattheropi sabbaṁ vesāliṁ anuvicaranto rakkhaṁ katvā vesālinagaravāsīhi saddhiṁ āgantvā ekamantaṁ nisīdi. Tattha bhagavā sabbesaṁ tadeva ratanasuttaṁ abhāsīti.",
  "atk-s0501a6:24": "Ettāvatā ca yā ‘‘yena vuttaṁ yadā yattha, yasmā cetaṁ imaṁ nayaṁ. Pakāsetvānā’’ti mātikā nikkhittā, sā sabbappakārena vitthāritā hoti.",
  "atk-s0501a6:25": "Yānīdhātigāthāvaṇṇanā",
  "atk-s0501a6:26": "1. Idāni ‘‘etassa karissāmatthavaṇṇana’’nti vuttattā atthavaṇṇanā ārabbhate. Apare pana vadanti ‘‘ādito pañceva gāthā bhagavatā vuttā, sesā parittakaraṇasamaye ānandattherenā’’ti. Yathā vā tathā vā hotu, kiṁ no imāya parikkhāya, sabbathāpi etassa ratanasuttassa karissāmatthavaṇṇanaṁ.",
  "atk-s0501a6:27": "Yānīdha bhūtānīti paṭhamagāthā. Tattha yānīti yādisāni appesakkhāni vā mahesakkhāni vā. Idhāti imasmiṁ padese, tasmiṁ khaṇe sannipātaṭṭhānaṁ sandhāyāha. Bhūtānīti kiñcāpi bhūtasaddo ‘‘bhūtasmiṁ pācittiya’’nti evamādīsu (pāci. 69) vijjamāne. ‘‘Bhūtamidanti, bhikkhave , samanupassathā’’ti evamādīsu (ma. ni. 1.401) khandhapañcake. ‘‘Cattāro kho, bhikkhu, mahābhūtā hetū’’ti evamādīsu (ma. ni. 3.86) catubbidhe pathavīdhātvādirūpe. ‘‘Yo ca kālaghaso bhūto’’ti evamādīsu (jā. 1.2.190) khīṇāsave. ‘‘Sabbeva nikkhipissanti, bhūtā loke samussaya’’nti evamādīsu (dī. ni. 2.220) sabbasatte. ‘‘Bhūtagāmapātabyatāyā’’ti evamādīsu (pāci. 90) rukkhādike. ‘‘Bhūtaṁ bhūtato sañjānātī’’ti evamādīsu (ma. ni. 1.3) cātumahārājikānaṁ heṭṭhā sattanikāyaṁ upādāya vattati. Idha pana avisesato amanussesu daṭṭhabbo.",
  "atk-s0501a6:28": "Samāgatānīti sannipatitāni. Bhummānīti bhūmiyaṁ nibbattāni. Vā-iti vikappane. Tena yānīdha bhummāni vā bhūtāni samāgatānīti imamekaṁ vikappaṁ katvā puna dutiyavikappaṁ kātuṁ ‘‘yāni va antalikkhe’’ti āha. Antalikkhe vā yāni bhūtāni nibbattāni, tāni sabbāni idha samāgatānīti attho. Ettha ca yāmato yāva akaniṭṭhaṁ, tāva nibbattāni bhūtāni ākāse pātubhūtavimānesu nibbattattā ‘‘antalikkhe bhūtānī’’ti veditabbāni. Tato heṭṭhā sineruto pabhuti yāva bhūmiyaṁ rukkhalatādīsu adhivatthāni pathaviyañca nibbattāni bhūtāni, tāni sabbāni bhūmiyaṁ bhūmipaṭibaddhesu ca rukkhalatāpabbatādīsu nibbattattā ‘‘bhummāni bhūtānī’’ti veditabbāni.",
  "atk-s0501a6:29": "Evaṁ bhagavā sabbāneva amanussabhūtāni ‘‘bhummāni vā yāni va antalikkhe’’ti dvīhi padehi vikappetvā puna ekena padena pariggahetvā dassetuṁ ‘‘sabbeva bhūtā sumanā bhavantū’’ti āha. Sabbeti anavasesā. Evāti avadhāraṇe, ekampi anapanetvāti adhippāyo. Bhūtāti amanussā. Sumanā bhavantūti sukhitamanā pītisomanassajātā bhavantu. Athopīti kiccantarasanniyojanatthaṁ vākyopādāne nipātadvayaṁ. Sakkacca suṇantu bhāsitanti aṭṭhiṁ katvā manasikatvā sabbaṁ cetasā samannāharitvā dibbasampattilokuttarasukhāvahaṁ mama desanaṁ suṇantu.",
  "atk-s0501a6:30": "Evamettha bhagavā ‘‘yānīdha bhūtāni samāgatānī’’ti aniyamitavacanena bhūtāni pariggahetvā puna ‘‘bhummāni vā yāni va antalikkhe’’ti dvidhā vikappetvā tato ‘‘sabbeva bhūtā’’ti puna ekajjhaṁ katvā ‘‘sumanā bhavantū’’ti iminā vacanena āsayasampattiyaṁ niyojento ‘‘sakkacca suṇantu bhāsita’’nti payogasampattiyaṁ, tathā yonisomanasikārasampattiyaṁ paratoghosasampattiyañca, tathā attasammāpaṇidhisappurisūpanissayasampattīsu samādhipaññāhetusampattīsu ca niyojento gāthaṁ samāpesi.",
  "atk-s0501a6:31": "Tasmā hītigāthāvaṇṇanā",
  "atk-s0501a6:32": "2.Tasmā hi bhūtāti dutiyagāthā. Tattha tasmāti kāraṇavacanaṁ. Bhūtāti āmantanavacanaṁ. Nisāmethāti suṇātha. Sabbeti anavasesā. Kiṁ vuttaṁ hoti? Yasmā tumhe dibbaṭṭhānāni tattha upabhogaparibhogasampadañca pahāya dhammassavanatthaṁ idha samāgatā, na naṭanaccanādidassanatthaṁ, tasmā hi bhūtā nisāmetha sabbeti. Atha vā ‘‘sumanā bhavantu, sakkacca suṇantū’’ti vacanena tesaṁ sumanabhāvaṁ sakkaccaṁ sotukamyatañca disvā āha ‘‘yasmā tumhe sumanabhāvena attasammāpaṇidhiyonisomanasikārāsayasuddhīhi sakkaccaṁ sotukamyatāya sappurisūpanissayaparatoghosapadaṭṭhānato payogasuddhīhi ca yuttā, tasmā hi bhūtā nisāmetha sabbe’’ti. Atha vā yaṁ purimagāthāya ante ‘‘bhāsita’’nti vuttaṁ, taṁ kāraṇabhāvena apadisanto āha ‘‘yasmā mama bhāsitaṁ nāma atidullabhaṁ aṭṭhakkhaṇaparivajjitassa khaṇassa dullabhattā, anekānisaṁsañca paññākaruṇāguṇena pavattattā, tañcāhaṁ vattukāmo ‘suṇantu bhāsita’nti avocaṁ, tasmā hi bhūtā nisāmetha sabbe’’ti. Idaṁ iminā gāthāpadena vuttaṁ hoti.",
  "atk-s0501a6:33": "Evametaṁ kāraṇaṁ niropento attano bhāsitanisāmane niyojetvā nisāmetabbaṁ vattumāraddho ‘‘mettaṁ karotha mānusiyā pajāyā’’ti. Tassattho – yāyaṁ tīhi upaddavehi upaddutā mānusī pajā, tassā mānusiyā pajāya mettaṁ mittabhāvaṁ hitajjhāsayataṁ paccupaṭṭhapethāti. Keci pana ‘‘mānusikaṁ paja’’nti paṭhanti, taṁ bhummatthāsambhavā na yujjati. Yampi aññe atthaṁ vaṇṇayanti, sopi na yujjati. Adhippāyo panettha – nāhaṁ buddhoti issariyabalena vadāmi, api tu yaṁ tumhākañca imissā ca mānusiyā pajāya hitatthaṁ vadāmi ‘‘mettaṁ karotha mānusiyā pajāyā’’ti. Ettha ca –",
  "atk-s0501a6:34": "‘‘Ye sattasaṇḍaṁ pathaviṁ vijetvā,",
  "atk-s0501a6:35": "Rājisayo yajamānānupariyagā;",
  "atk-s0501a6:36": "Assamedhaṁ purisamedhaṁ,",
  "atk-s0501a6:37": "Sammāpāsaṁ vājapeyyaṁ niraggaḷaṁ.",
  "atk-s0501a6:38": "‘‘Mettassa cittassa subhāvitassa,",
  "atk-s0501a6:39": "Kalampi te nānubhavanti soḷasiṁ;",
  "atk-s0501a6:40": "Ekampi ce pāṇamaduṭṭhacitto,",
  "atk-s0501a6:41": "Mettāyati kusalo tena hoti.",
  "atk-s0501a6:42": "‘‘Sabbe ca pāṇe manasānukampī, pahūtamariyo pakaroti puñña’’nti. (itivu. 27; a. ni. 8.1) –",
  "atk-s0501a6:43": "Evamādīnaṁ suttānaṁ ekādasānisaṁsānañca vasena ye mettaṁ karonti, etesaṁ mettā hitāti veditabbā.",
  "atk-s0501a6:44": "‘‘Devatānukampito poso, sadā bhadrāni passatī’’ti. (udā. 76; mahāva. 286) –",
  "atk-s0501a6:45": "Evamādīnaṁ suttānaṁ vasena yesu kayirati, tesampi hitāti veditabbā.",
  "atk-s0501a6:46": "Evaṁ ubhayesampi hitabhāvaṁ dassento ‘‘mettaṁ karotha mānusiyā’’ti vatvā idāni upakārampi dassento āha ‘‘divā ca ratto ca haranti ye baliṁ, tasmā hi ne rakkhatha appamattā’’ti. Tassattho – ye manussā cittakammakaṭṭhakammādīhipi devatā katvā cetiyarukkhādīni ca upasaṅkamitvā devatā uddissa divā baliṁ karonti, kālapakkhādīsu ca rattiṁ baliṁ karonti, salākabhattādīni vā datvā ārakkhadevatā upādāya yāva brahmadevatānaṁ pattidānaniyyātanena divā baliṁ karonti, chattāropanadīpamālāya sabbarattikadhammassavanādīni kārāpetvā pattidānaniyyātanena ca rattiṁ baliṁ karonti, te kathaṁ na rakkhitabbā? Yato evaṁ divā ca ratto ca tumhe uddissa karonti ye baliṁ, tasmā hi ne rakkhatha; tasmā balikammakaraṇāpi te manusse rakkhatha gopayatha, ahitaṁ nesaṁ apanetha, hitaṁ upanetha appamattā hutvā taṁ kataññubhāvaṁ hadaye katvā niccamanussarantāti.",
  "atk-s0501a6:47": "Yaṁkiñcītigāthāvaṇṇanā",
  "atk-s0501a6:48": "3. Evaṁ devatāsu manussānaṁ upakārakabhāvaṁ dassetvā tesaṁ upaddavavūpasamanatthaṁ buddhādiguṇappakāsanena ca devamanussānaṁ dhammassavanatthaṁ ‘‘yaṁkiñci vitta’’ntiādinā nayena saccavacanaṁ payuñjitumāraddho. Tattha yaṁkiñcīti aniyamitavasena anavasesaṁ pariyādiyati yaṁkiñci tattha tattha vohārūpagaṁ. Vittanti dhanaṁ. Tañhi vittiṁ janetīti vittaṁ. Idha vāti manussalokaṁ niddisati. Huraṁ vāti tato paraṁ avasesalokaṁ, tena ca ṭhapetvā manusse sabbalokaggahaṇe patte ‘‘saggesu vā’’ti parato vuttattā ṭhapetvā manusse ca sagge ca avasesānaṁ nāgasupaṇṇādīnaṁ gahaṇaṁ veditabbaṁ.",
  "atk-s0501a6:49": "Evaṁ imehi dvīhi padehi yaṁ manussānaṁ vohārūpagaṁ alaṅkāraparibhogūpagañca jātarūparajatamuttāmaṇiveḷuriyapavāḷalohitaṅkamasāragallādikaṁ, yañca muttāmaṇivālukatthatāya bhūmiyā ratanamayavimānesu anekayojanasatavitthatesu bhavanesu uppannānaṁ nāgasupaṇṇādīnaṁ vittaṁ, taṁ niddiṭṭhaṁ hoti. Saggesu vāti kāmāvacararūpāvacaradevalokesu. Te hi sobhanena kammena ajīyantīti saggā. Suṭṭhu aggātipi saggā. Yanti yaṁ sasāmikaṁ vā asāmikaṁ vā. Ratananti ratiṁ nayati vahati janayati vaḍḍhetīti ratanaṁ. Yaṁkiñci cittīkataṁ mahagghaṁ atulaṁ dullabhadassanaṁ anomasattaparibhogañca, tassetaṁ adhivacanaṁ. Yathāha –",
  "atk-s0501a6:50": "‘‘Cittīkataṁ mahagghañca, atulaṁ dullabhadassanaṁ;",
  "atk-s0501a6:51": "Anomasattaparibhogaṁ, ratanaṁ tena vuccatī’’ti.",
  "atk-s0501a6:52": "Paṇītanti uttamaṁ seṭṭhaṁ atappakaṁ. Evaṁ iminā gāthāpadena yaṁ saggesu anekayojanasatappamāṇasabbaratanamayavimānasudhammavejayantappabhutīsu sasāmikaṁ, yañca buddhuppādavirahena apāyameva paripūrentesu sattesu suññavimānappaṭibaddhaṁ asāmikaṁ, yaṁ vā panaññampi pathavimahāsamuddahimavantādinissitamasāmikaṁ ratanaṁ, taṁ niddiṭṭhaṁ hoti.",
  "atk-s0501a6:53": "Na no samaṁ atthi tathāgatenāti na-iti paṭisedhe. No-iti avadhāraṇe. Samanti tulyaṁ. Atthīti vijjati. Tathāgatenāti buddhena. Kiṁ vuttaṁ hoti? Yaṁ etaṁ vittañca ratanañca pakāsitaṁ, ettha ekampi buddharatanena sadisaṁ ratanaṁ nevatthi. Yampi hi taṁ cittīkataṭṭhena ratanaṁ, seyyathidaṁ – rañño cakkavattissa cakkaratanaṁ maṇiratanañca, yamhi uppanne mahājano na aññattha cittīkāraṁ karoti, na koci pupphagandhādīni gahetvā yakkhaṭṭhānaṁ vā bhūtaṭṭhānaṁ vā gacchati, sabbopi jano cakkaratanamaṇiratanameva cittīkāraṁ karoti pūjeti, taṁ taṁ varaṁ pattheti, patthitapatthitañcassa ekaccaṁ samijjhati, tampi ratanaṁ buddharatanena samaṁ natthi. Yadi hi cittīkataṭṭhena ratanaṁ, tathāgatova ratanaṁ. Tathāgate hi uppanne ye keci mahesakkhā devamanussā na te aññatra cittīkāraṁ karonti, na kañci aññaṁ pūjenti. Tathā hi brahmā sahampati sinerumattena ratanadāmena tathāgataṁ pūjesi, yathābalañca aññe devā manussā ca bimbisārakosalarājaanāthapiṇḍikādayo. Parinibbutampi bhagavantaṁ uddissa channavutikoṭidhanaṁ vissajjetvā asokamahārājā sakalajambudīpe caturāsīti vihārasahassāni patiṭṭhāpesi, ko pana vādo aññesaṁ cittīkārānaṁ. Apica kassaññassa parinibbutassāpi jātibodhidhammacakkappavattanaparinibbānaṭṭhānāni paṭimācetiyādīni vā uddissa evaṁ cittīkāragarukāro pavattati yathā bhagavato. Evaṁcittīkataṭṭhenāpi tathāgatasamaṁ ratanaṁ natthi.",
  "atk-s0501a6:54": "Tathā yampi taṁ mahagghaṭṭhena ratanaṁ. Seyyathidaṁ – kāsikaṁ vatthaṁ. Yathāha – ‘‘jiṇṇampi, bhikkhave, kāsikaṁ vatthaṁ vaṇṇavantañceva hoti sukhasamphassañca mahagghañcā’’ti (a. ni. 3.100), tampi buddharatanena samaṁ natthi. Yadi hi mahagghaṭṭhena ratanaṁ, tathāgatova ratanaṁ. Tathāgato hi yesaṁ paṁsukampi paṭiggaṇhāti, tesaṁ taṁ mahapphalaṁ hoti mahānisaṁsaṁ seyyathāpi asokarañño, idamassa mahagghatāya. Evaṁ mahagghatāvacanena cettha dosābhāvasādhakaṁ idaṁ suttapadaṁ veditabbaṁ –",
  "atk-s0501a6:55": "‘‘Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ, tesaṁ taṁ mahapphalaṁ hoti mahānisaṁsaṁ. Idamassa mahagghatāya vadāmi. Seyyathāpi taṁ, bhikkhave, kāsikaṁ vatthaṁ mahagghaṁ, tathūpamāhaṁ, bhikkhave, imaṁ puggalaṁ vadāmī’’ti (a. ni. 3.100).",
  "atk-s0501a6:56": "Evaṁ mahagghaṭṭhenapi tathāgatasamaṁ ratanaṁ natthi.",
  "atk-s0501a6:57": "Tathā yampi taṁ atulaṭṭhenaratanaṁ. Seyyathidaṁ – rañño cakkavattissa cakkaratanaṁ uppajjati indanīlamaṇimayanābhi sattaratanamayasahassāraṁ pavāḷamayanemi rattasuvaṇṇamayasandhi, yassa dasannaṁ dasannaṁ arānamupari ekaṁ muṇḍāraṁ hoti vātaṁ gahetvā saddakaraṇatthaṁ, yena kato saddo sukusalappatāḷitapañcaṅgikatūriyasaddo viya hoti, yassa nābhiyā ubhosu passesu dve sīhamukhāni honti, abbhantaraṁ sakaṭacakkasseva susiraṁ. Tassa kattā vā kāretā vā natthi, kammapaccayena ututo samuṭṭhāti. Yaṁ rājā dasavidhaṁ cakkavattivattaṁ pūretvā tadahuposathe puṇṇamadivase sīsaṁnhāto uposathiko uparipāsādavaragato sīlāni sodhento nisinno puṇṇacandaṁ viya sūriyaṁ viya ca uṭṭhentaṁ passati, yassa dvādasayojanato saddo suyyati, yojanato vaṇṇo dissati, yaṁ mahājanena ‘‘dutiyo maññe cando sūriyo vā uṭṭhito’’ti ativiya kotūhalajātena dissamānaṁ nagarassa upari āgantvā rañño antepurassa pācīnapasse nātiuccaṁ nātinīcaṁ hutvā mahājanassa gandhapupphādīhi pūjetuṁ, yuttaṭṭhāne akkhāhataṁ viya tiṭṭhati.",
  "atk-s0501a6:58": "Tadeva anubandhamānaṁ hatthiratanaṁ uppajjati, sabbaseto rattapādo sattappatiṭṭho iddhimā vehāsaṅgamo uposathakulā vā chaddantakulā vā āgacchati, uposathakulā ca āgacchanto sabbajeṭṭho āgacchati, chaddantakulā sabbakaniṭṭho sikkhitasikkho damathūpeto, so dvādasayojanaṁ parisaṁ gahetvā sakalajambudīpaṁ anusaṁyāyitvā purepātarāsameva sakaṁ rājadhāniṁ āgacchati.",
  "atk-s0501a6:59": "Tampi anubandhamānaṁ assaratanaṁ uppajjati, sabbaseto rattapādo kāḷasīso muñjakeso valāhakassarājakulā āgacchati. Sesamettha hatthiratanasadisameva.",
  "atk-s0501a6:60": "Tampi anubandhamānaṁ maṇiratanaṁ uppajjati. So hoti maṇi veḷuriyo subho jātimā aṭṭhaṁso suparikammakato āyāmato cakkanābhisadiso, vepullapabbatā āgacchati. So caturaṅgasamannāgatepi andhakāre rañño dhajaggaṁ gato yojanaṁ obhāseti, yassobhāsena manussā ‘‘divā’’ti maññamānā kammante payojenti, antamaso kunthakipillikaṁ upādāya passanti.",
  "atk-s0501a6:61": "Tampi anubandhamānaṁ itthiratanaṁ uppajjati, pakatiaggamahesī vā hoti, uttarakuruto vā āgacchati maddarājakulato vā, atidīghatādichadosavivajjitā atikkantā mānusavaṇṇaṁ appattā dibbavaṇṇaṁ, yassā rañño sītakāle uṇhāni gattāni honti, uṇhakāle sītāni, satadhā phoṭita tūlapicuno viya samphasso hoti, kāyato candanagandho vāyati, mukhato uppalagandho, pubbuṭṭhāyinitādianekaguṇasamannāgatā ca hoti.",
  "atk-s0501a6:62": "Tampi anubandhamānaṁ gahapatiratanaṁ uppajjati rañño pakatikammakāro seṭṭhi, yassa cakkaratane uppannamatte dibbaṁ cakkhu pātubhavati, yena samantato yojanamatte nidhiṁ passati asāmikampi sasāmikampi, so rājānaṁ upasaṅkamitvā pavāreti ‘‘appossukko tvaṁ, deva, hohi, ahaṁ te dhanena dhanakaraṇīyaṁ karissāmī’’ti.",
  "atk-s0501a6:63": "Tampi anubandhamānaṁ pariṇāyakaratanaṁ uppajjati rañño pakatijeṭṭhaputto. Cakkaratane uppannamatte atirekapaññāveyyattiyena samannāgato hoti, dvādasayojanāya parisāya cetasā cittaṁ parijānitvā niggahapaggahasamattho hoti, so rājānaṁ upasaṅkamitvā pavāreti ‘‘appossukko tvaṁ, deva, hohi, ahaṁ te rajjaṁ anusāsissāmī’’ti. Yaṁ vā panaññampi evarūpaṁ atulaṭṭhena ratanaṁ, yassa na sakkā tulayitvā tīrayitvā aggho kātuṁ ‘‘sataṁ vā sahassaṁ vā agghati koṭiṁ vā’’ti. Tattha ekaratanampi buddharatanena samaṁ natthi. Yadi hi atulaṭṭhena ratanaṁ, tathāgatova ratanaṁ. Tathāgato hi na sakkā sīlato vā samādhito vā paññādīnaṁ vā aññatarato kenaci tulayitvā tīrayitvā ‘‘ettakaguṇo vā iminā samo vā sappaṭibhāgo vā’’ti paricchindituṁ. Evaṁ atulaṭṭhenapi tathāgatasamaṁ ratanaṁ natthi.",
  "atk-s0501a6:64": "Tathā yampi taṁ dullabhadassanaṭṭhena ratanaṁ, seyyathidaṁ dullabhapātubhāvo rājā cakkavatti, cakkādīni ca tassa ratanāni, tampi buddharatanena samaṁ natthi. Yadi hi dullabhadassanaṭṭhena ratanaṁ, tathāgatova ratanaṁ, kuto cakkavattiādīnaṁ ratanattaṁ. Tāni hi ekasmiṁyeva kappe anekāni uppajjanti. Yasmā pana asaṅkhyeyyepi kappe tathāgatasuñño loko hoti, tasmā tathāgatova kadāci karahaci uppajjanato dullabhadassano. Vuttampi cetaṁ bhagavatā parinibbānasamaye –",
  "atk-s0501a6:65": "‘‘Devatā, ānanda, ujjhāyanti ‘dūrā ca vatamha āgatā tathāgataṁ dassanāya, kadāci karahaci tathāgatā loke uppajjanti arahanto sammāsambuddhā, ajjeva rattiyā pacchime yāme tathāgatassa parinibbānaṁ bhavissati, ayañca mahesakkho bhikkhu bhagavato purato ṭhito ovārento, na mayaṁ labhāma pacchime kāle tathāgataṁ dassanāyā’’’ti (dī. ni. 2.200).",
  "atk-s0501a6:66": "Evaṁ dullabhadassanaṭṭhenāpi tathāgatasamaṁ ratanaṁ natthi.",
  "atk-s0501a6:67": "Tathā yampi taṁ anomasattaparibhogaṭṭhena ratanaṁ. Seyyathidaṁ – rañño cakkavattissa cakkaratanādi tañhi koṭisatasahassadhanānampi sattabhūmikapāsādavaratale vasantānampi caṇḍālavenanesādarathakārapukkusādīnaṁ nīcakulikānaṁ omakapurisānaṁ supinantepi paribhogatthāya na nibbattati. Ubhato sujātassa pana rañño khattiyasseva paripūritadasavidhacakkavattivattassa paribhogatthāya nibbattanato anomasattaparibhogaṁyeva hoti, tampi buddharatanasamaṁ natthi. Yadi hi anomasattaparibhogaṭṭhena ratanaṁ, tathāgatova ratanaṁ. Tathāgato hi loke omakasattasammatānaṁ anupanissayasampannānaṁ viparītadassanānaṁ pūraṇakassapādīnaṁ channaṁ satthārānaṁ aññesañca evarūpānaṁ supinantepi aparibhogo. Upanissayasampannānaṁ pana catuppadāyapi gāthāya pariyosāne arahattamadhigantuṁ samatthānaṁ nibbedhikañāṇadassanānaṁ bāhiyadārucīriyappabhutīnaṁ aññesañca mahākulappasutānaṁ mahāsāvakānaṁ paribhogo, te hi taṁ dassanānuttariyasavanānuttariyapāricariyānuttariyādīni sādhentā tathāgataṁ paribhuñjanti. Evaṁ anomasattaparibhogaṭṭhenāpi tathāgatasamaṁ ratanaṁ natthi.",
  "atk-s0501a6:68": "Yampi taṁ avisesato ratijananaṭṭhena ratanaṁ. Seyyathidaṁ – rañño cakkavattissa cakkaratanaṁ. Tañhi disvāva rājā cakkavatti attamano hoti, evampi taṁ rañño ratiṁ janeti. Puna caparaṁ rājā cakkavatti vāmena hatthena suvaṇṇabhiṅkāraṁ gahetvā dakkhiṇena hatthena cakkaratanaṁ abbhukkirati ‘‘pavattatu bhavaṁ cakkaratanaṁ, abhivijinātu bhavaṁ cakkaratana’’nti. Tato cakkaratanaṁ pañcaṅgikaṁ viya tūriyaṁ madhurassaraṁ niccharantaṁ ākāsena puratthimaṁ disaṁ gacchati , anvadeva rājā, cakkavatti cakkānubhāvena dvādasayojanavitthiṇṇāya caturaṅginiyā senāya nātiuccaṁ nātinīcaṁ uccarukkhānaṁ heṭṭhābhāgena, nīcarukkhānaṁ uparibhāgena, rukkhesu pupphaphalapallavādipaṇṇākāraṁ gahetvā āgatānaṁ hatthato paṇṇākārañca gaṇhanto ‘‘ehi kho, mahārājā’’ti evamādinā paramanipaccakārena āgate paṭirājāno ‘‘pāṇo na hantabbo’’tiādinā nayena anusāsanto gacchati. Yattha pana rājā bhuñjitukāmo vā divāseyyaṁ vā kappetukāmo hoti, tattha cakkaratanaṁ ākāsā orohitvā udakādisabbakiccakkhame same bhūmibhāge akkhāhataṁ viya tiṭṭhati. Puna rañño gamanacitte uppanne purimanayeneva saddaṁ karontaṁ gacchati, taṁ sutvā dvādasayojanikāpi parisā ākāsena gacchati . Cakkaratanaṁ anupubbena puratthimaṁ samuddaṁ ajjhogāhati, tasmiṁ ajjhogāhante udakaṁ yojanappamāṇaṁ apagantvā bhittīkataṁ viya tiṭṭhati. Mahājano yathākāmaṁ satta ratanāni gaṇhāti. Puna rājā suvaṇṇabhiṅkāraṁ gahetvā ‘‘ito paṭṭhāya mama rajja’’nti udakena abbhukkiritvā nivattati. Senā purato hoti, cakkaratanaṁ pacchato, rājā majjhe. Cakkaratanena osakkitosakkitaṭṭhānaṁ udakaṁ paripūrati. Eteneva upāyena dakkhiṇapacchimuttarepi samudde gacchati.",
  "atk-s0501a6:69": "Evaṁ catuddisaṁ anusaṁyāyitvā cakkaratanaṁ tiyojanappamāṇaṁ ākāsaṁ ārohati. Tattha ṭhito rājā cakkaratanānubhāvena vijitavijayo pañcasataparittadīpapaṭimaṇḍitaṁ sattayojanasahassaparimaṇḍalaṁ pubbavidehaṁ, tathā aṭṭhayojanasahassaparimaṇḍalaṁ uttarakuruṁ, sattayojanasahassaparimaṇḍalaṁyeva aparagoyānaṁ, dasayojanasahassaparimaṇḍalaṁ jambudīpañcāti evaṁ catumahādīpadvisahassaparittadīpapaṭimaṇḍitaṁ ekaṁ cakkavāḷaṁ suphullapuṇḍarīkavanaṁ viya oloketi. Evaṁ olokayato cassa anappakā rati uppajjati. Evampi taṁ cakkaratanaṁ rañño ratiṁ janeti, tampi buddharatanasamaṁ natthi. Yadi hi ratijananaṭṭhena ratanaṁ, tathāgatova ratanaṁ, kiṁ karissati etaṁ cakkaratanaṁ? Tathāgato hi yassā dibbāya ratiyā cakkaratanādīhi sabbehipi janitā cakkavattirati saṅkhampi kalampi kalabhāgampi na upeti, tatopi ratito uttaritarañca paṇītatarañca attano ovādappaṭikarānaṁ asaṅkhyeyyānampi devamanussānaṁ paṭhamajjhānaratiṁ dutiyatatiyacatutthapañcamajjhānaratiṁ, ākāsānañcāyatanaratiṁ, viññāṇañcāyatanaākiñcaññāyatananevasaññānāsaññāyatanaratiṁ, sotāpattimaggaratiṁ, sotāpattiphalaratiṁ, sakadāgāmianāgāmiarahattamaggaphalaratiñca janeti. Evaṁ ratijananaṭṭhenāpi tathāgatasamaṁ ratanaṁ natthīti.",
  "atk-s0501a6:70": "Apica ratanaṁ nāmetaṁ duvidhaṁ hoti saviññāṇakamaviññāṇakañca. Tattha aviññāṇakaṁ cakkaratanaṁ maṇiratanañca, yaṁ vā panaññampi anindriyabaddhasuvaṇṇarajatādi, saviññāṇakaṁ hatthiratanādipariṇāyakaratanapariyosānaṁ, yaṁ vā panaññampi evarūpaṁ indriyabaddhaṁ. Evaṁ duvidhe cettha saviññāṇakaratanaṁ aggamakkhāyati . Kasmā? Yasmā aviññāṇakaṁ suvaṇṇarajatamaṇimuttādiratanaṁ saviññāṇakānaṁ hatthiratanādīnaṁ alaṅkāratthāya upanīyati.",
  "atk-s0501a6:71": "Saviññāṇakaratanampi duvidhaṁ tiracchānagataratanaṁ, manussaratanañca. Tattha manussaratanaṁ aggamakkhāyati. Kasmā? Yasmā tiracchānagataratanaṁ manussaratanassa opavayhaṁ hoti. Manussaratanampi duvidhaṁ itthiratanaṁ, purisaratanañca. Tattha purisaratanaṁ aggamakkhāyati. Kasmā? Yasmā itthiratanaṁ purisaratanassa paricārikattaṁ āpajjati. Purisaratanampi duvidhaṁ agārikaratanaṁ, anagārikaratanañca. Tattha anagārikaratanaṁ aggamakkhāyati. Kasmā? Yasmā agārikaratanesu aggo cakkavattipi sīlādiguṇayuttaṁ anagārikaratanaṁ pañcapatiṭṭhitena vanditvā upaṭṭhahitvā payirupāsitvā dibbamānusikā sampattiyo pāpuṇitvā ante nibbānasampattiṁ pāpuṇāti.",
  "atk-s0501a6:72": "Evaṁ anagārikaratanampi duvidhaṁ ariyaputhujjanavasena. Ariyaratanampi duvidhaṁ sekhāsekhavasena. Asekharatanampi duvidhaṁ sukkhavipassakasamathayānikavasena. Samathayānikaratanampi duvidhaṁ sāvakapāramippattamappattañca. Tattha sāvakapāramippattaṁ aggamakkhāyati. Kasmā? Guṇamahantatāya. Sāvakapāramippattaratanatopi paccekabuddharatanaṁ aggamakkhāyati. Kasmā? Guṇamahantatāya. Sāriputtamoggallānasadisāpi hi anekasatā sāvakā ekassa paccekabuddhassa guṇānaṁ satabhāgampi na upenti. Paccekabuddharatanatopi sammāsambuddharatanaṁ aggamakkhāyati. Kasmā? Guṇamahantatāya. Sakalampi hi jambudīpaṁ pūretvā pallaṅkena pallaṅkaṁ ghaṭentā nisinnā paccekabuddhā ekassa sammāsambuddhassa guṇānaṁ neva saṅkhaṁ na kalaṁ na kalabhāgaṁ upenti. Vuttañhetaṁ bhagavatā – ‘‘yāvatā, bhikkhave, sattā apadā vā…pe… tathāgato tesaṁ aggamakkhāyatī’’tiādi (a. ni. 4.34; 5.32; itivu. 90). Evaṁ kenaci pariyāyena tathāgatasamaṁ ratanaṁ natthi. Tenāha bhagavā – ‘‘na no samaṁ atthitathāgatenā’’ti.",
  "atk-s0501a6:73": "Evaṁ bhagavā buddharatanassa aññehi ratanehi asamataṁ vatvā idāni tesaṁ sattānaṁ uppannaupaddavavūpasamatthaṁ neva jātiṁ na gottaṁ na kolaputtiyaṁ na vaṇṇapokkharatādiṁ nissāya, apica kho avīcimupādāya bhavaggapariyante loke sīlasamādhikkhandhādīhi guṇehi buddharatanassa asadisabhāvaṁ nissāya saccavacanaṁ payuñjati ‘‘idampi buddhe ratanaṁ paṇītaṁ, etena saccena suvatthi hotū’’ti.",
  "atk-s0501a6:74": "Tassattho – idampi idha vā huraṁ vā saggesu vā yaṁkiñci atthi vittaṁ vā ratanaṁ vā, tena saddhiṁ tehi tehi guṇehi asamattā buddhe ratanaṁ paṇītaṁ. Yadi hi etaṁ saccaṁ, atha etena saccena imesaṁ pāṇīnaṁ suvatthi hotu, sobhanānaṁ atthitā hotu arogatā nirupaddavatāti. Ettha ca yathā ‘‘cakkhu kho, ānanda, suññaṁ attena vā attaniyena vā’’ti evamādīsu (saṁ. ni. 4.85) attabhāvena vā attaniyabhāvena vāti attho. Itarathā hi cakkhu attā vā attaniyaṁ vāti appaṭisiddhameva siyā. Evaṁ ratanaṁ paṇītanti ratanattaṁ paṇītaṁ, ratanabhāvo paṇītoti ayamattho veditabbo. Itarathā hi buddho neva ratananti sijjheyya. Na hi yattha ratanaṁ atthi, taṁ ratananti na sijjhati. Yattha pana cittīkatādiatthasaṅkhātaṁ yena vā tena vā vidhinā sambandhagataṁ ratanaṁ atthi, yasmā taṁ ratanattamupādāya ratananti paññāpīyati, tasmā tassa ratanassa atthitāya ratananti sijjhati. Atha vā idampi buddhe ratananti imināpi pakārena buddhova ratananti evamattho veditabbo. Vuttamattāya ca bhagavatā imāya gāthāya rājakulassa sotthi jātā, bhayaṁ vūpasantaṁ. Imissā gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:75": "Khayaṁ virāgantigāthāvaṇṇanā",
  "atk-s0501a6:76": "4. Evaṁ buddhaguṇena saccaṁ vatvā idāni nibbānadhammaguṇena vattumāraddho ‘‘khayaṁ virāga’’nti. Tattha yasmā nibbānasacchikiriyāya rāgādayo khīṇā honti parikkhīṇā, yasmā vā taṁ tesaṁ anuppādanirodhakkhayamattaṁ, yasmā ca taṁ rāgādivippayuttaṁ sampayogato ca ārammaṇato ca, yasmā vā tamhi sacchikate rāgādayo accantaṁ virattā honti vigatā viddhastā, tasmā khayanti ca virāganti ca vuccati. Yasmā panassa na uppādo paññāyati, na vayo, na ṭhitassa aññathattaṁ tasmā taṁ na jāyati na jīyati na mīyatīti katvā amatanti vuccati. Uttamatthena pana atappakaṭṭhena ca paṇītanti. Yadajjhagāti yaṁ ajjhagā vindi paṭilabhi, attano ñāṇabalena sacchākāsi. Sakyamunīti sakyakulappasutattā sakyo, moneyyadhammasamannāgatattā muni, sakyo eva muni sakyamuni. Samāhitoti ariyamaggasamādhinā samāhitacitto. Na tena dhammena samatthi kiñcīti tena khayādināmakena sakyamuninā adhigatena dhammena samaṁ kiñci dhammajātaṁ natthi. Tasmā suttantarepi vuttaṁ – ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī’’tiādi (a. ni. 4.34; itivu. 90).",
  "atk-s0501a6:77": "Evaṁ bhagavā nibbānadhammassa aññehi dhammehi asamataṁ vatvā idāni tesaṁ sattānaṁ uppannaupaddavavūpasamatthaṁ khayavirāgāmatapaṇītatāguṇehi nibbānadhammaratanassa asadisabhāvaṁ nissāya saccavacanaṁ payuñjati ‘‘idampi dhamme ratanaṁ paṇītaṁ, etena saccena suvatthi hotū’’ti. Tassattho purimagāthāya vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:78": "Yaṁ buddhaseṭṭhotigāthāvaṇṇanā",
  "atk-s0501a6:79": "5. Evaṁ nibbānadhammaguṇena saccaṁ vatvā idāni maggadhammaguṇena vattumāraddho ‘‘yaṁ buddhaseṭṭho’’ti. Tattha ‘‘bujjhitā saccānī’’tiādinā nayena buddho , uttamo pasaṁsanīyo cāti seṭṭho, buddho ca so seṭṭho cāti buddhaseṭṭho, anubuddhapaccekabuddhasutabuddhakhyesu vā buddhesu seṭṭhoti buddhaseṭṭho. So buddhaseṭṭho yaṁ parivaṇṇayī ‘‘aṭṭhaṅgikova maggānaṁ, khemaṁ nibbānapattiyā’’ti (ma. ni. 2.215) ca ‘‘ariyaṁ vo, bhikkhave, sammāsamādhiṁ desissāmi saupanisaṁ saparikkhāra’’nti (ma. ni. 3.136) ca evamādinā nayena tattha tattha pasaṁsi pakāsayi. Sucinti kilesamalasamucchedakaraṇato accantavodānaṁ. Samādhimānantarikaññamāhūti yañca attano pavattisamanantaraṁ niyameneva phalapadānato ‘‘ānantarikasamādhī’’ti āhu. Na hi maggasamādhimhi uppanne tassa phaluppattinisedhako koci antarāyo atthi. Yathāha –",
  "atk-s0501a6:80": "‘‘Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya, yāvāyaṁ puggalo na sotāpattiphalaṁ sacchikaroti, ayaṁ vuccati puggalo ṭhitakappī. Sabbepi maggasamaṅgino puggalā ṭhitakappino’’ti (pu. pa. 17).",
  "atk-s0501a6:81": "Samādhinā tena samo na vijjatīti tena buddhaseṭṭhaparivaṇṇitena sucinā ānantarikasamādhinā samo rūpāvacarasamādhi vā arūpāvacarasamādhi vā koci na vijjati. Kasmā? Tesaṁ bhāvitattā tattha tattha brahmaloke upapannassāpi puna nirayādīsupi upapattisambhavato, imassa ca arahattasamādhissa bhāvitattā ariyapuggalassa sabbūpapattisamugghātasambhavato. Tasmā suttantarepi vuttaṁ – ‘‘yāvatā, bhikkhave, dhammā saṅkhatā…pe… ariyo aṭṭhaṅgiko maggo, tesaṁ aggamakkhāyatī’’tiādi (a. ni. 4.34; itivu. 90).",
  "atk-s0501a6:82": "Evaṁ bhagavā ānantarikasamādhissa aññehi samādhīhi asamataṁ vatvā idāni purimanayeneva maggadhammaratanassa asadisabhāvaṁ nissāya saccavacanaṁ payuñjati ‘‘idampi dhamme…pe… hotū’’ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:83": "Ye puggalātigāthāvaṇṇanā",
  "atk-s0501a6:84": "6. Evaṁ maggadhammaguṇenāpi saccaṁ vatvā idāni saṅghaguṇenāpi vattumāraddho ‘‘ye puggalā’’ti. Tattha yeti aniyametvā uddeso. Puggalāti sattā. Aṭṭhāti tesaṁ gaṇanaparicchedo. Te hi cattāro ca paṭipannā cattāro ca phale ṭhitāti aṭṭha honti. Sataṁ pasatthāti sappurisehi buddhapaccekabuddhabuddhasāvakehi aññehi ca devamanussehi pasatthā. Kasmā? Sahajātasīlādiguṇayogā. Tesañhi campakavakulakusumādīnaṁ sahajātavaṇṇagandhādayo viya sahajātā sīlasamādhiādayo guṇā, tena te vaṇṇagandhādisampannāni viya pupphāni devamanussānaṁ sataṁ piyā manāpā pasaṁsanīyā ca honti. Tena vuttaṁ ‘‘ye puggalā aṭṭhasataṁ pasatthā’’ti.",
  "atk-s0501a6:85": "Atha vā yeti aniyametvā uddeso. Puggalāti sattā. Aṭṭhasatanti tesaṁ gaṇanaparicchedo. Te hi ekabījī kolaṁkolo sattakkhattuparamoti tayo sotāpannā. Kāmarūpārūpabhavesu adhigataphalā tayo sakadāgāmino. Te sabbepi catunnaṁ paṭipadānaṁ vasena catuvīsati. Antarāparinibbāyī, upahaccaparinibbāyī, sasaṅkhāraparinibbāyī, asaṅkhāraparinibbāyī, uddhaṁsoto, akaniṭṭhagāmīti avihesu pañca. Tathā atappasudassasudassīsu . Akaniṭṭhesu pana uddhaṁsotavajjā cattāroti catuvīsati anāgāmino. Sukkhavipassako samathayānikoti dve arahanto. Cattāro maggaṭṭhāti catupaññāsa. Te sabbepi saddhādhurapaññādhurānaṁ vasena diguṇā hutvā aṭṭhasataṁ honti. Sesaṁ vuttanayameva.",
  "atk-s0501a6:86": "Cattāri etāni yugāni hontīti te sabbepi aṭṭha vā aṭṭhasataṁ vāti vitthāravasena uddiṭṭhapuggalā saṅkhepavasena sotāpattimaggaṭṭho phalaṭṭhoti ekaṁ yugaṁ, evaṁ yāva arahattamaggaṭṭho phalaṭṭhoti ekaṁ yuganti cattāri yugāni honti. Te dakkhiṇeyyāti ettha teti pubbe aniyametvā uddiṭṭhānaṁ niyametvā niddeso. Ye puggalā vitthāravasena aṭṭha vā, aṭṭhasataṁ vā, saṅkhepavasena cattāri yugāni hontīti vuttā, sabbepi te dakkhiṇaṁ arahantīti dakkhiṇeyyā. Dakkhiṇā nāma kammañca kammavipākañca saddahitvā ‘‘esa me idaṁ vejjakammaṁ vā jaṅghapesanikaṁ vā karissatī’’ti evamādīni anapekkhitvā diyyamāno deyyadhammo, taṁ arahanti nāma sīlādiguṇayuttā puggalā, ime ca tādisā, tena vuccanti ‘‘te dakkhiṇeyyā’’ti.",
  "atk-s0501a6:87": "Sugatassa sāvakāti bhagavā sobhanena gamanena yuttattā, sobhanañca ṭhānaṁ gatattā, suṭṭhu ca gatattā, suṭṭhu eva ca gadattā sugato, tassa sugatassa. Sabbepi te vacanaṁ suṇantīti sāvakā. Kāmañca aññepi suṇanti, na pana sutvā kattabbakiccaṁ karonti, ime pana sutvā kattabbaṁ dhammānudhammappaṭipattiṁ katvā maggaphalāni pattā, tasmā ‘‘sāvakā’’ti vuccanti. Etesu dinnāni mahapphalānīti etesu sugatasāvakesu appakānipi dānāni dinnāni paṭiggāhakato dakkhiṇāvisuddhibhāvaṁ upagatattā mahapphalāni honti. Tasmā suttantarepi vuttaṁ –",
  "atk-s0501a6:88": "‘‘Yāvatā , bhikkhave , saṅghā vā gaṇā vā tathāgatasāvakasaṅgho, tesaṁ aggamakkhāyati, yadidaṁ cattāri purisayugāni aṭṭha purisapuggalā, esa bhagavato sāvakasaṅgho…pe… aggo vipāko hotī’’ti (a. ni. 4.34; 5.32; itivu. 90).",
  "atk-s0501a6:89": "Evaṁ bhagavā sabbesampi maggaṭṭhaphalaṭṭhānaṁ vasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati ‘‘idampi saṅghe’’ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:90": "Ye suppayuttātigāthāvaṇṇanā",
  "atk-s0501a6:91": "7. Evaṁ maggaṭṭhaphalaṭṭhānaṁ vasena saṅghaguṇena saccaṁ vatvā idāni tato ekaccānaṁ phalasamāpattisukhamanubhavantānaṁ khīṇāsavapuggalānaṁyeva guṇena vattumāraddho ‘‘ye suppayuttā’’ti. Tattha yeti aniyamituddesavacanaṁ. Suppayuttāti suṭṭhu payuttā, anekavihitaṁ anesanaṁ pahāya suddhājīvitaṁ nissāya vipassanāya attānaṁ payuñjitumāraddhāti attho. Atha vā suppayuttāti suvisuddhakāyavacīpayogasamannāgatā, tena tesaṁ sīlakkhandhaṁ dasseti. Manasā daḷhenāti daḷhena manasā, thirasamādhiyuttena cetasāti attho. Tena tesaṁ samādhikkhandhaṁ dasseti. Nikkāminoti kāye ca jīvite ca anapekkhā hutvā paññādhurena vīriyena sabbakilesehi katanikkamanā. Tena tesaṁ vīriyasampannaṁ paññakkhandhaṁ dasseti.",
  "atk-s0501a6:92": "Gotamasāsanamhīti gottato gotamassa tathāgatasseva sāsanamhi. Tena ito bahiddhā nānappakārampi amaratapaṁ karontānaṁ suppayogādiguṇābhāvato kilesehi nikkamanābhāvaṁ dasseti. Teti pubbe uddiṭṭhānaṁ niddesavacanaṁ. Pattipattāti ettha pattabbāti patti, pattabbā nāma pattuṁ arahā, yaṁ patvā accantayogakkhemino honti, arahattaphalassetaṁ adhivacanaṁ, taṁ pattiṁ pattāti pattipattā. Amatanti nibbānaṁ. Vigayhāti ārammaṇavasena vigāhitvā. Laddhāti labhitvā. Mudhāti abyayena kākaṇikamattampi byayaṁ akatvā. Nibbutinti paṭippassaddhakilesadarathaṁ phalasamāpattiṁ. Bhuñjamānāti anubhavamānā. Kiṁ vuttaṁ hoti? Ye imasmiṁ gotamasāsanamhi sīlasampannattā suppayuttā, samādhisampannattā manasā daḷhena, paññāsampannattā nikkāmino , te imāya sammāpaṭipadāya amataṁ vigayha mudhā laddhā phalasamāpattisaññitaṁ nibbutiṁ bhuñjamānā pattipattā nāma hontīti.",
  "atk-s0501a6:93": "Evaṁ bhagavā phalasamāpattisukhamanubhavantānaṁ khīṇāsavapuggalānameva vasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati ‘‘idampi saṅghe’’ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:94": "Yathindakhīlotigāthāvaṇṇanā",
  "atk-s0501a6:95": "8. Evaṁ khīṇāsavapuggalānaṁ guṇena saṅghādhiṭṭhānaṁ saccaṁ vatvā idāni bahujanapaccakkhena sotāpannasseva guṇena vattumāraddho ‘‘yathindakhīlo’’ti. Tattha yathāti upamāvacanaṁ. Indakhīloti nagaradvāravinivāraṇatthaṁ ummārabbhantare aṭṭha vā dasa vā hatthe pathaviṁ khaṇitvā ākoṭitassa sāradārumayathambhassetaṁ adhivacanaṁ. Pathavinti bhūmiṁ. Sitoti anto pavisitvā nissito. Siyāti bhaveyya. Catubbhi vātehīti catūhi disāhi āgatehi vātehi. Asampakampiyoti kampetuṁ vā cāletuṁ vā asakkuṇeyyo. Tathūpamanti tathāvidhaṁ. Sappurisanti uttamapurisaṁ. Vadāmīti bhaṇāmi. Yo ariyasaccāni avecca passatīti yo cattāri ariyasaccāni paññāya ajjhogāhetvā passati. Tattha ariyasaccāni kumārapañhe vuttanayeneva veditabbāni.",
  "atk-s0501a6:96": "Ayaṁ panettha saṅkhepattho – yathā hi indakhīlo gambhīranematāya pathavissito catubbhi vātehi asampakampiyo siyā, imampi sappurisaṁ tathūpamameva vadāmi, yo ariyasaccāni avecca passati. Kasmā? Yasmā sopi indakhīlo viya catūhi vātehi sabbatitthiyavādavātehi asampakampiyo hoti, tamhā dassanā kenaci kampetuṁ vā cāletuṁ vā asakkuṇeyyo. Tasmā suttantarepi vuttaṁ –",
  "atk-s0501a6:97": "‘‘Seyyathāpi, bhikkhave, ayokhīlo vā indakhīlo vā gambhīranemo sunikhāto acalo asampakampī, puratthimāya cepi disāya āgaccheyya bhusā vātavuṭṭhi, neva naṁ saṅkampeyya na sampakampeyya na sampacāleyya. Pacchimāya…pe… dakkhiṇāya, uttarāyapi ce…pe… na sampacāleyya. Taṁ kissa hetu? Gambhīrattā, bhikkhave, nemassa , sunikhātattā indakhīlassa. Evameva kho, bhikkhave, ye ca kho keci samaṇā vā brāhmaṇā vā ‘idaṁ dukkhanti…pe… paṭipadā’ti yathābhūtaṁ pajānanti, te na aññassa samaṇassa vā brāhmaṇassa vā mukhaṁ olokenti ‘ayaṁ nūna bhavaṁ jānaṁ jānāti, passaṁ passatī’ti. Taṁ kissa hetu? Sudiṭṭhattā, bhikkhave, catunnaṁ ariyasaccāna’’nti (saṁ. ni. 5.1109).",
  "atk-s0501a6:98": "Evaṁ bhagavā bahujanapaccakkhassa sotāpannasseva vasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati ‘‘idampi saṅghe’’ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:99": "Ye ariyasaccānītigāthāvaṇṇanā",
  "atk-s0501a6:100": "9. Evaṁ avisesato sotāpannassa guṇena saṅghādhiṭṭhānaṁ saccaṁ vatvā idāni ye te tayo sotāpannā ekabījī kolaṁkolo sattakkhattuparamoti. Yathāha –",
  "atk-s0501a6:101": "‘‘Idhekacco puggalo tiṇṇaṁ saṁyojanānaṁ parikkhayā sotāpanno hoti…pe… so ekaṁyeva bhavaṁ nibbattitvā dukkhassantaṁ karoti, ayaṁ ekabījī. Tathā dve vā tīṇi vā kulāni sandhāvitvā saṁsaritvā dukkhassantaṁ karoti, ayaṁ kolaṁkolo. Tathā sattakkhattuṁ devesu ca manussesu ca sandhāvitvā saṁsaritvā dukkhassantaṁ karoti, ayaṁ sattakkhattuparamo’’ti (pu. pa. 31-33).",
  "atk-s0501a6:102": "Tesaṁ sabbakaniṭṭhassa sattakkhattuparamassa guṇena vattumāraddho ‘‘ye ariyasaccānī’’ti. Tattha ye ariyasaccānīti etaṁ vuttanayameva. Vibhāvayantīti paññāobhāsena saccappaṭicchādakaṁ kilesandhakāraṁ vidhamitvā attano pakāsāni pākaṭāni karonti. Gambhīrapaññenāti appameyyapaññatāya sadevakassa lokassa ñāṇena alabbhaneyyappatiṭṭhapaññena, sabbaññunāti vuttaṁ hoti. Sudesitānīti samāsabyāsasākalyavekalyādīhi tehi tehi nayehi suṭṭhu desitāni. Kiñcāpi te hontibhusaṁ pamattāti te vibhāvitaariyasaccā puggalā kiñcāpi devarajjacakkavattirajjādippamādaṭṭhānaṁ āgamma bhusaṁ pamattā honti, tathāpi sotāpattimaggañāṇena abhisaṅkhāraviññāṇassa nirodhena ṭhapetvā satta bhave anamatagge saṁsāre ye uppajjeyyuṁ nāmañca rūpañca, tesaṁ niruddhattā atthaṅgatattā na aṭṭhamaṁ bhavaṁ ādiyanti, sattamabhave eva pana vipassanaṁ ārabhitvā arahattaṁ pāpuṇanti.",
  "atk-s0501a6:103": "Evaṁ bhagavā sattakkhattuparamavasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati ‘‘idampi saṅghe’’ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:104": "Sahāvassātigāthāvaṇṇanā",
  "atk-s0501a6:105": "10. Evaṁ sattakkhattuparamassa aṭṭhamaṁ bhavaṁ anādiyanaguṇena saṅghādhiṭṭhānaṁ saccaṁ vatvā idāni tasseva satta bhave ādiyatopi aññehi appahīnabhavādānehi puggalehi visiṭṭhena guṇena vattumāraddho ‘‘sahāvassā’’ti . Tattha sahāvāti saddhiṁyeva. Assāti ‘‘na te bhavaṁ aṭṭhamamādiyantī’’ti vuttesu aññatarassa. Dassanasampadāyāti sotāpattimaggasampattiyā. Sotāpattimaggo hi nibbānaṁ disvā kattabbakiccasampadāya sabbapaṭhamaṁ nibbānadassanato ‘‘dassana’’nti vuccati, tassa attani pātubhāvo dassanasampadā, tāya dassanasampadāya saha eva. Tayassu dhammā jahitā bhavantīti ettha assu-iti padapūraṇamatte nipāto ‘‘idaṁ su me, sāriputta, mahāvikaṭabhojanasmiṁ hotī’’tiādīsu (ma. ni. 1.156) viya. Yato sahāvassa dassanasampadāya tayo dhammā jahitā bhavanti pahīnā hontīti ayamettha attho.",
  "atk-s0501a6:106": "Idāni jahitadhammadassanatthamāha ‘‘sakkāyadiṭṭhī vicikicchitañca, sīlabbataṁ vāpi yadatthi kiñcī’’ti. Tattha sati kāye vijjamāne upādānakkhandhapañcakākhye kāye vīsativatthukā diṭṭhi sakkāyadiṭṭhi, satī vā tattha kāye diṭṭhītipi sakkāyadiṭṭhi, yathāvuttappakāre kāye vijjamānā diṭṭhīti attho. Satiyeva vā kāye diṭṭhītipi sakkāyadiṭṭhi, yathāvuttappakāre kāye vijjamāne rūpādisaṅkhāto attāti evaṁ pavattā diṭṭhīti attho. Tassā ca pahīnattā sabbadiṭṭhigatāni pahīnāneva honti. Sā hi nesaṁ mūlaṁ. Sabbakilesabyādhivūpasamanato paññā‘‘cikicchita’’nti vuccati, taṁ paññācikicchitaṁ ito vigataṁ, tato vā paññācikicchitā idaṁ vigatanti vicikicchitaṁ. ‘‘Satthari kaṅkhatī’’tiādinā (dha. sa. 1008; vibha. 915) nayena vuttāya aṭṭhavatthukāya vimatiyā etaṁ adhivacanaṁ. Tassā pahīnattā sabbānipi vicikicchitāni pahīnāni honti. Tañhi nesaṁ mūlaṁ. ‘‘Ito bahiddhā samaṇabrāhmaṇānaṁ sīlena suddhi vatena suddhī’’ti evamādīsu (dha. sa. 1222; vibha. 938) āgataṁ gosīlakukkurasīlādikaṁ sīlaṁ govatakukkuravatādikañca vataṁ sīlabbatanti vuccati, tassa pahīnattā sabbampi naggiyamuṇḍikādiamaratapaṁ pahīnaṁ hoti. Tañhi tassa mūlaṁ, teneva sabbāvasāne vuttaṁ ‘‘yadatthi kiñcī’’ti. Dukkhadassanasampadāya cettha sakkāyadiṭṭhi samudayadassanasampadāya vicikicchitaṁ, maggadassananibbānadassanasampadāya sīlabbataṁ pahīyatīti viññātabbaṁ.",
  "atk-s0501a6:107": "Catūhapāyehītigāthāvaṇṇanā",
  "atk-s0501a6:108": "11. Evamassa kilesavaṭṭappahānaṁ dassetvā idāni tasmiṁ kilesavaṭṭe sati yena vipākavaṭṭena bhavitabbaṁ, tappahānā tassāpi pahānaṁ dīpento āha ‘‘catūhapāyehi ca vippamutto’’ti. Tattha cattāro apāyā nāma nirayatiracchānapettivisayaasurakāyā. Tehi esa satta bhave ādiyantopi vippamuttoti attho.",
  "atk-s0501a6:109": "Evamassa vipākavaṭṭappahānaṁ dassetvā idāni yamassa vipākavaṭṭassa mūlabhūtaṁ kammavaṭṭaṁ, tassāpi pahānaṁ dassento āha ‘‘chaccābhiṭhānāni abhabba kātu’’nti. Tattha abhiṭhānānīti oḷārikaṭṭhānāni, tāni esa cha abhabbo kātuṁ. Tāni ca ‘‘aṭṭhānametaṁ, bhikkhave, anavakāso, yaṁ diṭṭhisampanno puggalo mātaraṁ jīvitā voropeyyā’’tiādinā (a. ni. 1.271; ma. ni. 3.128; vibha. 809) nayena ekakanipāte vuttāni mātughātapitughātaarahantaghātalohituppādasaṅghabhedaaññasatthāruddesakammānīti veditabbāni. Tāni hi kiñcāpi diṭṭhisampanno ariyasāvako kunthakipillikampi jīvitā na voropeti, apica kho pana puthujjanabhāvassa vigarahaṇatthaṁ vuttāni. Puthujjano hi adiṭṭhisampannattā evaṁmahāsāvajjāni abhiṭhānānipi karoti, dassanasampanno pana abhabbo tāni kātunti. Abhabbaggahaṇañcettha bhavantarepi akaraṇadassanatthaṁ. Bhavantarepi hi esa attano ariyasāvakabhāvaṁ ajānantopi dhammatāya eva etāni vā cha pakatipāṇātipātādīni vā pañca verāni aññasatthāruddesena saha cha ṭhānāni na karoti, yāni sandhāya ekacce ‘‘cha chābhiṭhānānī’’tipi paṭhanti. Matamacchaggāhādayo cettha ariyasāvakagāmadārakānaṁ nidassanaṁ.",
  "atk-s0501a6:110": "Evaṁ bhagavā satta bhave ādiyatopi ariyasāvakassa aññehi appahīnabhavādānehi puggalehi visiṭṭhaguṇavasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati ‘‘idampi saṅghe’’ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:111": "Kiñcāpi sotigāthāvaṇṇanā",
  "atk-s0501a6:112": "12. Evaṁ satta bhave ādiyatopi aññehi appahīnabhavādānehi puggalehi visiṭṭhaguṇena saṅghādhiṭṭhānaṁ saccaṁ vatvā idāni na kevalaṁ dassanasampanno cha abhiṭhānāni abhabbo kātuṁ, kintu appamattakampi pāpakammaṁ katvā tassa paṭicchādanāyapi abhabboti pamādavihārinopi dassanasampannassa katappaṭicchādanābhāvaguṇena vattumāraddho ‘‘kiñcāpi so kamma karoti pāpaka’’nti.",
  "atk-s0501a6:113": "Tassattho – so dassanasampanno kiñcāpi satisammosena pamādavihāraṁ āgamma yaṁ taṁ bhagavatā lokavajjaṁ sañciccātikkamanaṁ sandhāya vuttaṁ ‘‘yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’’ti (cūḷava. 385; udā. 45) taṁ ṭhapetvā aññaṁ kuṭikārasahaseyyādiṁ paṇṇattivajjavītikkamasaṅkhātaṁ buddhappatikuṭṭhaṁ kāyena pāpakammaṁ karoti, padasodhammauttarichappañcavācādhammadesanasamphappalāpapharusavacanādiṁ vā vācāya, uda cetasā vā katthaci lobhadosuppādanaṁ jātarūpādisādiyanaṁ cīvarādiparibhogesu apaccavekkhaṇādiṁ vā pāpakammaṁ karoti. Abhabbo so tassapaṭicchadāya na so taṁ ‘‘idaṁ akappiyamakaraṇīya’’nti jānitvā muhuttampi paṭicchādeti, taṁkhaṇaṁ eva pana satthari vā viññūsu vā sabrahmacārīsu āvi katvā yathādhammaṁ paṭikaroti, ‘‘na puna karissāmī’’ti evaṁ saṁvaritabbaṁ vā saṁvarati. Kasmā? Yasmā abhabbatā diṭṭhapadassa vuttā, evarūpampi pāpakammaṁ katvā tassa paṭicchādāya diṭṭhanibbānapadassa dassanasampannassa puggalassa abhabbatā vuttāti attho.",
  "atk-s0501a6:114": "Kathaṁ?",
  "atk-s0501a6:115": "‘‘Seyyathāpi, bhikkhave, daharo kumāro mando uttānaseyyako hatthena vā pādena vā aṅgāraṁ akkamitvā khippameva paṭisaṁharati, evameva kho, bhikkhave, dhammatā esā diṭṭhisampannassa puggalassa, kiñcāpi tathārūpiṁ āpattiṁ āpajjati, yathārūpāya āpattiyā vuṭṭhānaṁ paññāyati. Atha kho naṁ khippameva satthari vā viññūsu vā sabrahmacārīsu deseti vivarati uttānīkaroti, desetvā vivaritvā uttānīkatvā āyatiṁ saṁvaraṁ āpajjatī’’ti (ma. ni. 1.496).",
  "atk-s0501a6:116": "Evaṁ bhagavā pamādavihārinopi dassanasampannassa katappaṭicchādanābhāvaguṇena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati ‘‘idampi saṅghe’’ti. Tassattho pubbe vuttanayeneva veditabbo. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:117": "Vanappagumbetigāthāvaṇṇanā",
  "atk-s0501a6:118": "13. Evaṁ saṅghapariyāpannānaṁ puggalānaṁ tena tena guṇappakārena saṅghādhiṭṭhānaṁ saccaṁ vatvā idāni yvāyaṁ bhagavatā ratanattayaguṇaṁ dīpentena idha saṅkhepena aññatra ca vitthārena pariyattidhammo desito, tampi nissāya puna buddhādhiṭṭhānaṁ saccaṁ vattumāraddho ‘‘vanappagumbe yathā phussitagge’’ti. Tattha āsannasannivesavavatthitānaṁ rukkhānaṁ samūho vanaṁ, mūlasārapheggutacasākhāpalāsehi pavuddho gumbo pagumbo, vanassa, vane vā pagumbo vanappagumbo. Svāyaṁ ‘‘vanappagumbe’’ti vutto, evampi hi vattuṁ labbhati ‘‘atthi savitakkasavicāre , atthi avitakkavicāramatte, sukhe dukkhe jīve’’tiādīsu (dī. ni. 1.174; ma. ni. 2.228) viya. Yathāti upamāvacanaṁ. Phussitāni aggāni assāti phussitaggo, sabbasākhāpasākhāsu sañjātapupphoti attho. So pubbe vuttanayeneva ‘‘phussitagge’’ti vutto. Gimhānamāse paṭhamasmiṁ gimheti ye cattāro gimhānaṁ māsā, tesaṁ catunnaṁ gimhamāsānaṁ ekasmiṁ māse. Katarasmiṁ māse iti ce? Paṭhamasmiṁ gimhe, citramāseti attho. So hi ‘‘paṭhamagimho’’ti ca ‘‘bālavasanto’’ti ca vuccati. Tato paraṁ padatthato pākaṭameva.",
  "atk-s0501a6:119": "Ayaṁ panettha piṇḍattho – yathā paṭhamagimhanāmake bālavasante nānāvidharukkhagahane vane supupphitaggasākho taruṇarukkhagacchapariyāyanāmo pagumbo ativiya sassiriko hoti, evameva khandhāyatanādīhi satipaṭṭhānasammappadhānādīhi sīlasamādhikkhandhādīhi vā nānappakārehi atthappabhedapupphehi ativiya sassirikattā tathūpamaṁ nibbānagāmimaggadīpanato nibbānagāmiṁ pariyattidhammavaraṁ neva lābhahetu na sakkārādihetu, kevalantu mahākaruṇāya abbhussāhitahadayo sattānaṁ paramahitāya adesayīti. Paramaṁ hitāyāti ettha ca gāthābandhasukhatthaṁ anunāsiko. Ayaṁ panattho – paramahitāya nibbānāya adesayīti.",
  "atk-s0501a6:120": "Evaṁ bhagavā imaṁ supupphitaggavanappagumbasadisaṁ pariyattidhammaṁ vatvā idāni tameva nissāya buddhādhiṭṭhānaṁ saccavacanaṁ payuñjati ‘‘idampi buddhe’’ti. Tassattho pubbe vuttanayeneva veditabbo. Kevalaṁ pana idampi yathāvuttapakārapariyattidhammasaṅkhātaṁ buddhe ratanaṁ paṇītanti evaṁ yojetabbaṁ . Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:121": "Varo varaññūtigāthāvaṇṇanā",
  "atk-s0501a6:122": "14. Evaṁ bhagavā pariyattidhammena buddhādhiṭṭhānaṁ saccaṁ vatvā idāni lokuttaradhammena vattumāraddho ‘‘varo varaññū’’ti. Tattha varoti paṇītādhimuttikehi icchito ‘‘aho vata mayampi evarūpā assāmā’’ti, varaguṇayogato vā varo uttamo seṭṭhoti attho. Varaññūti nibbānaññū. Nibbānañhi sabbadhammānaṁ uttamaṭṭhena varaṁ, tañcesa bodhimūle sayaṁ paṭivijjhitvā aññāsi. Varadoti pañcavaggiyabhaddavaggiyajaṭilādīnaṁ aññesañca devamanussānaṁ nibbedhabhāgiyavāsanābhāgiyavaradhammadāyīti attho. Varāharoti varassa maggassa āhaṭattā varāharoti vuccati. So hi bhagavā dīpaṅkarato pabhuti samatiṁsa pāramiyo pūrento pubbakehi sammāsambuddhehi anuyātaṁ purāṇamaggavaramāhari, tena ‘‘varāharo’’ti vuccati.",
  "atk-s0501a6:123": "Apica sabbaññutaññāṇappaṭilābhena varo, nibbānasacchikiriyāya varaññū, sattānaṁ vimuttisukhadānena varado, uttamapaṭipadāharaṇena varāharo. Etehi lokuttaraguṇehi adhikassa kassaci guṇassa abhāvato anuttaro.",
  "atk-s0501a6:124": "Aparo nayo – varo upasamādhiṭṭhānaparipūraṇena, varaññū paññādhiṭṭhānaparipūraṇena, varado cāgādhiṭṭhānaparipūraṇena, varāharo saccādhiṭṭhānaparipūraṇena, varaṁ maggasaccamāharīti. Tathā varo puññussayena, varaññū paññussayena, varado buddhabhāvatthikānaṁ tadupāyasampadānena, varāharo paccekabuddhabhāvatthikānaṁ tadupāyāharaṇena, anuttaro tattha tattha asadisatāya, attanā vā anācariyako hutvā paresaṁ ācariyabhāvena, dhammavaraṁ adesayi sāvakabhāvatthikānaṁ tadatthāya svākkhātatādiguṇayuttassa dhammavarassa desanato. Sesaṁ vuttanayamevāti.",
  "atk-s0501a6:125": "Evaṁ bhagavā navavidhena lokuttaradhammena attano guṇaṁ vatvā idāni tameva guṇaṁ nissāya buddhādhiṭṭhānaṁ saccavacanaṁ payuñjati ‘‘idampi buddhe’’ti. Tassattho pubbe vuttanayeneva veditabbo. Kevalaṁ pana yaṁ varaṁ lokuttaradhammaṁ esa aññāsi, yañca adāsi, yañca āhari, yañca desesi, idampi buddhe ratanaṁ paṇītanti evaṁ yojetabbaṁ. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:126": "Khīṇantigāthāvaṇṇanā",
  "atk-s0501a6:127": "15. Evaṁ bhagavā pariyattidhammañca navalokuttaradhammañca nissāya dvīhi gāthāhi buddhādhiṭṭhānaṁ saccaṁ vatvā idāni ye taṁ pariyattidhammaṁ assosuṁ, sutānusārena ca paṭipajjitvā navappakārampi lokuttaradhammaṁ adhigamiṁsu, tesaṁ anupādisesanibbānapattiguṇaṁ nissāya puna saṅghādhiṭṭhānaṁ saccaṁ vattumāraddho ‘‘khīṇaṁ purāṇa’’nti. Tattha khīṇanti samucchinnaṁ. Purāṇanti purātanaṁ. Navanti sampati vattamānaṁ. Natthi sambhavanti avijjamānapātubhāvaṁ. Virattacittāti vītarāgacittā. Āyatike bhavasminti anāgatamaddhānaṁ punabbhave. Teti yesaṁ khīṇaṁ purāṇaṁ navaṁ natthi sambhavaṁ, ye ca āyatike bhavasmiṁ virattacittā, te khīṇāsavā bhikkhū. Khīṇabījāti ucchinnabījā. Avirūḷhichandāti virūḷhichandavirahitā. Nibbantīti vijjhāyanti. Dhīrāti dhitisampannā. Yathāyaṁ padīpoti ayaṁ padīpo viya.",
  "atk-s0501a6:128": "Kiṁ vuttaṁ hoti? Yaṁ taṁ sattānaṁ uppajjitvā niruddhampi purāṇaṁ atītakālikaṁ kammaṁ taṇhāsinehassa appahīnattā paṭisandhiāharaṇasamatthatāya akhīṇaṁyeva hoti, taṁ purāṇaṁ kammaṁ yesaṁ arahattamaggena taṇhāsinehassa sositattā agginā daḍḍhabījamiva āyatiṁ vipākadānāsamatthatāya khīṇaṁ. Yañca nesaṁ buddhapūjādivasena idāni pavattamānaṁ kammaṁ navanti vuccati, tañca taṇhāpahāneneva chinnamūlapādapapupphamiva āyatiṁ phaladānāsamatthatāya yesaṁ natthi sambhavaṁ, ye ca taṇhāpahāneneva āyatike bhavasmiṁ virattacittā, te khīṇāsavā bhikkhū ‘‘kammaṁ khettaṁ viññāṇaṁ bīja’’nti (a. ni. 3.77) ettha vuttassa paṭisandhiviññāṇassa kammakkhayeneva khīṇattā khīṇabījā. Yopi pubbe punabbhavasaṅkhātāya virūḷhiyā chando ahosi. Tassapi samudayappahāneneva pahīnattā pubbe viya cutikāle asambhavena avirūḷhichandā dhitisampannattā dhīrā carimaviññāṇanirodhena yathāyaṁ padīpo nibbuto, evaṁ nibbanti, puna ‘‘rūpino vā arūpino vā’’ti evamādiṁ paññattipathaṁ accentīti. Tasmiṁ kira samaye nagaradevatānaṁ pūjanatthāya jālitesu padīpesu eko padīpo vijjhāyi, taṁ dassento āha ‘‘yathāyaṁ padīpo’’ti.",
  "atk-s0501a6:129": "Evaṁ bhagavā ye taṁ purimāhi dvīhi gāthāhi vuttaṁ pariyattidhammaṁ assosuṁ, sutānusārena ca paṭipajjitvā navappakārampi lokuttaradhammaṁ adhigamiṁsu, tesaṁ anupādisesanibbānapattiguṇaṁ vatvā idāni tameva guṇaṁ nissāya saṅghādhiṭṭhānaṁ saccavacanaṁ payuñjanto desanaṁ samāpesi ‘‘idampi saṅghe’’ti. Tassattho pubbe vuttanayeneva veditabbo. Kevalaṁ pana idampi yathāvuttena pakārena khīṇāsavabhikkhūnaṁ nibbānasaṅkhātaṁ saṅghe ratanaṁ paṇītanti evaṁ yojetabbaṁ. Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:130": "Desanāpariyosāne rājakulassa sotthi ahosi, sabbūpaddavā vūpasamiṁsu, caturāsītiyā pāṇasahassānaṁ dhammābhisamayo ahosi.",
  "atk-s0501a6:131": "Yānīdhātigāthāttayavaṇṇanā",
  "atk-s0501a6:132": "16. Atha sakko devānamindo ‘‘bhagavatā ratanattayaguṇaṁ nissāya saccavacanaṁ payuñjamānena nāgarassa sotthi katā, mayāpi nāgarassa sotthitthaṁ ratanattayaguṇaṁ nissāya kiñci vattabba’’nti cintetvā avasāne gāthāttayaṁ abhāsi ‘‘yānīdha bhūtānī’’ti tattha yasmā buddho yathā lokahitatthāya ussukkaṁ āpannehi āgantabbaṁ , tathā āgatato yathā ca tehi gantabbaṁ, tathā gatato yathā ca tehi ājānitabbaṁ, tathā ājānanato, yathā ca jānitabbaṁ, tathā jānanato, yañca tatheva hoti, tassa gadanato ca ‘‘tathāgato’’ti vuccati. Yasmā ca so devamanussehi pupphagandhādinā bahi nibbattena upakārakena, dhammānudhammapaṭipattādinā ca attani nibbattena ativiya pūjito, tasmā sakko devānamindo sabbaṁ devaparisaṁ attanā saddhiṁ sampiṇḍetvā āha ‘‘tathāgataṁ devamanussapūjitaṁ, buddhaṁ namassāma suvatthi hotū’’ti.",
  "atk-s0501a6:133": "17. Yasmā pana dhamme maggadhammo yathā yuganaddhasamathavipassanābalena gantabbaṁ kilesapakkhaṁ samucchindantena, tathā gatoti tathāgato. Nibbānadhammopi yathā gato paññāya paṭividdho sabbadukkhappaṭivighātāya sampajjati, buddhādīhi tathā avagato, tasmā ‘‘tathāgato’’tveva vuccati. Yasmā ca saṅghopi yathā attahitāya paṭipannehi gantabbaṁ tena tena maggena, tathā gatoti ‘‘tathāgato’’tveva vuccati. Tasmā avasesagāthādvayepi tathāgataṁ dhammaṁ namassāma suvatthi hotu, tathāgataṁ saṅghaṁ namassāma suvatthi hotūti vuttaṁ. Sesaṁ vuttanayamevāti.",
  "atk-s0501a6:134": "Evaṁ sakko devānamindo imaṁ gāthāttayaṁ bhāsitvā bhagavantaṁ padakkhiṇaṁ katvā devapurameva gato saddhiṁ devaparisāya. Bhagavā pana tadeva ratanasuttaṁ dutiyadivasepi desesi, puna caturāsītiyā pāṇasahassānaṁ dhammābhisamayo ahosi, evaṁ yāva sattamadivasaṁ desesi, divase divase tatheva dhammābhisamayo ahosi. Bhagavā aḍḍhamāsameva vesāliyaṁ viharitvā rājūnaṁ ‘‘gacchāmā’’ti paṭivedesi. Tato rājāno diguṇena sakkārena puna tīhi divasehi bhagavantaṁ gaṅgātīraṁ nayiṁsu. Gaṅgāya nibbattā nāgarājāno cintesuṁ ‘‘manussā tathāgatassa sakkāraṁ karonti, mayaṁ kiṁ na karissāmā’’ti suvaṇṇarajatamaṇimayā nāvāyo māpetvā suvaṇṇarajatamaṇimaye eva pallaṅke paññapetvā pañcavaṇṇapadumasañchannaṁ udakaṁ karitvā ‘‘amhākaṁ anuggahaṁ karothā’’ti bhagavantaṁ yāciṁsu. Bhagavā adhivāsetvā ratananāvamārūḷho, pañca ca bhikkhusatāni pañcasataṁ nāvāyo abhirūḷhā. Nāgarājāno bhagavantaṁ saddhiṁ bhikkhusaṅghena nāgabhavanaṁ pavesesuṁ. Tatra sudaṁ bhagavā sabbarattiṁ nāgaparisāya dhammaṁ desesi. Dutiyadivase dibbehi khādanīyabhojanīyehi mahādānaṁ akaṁsu, bhagavā anumoditvā nāgabhavanā nikkhami.",
  "atk-s0501a6:135": "Bhūmaṭṭhā devā ‘‘manussā ca nāgā ca tathāgatassa sakkāraṁ karonti, mayaṁ kiṁ na karissāmā’’ti cintetvā vanappagumbarukkhapabbatādīsu chattātichattāni ukkhipiṁsu. Eteneva upāyena yāva akaniṭṭhabrahmabhavanaṁ, tāva mahāsakkāraviseso nibbatti. Bimbisāropi licchavīhi āgatakāle katasakkārato diguṇamakāsi. Pubbe vuttanayeneva pañcahi divasehi bhagavantaṁ rājagahaṁ ānesi.",
  "atk-s0501a6:136": "Rājagahamanuppatte bhagavati pacchābhattaṁ maṇḍalamāḷe sannipatitānaṁ bhikkhūnaṁ ayamantarakathā udapādi ‘‘aho buddhassa bhagavato ānubhāvo, yaṁ uddissa gaṅgāya orato ca pārato ca aṭṭhayojano bhūmibhāgo ninnañca thalañca samaṁ katvā vālukāya okiritvā pupphehi sañchanno, yojanappamāṇaṁ gaṅgāya udakaṁ nānāvaṇṇehi padumehi sañchannaṁ, yāva akaniṭṭhabhavanaṁ, tāva chattātichattāni ussitānī’’ti. Bhagavā taṁ pavattiṁ ñatvā gandhakuṭito nikkhamitvā taṅkhaṇānurūpena pāṭihāriyena gantvā maṇḍalamāḷe paññattavarabuddhāsane nisīdi. Nisajja kho bhagavā bhikkhū āmantesi – ‘‘kāya nuttha, bhikkhave, etarahi kathāya sannisinnā’’ti. Bhikkhū sabbaṁ ārocesuṁ bhagavā etadavoca – ‘‘na, bhikkhave, ayaṁ pūjāviseso mayhaṁ buddhānubhāvena nibbatto, na nāgadevabrahmānubhāvena, apica kho pubbe appamattakapariccāgānubhāvena nibbatto’’ti. Bhikkhū āhaṁsu ‘‘na mayaṁ, bhante, taṁ appamattakaṁ pariccāgaṁ jānāma, sādhu no bhagavā tathā kathetu, yathā mayaṁ taṁ jāneyyāmā’’ti.",
  "atk-s0501a6:137": "Bhagavā āha – bhūtapubbaṁ, bhikkhave, takkasilāyaṁ saṅkho nāma brāhmaṇo ahosi. Tassa putto susīmo nāma māṇavo soḷasavassuddesiko vayena. So ekadivasaṁ pitaraṁ upasaṅkamitvā abhivādetvā ekamantaṁ aṭṭhāsi. Atha taṁ pitā āha ‘‘kiṁ, tāta, susīmā’’ti? So āha ‘‘icchāmahaṁ, tāta, bārāṇasiṁ gantvā sippaṁ uggahetu’’nti. ‘‘Tena hi , tāta, susīma, asuko nāma brāhmaṇo mama sahāyako, tassa santikaṁ gantvā uggaṇhāhī’’ti kahāpaṇasahassaṁ adāsi. So taṁ gahetvā mātāpitaro abhivādetvā anupubbena bārāṇasiṁ gantvā upacārayuttena vidhinā ācariyaṁ upasaṅkamitvā abhivādetvā attānaṁ nivedesi. Ācariyo ‘‘mama sahāyakassa putto’’ti māṇavaṁ sampaṭicchitvā sabbaṁ pāhuneyyavattamakāsi. So addhānakilamathaṁ vinodetvā taṁ kahāpaṇasahassaṁ ācariyassa pādamūle ṭhapetvā sippaṁ uggahetuṁ okāsaṁ yāci. Ācariyo okāsaṁ katvā uggaṇhāpesi.",
  "atk-s0501a6:138": "So lahuñca gaṇhanto, bahuñca gaṇhanto, gahitagahitañca suvaṇṇabhājane pakkhittatelamiva avinassamānaṁ dhārento, dvādasavassikaṁ sippaṁ katipayamāseneva pariyosāpesi. So sajjhāyaṁ karonto ādimajjhaṁyeva passati, no pariyosānaṁ. Atha ācariyaṁ upasaṅkamitvā āha ‘‘imassa sippassa ādimajjhameva passāmi, no pariyosāna’’nti. Ācariyo āha ‘‘ahampi, tāta, evamevā’’ti. Atha ko, ācariya, imassa sippassa pariyosānaṁ jānātīti? Isipatane, tāta, isayo atthi, te jāneyyunti. Te upasaṅkamitvā pucchāmi, ācariyāti? Puccha, tāta, yathāsukhanti. So isipatanaṁ gantvā paccekabuddhe upasaṅkamitvā pucchi ‘‘api, bhante, pariyosānaṁ jānāthā’’ti? Āma, āvuso, jānāmāti. Taṁ mampi sikkhāpethāti. Tena hāvuso, pabbajāhi, na sakkā apabbajitena sikkhāpetunti. Sādhu, bhante, pabbājetha vā maṁ, yaṁ vā icchatha, taṁ katvā pariyosānaṁ jānāpethāti. Te taṁ pabbājetvā kammaṭṭhāne niyojetuṁ asamatthā ‘‘evaṁ te nivāsetabbaṁ, evaṁ pārupitabba’’ntiādinā nayena ābhisamācārikaṁ sikkhāpesuṁ. So tattha sikkhanto upanissayasampannattā na cireneva paccekabodhiṁ abhisambujjhi. Sakalabārāṇasiyaṁ ‘‘susīmapaccekabuddho’’ti pākaṭo ahosi lābhaggayasaggappatto sampannaparivāro. So appāyukasaṁvattanikassa kammassa katattā na cireneva parinibbāyi. Tassa paccekabuddhā ca mahājanakāyo ca sarīrakiccaṁ katvā dhātuyo gahetvā nagaradvāre thūpaṁ patiṭṭhāpesuṁ.",
  "atk-s0501a6:139": "Atha kho saṅkho brāhmaṇo ‘‘putto me ciragato, na cassa pavattiṁ jānāmī’’ti puttaṁ daṭṭhukāmo takkasilāya nikkhamitvā anupubbena bārāṇasiṁ gantvā mahājanakāyaṁ sannipatitaṁ disvā ‘‘addhā bahūsu ekopi me puttassa pavattiṁ jānissatī’’ti cintento upasaṅkamitvā pucchi ‘‘susīmo nāma māṇavo idha āgato atthi, api nu tassa pavattiṁ jānāthā’’ti? Te ‘‘āma, brāhmaṇa, jānāma, imasmiṁ nagare brāhmaṇassa santike tiṇṇaṁ vedānaṁ pāragū hutvā paccekabuddhānaṁ santike pabbajitvā paccekabuddho hutvā anupādisesāya nibbānadhātuyā parinibbāyi, ayamassa thūpo patiṭṭhāpito’’ti āhaṁsu. So bhūmiṁ hatthena paharitvā roditvā ca paridevitvā ca taṁ cetiyaṅgaṇaṁ gantvā tiṇāni uddharitvā uttarasāṭakena vālukaṁ ānetvā paccekabuddhacetiyaṅgaṇe okiritvā kamaṇḍaluto udakena samantato bhūmiṁ paripphositvā vanapupphehi pūjaṁ katvā uttarasāṭakena paṭākaṁ āropetvā thūpassa upari attano chattaṁ bandhitvā pakkāmīti.",
  "atk-s0501a6:140": "Evaṁ atītaṁ desetvā jātakaṁ paccuppannena anusandhento bhikkhūnaṁ dhammakathaṁ kathesi. ‘‘Siyā kho pana vo, bhikkhave, evamassa ‘añño nūna tena samayena saṅkho brāhmaṇo ahosī’ti, na kho panetaṁ evaṁ daṭṭhabbaṁ, ahaṁ tena samayena saṅkho brāhmaṇo ahosiṁ, mayā susīmassa paccekabuddhassa cetiyaṅgaṇe tiṇāni uddhaṭāni, tassa me kammassa nissandena aṭṭhayojanamaggaṁ vigatakhāṇukaṇṭakaṁ katvā samaṁ suddhamakaṁsu. Mayā tattha vālukā okiṇṇā, tassa me nissandena aṭṭhayojanamagge vālukaṁ okiriṁsu. Mayā tattha vanakusumehi pūjā katā, tassa me nissandena navayojane magge thale ca udake ca nānāpupphehi pupphasantharamakaṁsu. Mayā tattha kamaṇḍaludakena bhūmi paripphositā, tassa me nissandena vesāliyaṁ pokkharavassaṁ vassi. Mayā tasmiṁ cetiye paṭākā āropitā, chattañca baddhaṁ, tassa me nissandena yāva akaniṭṭhabhavanā paṭākā ca āropitā, chattātichattāni ca ussitāni. Iti kho, bhikkhave, ayaṁ mayhaṁ pūjāviseso neva buddhānubhāvena nibbatto , na nāgadevabrahmānubhāvena, apica kho appamattakapariccāgānubhāvena nibbatto’’ti. Dhammakathāpariyosāne imaṁ gāthamabhāsi –",
  "atk-s0501a6:141": "‘‘Mattāsukhapariccāgā, passe ce vipulaṁ sukhaṁ;",
  "atk-s0501a6:142": "Caje mattāsukhaṁ dhīro, sampassaṁ vipulaṁ sukha’’nti. (dha. pa. 290);",
  "atk-s0501a6:143": "Paramatthajotikāya khuddakapāṭha-aṭṭhakathāya",
  "atk-s0501a6:144": "Ratanasuttavaṇṇanā niṭṭhitā."
}