{
  "atk-abh03a54:0": "2. Vedanāttikavaṇṇanā",
  "atk-abh03a54:1": "1. Vedanāttike tisso vedanā rūpaṁ nibbānanti ime dhammā na labbhanti, tasmā ekaṁ khandhaṁ paṭicca dve khandhātiādi vuttaṁ. Paṭisandhikkhaṇe sukhāya vedanāyāti sahetukapaṭisandhivasena vuttaṁ. Dukkhavedanā paṭisandhiyaṁ na labbhatīti dutiyavāre paṭisandhiggahaṇaṁ na kataṁ. Tatiyavāre paṭisandhikkhaṇeti sahetukapaṭisandhivasena vuttaṁ. Sesamettha ito paresu ca paccayesu yathāpāḷimeva niyyāti. Sabbattha tayo tayo vārā vuttā. Tena vuttaṁ hetuyā tīṇi…pe… avigate tīṇīti.",
  "atk-abh03a54:2": "6. Paccayasaṁsandane pana sahetukāya vipākadukkhavedanāya abhāvato hetumūlakanaye vipāke dveti vuttaṁ. Adhipatiādīhi saddhiṁ saṁsandanesupi vipāke dveyeva. Kasmā? Vipāke dukkhavedanāya adhipatijhānamaggānaṁ abhāvato. Yehi ca saddhiṁ saṁsandane vipāke dve vārā labbhanti, vipākena saddhiṁ saṁsandane tesupi dveyeva.",
  "atk-abh03a54:3": "10. Paccanīye napurejāte āruppe ca paṭisandhiyañca dukkhavedanāya abhāvato dve vārā āgatā. Navippayuttepi āruppe dukkhābhāvato dveyeva. Sabbaarūpadhammapariggāhakā pana sahajātādayo paccayā imasmiṁ paccanīyavāre parihāyanti. Kasmā? Vedanāsampayuttassa dhammassa vedanāsampayuttaṁ paṭicca sahajātādīhi vinā anuppattito pacchājātapaccayañca vināva uppattito.",
  "atk-abh03a54:4": "17. Paccayasaṁsandane pana napurejāte ekanti āruppe paṭisandhiyañca ahetukādukkhamasukhavedanāsampayuttaṁ sandhāya vuttaṁ. Nakamme dveti ahetukakiriyasampayuttacetanāvasena vuttaṁ. Sukhāya hi adukkhamasukhāya ca vedanāya sampayutte dhamme paṭicca tāhi vedanāhi sampayuttā ahetukakiriyacetanā uppajjanti. Nahetupaccayā navipākepi eseva nayo. Navippayutte ekanti āruppe āvajjanavasena vuttaṁ. Iminā upāyena sabbasaṁsandanesu gaṇanā veditabbā.",
  "atk-abh03a54:5": "25-37. Anulomapaccanīye paccanīye laddhapaccayā eva paccanīyato tiṭṭhanti. Paccanīyānulome sabbā rūpadhammapariggāhakā sahajātādayo anulomatova tiṭṭhanti, na paccanīyato. Ahetukassa pana cittuppādassa adhipati natthīti adhipatipaccayo anulomato na tiṭṭhati. Paṭiccavārādīsu pana pacchājāto anulomato na labbhatiyevāti parihīno. Ye cettha anulomato labbhanti, te paccanīyato labbhamānehi saddhiṁ parivattetvāpi yojitāyeva. Tesu tīṇi dve ekanti tayova vāraparicchedā, te sabbattha yathānurūpaṁ sallakkhetabbā. Yo cāyaṁ paṭiccavāre vutto, sahajātavārādīsupi ayameva vaṇṇanānayo.",
  "atk-abh03a54:6": "38. Pañhāvāre pana sampayuttakānaṁ khandhānanti tena saddhiṁ sampayuttakānaṁ khandhānaṁ tehiyeva vā hetūhi sukhavedanādīhi vā.",
  "atk-abh03a54:7": "39.Vippaṭisārissāti dānādīsu tāva ‘‘kasmā mayā idaṁ kataṁ, duṭṭhu me kataṁ, akataṁ seyyo siyā’’ti evaṁ vippaṭisārissa. Jhānaparihāniyaṁ pana ‘‘parihīnaṁ me jhānaṁ, mahājāniyo vatamhī’’ti evaṁ vippaṭisārissa. Moho uppajjatīti dosasampayuttamoho. Tathā mohaṁ arabbhāti dosasampayuttamohameva.",
  "atk-abh03a54:8": "45.Sukhāya vedanāya sampayuttaṁ bhavaṅgaṁ adukkhamasukhāya vedanāya sampayuttassa bhavaṅgassāti tadārammaṇasaṅkhātaṁ piṭṭhibhavaṅgaṁ mūlabhavaṅgassa. Vuṭṭhānassāti tadārammaṇassa bhavaṅgassa vā. Ubhayampi hetaṁ kusalākusalajavanato vuṭṭhitattā vuṭṭhānanti vuccati. Kiriyaṁ vuṭṭhānassāti etthāpi eseva nayo. Phalaṁ vuṭṭhānassāti phalacittaṁ bhavaṅgassa. Bhavaṅgena hi phalato vuṭṭhito nāma hoti. Parato ‘‘vuṭṭhāna’’nti āgataṭṭhānesupi eseva nayo.",
  "atk-abh03a54:9": "46.Dukkhāya vedanāya sampayuttā khandhāti domanassasampayuttā akusalā khandhā. Adukkhamasukhāya vedanāya sampayuttassa vuṭṭhānassāti tadārammaṇasaṅkhātassa āgantukabhavaṅgassa vā upekkhāsampayuttamūlabhavaṅgassa vā. Sace pana somanassasahagataṁ mūlabhavaṅgaṁ hoti, tadārammaṇassa ca uppattikāraṇaṁ na hoti, javanassa ārammaṇato aññasmimpi ārammaṇe adukkhamasukhavedanaṁ akusalavipākaṁ uppajjateva. Tampi hi javanato vuṭṭhitattā vuṭṭhānanti vuccati. Sahajātapaccayādiniddesā uttānatthāyeva. Nahettha kiñci atthi, yaṁ na sakkā siyā heṭṭhā vuttanayena vedetuṁ, tasmā sādhukaṁ upalakkhetabbaṁ.",
  "atk-abh03a54:10": "62. Idāni yasmiṁ yasmiṁ paccaye ye ye vārā laddhā, sabbe te saṅkhipitvā gaṇanāya dassetuṁ hetuyā tīṇītiādi vuttaṁ. Tattha sabbāni tīṇi suddhānaṁ tiṇṇaṁ padānaṁ vasena veditabbāni. Ārammaṇe nava ekamūlakekāvasānāni. Adhipatiyā pañca sahajātādhipativasena amissāni tīṇi, ārammaṇādhipativasena ca ‘‘sukhāya sampayutto sukhāya sampayuttassa, adukkhamasukhāya sampayutto adukkhamasukhāya sampayuttassā’’ti dve, tāni na gaṇetabbāni. Sukhāya pana sampayutto adukkhamasukhāya, adukkhamasukhāya sampayutto sukhāyāti imāni dve gaṇetabbānīti evaṁ pañca. Anantarasamanantaresu sattāti sukhā dvinnaṁ, tathā dukkhā, adukkhamasukhā tiṇṇampīti evaṁ satta. Upanissaye navāti sukhasampayutto sukhasampayuttassa tīhipi upanissayehi, dukkhasampayuttassa pakatūpanissayeneva, upekkhāsampayuttassa tīhipi, dukkhasampayutto dukkhasampayuttassa anantarapakatūpanissayehi, sukhasampayuttassa pakatūpanissayena, adukkhamasukhasampayuttassa dvidhā, adukkhamasukhasampayutto adukkhamasukhasampayuttassa tidhāpi, tathā sukhasampayuttassa, dukkhasampayuttassa anantarapakatūpanissayehīti evaṁ nava. Paccayabhedato panettha pakatūpanissayā nava, anantarūpanissayā satta, ārammaṇūpanissayā cattāroti vīsati upanissayā. Purejātapacchājātā panettha chijjanti. Na hi purejātā pacchājātā vā arūpadhammā arūpadhammānaṁ paccayā honti.",
  "atk-abh03a54:11": "Kammeaṭṭhāti sukhasampayutto sukhasampayuttassa dvidhāpi, dukkhasampayuttassa nānākkhaṇikatova tathā itarassa. Dukkhasampayutto dukkhasampayuttassa dvidhāpi, sukhasampayuttassa natthi, itarassa nānākkhaṇikatova adukkhamasukhasampayutto adukkhamasukhasampayuttassa dvidhāpi, itaresaṁ nānākkhaṇikatoti evaṁ aṭṭha. Paccayabhedato panettha nānākkhaṇikā aṭṭha, sahajātā tīṇīti ekādasa kammapaccayā. Yathā ca purejātapacchājātā, evaṁ vippayuttapaccayopettha chijjati. Arūpadhammā hi arūpadhammānaṁ vippayuttapaccayo na honti. Natthivigatesu satta anantarasadisāva. Evamettha tīṇi pañca satta aṭṭha navāti pañca gaṇanaparicchedā. Tesaṁ vasena paccayasaṁsandane ūnataragaṇanena saddhiṁ saṁsandanesu atirekañca alabbhamānañca apanetvā gaṇanā veditabbā.",
  "atk-abh03a54:12": "63-64. Hetuyā saddhiṁ ārammaṇaṁ na labbhati, tathā anantarādayo. Adhipatiyā dveti dukkhapadaṁ ṭhapetvā sesāni dve. Dukkhasampayutto hi hetu adhipati nāma natthi, tasmā so na labbhatīti apanīto. Sesadvayesupi eseva nayo. Iti hetumūlake dveyeva gaṇanaparicchedā, tesaṁ vasena cha ghaṭanāni vuttāni. Tesu paṭhamaṁ avipākabhūtānaṁ ñāṇavippayuttanirādhipatidhammānaṁ vasena vuttaṁ, dutiyaṁ tesaññeva vipākabhūtānaṁ, tatiyacatutthāni tesaññeva ñāṇasampayuttānaṁ, pañcamaṁ avipākabhūtasādhipatiamohavasena, chaṭṭhaṁ vipākabhūtasādhipatiamohavasena. Paṭhamaṁ vā sabbahetuvasena, dutiyaṁ sabbavipākahetuvasena, tatiyaṁ sabbāmohahetuvasena, catutthaṁ sabbavipākāmohahetuvasena. Pañcamaṁ sabbasādhipatiamohavasena, chaṭṭhaṁ sabbasādhipativipākāmohavasena.",
  "atk-abh03a54:13": "66. Ārammaṇamūlake adhipatiyā cattārīti ārammaṇādhipativasena sukhaṁ sukhassa, adukkhamasukhassa, adukkhamasukhaṁ adukkhamasukhassa, sukhassāti evaṁ cattāri. Upanissayepi ārammaṇūpanissayavasena cattāro vuttā. Ghaṭanāni panettha ekameva. Adhipatimūlakādīsupi heṭṭhā vuttanayeneva yaṁ labbhati yañca na labbhati, taṁ sabbaṁ sādhukaṁ sallakkhetvā saṁsandanaghaṭanagaṇanā veditabbā.",
  "atk-abh03a54:14": "83-87. Paccanīyamhi kusalattike vuttanayeneva anulomato paccaye uddharitvā tattha laddhānaṁ vārānaṁ vasena paccanīyato gaṇanavasena nahetuyā navāti sabbapaccayesu nava vārā dassitā . Te ekamūlakekāvasānānaṁ navannaṁ vissajjanānaṁ vasena ‘‘sukhāya vedanāya sampayutto dhammo sukhāya vedanāya sampayuttassa dhammassa nahetupaccayena paccayo, sukhāya vedanāya sampayuttena cittena dānaṁ datvā’’tiādinā nayena pāḷiṁ uddharitvā dassetabbā. Paccayasaṁsandane panettha nahetupaccayā…pe… naupanissaye aṭṭhāti nānākkhaṇikakammapaccayavasena veditabbā. Dubbalakammañhi vipākassa na upanissayo hoti. Kevalaṁ pana nānākkhaṇikakammapaccayeneva paccayo hoti. Sesamettha anulomapaccanīyapaccanīyānulomesu ca tesaṁ tesaṁ paccayānaṁ yoge laddhavāravasena sakkā heṭṭhā vuttanayeneva gaṇetuṁ, tasmā na vitthāritanti.",
  "atk-abh03a54:15": "Vedanāttikavaṇṇanā."
}