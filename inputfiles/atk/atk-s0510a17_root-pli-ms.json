{
  "atk-s0510a17:0": "17. Supāricariyavaggo",
  "atk-s0510a17:1": "1. Supāricariyattheraapadānavaṇṇanā",
  "atk-s0510a17:2": "Padumonāma nāmenātiādikaṁ āyasmato supāricariyattherassa apadānaṁ. Ayampi purimamunipuṅgavesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle yakkhayoniyaṁ nibbatto himavati yakkhasamāgamaṁ gato bhagavato devayakkhagandhabbanāgānaṁ dhammadesanaṁ sutvā pasannamānaso ubho hatthe ābhujitvā apphoṭesi namassi ca. So tena puññena tato cuto upari devaloke uppanno tattha dibbasukhaṁ anubhavitvā manussesu ca cakkavatiādisampattiyo anubhavitvā imasmiṁ buddhuppāde sāvatthiyaṁ gahapatikule nibbatto aḍḍho mahaddhano mahābhogo ratanattaye pasanno satthu dhammadesanaṁ sutvā saddhājāto pabbajitvā nacirasseva arahattaṁ pāpuṇi.",
  "atk-s0510a17:3": "1. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento padumo nāma nāmenātiādimāha. Tattha padumoti yassa pādanikkhepasamaye pathaviṁ bhinditvā padumaṁ uggantvā pādatalaṁ sampaṭicchati, tena saññāṇena so bhagavā padumoti saṅkhaṁ gato, idha padumuttaro bhagavā adhippeto. So bhagavā pavanā vasanavihārā abhinikkhamma vanamajjhaṁ pavisitvā dhammaṁ desetīti sambandho.",
  "atk-s0510a17:4": "Yakkhānaṁ samayoti devānaṁ samāgamo āsi ahosīti attho. Ajjhāpekkhiṁsu tāvadeti tasmiṁ desanākāle adhiapekkhiṁsu, visesena passanasīlā ahesunti attho. Sesaṁ pākaṭamevāti.",
  "atk-s0510a17:5": "Supāricariyattheraapadānavaṇṇanā samattā.",
  "atk-s0510a17:6": "2. Kaṇaverapupphiyattheraapadānavaṇṇanā",
  "atk-s0510a17:7": "Siddhatthonāma bhagavātiādikaṁ āyasmato kaṇaverapupphiyattherassa apadānaṁ. Ayampi purimabuddhesu katādhikāro siddhatthassa bhagavato kāle suddakule nibbatto vuddhimanvāya rañño antepurapālako ahosi. Tasmiṁ samaye siddhattho bhagavā bhikkhusaṅghaparivuto rājavīthiṁ paṭipajji. Atha so antepurapālako caramānaṁ bhagavantaṁ disvā pasannamānaso hutvā kaṇaverapupphena bhagavantaṁ pūjetvā namassamāno aṭṭhāsi. So tena puññena sugatisampattiyoyeva anubhavitvā imasmiṁ buddhuppāde ekasmiṁ kule nibbattitvā vuddhippatto satthu dhammadesanaṁ sutvā paṭiladdhasaddho pabbajitvā nacirasseva arahā ahosi.",
  "atk-s0510a17:8": "7. So pattaaggaphalo pubbe katakusalaṁ saritvā sañjātasomanasso pubbacaritāpadānaṁ pakāsento siddhattho nāma bhagavātiādimāha. Taṁ sabbaṁ heṭṭhā vuttattā uttānatthamevāti.",
  "atk-s0510a17:9": "Kaṇaverapupphiyattheraapadānavaṇṇanā samattā.",
  "atk-s0510a17:10": "3. Khajjakadāyakattheraapadānavaṇṇanā",
  "atk-s0510a17:11": "Tissassa kho bhagavatotiādikaṁ āyasmato khajjakadāyakattherassa apadānaṁ. Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto tissassa bhagavato kāle suddakule nibbatto bhagavantaṁ disvā pasannamānaso ambajambuādimanekaṁ madhuraphalāphalaṁ nāḷikeraṁ pūvakhajjakañca adāsi. Bhagavā tassa pasādavaḍḍhanatthāya passantasseva paribhuñji. So tena puññena sugatisampattiyoyeva anubhavitvā imasmiṁ buddhuppāde sāvatthiyaṁ kulagehe nibbatto viññutaṁ patvā satthu dhammadesanaṁ sutvā sañjātasaddho pasādabahumāno pabbajitvā vattapaṭipattiyā sāsanaṁ sobhento sīlālaṅkārapaṭimaṇḍito nacirasseva arahattaṁ pāpuṇi.",
  "atk-s0510a17:12": "13. So pubbakammaṁ saranto ‘‘pubbe mayā sukhette kusalaṁ kataṁ sundara’’nti somanassajāto pubbacaritāpadānaṁ pakāsento tissassa kho bhagavatotiādimāha. Tattha tissopi bhavasampattiyo dadamāno jātoti mātāpitūhi katanāmavasena tisso. Atha vā tīhi saraṇagamanehi assāsento ovadanto hetusampannapuggale saggamokkhadvaye patiṭṭhāpento buddho jātoti tisso. Samāpattiguṇādīhi bhagehi yuttoti bhagavā, tassa tissassa bhagavato pubbe ahaṁ phalaṁ adāsinti sambandho. Nāḷikerañca pādāsinti nāḷikākārena pavattaṁ phalaṁ nāḷikeraṁ, tañca phalaṁ adāsinti attho. Khajjakaṁ abhisammatanti khāditabbaṁ khajjakaṁ abhi visesena madhusakkarādīhi sammissaṁ katvā nipphāditaṁ sundaraṁ madhuranti sammataṁ ñātaṁ abhisammataṁ khajjakañca adāsinti attho. Sesaṁ suviññeyyamevāti.",
  "atk-s0510a17:13": "Khajjakadāyakattheraapadānavaṇṇanā samattā.",
  "atk-s0510a17:14": "4. Desapūjakattheraapadānavaṇṇanā",
  "atk-s0510a17:15": "Atthadassī tu bhagavātiādikaṁ āyasmato desapūjakattherassa apadānaṁ. Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa bhagavato kāle kulagehe nibbatto vuddhimanvāya saddho pasanno buddhamāmako dhammamāmako saṅghamāmako ahosi. Tadā atthadassī bhagavā bhikkhusaṅghaparivuto cando viya sūriyo viya ca ākāsena gacchati. So upāsako bhagavato gatadisābhāgaṁ gandhamālādīhi pūjento añjaliṁ paggayha namassamāno aṭṭhāsi.",
  "atk-s0510a17:16": "18. So tena puññena devaloke nibbatto saggasampattiṁ anubhavitvā manussesu ca manussasampattiṁ anubhavitvā imasmiṁ buddhuppāde ekasmiṁ kule nibbatto vuddhippatto upabhogaparibhogasampanno satthu dhammadesanaṁ sutvā pasannamānaso gharāvāse anallīno pabbajitvā vattasampanno nacirasseva arahā hutvā attano pubbakammaṁ saritvā somanassajāto pubbacaritāpadānaṁ pakāsento atthadassī tu bhagavātiādimāha. Taṁ heṭṭhā vuttatthameva. Anilañjaseti ‘‘maggo pantho patho pajjo, añjasaṁ vaṭumāyana’’nti (cūḷani. pārāyanatthutigāthāniddesa 101) pariyāyassa vuttattā anilassa vātassa añjasaṁ gamanamaggoti anilañjasaṁ, tasmiṁ anilañjase, ākāseti attho. Sesaṁ uttānatthamevāti.",
  "atk-s0510a17:17": "Desapūjakattheraapadānavaṇṇanā samattā.",
  "atk-s0510a17:18": "5. Kaṇikārachattiyattheraapadānavaṇṇanā",
  "atk-s0510a17:19": "Vessabhūnāma sambuddhotiādikaṁ āyasmato kaṇikārachattiyattherassa apadānaṁ. Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto vessabhussa bhagavato kāle kulagehe nibbatto viññutaṁ patto saddhāsampanno ahosi. Tasmiṁ samaye vessabhū bhagavā vivekakāmo mahāvanaṁ pavisitvā nisīdi. Atha sopi upāsako kenacideva karaṇīyena tattha gantvā bhagavantaṁ aggikkhandhaṁ viya jalamānaṁ nisinnaṁ disvā pasannamānaso kaṇikārapupphaṁ ocinitvā chattaṁ katvā bhagavato nisinnaṭṭhāne vitānaṁ katvā pūjesi, taṁ bhagavato ānubhāvena sattāhaṁ amilātaṁ hutvā tatheva aṭṭhāsi. Bhagavāpi phalasamāpattiṁ nirodhasamāpattiñca samāpajjitvā vihāsi , so taṁ acchariyaṁ disvā somanassajāto bhagavantaṁ vanditvā añjaliṁ paggayha aṭṭhāsi. Bhagavā samāpattito vuṭṭhahitvā vihārameva agamāsi.",
  "atk-s0510a17:20": "23. So tena puññena devamanussesu sampattiyo anubhavitvā imasmiṁ buddhuppāde sāvatthiyaṁ kulagehe nibbatto vuddhimanvāya saddhāsampanno satthu dhammadesanaṁ sutvā gharāvāse anallīno pabbajitvā vattapaṭipattiyā jinasāsanaṁ sobhento nacirasseva arahā hutvā attano pubbakammaṁ saritvā somanassajāto pubbacaritāpadānaṁ pakāsento vessabhū nāma sambuddhotiādimāha. Tattha vessabhūti vesse vessajane bhunāti abhibhavatīti vessabhū. Atha vā vesse pañcavidhamāre abhibhunāti ajjhottharatīti vessabhū. Sāmaṁyeva bujjhitā saccānīti sambuddho, nāmena vessabhū nāma sambuddhoti attho. Divāvihārāya munīti dibbati pakāseti taṁ taṁ vatthuṁ pākaṭaṁ karotīti divā. Sūriyuggamanato paṭṭhāya yāva atthaṅgamo, tāva paricchinnakālo, viharaṇaṁ catūhi iriyāpathehi pavattanaṁ vihāro, divāya vihāro divāvihāro, tassa divāvihārāya lokajeṭṭho narāsabho buddhamuni mahāvanaṁ ogāhitvā pavisitvāti attho. Sesaṁ uttānatthamevāti.",
  "atk-s0510a17:21": "Kaṇikārachattiyattheraapadānavaṇṇanā samattā.",
  "atk-s0510a17:22": "6. Sappidāyakattheraapadānavaṇṇanā",
  "atk-s0510a17:23": "Phussonāmātha bhagavātiādikaṁ āyasmato sappidāyakattherassa apadānaṁ. Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto phussassa bhagavato kāle kulagehe nibbatto ahosi. Tadā bhagavā bhikkhusaṅghaparivuto vīthiyaṁ caramāno tassa upāsakassa gehadvāraṁ sampāpuṇi. Atha so upāsako bhagavantaṁ disvā pasannamānaso vanditvā pattapūraṁ sappitelaṁ adāsi, bhagavā anumodanaṁ katvā pakkāmi. So teneva somanassena yāvatāyukaṁ ṭhatvā tato cuto tena puññena devaloke uppanno tattha dibbasukhaṁ anubhavitvā manussesu ca nibbatto uppannuppannabhave sappitelamadhuphāṇitādimadhurāhārasamaṅgī sukhaṁ anubhavitvā imasmiṁ buddhuppāde sāvatthiyaṁ ekasmiṁ kule nibbatto vuddhippatto saddho buddhisampanno satthu dhammadesanaṁ sutvā pasannamānaso pabbajitvā vattasampanno nacirasseva arahā ahosi.",
  "atk-s0510a17:24": "28. So attano pubbakammaṁ saritvā jātasomanasso pubbacaritāpadānaṁ pakāsento phusso nāmātha bhagavātiādimāha. Tattha phussoti phussanakkhattayogena jātattā mātāpitūhi katanāmadheyyena phusso. Atha vā nibbānaṁ phusi passi sacchi akāsīti phusso. Atha vā samatiṁsapāramitāsattatiṁsabodhipakkhiyadhamme sakale ca tepiṭake pariyattidhamme phusi passi aññāsīti phusso. Bhaggavā bhagyavā yuttotiādipuññakoṭṭhāsasamaṅgitāya bhagavā. Āhutīnaṁ paṭiggahoti āhutino vuccanti pūjāsakkārā, tesaṁ āhutīnaṁ paṭiggahetuṁ arahatīti āhutīnaṁ paṭiggaho. Mahājanaṁ nibbāpento vīro phusso nāma bhagavā vīthiyaṁ atha tadā gacchateti sambandho. Sesaṁ pākaṭamevāti.",
  "atk-s0510a17:25": "Sappidāyakattheraapadānavaṇṇanā samattā.",
  "atk-s0510a17:26": "7. Yūthikāpupphiyattheraapadānavaṇṇanā",
  "atk-s0510a17:27": "Candabhāgānadītīretiādikaṁ āyasmato yūthikāpupphiyattherassa apadānaṁ. Ayampi āyasmā purimamunindesu katādhikāro anekesu ca jātisatesu vivaṭṭūpanissayāni puññāni upacinanto phussasseva bhagavato kāle suddakule nibbatto vuddhippatto candabhāgāya nadiyā tīre kenacideva karaṇīyena anusotaṁ caramāno phussaṁ bhagavantaṁ nhāyitukāmaṁ aggikkhandhaṁ viya jalamānaṁ disvā somanassajāto tattha jātaṁ yūthikāpupphaṁ ocinitvā bhagavantaṁ pūjesi. Bhagavā tassa anumodanamakāsi.",
  "atk-s0510a17:28": "33. So tattha tena puññakoṭṭhāsena devamanussesu saṁsaranto ubhayasampattiyo anubhavitvā imasmiṁ buddhuppāde kulagehe nibbatto vuddhippatto bhagavato dhammadesanaṁ sutvā pasannamānaso pabbajitvā vattapaṭipattiyā sāsanaṁ sobhento nacirasseva arahā hutvā attano pubbakammaṁ saritvā somanassajāto pubbacaritāpadānaṁ pakāsento candabhāgānadītīretiādimāha. Taṁ sabbaṁ uttānatthamevāti.",
  "atk-s0510a17:29": "Yūthikāpupphiyattheraapadānavaṇṇanā samattā.",
  "atk-s0510a17:30": "8. Dussadāyakattheraapadānavaṇṇanā",
  "atk-s0510a17:31": "Tivarāyaṁpure rammetiādikaṁ āyasmato dussadāyakattherassa apadānaṁ. Ayampāyasmā purimajinavaresu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle rājakule nibbatto vuddhippattakāle yuvarājabhāvaṁ patvā pākaṭo ekaṁ janapadaṁ labhitvā tatrādhipatibhūto sakalajanapadavāsino dānapiyavacanaatthacariyāsamānatthatāsaṅkhātehi catūhi saṅgahavatthūhi saṅgaṇhāti. Tasmiṁ samaye siddhattho bhagavā taṁ janapadaṁ sampāpuṇi. Atha so yuvarājā paṇṇākāraṁ labhitvā tattha sukhumavatthena bhagavantaṁ pūjesi. Bhagavā taṁ vatthaṁ hatthena parāmasitvā ākāsaṁ pakkhandi. Tampi vatthaṁ bhagavantameva anubandhi. Atha so yuvarājā taṁ acchariyaṁ disvā atīva pasanno añjaliṁ paggayha aṭṭhāsi. Bhagavato sampattasampattaṭṭhāne sabbe janā taṁ acchariyaṁ disvā acchariyabbhutacittā añjaliṁ paggayha aṭṭhaṁsu. Bhagavā vihārameva agamāsi. Yuvarājā teneva kusalakammena tato cuto devaloke uppanno tattha dibbasampattiṁ anubhavitvā manussesu cakkavattiādisampattiyo anubhavitvā imasmiṁ buddhuppāde vibhavasampanne ekasmiṁ kule nibbatto viññutaṁ patto gharāvāsaṁ saṇṭhapetvā ratanattaye pasanno bhagavato dhammadesanaṁ sutvā paṭiladdhasaddho pabbajitvā vāyamanto nacirasseva arahā ahosi.",
  "atk-s0510a17:32": "38. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento tivarāyaṁ pure rammetiādimāha. Tattha tivaranāmake nagare ramaṇīye ahaṁ rājaputto hutvā siddhatthaṁ bhagavantaṁ vatthena pūjesinti attho. Sesaṁ suviññeyyamevāti.",
  "atk-s0510a17:33": "Dussadāyakattheraapadānavaṇṇanā samattā.",
  "atk-s0510a17:34": "9. Samādapakattheraapadānavaṇṇanā",
  "atk-s0510a17:35": "Nagare bandhumatiyātiādikaṁ āyasmato samādapakattherassa apadānaṁ. Ayampi thero purimabuddhānaṁ santike katakusalasambhāro anekesu bhavesu vivaṭṭūpanissayāni puññāni upacinanto vipassissa bhagavato kāle kulagehe nibbatto vuddhimanvāya gharāvāsaṁ saṇṭhapetvā puññāni karonto vasamāno saddho pasanno bahū upāsake sannipātetvā gaṇajeṭṭhako hutvā ‘‘māḷakaṁ karissāmā’’ti te sabbe samādapetvā ekaṁ māḷakaṁ samaṁ kāretvā paṇḍarapulinaṁ okiritvā bhagavato niyyādesi. So tena puññena devaloke uppanno cha kāmāvacarasampattiyo anubhavitvā manussesu ca cakkavattiādisampattiyo anubhavitvā imasmiṁ buddhuppāde kulagehe nibbatto viññutaṁ patto bhagavati pasanno dhammaṁ sutvā pasannamānaso saddhājāto pabbajitvā sīlasampanno vattasampanno nacirasseva arahattaṁ pāpuṇi.",
  "atk-s0510a17:36": "44. So aparabhāge attano katakusalaṁ saritvā sañjātasomanasso pubbacaritāpadānaṁ pakāsento nagare bandhumatiyātiādimāha. Tattha bandhanti ñātigottādivasena ekasambandhā honti sakalanagaravāsinoti bandhū, bandhū etasmiṁ vijjantīti bandhumatī, tassā bandhumatiyā nāma nagare mahāpūgagaṇo upāsakasamūho ahosīti attho. Māḷaṁ kassāma saṅghassāti ettha māti gaṇhāti sampattasampattajanānaṁ cittanti māḷaṁ, atha vā sampattayatigaṇānaṁ cittassa vivekakaraṇe alanti māḷaṁ, māḷameva māḷakaṁ, bhikkhusaṅghassa phāsuvihāratthāya māḷakaṁ karissāmāti attho. Sesaṁ pākaṭamevāti.",
  "atk-s0510a17:37": "Samādapakattheraapadānavaṇṇanā samattā.",
  "atk-s0510a17:38": "10. Pañcaṅguliyattheraapadānavaṇṇanā",
  "atk-s0510a17:39": "Tissonāmāsi bhagavātiādikaṁ āyasmato pañcaṅguliyattherassa apadānaṁ. Ayampi purimabuddhesu katādhikāre tattha tattha bhave vivaṭṭūpanissayāni puññāni upacinanto tissassa bhagavato kāle ekasmiṁ kule nibbatto vuddhimanvāya gharāvāsaṁ saṇṭhapetvā vibhavasampanno saddho pasanno vīthito vihāraṁ paṭipannaṁ bhagavantaṁ disvā jātisumanādianekāni sugandhapupphāni candanādīni ca vilepanāni gāhāpetvā vihāraṁ gato pupphehi bhagavantaṁ pūjetvā vilepanehi bhagavato sarīre pañcaṅgulikaṁ katvā vanditvā pakkāmi.",
  "atk-s0510a17:40": "50. So tena puññena devamanussesu ubhayasampattiyo anubhavitvā imasmiṁ buddhuppāde vibhavasampanne ekasmiṁ kule nibbattitvā vuddhimanvāya satthu dhammadesanaṁ sutvā pasannamānaso pabbajitvā vipassanaṁ vaḍḍhetvā nacirasseva arahā hutvā pubbakammaṁ saranto paccakkhato ñatvā ‘‘imaṁ nāma kusalakammaṁ katvā īdisaṁ lokuttarasampattiṁ pattomhī’’ti pubbacaritāpadānaṁ pakāsento tisso nāmāsi bhagavātiādimāha. Taṁ sabbaṁ uttānatthamevāti.",
  "atk-s0510a17:41": "Pañcaṅguliyattheraapadānavaṇṇanā samattā.",
  "atk-s0510a17:42": "Sattarasamavaggavaṇṇanā samattā."
}