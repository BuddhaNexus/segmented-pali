{
  "atk-s0510a9:0": "9. Timiravaggo",
  "atk-s0510a9:1": "1. Timirapupphiyattheraapadānavaṇṇanā",
  "atk-s0510a9:2": "Candabhāgānadītīretiādikaṁ āyasmato timirapupphiyattherassa apadānaṁ. Kā uppatti? Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle ekasmiṁ kulagehe nibbatto vuddhippatto gharāvāsaṁ saṇṭhapetvā vasanto kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā candabhāgāya nadiyā samīpe vasati, vivekakāmatāya himavantaṁ gantvā nisinnaṁ siddhatthaṁ bhagavantaṁ disvā vanditvā tassa guṇaṁ pasīditvā timirapupphaṁ gahetvā pūjesi. So tena puññena devesu ca manussesu ca sampattimanubhavanto saṁsaritvā imasmiṁ buddhuppāde ekasmiṁ kulagehe nibbatto vuddhimanvāya satthari pasīditvā pabbajito nacirasseva arahā ahosi.",
  "atk-s0510a9:3": "1. So aparabhāge pubbakammaṁ saritvā somanassajāto pubbacaritāpadānaṁ pakāsento candabhāgānadītīretiādimāha. Tassattho heṭṭhā vuttova. Anubhotaṁ vajāmahanti gaṅgāya āsanne vasanabhāvena sabbattha rammabhāvena gaṅgāto heṭṭhā sotānusārena ahaṁ vajāmi gacchāmi tattha tattha vasāmīti attho. Nisinnaṁ samaṇaṁ disvāti samitapāpattā sositapāpattā samaṇasaṅkhātaṁ sammāsambuddhaṁ disvāti attho.",
  "atk-s0510a9:4": "2.Evaṁ cintesahaṁ tadāti ayaṁ bhagavā sayaṁ tiṇṇo sabbasatte tārayissati saṁsārato uttāreti sayaṁ kāyadvārādīhi damito ayaṁ bhagavā pare dameti.",
  "atk-s0510a9:5": "3. Sayaṁ assattho assāsampatto, kilesapariḷāhato mutto sabbasatte assāseti, santabhāvaṁ āpāpeti. Sayaṁ santo santakāyacitto paresaṁ santakāyacittaṁ pāpeti. Sayaṁ mutto saṁsārato muccito pare saṁsārato mocayissati. So ayaṁ bhagavā sayaṁ nibbuto kilesaggīhi nibbuto paresampi kilesaggīhi nibbāpessatīti ahaṁ tadā evaṁ cintesinti attho.",
  "atk-s0510a9:6": "4.Gahetvā timirapupphanti sakalaṁ vanantaṁ nīlakāḷaraṁsīhi andhakāraṁ viya kurumānaṁ khāyatīti timiraṁ pupphaṁ taṁ gahetvā kaṇṇikāvaṇṭaṁ gahetvā matthake sīsassa upari ākāse okiriṁ pūjesinti attho. Sesaṁ uttānatthamevāti.",
  "atk-s0510a9:7": "Timirapupphiyattheraapadānavaṇṇanā samattā.",
  "atk-s0510a9:8": "2. Gatasaññakattheraapadānavaṇṇanā",
  "atk-s0510a9:9": "Jātiyāsattavassohantiādikaṁ āyasmato gatasaññakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa bhagavato kāle ekasmiṁ kulagehe nibbatto purākatavāsanāvasena saddhājāto sattavassikakāleyeva pabbajito bhagavato paṇāmakaraṇeneva pākaṭo ahosi. So ekadivasaṁ atīva nīlamaṇippabhāni naṅgalakasitaṭṭhāne uṭṭhitasattapupphāni gahetvā ākāse pūjesi. So yāvatāyukaṁ samaṇadhammaṁ katvā tena puññena devamanussesu saṁsaranto imasmiṁ buddhuppāde ekasmiṁ kulagehe nibbatto viññutaṁ patto satthari pasīditvā pabbajito nacirasseva arahā ahosi.",
  "atk-s0510a9:10": "10. So aparabhāge attano pubbakammaṁ saritvā somanassajāto pubbacaritāpadānaṁ pakāsento jātiyā sattavassohantiādimāha. Tattha jātiyā sattavassoti mātugabbhato nikkhantakālato paṭṭhāya paripuṇṇasattavassikoti attho. Pabbajiṁ anagāriyanti agārassa hitaṁ āgāriyaṁ kasivāṇijjādikammaṁ natthi āgāriyanti anagāriyaṁ, buddhasāsane pabbajiṁ ahanti attho.",
  "atk-s0510a9:11": "12.Sugatānugataṁ magganti buddhena gataṁ maggaṁ. Atha vā sugatena desitaṁ dhammānudhammapaṭipattipūraṇavasena haṭṭhamānaso tuṭṭhacitto pūjetvāti sambandho. Sesaṁ sabbattha uttānatthamevāti.",
  "atk-s0510a9:12": "Gatasaññakattheraapadānavaṇṇanā samattā.",
  "atk-s0510a9:13": "3. Nipannañjalikattheraapadānavaṇṇanā",
  "atk-s0510a9:14": "Rukkhamūlenisinnohantiādikaṁ āyasmato nipannañjalikattherassa apadānaṁ. Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto tissassa bhagavato kāle kulagehe nibbatto vuddhippatto pabbajitvā rukkhamūlikaṅgaṁ pūrayamāno araññe viharati. Tasmiṁ samaye kharo ābādho uppajji, tena pīḷito paramakāruññappatto ahosi. Tadā bhagavā tassa kāruññena tattha agamāsi. Atha so nipannakova uṭṭhituṁ asakkonto sirasi añjaliṁ katvā bhagavato paṇāmaṁ akāsi. So tato cuto tusitabhavane uppanno tattha sampattimanubhavitvā evaṁ cha kāmāvacarasampattiyo anubhavitvā imasmiṁ buddhuppāde ekasmiṁ kulagehe nibbatto vuddhippatto satthari pasīditvā pabbajito nacirasseva arahā ahosi, purākatapuññavasena nipannañjalikattheroti pākaṭo.",
  "atk-s0510a9:15": "16. So aparabhāge attano puññasampattiyo oloketvā somanassajāto pubbacaritāpadānaṁ pakāsento rukkhamūle nisinnohantiādimāha. Tattha ruhati paṭiruhati uddhamuddhaṁ ārohatīti rukkho, tassa rukkhassa mūle samīpeti attho. Byādhito paramena cāti paramena adhikena kharena kakkhaḷena byādhinā rogena byādhito, byādhinā ahaṁ samannāgatoti attho. Paramakāruññappattomhīti paramaṁ adhikaṁ kāruññaṁ dīnabhāvaṁ dukkhitabhāvaṁ pattomhi araññe kānaneti sambandho.",
  "atk-s0510a9:16": "20.Pañcevāsuṁ mahāsikhāti sirasi piḷandhanatthena sikhā vuccati cūḷā. Maṇīti jotamānaṁ makuṭaṁ tassa atthīti sikho, cakkavattino ekanāmakā pañceva cakkavattino āsuṁ ahesunti attho. Sesaṁ sabbattha uttānatthamevāti.",
  "atk-s0510a9:17": "Nipannañjalikattheraapadānavaṇṇanā samattā.",
  "atk-s0510a9:18": "4. Adhopupphiyattheraapadānavaṇṇanā",
  "atk-s0510a9:19": "Abhibhū nāma so bhikkhūtiādikaṁ āyasmato adhopupphiyattherassa apadānaṁ. Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto sikhissa bhagavato kāle kulagehe nibbatto vuddhippatto gharāvāsaṁ saṇṭhapetvā aparabhāge kāmesu ādīnavaṁ disvā taṁ pahāya isipabbajjaṁ pabbajitvā pañcābhiññāaṭṭhasamāpattilābhī iddhīsu ca vasībhāvaṁ patvā himavantasmiṁ paṭivasati. Tassa sikhissa bhagavato abhibhū nāma aggasāvako vivekābhirato himavantamagamāsi. Atha so tāpaso taṁ aggasāvakattheraṁ disvā therassa ṭhitapabbataṁ āruhanto pabbatassa heṭṭhātalato sugandhāni vaṇṇasampannāni satta pupphāni gahetvā pūjesi. Atha so thero tassānumodanamakāsi. Sopi tāpaso sakassamaṁ agamāsi. Tattha ekena ajagarena pīḷito aparabhāge aparihīnajjhāno teneva upaddavena upadduto kālaṁ katvā brahmalokaparāyano hutvā brahmasampattiṁ chakāmāvacarasampattiñca anubhavitvā manussesu manussasampattiyo ca khepetvā imasmiṁ buddhuppāde ekasmiṁ kulagehe nibbatto vuddhippatto bhagavato dhammaṁ sutvā pasannamānaso pabbajitvā nacirasseva arahā ahosi. So aparabhāge attano katapuññanāmena adhopupphiyattheroti pākaṭo.",
  "atk-s0510a9:20": "22. So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento abhibhū nāma so bhikkhūtiādimāha. Tattha sīlasamādhīhi pare abhibhavatīti abhibhū, khandhamārādimāre abhibhavati ajjhottharatīti vā abhibhū, sasantānaparasantānagatakilese abhibhavati viheseti viddhaṁsetīti vā abhibhū. Bhikkhanasīlo yācanasīloti bhikkhu, chinnabhinnapaṭadharoti vā bhikkhu. Abhibhū nāma aggasāvako so bhikkhūti attho, sikhissa bhagavato aggasāvakoti sambandho.",
  "atk-s0510a9:21": "27.Ajagaro maṁ pīḷesīti tathārūpaṁ sīlasampannaṁ jhānasampannaṁ tāpasaṁ pubbe katapāpena verena ca mahanto ajagarasappo pīḷesi. So teneva upaddavena upadduto aparihīnajjhāno kālaṁ katvā brahmalokaparāyaṇo āsi. Sesaṁ sabbattha uttānamevāti.",
  "atk-s0510a9:22": "Adhopupphiyattheraapadānavaṇṇanā samattā.",
  "atk-s0510a9:23": "5. Raṁsisaññakattheraapadānavaṇṇanā",
  "atk-s0510a9:24": "Pabbate himavantamhītiādikaṁ āyasmato raṁsisaññakattherassa apadānaṁ. Ayampi purimabuddhesu katādhikāro tesu tesu bhavesu vivaṭṭūpanissayāni puññāni upacinanto vipassissa bhagavato kāle kulagehe nibbatto vuddhimanvāya gharāvāsaṁ saṇṭhapetvā kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā ajinacammadharo himavantamhi vāsaṁ kappesi. Tasmiṁ samaye vipassī bhagavā himavantamagamāsi. Atha so tāpaso tamupagataṁ bhagavantaṁ disvā tassa bhagavato sarīrato nikkhantachabbaṇṇabuddharaṁsīsu pasīditvā añjaliṁ paggayha pañcaṅgena namakkāramakāsi. So teneva puññena ito cuto tusitādīsu dibbasampattiyo anubhavitvā aparabhāge manussasampattiyo ca anubhavitvā imasmiṁ buddhuppāde kulagehe nibbatto vuddhimanvāya gharāvāsaṁ saṇṭhapetvā tatthādīnavaṁ disvā gehaṁ pahāya pabbajitvā nacirasseva arahā ahosi.",
  "atk-s0510a9:25": "30. So aparabhāge attano pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha. Tattha pabbateti pakārena brūhati vaḍḍhetīti pabbato, himo assa atthīti himavanto, himavanto ca so pabbato cāti himavantapabbato. Himavantapabbateti vattabbe gāthāvacanasukhatthaṁ ‘‘pabbate himavantamhī’’ti vuttaṁ. Tasmiṁ himavantamhi pabbate vāsaṁ kappesiṁ pure ahanti sambandho. Sesaṁ sabbattha nayānusārena uttānamevāti.",
  "atk-s0510a9:26": "Raṁsisaññakattheraapadānavaṇṇanā samattā.",
  "atk-s0510a9:27": "6. Dutiyaraṁsisaññakattheraapadānavaṇṇanā",
  "atk-s0510a9:28": "Pabbatehimavantamhītiādikaṁ āyasmato dutiyaraṁsisaññakattherassa apadānaṁ. Ayampi purimabuddhesu katakusalo uppannuppannabhave vivaṭṭūpanissayāni puññāni upacinanto phussassa bhagavato kāle kulagehe nibbatto vuddhippatto gharāvāsaṁ saṇṭhapetvā tattha dosaṁ disvā taṁ pahāya tāpasapabbajjaṁ pabbajitvā himavantapabbate vasanto vākacīranivasano vivekasukhena viharati. Tasmiṁ samaye so phussaṁ bhagavantaṁ taṁ padesaṁ sampattaṁ disvā tassa sarīrato nikkhantachabbaṇṇabuddharaṁsiyo ito cito vidhāvantiyo daṇḍadīpikānikkhantavipphurantamiva disvā tasmiṁ pasanno añjaliṁ paggahetvā vanditvā cittaṁ pasādetvā teneva pītisomanassena kālaṁ katvā tusitādīsu nibbatto tattha cha kāmāvacarasampattiyo ca anubhavitvā aparabhāge manussasampattiyo ca anubhavitvā imasmiṁ buddhuppāde kulagehe nibbatto vuddhippatto pubbavāsanāvasena pabbajitvā nacirasseva arahā ahosi.",
  "atk-s0510a9:29": "35. So aparabhāge pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha. Taṁ sabbaṁ uttānatthamevāti.",
  "atk-s0510a9:30": "Dutiyaraṁsisaññakattheraapadānavaṇṇanā samattā.",
  "atk-s0510a9:31": "7. Phaladāyakattheraapadānavaṇṇanā",
  "atk-s0510a9:32": "Pabbate himavantamhītiādikaṁ āyasmato phaladāyakattherassa apadānaṁ. Ayampi purimabuddhesu katakusalasambhāro tattha tattha bhave vivaṭṭūpanissayāni puññāni upacinanto phussassa bhagavato kāle ekasmiṁ kulagehe nibbatto sukhappatto taṁ sabbaṁ pahāya tāpasapabbajjaṁ pabbajitvā kharājinacammadhārī hutvā viharati. Tasmiñca samaye phussaṁ bhagavantaṁ tattha sampattaṁ disvā pasannamānaso madhurāni phalāni gahetvā bhojesi. So teneva kusalena devalokādīsu puññasampattiyo anubhavitvā imasmiṁ buddhuppāde ekasmiṁ kulagehe nibbatto vuddhimanvāya satthari pasīditvā pabbajitvā nacirasseva arahā ahosi.",
  "atk-s0510a9:33": "39. So aparabhāge attano pubbakammaṁ anussaritvā pubbacaritāpadānaṁ pakāsento pabbate himavantamhītiādimāha. Taṁ sabbaṁ heṭṭhā vuttanayattā uttānatthamevāti.",
  "atk-s0510a9:34": "Phaladāyakattheraapadānavaṇṇanā samattā.",
  "atk-s0510a9:35": "8. Saddasaññakattheraapadānavaṇṇanā",
  "atk-s0510a9:36": "Pabbate himavantamhītiādikaṁ āyasmato saddasaññakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto phussassa bhagavato kāle ekasmiṁ kulagehe nibbatto vuddhippatto saddhājāto tāpasapabbajjaṁ pabbajitvā himavantamhi araññāvāse vasanto attano anukampāya upagatassa bhagavato dhammaṁ sutvā dhammesu cittaṁ pasādetvā yāvatāyukaṁ ṭhatvā aparabhāge kālaṁ katvā tusitādīsu chasu kāmāvacarasampattiyo ca manussesu manussasampattiyo ca anubhavitvā imasmiṁ buddhuppāde ekasmiṁ kulagehe nibbatto vuddhimanvāya saddhājāto pabbajitvā vipassanaṁ vaḍḍhetvā arahattaṁ pāpuṇi.",
  "atk-s0510a9:37": "43. So aparabhāge attano pubbakammaṁ saritvā somanassajāto pubbacaritāpadānaṁ pakāsento pabbate himavantamhītiādimāha. Taṁ sabbaṁ uttānatthamevāti.",
  "atk-s0510a9:38": "Saddasaññakattheraapadānavaṇṇanā samattā.",
  "atk-s0510a9:39": "9. Bodhisiñcakattheraapadānavaṇṇanā",
  "atk-s0510a9:40": "Vipassissa bhagavatotiādikaṁ āyasmato bodhisiñcakattherassa apadānaṁ. Ayampi purimabuddhesu katādhikāro anekāsu jātīsu vivaṭṭūpanissayāni puññāni upacinanto vipassissa bhagavato kāle kulagehe nibbatto sāsane pabbajitvā vattapaṭipattiyā sāsanaṁ sobhayanto mahājane bodhipūjaṁ kurumāne disvā anekāni pupphāni sugandhodakāni ca gāhāpetvā pūjesi. So tena puññena devaloke nibbatto cha kāmāvacarasampattiyo anubhavitvā imasmiṁ buddhuppāde kulagehe nibbatto vuddhimanvāya saddhājāto pabbajitvā nacirasseva arahā ahosi.",
  "atk-s0510a9:41": "46. So arahā hutvā jhānaphalasukhena vītināmetvā pubbakammaṁ saritvā somanassajāto pubbacaritāpadānaṁ pakāsento vipassissa bhagavatotiādimāha. Tattha visesaṁ paramatthaṁ nibbānaṁ passatīti vipassī, visesena bhabbābhabbajane passatīti vā vipassī, vipassanto catusaccaṁ passanadakkhanasīloti vā vipassī, tassa vipassissa bhagavato mahābodhimaho ahūti sambandho. Tatrāpi mahābodhīti bodhi vuccati catūsu maggesu ñāṇaṁ, tamettha nisinno bhagavā paṭivijjhatīti kaṇikārapādaparukkhopi bodhicceva vuccati, mahito ca so devabrahmanarāsurehi bodhi ceti mahābodhi, mahato buddhassa bhagavato bodhīti vā mahābodhi, tassa maho pūjā ahosīti attho. Sesaṁ sabbattha uttānatthamevāti.",
  "atk-s0510a9:42": "Bodhisiñcakattheraapadānavaṇṇanā samattā.",
  "atk-s0510a9:43": "10. Padumapupphiyattheraapadānavaṇṇanā",
  "atk-s0510a9:44": "Pokkharavanaṁpaviṭṭhotiādikaṁ āyasmato padumapupphiyattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto phussassa bhagavato kāle ekasmiṁ kulagehe nibbatto vuddhimanvāya padumasampannaṁ ekaṁ pokkharaṇiṁ pavisitvā bhisamuḷāle khādanto pokkharaṇiyā avidūre gacchamānaṁ phussaṁ bhagavantaṁ disvā pasannamānaso tato padumāni ocinitvā ākāse ukkhipitvā bhagavantaṁ pūjesi, tāni pupphāni ākāse vitānaṁ hutvā aṭṭhaṁsu. So bhiyyosomattāya pasannamānaso pabbajitvā vattapaṭipattisāro samaṇadhammaṁ pūretvā tato cuto tusitabhavanamalaṁ kurumāno viya tattha uppajjitvā kamena cha kāmāvacarasampattiyo ca manussasampattiyo ca anubhavitvā imasmiṁ buddhuppāde kulagehe nibbatto vuddhippatto saddhājāto pabbajitvā nacirasseva arahā ahosi.",
  "atk-s0510a9:45": "51. So aparabhāge attano pubbakammaṁ saritvā somanassajāto pubbacaritāpadānaṁ pakāsento pokkharavanaṁ paviṭṭhotiādimāha. Tattha pakārena naḷadaṇḍapattādīhi kharantīti pokkharā, pokkharānaṁ samuṭṭhitaṭṭhena samūhanti pokkharavanaṁ, padumagacchasaṇḍehi maṇḍitaṁ majjhaṁ paviṭṭho ahanti attho. Sesaṁ sabbattha uttānamevāti.",
  "atk-s0510a9:46": "Padumapupphiyattheraapadānavaṇṇanā samattā.",
  "atk-s0510a9:47": "Navamavaggavaṇṇanā samattā."
}