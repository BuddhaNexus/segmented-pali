{
  "atk-s0402a38:0": "3. Uruvelavaggo",
  "atk-s0402a38:1": "1. Paṭhamauruvelasuttavaṇṇanā",
  "atk-s0402a38:2": "21. Tatiyassa paṭhame uruvelāyanti ettha uruvelāti mahāvelā, mahāvālikarāsīti attho. Atha vā urūti vālukā vuccati, velāti mariyādā. Velātikkamanahetu āhaṭā uru uruvelāti evamettha attho daṭṭhabbo. Atīte kira anuppanne buddhe dasasahassā kulaputtā tāpasapabbajjaṁ pabbajitvā tasmiṁ padese viharantā ekadivasaṁ sannipatitvā katikavattaṁ akaṁsu – ‘‘kāyakammavacīkammāni nāma paresampi pākaṭāni honti, manokammaṁ pana apākaṭaṁ. Tasmā yo kāmavitakkaṁ vā byāpādavitakkaṁ vā vihiṁsāvitakkaṁ vā vitakketi, tassa añño codako nāma natthi. So attanāva attānaṁ codetvā pattapuṭena vālukaṁ āharitvā imasmiṁ ṭhāne ākiratu, idamassa daṇḍakamma’’nti. Tato paṭṭhāya yo tādisaṁ vitakkaṁ vitakketi, so tattha pattapuṭena vālukaṁ ākirati, evaṁ tattha anukkamena mahāvālukarāsi jāto. Tato naṁ pacchimā janatā parikkhipitvā cetiyaṭṭhānamakāsi, taṁ sandhāya vuttaṁ – ‘‘uruvelāti mahāvelā, mahāvālikarāsīti attho’’ti. Tameva sandhāya vuttaṁ – ‘‘atha vā urūti vālukā vuccati, velāti mariyādā, velātikkamanahetu āhaṭā uru uruvelāti evamettha attho daṭṭhabbo’’ti.",
  "atk-s0402a38:3": "Najjā nerañjarāya tīreti uruvelagāmaṁ nissāya nerañjarānadītīre viharāmīti dasseti. Ajapālanigrodheti ajapālakā tassa nigrodhassa chāyāya nisīdantipi tiṭṭhantipi, tasmā so ajapālanigrodhotveva saṅkhaṁ gato, tassa heṭṭhāti attho. Paṭhamābhisambuddhoti sambuddho hutvā paṭhamameva. Udapādīti ayaṁ vitakko pañcame sattāhe udapādi. Kasmā udapādīti? Sabbabuddhānaṁ āciṇṇattā ceva pubbāsevanatāya ca. Tattha pubbāsevanāya pakāsanatthaṁ tittirajātakaṁ āharitabbaṁ. Hatthivānaratittirā kira ekasmiṁ padese viharantā ‘‘yo amhākaṁ mahallako, tasmiṁ sagāravā viharissāmā’’ti nigrodhaṁ dassetvā ‘‘ko nu kho amhākaṁ mahallako’’ti vīmaṁsantā tittirassa mahallakabhāvaṁ ñatvā tassa jeṭṭhāpacāyanakammaṁ katvā aññamaññaṁ samaggā sammodamānā viharitvā saggaparāyaṇā ahesuṁ. Taṁ kāraṇaṁ ñatvā rukkhe adhivatthā devatā imaṁ gāthamāha –",
  "atk-s0402a38:4": "‘‘Ye vuḍḍhamapacāyanti, narā dhammassa kovidā;",
  "atk-s0402a38:5": "Diṭṭheva dhamme pāsaṁsā, samparāye ca suggatī’’ti. (jā. 1.1.37);",
  "atk-s0402a38:6": "Evaṁ ahetukatiracchānayoniyaṁ nibbattopi tathāgato sagāravavāsaṁ rocesi, idāni kasmā na rocessatīti. Agāravoti aññasmiṁ gāravarahito, kañci garuṭṭhāne aṭṭhapetvāti attho. Appatissoti patissayarahito, kañci jeṭṭhakaṭṭhāne aṭṭhapetvāti attho. Samaṇaṁvā brāhmaṇaṁ vāti ettha samitapāpabāhitapāpāyeva samaṇabrāhmaṇā adhippetā. Sakkatvā garuṁ katvāti sakkārañceva katvā garukārañca upaṭṭhapetvā.",
  "atk-s0402a38:7": "Sadevake loketiādīsu saddhiṁ devehi sadevake. Devaggahaṇena cettha mārabrahmesu gahitesupi māro nāma vasavattī sabbesaṁ upari vasaṁ vatteti, brahmā nāma mahānubhāvo, ekaṅguliyā ekasmiṁ cakkavāḷasahasse ālokaṁ pharati, dvīhi dvīsu, dasahi aṅgulīhi dasasu cakkavāḷasahassesu ālokaṁ pharati. So iminā sīlasampannataroti vattuṁ mā labhantūti samārake sabrahmaketi visuṁ vuttaṁ. Tathā samaṇā nāma ekanikāyādivasena bahussutā sīlavanto paṇḍitā, brāhmaṇāpi vatthuvijjādivasena bahussutā paṇḍitā. Te iminā sampannatarāti vattuṁ mā labhantūti sassamaṇabrāhmaṇiyā pajāyāti vuttaṁ. Sadevamanussāyāti idaṁ pana nippadesato dassanatthaṁ gahitameva gahetvā vuttaṁ. Apicettha purimāni tīṇi padāni lokavasena vuttāni, pacchimāni dve pajāvasena. Sīlasampannataranti sīlena sampannataraṁ, adhikataranti attho. Ettha ca sīlādayo cattāro dhammā lokiyalokuttarā kathitā, vimuttiñāṇadassanaṁ lokiyameva. Paccavekkhaṇañāṇameva hetaṁ. Pāturahosīti ‘‘ayaṁ satthā avīcito yāva bhavaggā sīlādīhi attanā adhikataraṁ apassanto ‘mayā paṭividdhanavalokuttaradhammameva sakkatvā upanissāya viharissāmī’ti cinteti, kāraṇaṁ bhagavā cinteti, atthaṁ vuḍḍhiṁ visesaṁ cinteti, gacchāmissa ussāhaṁ janessāmī’’ti cintetvā purato pākaṭo ahosi, abhimukhe aṭṭhāsīti attho.",
  "atk-s0402a38:8": "Vihaṁsuviharanti cāti ettha yo vadeyya – ‘‘viharantīti vacanato paccuppannepi bahū buddhā’’ti, so ‘‘bhagavāpi bhante etarahi arahaṁ sammāsambuddho’’ti iminā vacanena paṭibāhitabbo.",
  "atk-s0402a38:9": "‘‘Na me ācariyo atthi, sadiso me na vijjati;",
  "atk-s0402a38:10": "Sadevakasmiṁ lokasmiṁ, natthi me paṭipuggalo’’ti. (mahāva. 11; ma. ni. 2.341) –",
  "atk-s0402a38:11": "Ādīhi cassa suttehi aññesaṁ buddhānaṁ abhāvo dīpetabbo. Tasmāti yasmā sabbepi buddhā saddhammagaruno, tasmā. Mahattamabhikaṅkhatāti mahantabhāvaṁ patthayamānena. Saraṁ buddhāna sāsananti buddhānaṁ sāsanaṁ sarantena.",
  "atk-s0402a38:12": "Yatoti yasmiṁ kāle. Mahattena samannāgatoti rattaññumahattaṁ vepullamahattaṁ brahmacariyamahattaṁ lābhaggamahattanti iminā catubbidhena mahattena samannāgato. Atha me saṅghepi gāravoti atha mayhaṁ saṅghepi gāravo jāto. Kismiṁ pana kāle bhagavatā saṅghe gāravo katoti? Mahāpajāpatiyā dussayugadānakāle. Tadā hi bhagavā attano upanītaṁ dussayugaṁ ‘‘saṅghe, gotami, dehi, saṅghe te dinne ahañceva pūjito bhavissāmi saṅgho cā’’ti vadanto saṅghe gāravaṁ akāsi nāma.",
  "atk-s0402a38:13": "2. Dutiyauruvelasuttavaṇṇanā",
  "atk-s0402a38:14": "22. Dutiye sambahulāti bahukā. Brāhmaṇāti huhukkajātikena brāhmaṇena saddhiṁ āgatā brāhmaṇā. Jiṇṇāti jarājiṇṇā. Vuḍḍhāti vayovuddhā. Mahallakāti jātimahallakā. Addhagatāti tayo vaye addhe atikkantā. Sutametanti amhehi sutaṁ etaṁ. Tayidaṁ bho, gotama, tathevāti bho, gotama, etaṁ amhehi sutakāraṇaṁ tathā eva. Tayidaṁ bho, gotama, na sampannamevāti taṁ etaṁ abhivādanādiakaraṇaṁ ananucchavikameva.",
  "atk-s0402a38:15": "Akālavādītiādīsu akāle vadatīti akālavādī. Asabhāvaṁ vadatīti abhūtavādī. Anatthaṁ vadati, no atthanti anatthavādī. Adhammaṁ vadati, no dhammanti adhammavādī. Avinayaṁ vadati , no vinayanti avinayavādī. Anidhānavatiṁ vācaṁ bhāsitāti na hadaye nidhetabbayuttakaṁ vācaṁ bhāsitā. Akālenāti kathetuṁ ayuttakālena. Anapadesanti apadesarahitaṁ, sāpadesaṁ sakāraṇaṁ katvā na katheti. Apariyantavatinti pariyantarahitaṁ, na paricchedaṁ dassetvā katheti. Anatthasaṁhitanti na lokiyalokuttaraatthanissitaṁ katvā katheti. Bālo therotveva saṅkhaṁ gacchatīti andhabālo theroti saṅkhaṁ gacchati.",
  "atk-s0402a38:16": "Kālavādītiādīni vuttapaṭipakkhavasena veditabbāni. Paṇḍito therotveva saṅkhaṁ gacchatīti paṇḍiccena samannāgatattā paṇḍito, thirabhāvappattiyā theroti saṅkhaṁ gacchati.",
  "atk-s0402a38:17": "Bahussuto hotīti bahuṁ assa sutaṁ hoti, navaṅgaṁ satthusāsanaṁ pāḷianusandhipubbāparavasena uggahitaṁ hotīti attho. Sutadharoti sutassa ādhārabhūto. Yassa hi ito gahitaṁ ito palāyati, chiddaghaṭe udakaṁ viya na tiṭṭhati, parisamajjhe ekasuttaṁ vā jātakaṁ vā kathetuṁ vā vācetuṁ vā na sakkoti, ayaṁ na sutadharo nāma. Yassa pana uggahitaṁ buddhavacanaṁ uggahitakālasadisameva hoti, dasapi vīsatipi vassāni sajjhāyaṁ akarontassa neva nassati, ayaṁ sutadharo nāma. Sutasannicayoti sutassa sannicayabhūto. Yassa hi sutaṁ hadayamañjūsāya sannicitaṁ silāya lekhā viya suvaṇṇapatte pakkhittasīhavasā viya ca tiṭṭhati, ayaṁ sutasannicayo nāma. Dhātāti dhātā paguṇā. Ekaccassa hi uggahitabuddhavacanaṁ dhātaṁ paguṇaṁ niccalikaṁ na hoti, ‘‘asukaṁ suttaṁ vā jātakaṁ vā kathehī’’ti vutte ‘‘sajjhāyitvā saṁsanditvā samanuggāhitvā jānissāmī’’ti vadati. Ekaccassa dhātaṁ paguṇaṁ bhavaṅgasotasadisaṁ hoti, ‘‘asukaṁ suttaṁ vā jātakaṁ vā kathehī’’ti vutte uddharitvā tameva katheti. Taṁ sandhāya vuttaṁ ‘‘dhātā’’ti. Vacasāparicitāti suttadasaka-vaggadasakapaṇṇāsadasakavasena vācāya sajjhāyitā. Manasānupekkhitāti cittena anupekkhitā. Yassa vācāya sajjhāyitaṁ buddhavacanaṁ manasā cintentassa tattha tattha pākaṭaṁ hoti, mahādīpaṁ jāletvā ṭhitassa rūpagataṁ viya paññāyati, taṁ sandhāyetaṁ vuttaṁ. Diṭṭhiyā suppaṭividdhāti atthato ca kāraṇato ca paññāya suppaṭividdhā.",
  "atk-s0402a38:18": "Ābhicetasikānanti abhicetoti abhikkantaṁ visuddhaṁ cittaṁ vuccati, adhicittaṁ vā, abhicetasi jātāni ābhicetasikāni, abhicetosannissitānīti vā ābhicetasikāni. Diṭṭhadhammasukhavihārānanti diṭṭhadhamme sukhavihārānaṁ. Diṭṭhadhammoti paccakkho attabhāvo vuccati, tattha sukhavihārabhūtānanti attho. Rūpāvacarajjhānānametaṁ adhivacanaṁ. Tāni hi appetvā nisinnā jhāyino imasmiṁyeva attabhāve asaṁkiliṭṭhanekkhammasukhaṁ vindanti, tasmā ‘‘diṭṭhadhammasukhavihārānī’’ti vuccati. Nikāmalābhīti nikāmena lābhī, attano icchāvasena lābhī, icchiticchitakkhaṇe samāpajjituṁ samatthoti vuttaṁ hoti. Akicchalābhīti sukheneva paccanīkadhamme vikkhambhetvā samāpajjituṁ samatthoti vuttaṁ hoti. Akasiralābhīti akasirānaṁ lābhī vipulānaṁ, yathāparicchedena vuṭṭhātuṁ samatthoti vuttaṁ hoti. Ekacco hi lābhīyeva hoti, na pana icchiticchitakkhaṇe sakkoti samāpajjituṁ. Ekacco sakkoti tathāsamāpajjituṁ, pāripanthike ca pana kicchena vikkhambheti. Ekacco tathā ca samāpajjati, pāripanthike ca akiccheneva vikkhambheti, na sakkoti nāḷikayantaṁ viya yathāparicchedeyeva vuṭṭhātuṁ. Yassa pana ayaṁ tividhāpi sampadā atthi, so ‘‘akicchalābhī akasiralābhī’’ti vuccati. Āsavānaṁ khayātiādīni vuttatthāneva. Evamidha sīlampi bāhusaccampi khīṇāsavasseva sīlaṁ bāhusaccañca, jhānānipi khīṇāsavasseva vaḷañjanakajjhānāni kathitāni. ‘‘Āsavānaṁ khayā’’tiādīhi pana arahattaṁ kathitaṁ. Phalena cettha maggakiccaṁ pakāsitanti veditabbaṁ.",
  "atk-s0402a38:19": "Uddhatenāti uddhaccasahagatena. Samphanti palāpakathaṁ. Asamāhitasaṅkappoti aṭṭhapitasaṅkappo. Magoti magasadiso. Ārāti dūre. Thāvareyyamhāti thāvarabhāvato. Pāpadiṭṭhīti lāmakadiṭṭhi. Anādaroti ādararahito. Sutavāti sutena upagato. Paṭibhānavāti duvidhena paṭibhānena samannāgato. Paññāyatthaṁ vipassatīti sahavipassanāya maggapaññāya catunnaṁ saccānaṁ atthaṁ vinivijjhitvā passati. Pāragū sabbadhammānanti sabbesaṁ khandhādidhammānaṁ pāraṁ gato, abhiññāpāragū, pariññāpāragū, pahānapāragū, bhāvanāpāragū, sacchikiriyāpāragū, samāpattipāragūti evaṁ chabbidhena pāragamanena sabbadhammānaṁ pāraṁ pariyosānaṁ gato. Akhiloti rāgakhilādivirahito. Paṭibhānavāti duvidheneva paṭibhānena samannāgato. Brahmacariyassa kevalīti sakalabrahmacariyo. Sesamettha uttānamevāti.",
  "atk-s0402a38:20": "3. Lokasuttavaṇṇanā",
  "atk-s0402a38:21": "23. Tatiye lokoti dukkhasaccaṁ. Abhisambuddhoti ñāto paccakkho kato. Lokasmāti dukkhasaccato. Pahīnoti mahābodhimaṇḍe arahattamaggañāṇena pahīno. Tathāgatassa bhāvitāti tathāgatena bhāvitā.",
  "atk-s0402a38:22": "Evaṁ ettakena ṭhānena catūhi saccehi attano buddhabhāvaṁ kathetvā idāni tathāgatabhāvaṁ kathetuṁ yaṁ, bhikkhavetiādimāha. Tattha diṭṭhanti rūpāyatanaṁ. Sutanti saddāyatanaṁ. Mutanti patvā gahetabbato gandhāyatanaṁ rasāyatanaṁ phoṭṭhabbāyatanaṁ. Viññātanti sukhadukkhādi dhammārammaṇaṁ. Pattanti pariyesitvā vā apariyesitvā vā pattaṁ. Pariyesitanti pattaṁ vā appattaṁ vā pariyesitaṁ. Anuvicaritaṁ manasāti cittena anusañcaritaṁ.",
  "atk-s0402a38:23": "Tathāgatenaabhisambuddhanti iminā etaṁ dasseti – yaṁ aparimāṇāsu lokadhātūsu imassa sadevakassa lokassa nīlaṁ pītakantiādi rūpārammaṇaṁ cakkhudvāre āpāthaṁ āgacchati, ‘‘ayaṁ satto imasmiṁ khaṇe imaṁ nāma rūpārammaṇaṁ disvā sumano vā dummano vā majjhatto vā jāto’’ti sabbaṁ tathāgatassa evaṁ abhisambuddhaṁ. Tathā yaṁ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṁ sotadvāre āpāthaṁ āgacchati, mūlagandho tacagandhotiādi gandhārammaṇaṁ ghānadvāre āpāthaṁ āgacchati, mūlaraso khandharasotiādi rasārammaṇaṁ jivhādvāre āpāthaṁ āgacchati, kakkhaḷaṁ mudukantiādi pathavīdhātutejodhātuvāyodhātubhedaṁ phoṭṭhabbārammaṇaṁ kāyadvāre āpāthaṁ āgacchati, ‘‘ayaṁ satto imasmiṁ khaṇe imaṁ nāma phoṭṭhabbārammaṇaṁ phusitvā sumano vā dummano vā majjhatto vā jāto’’ti sabbaṁ tathāgatassa evaṁ abhisambuddhaṁ. Tathā yaṁ aparimāṇāsu lokadhātūsu imassa sadevakassa lokassa sukhadukkhādibhedaṁ dhammārammaṇaṁ manodvārassa āpāthaṁ āgacchati, ‘‘ayaṁ satto imasmiṁ khaṇe imaṁ nāma dhammārammaṇaṁ vijānitvā sumano vā dummano vā majjhatto vā jāto’’ti sabbaṁ tathāgatassa evaṁ abhisambuddhaṁ. Yañhi, bhikkhave, imesaṁ sabbasattānaṁ diṭṭhaṁ sutaṁ mutaṁ viññātaṁ, tattha tathāgatena adiṭṭhaṁ vā asutaṁ vā amutaṁ vā aviññātaṁ vā natthi, imassa pana mahājanassa pariyesitvā appattampi atthi, apariyesitvā appattampi atthi, pariyesitvā pattampi atthi, apariyesitvā pattampi atthi, sabbampi tathāgatassa appattaṁ nāma natthi ñāṇena asacchikataṁ.",
  "atk-s0402a38:24": "Tasmā tathāgatoti vuccatīti yaṁ yathā lokena gataṁ, tassa tatheva gatattā tathāgatoti vuccati . Pāḷiyaṁ pana ‘‘abhisambuddha’’nti vuttaṁ, taṁ gatasaddena ekatthaṁ. Iminā nayena sabbavāresu tathāgatoti nigamassa attho veditabbo. Tassa yutti ekapuggalavaṇṇanāyaṁ tathāgatasaddavitthāre vuttāyeva. Apicettha aññadatthūti ekaṁsatthe nipāto. Dakkhatīti daso. Vasaṁ vattetīti vasavattī.",
  "atk-s0402a38:25": "Sabbaṁ lokaṁ abhiññāti tedhātukaṁ lokasannivāsaṁ jānitvā. Sabbaṁ loke yathātathanti tasmiṁ tedhātukalokasannivāse yaṁkiñci neyyaṁ, sabbaṁ taṁ yathātathaṁ aviparītaṁ jānitvā. Visaṁyuttoti catunnaṁ yogānaṁ pahānena visaṁyutto. Anūpayoti taṇhādiṭṭhiupayehi virahito. Sabbābhibhūti rūpādīni sabbārammaṇāni abhibhavitvā ṭhito. Dhīroti dhitisampanno. Sabbaganthappamocanoti sabbe cattāropi ganthe mocetvā ṭhito. Phuṭṭhassāti phuṭṭhā assa. Idañca karaṇatthe sāmivacanaṁ. Paramā santīti nibbānaṁ. Tañhi tena ñāṇaphusanena phuṭṭhaṁ. Tenevāha – nibbānaṁ akutobhayanti. Atha vā paramāsantīti uttamā santi. Katarā sāti? Nibbānaṁ. Yasmā pana nibbāne kutoci bhayaṁ natthi, tasmā taṁ akutobhayanti vuccati. Vimutto upadhisaṅkhayeti upadhisaṅkhayasaṅkhāte nibbāne tadārammaṇāya phalavimuttiyā vimutto. Sīho anuttaroti parissayānaṁ sahanaṭṭhena kilesānañca hiṁsanaṭṭhena tathāgato anuttaro sīho nāma. Brahmanti seṭṭhaṁ. Itīti evaṁ tathāgatassa guṇe jānitvā. Saṅgammāti samāgantvā. Taṁ namassantīti taṁ tathāgataṁ te saraṇaṁ gatā namassanti. Idāni yaṁ vadantā te namassanti, taṁ dassetuṁ dantotiādi vuttaṁ. Taṁ uttānatthamevāti.",
  "atk-s0402a38:26": "4. Kāḷakārāmasuttavaṇṇanā",
  "atk-s0402a38:27": "24. Catutthaṁ atthuppattiyaṁ nikkhittaṁ. Katarāya atthuppattiyanti? Dasabalaguṇakathāya. Anāthapiṇḍikassa kira dhītā cūḷasubhaddā ‘‘sāketanagare kāḷakaseṭṭhiputtassa gehaṁ gacchissāmī’’ti satthāraṁ upasaṅkamitvā, ‘‘bhante, ahaṁ micchādiṭṭhikakulaṁ gacchāmi. Sace tattha sakkāraṁ labhissāmi, ekasmiṁ purise pesiyamāne papañco bhavissati, maṁ āvajjeyyātha bhagavā’’ti paṭiññaṁ gahetvā agamāsi. Seṭṭhi ‘‘suṇisā me āgatā’’ti maṅgalaṁ karontova bahuṁ khādanīyabhojanīyaṁ paṭiyādetvā pañca acelakasatāni nimantesi. So tesu nisinnesu ‘‘dhītā me āgantvā arahante vandatū’’ti cūḷasubhaddāya pesesi. Āgataphalā ariyasāvikā arahanteti vuttamatteyeva ‘‘lābhā vata me’’ti uṭṭhahitvā gatā te nissirikadassane acelake disvāva ‘‘samaṇā nāma na evarūpā honti, tāta, yesaṁ neva ajjhattaṁ hirī, na bahiddhā ottappaṁ atthī’’ti vatvā ‘‘na ime samaṇā, dhīdhī’’ti kheḷaṁ pātetvā nivattitvā attano vasanaṭṭhānameva gatā.",
  "atk-s0402a38:28": "Tato acelakā ‘‘mahāseṭṭhi kuto te evarūpā kālakaṇṇī laddhā, kiṁ sakalajambudīpe aññā dārikā natthī’’ti seṭṭhiṁ paribhāsiṁsu. So ‘‘ācariyā jānitvā vā kataṁ hotu ajānitvā vā, ahamettha jānissāmī’’ti acelake uyyojetvā subhaddāya santikaṁ gantvā ‘‘amma, kasmā evarūpaṁ akāsi, kasmā arahante lajjāpesī’’ti āha. Tāta, arahantā nāma evarūpā na hontīti. Atha naṁ so āha –",
  "atk-s0402a38:29": "‘‘Kīdisā samaṇā tuyhaṁ, bāḷhaṁ kho ne pasaṁsasi;",
  "atk-s0402a38:30": "Kiṁsīlā kiṁsamācārā, taṁ me akkhāhi pucchitā’’ti.",
  "atk-s0402a38:31": "Sā āha –",
  "atk-s0402a38:32": "‘‘Santindriyā santamanā, santatejā guṇamaggasaṇṭhitā;",
  "atk-s0402a38:33": "Okkhittacakkhū mitabhāṇī, tādisā samaṇā mama.",
  "atk-s0402a38:34": "‘‘Vasanti vanamogayha, nāgo chetvāva bandhanaṁ;",
  "atk-s0402a38:35": "Ekakiyā adutiyā, tādisā samaṇā mamā’’ti.",
  "atk-s0402a38:36": "Evañca pana vatvā seṭṭhissa pure ṭhatvā tiṇṇaṁ ratanānaṁ guṇaṁ kathesi. Seṭṭhi tassā vacanaṁ sutvā ‘‘yadi evaṁ, tava samaṇe ānetvā maṅgalaṁ karomā’’ti. Sā pucchi ‘‘kadā karissatha, tātā’’ti. Seṭṭhi cintesi – ‘‘katipāhaccayenāti vutte pesetvā pakkosāpeyyā’’ti. Atha naṁ ‘‘sve ammā’’ti āha. Sā sāyanhasamaye uparipāsādaṁ āruyha mahantaṁ pupphasamuggaṁ gahetvā satthu guṇe anussaritvā aṭṭha pupphamuṭṭhiyo dasabalassa vissajjetvā añjaliṁ paggayha namassamānā aṭṭhāsi. Evañca avaca – ‘‘bhagavā sve pañcahi bhikkhusatehi saddhiṁ mayhaṁ bhikkhaṁ gaṇhathā’’ti. Tāni pupphāni gantvā dasabalassa matthake vitānaṁ hutvā aṭṭhaṁsu. Satthā āvajjento taṁ kāraṇaṁ addasa. Dhammadesanāpariyosāne anāthapiṇḍikamahāseṭṭhi dasabalaṁ vanditvā ‘‘sve, bhante, pañcahi bhikkhusatehi saddhiṁ mama gehe bhikkhaṁ gaṇhathā’’ti āha. Cūḷasubhaddāya nimantitamha seṭṭhīti. Na, bhante, kañci āgataṁ passāmāti. Āma, seṭṭhi, saddhā pana upāsikā dūre yojanasatamatthakepi yojanasahassamatthakepi ṭhitā himavanto viya paññāyatīti vatvā –",
  "atk-s0402a38:37": "‘‘Dūre santo pakāsenti, himavantova pabbato;",
  "atk-s0402a38:38": "Asantettha na dissanti, rattiṁ khittā yathā sarā’’ti. (dha. pa. 304) –",
  "atk-s0402a38:39": "Imaṁ gāthamāha. Anāthapiṇḍiko ‘‘bhante, mama, dhītu saṅgahaṁ karothā’’ti vanditvā pakkāmi.",
  "atk-s0402a38:40": "Satthā ānandattheraṁ āmantesi – ‘‘ahaṁ, ānanda, sāketaṁ gamissāmi, pañcannaṁ bhikkhusatānaṁ salākaṁ dehi. Dadanto ca chaḷabhiññānaṁyeva dadeyyāsī’’ti. Thero tathā akāsi. Cūḷasubhaddā rattibhāgasamanantare cintesi – ‘‘buddhā nāma bahukiccā bahukaraṇīyā, maṁ sallakkheyya vā na vā, kiṁ nu kho karissāmī’’ti. Tasmiṁ khaṇe vessavaṇo mahārājā cūḷasubhaddāya kathesi – ‘‘bhadde, mā kho tvaṁ vimanā ahosi, mā dummanā. Adhivutthaṁ te bhagavatā svātanāya bhattaṁ saddhiṁ bhikkhusaṅghenā’’ti. Sā tuṭṭhapahaṭṭhā dānameva saṁvidahi. Sakkopi kho devarājā vissakammaṁ āmantesi – ‘‘tāta, dasabalo cūḷasubhaddāya santikaṁ sāketanagaraṁ gacchissati, pañca kūṭāgārasatāni māpehī’’ti. So tathā akāsi. Satthā pañcahi chaḷabhiññasatehi parivuto kūṭāgārayānena maṇivaṇṇaṁ ākāsaṁ vilikhanto viya sāketanagaraṁ agamāsi.",
  "atk-s0402a38:41": "Subhaddā buddhappamukhassa bhikkhusaṅghassa dānaṁ datvā satthāraṁ vanditvā āha – ‘‘bhante, mayhaṁ sasurapakkho micchādiṭṭhiko, sādhu tesaṁ anucchavikadhammaṁ kathethā’’ti. Satthā dhammaṁ desesi. Kāḷakaseṭṭhi sotāpanno hutvā attano uyyānaṁ dasabalassa adāsi. Acelakā ‘‘amhākaṁ paṭhamaṁ dinna’’nti nikkhamituṁ na icchanti. ‘‘Gacchatha nīharitabbaniyāmena te nīharathā’’ti sabbe nīharāpetvā tattheva satthu vihāraṁ kāretvā brahmadeyyaṁ katvā udakaṁ pātesi . So kāḷakena kāritatāya kāḷakārāmo nāma jāto. Bhagavā tasmiṁ samaye tattha viharati. Tena vuttaṁ – ‘‘sākete viharati kāḷakārāme’’ti.",
  "atk-s0402a38:42": "Bhikkhū āmantesīti pañcasate bhikkhū āmantesi. Te kira sāketanagaravāsino kulaputtā satthu dhammadesanaṁ sutvā satthu santike pabbajitvā upaṭṭhānasālāya nisinnā ‘‘aho buddhaguṇā nāma mahantā, evarūpaṁ nāma micchādiṭṭhikaṁ kāḷakaseṭṭhiṁ diṭṭhito mocetvā sotāpattiphalaṁ pāpetvā sakalanagaraṁ satthārā devalokasadisaṁ kata’’nti dasabalassa guṇaṁ kathenti. Satthā tesaṁ guṇaṁ kathentānaṁ cittaṁ upaparikkhitvā – ‘‘mayi gate mahatī desanā samuṭṭhissati, desanāpariyosāne ca ime pañcasatā bhikkhū arahatte patiṭṭhahissanti, mahāpathavī udakapariyantaṁ katvā kampissatī’’ti dhammasabhaṁ gantvā paññattavarabuddhāsane nisinno te bhikkhū ādiṁ katvā yaṁ, bhikkhave, sadevakassa lokassāti imaṁ desanaṁ ārabhi. Evamidaṁ suttaṁ guṇakathāya nikkhittanti veditabbaṁ.",
  "atk-s0402a38:43": "Tattha ‘‘tamahaṁ jānāmī’’ti padapariyosāne mahāpathavī udakapariyantaṁ katvā akampittha. Abbhaññāsinti abhiaññāsiṁ, jāninti attho. Viditanti pākaṭaṁ katvā ñātaṁ. Iminā etaṁ dasseti – aññe jānantiyeva, mayā pana pākaṭaṁ katvā viditanti. Imehi tīhi padehi sabbaññutabhūmi nāma kathitā. Taṁ tathāgato na upaṭṭhāsīti taṁ chadvārikaṁ ārammaṇaṁ tathāgato taṇhāya vā diṭṭhiyā vā na upaṭṭhāsi na upagañchi. Ayañhi passati bhagavā cakkhunā rūpaṁ, chandarāgo bhagavato natthi, suvimuttacitto so bhagavā. Suṇāti bhagavā sotena saddaṁ. Ghāyati bhagavā ghānena gandhaṁ. Sāyati bhagavā jivhāya rasaṁ. Phusati bhagavā kāyena phoṭṭhabbaṁ. Vijānāti bhagavā manasā dhammaṁ, chandarāgo bhagavato natthi, suvimuttacitto so bhagavā. Tena vuttaṁ – ‘‘taṁ tathāgato na upaṭṭhāsī’’ti. Iminā padena khīṇāsavabhūmi kathitāti veditabbā.",
  "atk-s0402a38:44": "Taṁ mamassa musāti taṁ me vacanaṁ musāvādo nāma bhaveyya. Taṁ passa tādisamevāti tampi musāvādo bhaveyya. Taṁ mamassa kalīti taṁ vacanaṁ mayhaṁ doso bhaveyyāti attho. Ettāvatā saccabhūmi nāma kathitāti veditabbā.",
  "atk-s0402a38:45": "Daṭṭhādaṭṭhabbanti disvā daṭṭhabbaṁ. Diṭṭhaṁ na maññatīti taṁ diṭṭhaṁ rūpāyatanaṁ ‘‘ahaṁ mahājanena diṭṭhameva passāmī’’ti taṇhāmānadiṭṭhīhi na maññati. Adiṭṭhaṁ na maññatīti ‘‘ahaṁ mahājanena adiṭṭhameva etaṁ passāmī’’ti evampi taṇhādīhi maññanāhi na maññati. Daṭṭhabbaṁ na maññatīti ‘‘mahājanena diṭṭhaṁ passāmī’’ti evampi tāhi maññanāhi na maññati. Daṭṭhabbañhi adiṭṭhampi hotiyeva. Evarūpāni hi vacanāni tīsupi kālesu labbhanti, tenassa attho vutto. Daṭṭhāraṁna maññatīti passitāraṁ ekasattaṁ nāma tāhi maññanāhi na maññatīti attho. Sesaṭṭhānesupi imināva nayena attho veditabbo. Iminā ettakena ṭhānena suññatābhūmi nāma kathitā.",
  "atk-s0402a38:46": "Iti kho, bhikkhaveti evaṁ kho, bhikkhave. Tādīyeva tādīti tāditā nāma ekasadisatā. Tathāgato ca yādiso lābhādīsu, tādisova alābhādīsu. Tena vuttaṁ – ‘‘lābhepi tādī, alābhepi tādī. Yasepi tādī, ayasepi tādī. Nindāyapi tādī, pasaṁsāyapi tādī. Sukhepi tādī, dukkhepi tādī’’ti (mahāni. 38, 192). Imāya tāditāya tādī. Tamhā ca pana tādimhāti tato tathāgatatādito añño uttaritaro vā paṇītataro vā tādī natthīti ettāvatā tādibhūmi nāma kathitā. Imāhi pañcabhūmīhi desanaṁ niṭṭhāpentassa pañcasupi ṭhānesu mahāpathavī sakkhibhāvena akampittha. Desanāpariyosāne te pañcasate adhunāpabbajite kulaputte ādiṁ katvā taṁ ṭhānaṁ pattānaṁ devamanussānaṁ caturāsīti pāṇasahassāni amatapānaṁ piviṁsu.",
  "atk-s0402a38:47": "Bhagavāpi suttaṁ niṭṭhāpetvā gāthāhi kūṭaṁ gaṇhanto yaṁkiñcītiādimāha. Tattha ajjhositaṁ saccamutaṁ paresanti paresaṁ saddhāya parapattiyāyanāya saccamutanti maññitvā ajjhositaṁ gilitvā pariniṭṭhāpetvā gahitaṁ. Sayasaṁvutesūti sayameva saṁvaritvā piyāyitvā gahitagahaṇesu, diṭṭhigatikesūti attho. Diṭṭhigatikā hi sayaṁ saṁvutāti vuccanti. Saccaṁ musā vāpi paraṁ daheyyāti tesu sayaṁ saṁvutasaṅkhātesu diṭṭhigatikesu tathāgato tādī tesaṁ ekampi vacanaṁ ‘‘idameva saccaṁ moghamañña’’nti evaṁ saccaṁ musā vāpi paraṁ uttamaṁ katvā na odaheyya, na saddaheyya, na pattiyāyeyya. Etañca sallanti etaṁ diṭṭhisallaṁ. Paṭikacca disvāti puretaraṁ bodhimūleyeva disvā. Visattāti laggā lagitā palibuddhā. Jānāmi passāmi tatheva etanti yathāyaṁ pajā ajjhositā gilitvā pariniṭṭhāpetvā visattā laggā lagitā, evaṁ ahampi jānāmi passāmi. Tathā evaṁ yathā etāya pajāya gahitanti evaṁ ajjhositaṁ natthi tathāgatānanti attho.",
  "atk-s0402a38:48": "5. Brahmacariyasuttavaṇṇanā",
  "atk-s0402a38:49": "25. Pañcame janakuhanatthanti tīhi kuhanavatthūhi janassa kuhanatthāya. Na janalapanatthanti na janassa upalāpanatthaṁ. Na lābhasakkārasilokānisaṁsatthanti na cīvarādithutivacanatthaṁ. Na itivādappamokkhānisaṁsatthanti na tena tena kāraṇena katavādānisaṁsatthaṁ, na vādassa pamokkhānisaṁsatthaṁ. Na iti maṁ jano jānātūti na ‘‘evaṁ kira esa bhikkhu, evaṁ kira esa bhikkhū’’ti janassa jānanatthāya. Saṁvaratthanti pañcahi saṁvarehi saṁvaraṇatthāya. Pahānatthanti tīhi pahānehi pajahanatthāya. Virāgatthanti rāgādīnaṁ virajjanatthāya. Nirodhatthanti tesaṁyeva nirujjhanatthāya. Anītihanti itihaparivajjitaṁ, aparapattiyanti attho. Nibbānogadhagāminanti nibbānassa antogāminaṁ. Maggabrahmacariyañhi nibbānaṁ ārammaṇaṁ karitvā nibbānassa antoyeva vattati pavattati. Paṭipajjantīti duvidhampi paṭipajjanti. Imasmiṁ sutte vaṭṭavivaṭṭaṁ kathetvā gāthāsu vivaṭṭameva kathitaṁ.",
  "atk-s0402a38:50": "6. Kuhasuttavaṇṇanā",
  "atk-s0402a38:51": "26. Chaṭṭhe kuhāti kuhakā. Thaddhāti kodhena ca mānena ca thaddhā. Lapāti upalāpakā. Siṅgīti ‘‘tattha katamaṁ siṅgaṁ, yaṁ siṅgaṁ siṅgāratā cāturatā cāturiyaṁ parikkhattatā pārikkhattiya’’nti (vibha. 852) evaṁ vuttehi siṅgasadisehi pākaṭakilesehi samannāgatā. Unnaḷāti uggatanaḷā tucchamānaṁ ukkhipitvā ṭhitā. Asamāhitāti cittekaggamattassāpi alābhino. Name te, bhikkhave, bhikkhū māmakāti te mayhaṁ bhikkhū mama santakā na honti. ‘‘Te mayha’’nti idaṁ pana satthāraṁ uddissa pabbajitattā vuttaṁ. Te kho me, bhikkhave, bhikkhū māmakāti idhāpi meti attānaṁ uddissa pabbajitattā vadati, sammāpaṭipannattā pana ‘‘māmakā’’ti āha. Vuddhiṁ virūḷhiṁ vepullaṁ āpajjantīti sīlādīhi guṇehi vaḍḍhanato vuddhiṁ, niccalabhāvena virūḷhiṁ, sabbattha patthaṭatāya vepullaṁ pāpuṇanti. Te panete yāva arahattamaggā viruhanti, arahattaphalaṁ patte virūḷhā nāma honti. Iti imasmiṁ suttepi gāthāsupi vaṭṭavivaṭṭameva kathitaṁ.",
  "atk-s0402a38:52": "7. Santuṭṭhisuttavaṇṇanā",
  "atk-s0402a38:53": "27. Sattame appānīti parittāni. Sulabhānīti sukhena laddhabbāni, yattha katthaci sakkā honti labhituṁ. Anavajjānīti niddosāni. Piṇḍiyālopabhojananti jaṅghāpiṇḍiyabalena caritvā ālopamattaṁ laddhaṁ bhojanaṁ. Pūtimuttanti yaṁkiñci muttaṁ. Yathā hi suvaṇṇavaṇṇopi kāyo pūtikāyoti vuccati, evaṁ abhinavampi muttaṁ pūtimuttameva.",
  "atk-s0402a38:54": "Vighātoti vigataghāto, cittassa dukkhaṁ na hotīti attho. Disānappaṭihaññatīti yassa hi ‘‘asukaṭṭhānaṁ nāma gato cīvarādīni labhissāmī’’ti cittaṁ uppajjati, tassa disā paṭihaññati nāma. Yassa evaṁ na uppajjati, tassa nappaṭihaññati nāma. Dhammāti paṭipattidhammā. Sāmaññassānulomikāti samaṇadhammassa anulomā. Adhiggahitāti sabbete tuṭṭhacittassa bhikkhuno adhiggahitā honti antogatā na paribāhirāti.",
  "atk-s0402a38:55": "8. Ariyavaṁsasuttavaṇṇanā",
  "atk-s0402a38:56": "28. Aṭṭhamassa ajjhāsayiko nikkhepo. Imaṁ kira mahāariyavaṁsasuttantaṁ bhagavā jetavanamahāvihāre dhammasabhāyaṁ paññattavarabuddhāsane nisinno attanopi parapuggalānampi ajjhāsayavasena parivāretvā nisinnāni cattālīsa bhikkhusahassāni, ‘‘bhikkhave’’ti āmantetvā cattārome, bhikkhave, ariyavaṁsāti ārabhi. Tattha ariyavaṁsāti ariyānaṁ vaṁsā. Yathā hi khattiyavaṁso brāhmaṇavaṁso vessavaṁso suddavaṁso samaṇavaṁso kulavaṁso rājavaṁso, evaṁ ayampi aṭṭhamo ariyavaṁso ariyatanti ariyapaveṇī nāma hoti. So kho panāyaṁ ariyavaṁso imesaṁ vaṁsānaṁ mūlagandhādīnaṁ kāḷānusārigandhādayo viya aggamakkhāyati.",
  "atk-s0402a38:57": "Ke pana te ariyā, yesaṁ ete vaṁsāti? Ariyā vuccanti buddhā ca paccekabuddhā ca tathāgatasāvakā ca, etesaṁ ariyānaṁ vaṁsāti ariyavaṁsā. Ito pubbe hi satasahassakappādhikānaṁ catunnaṁ asaṅkhyeyyānaṁ matthake taṇhaṅkaro, medhaṅkaro , saraṇaṅkaro, dīpaṅkaroti cattāro buddhā uppannā, te ariyā, tesaṁ ariyānaṁ vaṁsāti ariyavaṁsā. Tesaṁ buddhānaṁ parinibbānato aparabhāge asaṅkhyeyyaṁ atikkamitvā koṇḍañño nāma buddho uppanno…pe… imasmiṁ kappe kakusandho, koṇāgamano, kassapo, amhākaṁ bhagavā gotamoti cattāro buddhā uppannā, tesaṁ ariyānaṁ vaṁsāti ariyavaṁsā. Apica atītānāgatapaccuppannānaṁ sabbabuddha-paccekabuddha-buddhasāvakānaṁ ariyānaṁ vaṁsāti ariyavaṁsā.",
  "atk-s0402a38:58": "Te kho panete aggaññā aggāti jānitabbā, rattaññā dīgharattaṁ pavattāti jānitabbā, vaṁsaññā vaṁsāti jānitabbā. Porāṇā na adhunuppattikā. Asaṁkiṇṇā avikiṇṇā anapanītā. Asaṁkiṇṇapubbā atītabuddhehipi na saṁkiṇṇapubbā, ‘‘ki imehī’’ti na apanītapubbā. Na saṁkīyantīti idānipi na apanīyanti. Na saṁkīyissantīti anāgatabuddhehipi na apanīyissanti. Ye loke viññū samaṇabrāhmaṇā, tehi appaṭikuṭṭhā, samaṇehi brāhmaṇehi viññūhi aninditā agarahitā.",
  "atk-s0402a38:59": "Santuṭṭho hotīti paccayasantosavasena santuṭṭho hoti. Itarītarenāti na thūlasukhumalūkhapaṇītathirajiṇṇānaṁ yena kenaci, atha kho yathāladdhādīnaṁ itarītarena yena kenaci santuṭṭho hotīti attho. Cīvarasmiñhi tayo santosā yathālābhasantoso yathābalasantoso yathāsāruppasantosoti. Piṇḍapātādīsupi eseva nayo. Tesaṁ vitthārakathā ‘‘santuṭṭhassa, bhikkhave, anuppannā ceva kusalā dhammā uppajjantī’’ti imasmiṁ sutte vuttanayeneva veditabbā. Iti ime tayo santose sandhāya ‘‘santuṭṭho hoti itarītarena cīvarena, yathāladdhādīsu yena kenaci cīvarena santuṭṭho hotī’’ti vuttaṁ.",
  "atk-s0402a38:60": "Ettha ca cīvaraṁ jānitabbaṁ, cīvarakkhettaṁ jānitabbaṁ, paṁsukūlaṁ jānitabbaṁ, cīvarasantoso jānitabbo, cīvarappaṭisaṁyuttāni dhutaṅgāni jānitabbāni. Tattha cīvaraṁ jānitabbanti khomādīni cha cīvarāni dukūlādīni cha anulomacīvarāni jānitabbāni. Imāni dvādasa kappiyacīvarāni. Kusacīraṁ, vākacīraṁ, phalakacīraṁ, kesakambalaṁ, vāḷakambalaṁ, potthako, cammaṁ, ulūkapakkhaṁ, rukkhadussaṁ, latādussaṁ, erakadussaṁ, kadalidussaṁ, veḷudussanti evamādīni pana akappiyacīvarāni.",
  "atk-s0402a38:61": "Cīvarakkhettanti ‘‘saṅghato vā gaṇato vā ñātito vā mittato vā attano vā dhanena, paṁsukūlaṁ vā’’ti evaṁ uppajjanato cha khettāni, aṭṭhannañca mātikānaṁ vasena aṭṭha khettāni jānitabbāni.",
  "atk-s0402a38:62": "Paṁsukūlanti sosānikaṁ, pāpaṇikaṁ, rathiyaṁ, saṅkārakūṭakaṁ, sotthiyaṁ, sinānaṁ, titthaṁ, gatapaccāgataṁ, aggidaḍḍhaṁ, gokhāyitaṁ, upacikakhāyitaṁ, undūrakhāyitaṁ , antacchinnaṁ, dasacchinnaṁ, dhajāhaṭaṁ, thūpaṁ, samaṇacīvaraṁ, sāmuddiyaṁ, ābhisekiyaṁ, panthikaṁ, vātāhaṭaṁ, iddhimayaṁ, devadattiyanti tevīsati paṁsukūlāni veditabbāni. Ettha ca sotthiyanti gabbhamalaharaṇaṁ. Gatapaccāgatanti matakasarīraṁ pārupitvā susānaṁ netvā ānītacīvaraṁ. Dhajāhaṭanti dhajaṁ ussāpetvā tato ānītaṁ. Thūpanti vammike pūjitacīvaraṁ. Sāmuddiyanti samuddavīcīhi thalaṁ pāpitaṁ. Panthikanti panthaṁ gacchantehi corabhayena pāsāṇehi koṭṭetvā pārutacīvaraṁ. Iddhimayanti ehibhikkhucīvaraṁ. Sesaṁ pākaṭamevāti.",
  "atk-s0402a38:63": "Cīvarasantosoti vīsati cīvarasantosā – cīvare vitakkasantoso, gamanasantoso, pariyesanasantoso, paṭilābhasantoso, mattapaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, udakasantoso, dhovanasantoso, karaṇasantoso, parimāṇasantoso, suttasantoso, sibbanasantoso, rajanasantoso, kappasantoso, paribhogasantoso, sannidhiparivajjanasantoso, vissajjanasantosoti.",
  "atk-s0402a38:64": "Tattha sādakabhikkhunā temāsaṁ nibaddhavāsaṁ vasitvā ekamāsamattaṁ vitakketuṁ vaṭṭati. So hi pavāretvā cīvaramāse cīvaraṁ karoti, paṁsukūliko aḍḍhamāseneva karoti. Idaṁ māsaḍḍhamāsamattaṁ vitakkanaṁ vitakkasantoso nāma. Vitakkasantosena pana santuṭṭhena bhikkhunā pācīnakhaṇḍarājivāsikapaṁsukūlikattherasadisena bhavitabbaṁ.",
  "atk-s0402a38:65": "Thero kira ‘‘cetiyapabbatavihāre cetiyaṁ vandissāmī’’ti āgato cetiyaṁ vanditvā cintesi – ‘‘mayhaṁ cīvaraṁ jiṇṇaṁ, bahūnaṁ vasanaṭṭhāne labhissāmī’’ti. So mahāvihāraṁ gantvā saṅghattheraṁ disvā vasanaṭṭhānaṁ pucchitvā tattha vuttho punadivase cīvaraṁ ādāya āgantvā theraṁ vandi. Thero ‘‘kiṁ , āvuso’’ti āha. Gāmadvāraṁ, bhante, gamissāmīti. Ahampāvuso, gamissāmīti . Sādhu, bhanteti gacchanto mahābodhidvārakoṭṭhake ṭhatvā ‘‘puññavantānaṁ vasanaṭṭhāne manāpaṁ labhissāmī’’ti cintetvā ‘‘aparisuddho me vitakko’’ti tatova paṭinivatti. Punadivase ambaṅgaṇasamīpato, punadivase mahācetiyassa uttaradvārato tattheva paṭinivattitvā catutthadivase therassa santikaṁ agamāsi. Thero ‘‘imassa bhikkhuno vitakko na parisuddho bhavissatī’’ti cīvaraṁ gahetvā tena saddhiṁyeva pañhaṁ pucchamāno gāmaṁ pāvisi. Tañca rattiṁ eko manusso uccārapalibuddho sāṭakeyeva vaccaṁ katvā taṁ saṅkāraṭṭhāne chaḍḍesi. Paṁsukūlikatthero taṁ nīlamakkhikāhi samparikiṇṇaṁ disvā añjaliṁ paggahesi. Mahāthero ‘‘kiṁ, āvuso, saṅkāraṭṭhānassa añjaliṁ paggaṇhāsī’’ti. Nāhaṁ, bhante, saṅkāraṭṭhānassa añjaliṁ paggaṇhāmi, mayhaṁ pitu dasabalassa paggaṇhāmi, puṇṇadāsiyā sarīraṁ pārupitvā chaḍḍitaṁ paṁsukūlaṁ tumbamatte pāṇake vidhunitvā susānato gaṇhantena dukkarataraṁ kataṁ , bhanteti. Mahāthero ‘‘parisuddho vitakko paṁsukūlikassā’’ti cintesi. Paṁsukūlikattheropi tasmiṁyeva ṭhāne ṭhito vipassanaṁ vaḍḍhetvā tīṇi phalāni patto taṁ sāṭakaṁ gahetvā cīvaraṁ katvā pārupitvā pācīnakhaṇḍarājiṁ gantvā aggaphalaṁ arahattaṁ pāpuṇi.",
  "atk-s0402a38:66": "Cīvaratthāya gacchantassa pana ‘‘kattha labhissāmī’’ti acintetvā kammaṭṭhānasīseneva gamanaṁ gamanasantoso nāma. Pariyesantassa pana yena vā tena vā saddhiṁ apariyesitvā lajjiṁ pesalaṁ bhikkhuṁ gahetvā pariyesanaṁ pariyesanasantoso nāma. Evaṁ pariyesantassa āhariyamānaṁ cīvaraṁ dūrato disvā ‘‘etaṁ manāpaṁ bhavissati, etaṁ amanāpa’’nti evaṁ avitakketvā thūlasukhumādīsu yathāladdheneva santussanaṁ paṭilābhasantoso nāma. Evaṁ laddhaṁ gaṇhantassāpi ‘‘ettakaṁ dupaṭṭassa bhavissati, ettakaṁ ekapaṭṭassā’’ti attano pahonakamatteneva santussanaṁ mattapaṭiggahaṇasantoso nāma. Cīvaraṁ pariyesantassa pana ‘‘asukassa gharadvāre manāpaṁ labhissāmī’’ti acintetvā dvārapaṭipāṭiyā caraṇaṁ loluppavivajjanasantoso nāma.",
  "atk-s0402a38:67": "Lūkhapaṇītesu yena kenaci yāpetuṁ sakkontassa yathāladdheneva yāpanaṁ yathālābhasantoso nāma. Attano thāmaṁ jānitvā yena yāpetuṁ sakkoti, tena yāpanaṁ yathābalasantoso nāma. Manāpaṁ aññassa datvā attanā yena kenaci yāpanaṁ yathāsāruppasantoso nāma.",
  "atk-s0402a38:68": "‘‘Kattha udakaṁ manāpaṁ, kattha amanāpa’’nti avicāretvā yena kenaci dhovanūpagena udakena dhovanaṁ udakasantoso nāma. Paṇḍumattikagerukapūtipaṇṇarasakiliṭṭhāni pana udakāni vajjetuṁ vaṭṭati. Dhovantassa pana muggarādīhi apaharitvā hatthehi madditvā dhovanaṁ dhovanasantoso nāma. Tathā asujjhantaṁ paṇṇāni pakkhipitvā tāpitaudakenāpi dhovituṁ vaṭṭati. Evaṁ dhovitvā karontassa ‘‘idaṁ thūlaṁ, idaṁ sukhuma’’nti akopetvā pahonakanīhāreneva karaṇaṁ karaṇasantoso nāma. Timaṇḍalapaticchādanamattasseva karaṇaṁ parimāṇasantoso nāma. Cīvarakaraṇatthāya pana manāpaṁ suttaṁ pariyesissāmīti avicāretvā rathikādīsu vā devaṭṭhāne vā āharitvā pādamūle vā ṭhapitaṁ yaṁkiñcideva suttaṁ gahetvā karaṇaṁ suttasantoso nāma.",
  "atk-s0402a38:69": "Kusibandhanakāle pana aṅgulamatte satta vāre na vijjhitabbaṁ. Evaṁ karontassa hi yo bhikkhu sahāyo na hoti, tassa vattabhedopi natthi. Tivaṅgulamatte pana satta vāre vijjhitabbaṁ. Evaṁ karontassa maggappaṭipannenāpi sahāyena bhavitabbaṁ. Yo na hoti, tassa vattabhedo. Ayaṁ sibbanasantoso nāma. Rajantena pana kāḷakacchakādīni pariyesantena na caritabbaṁ, somavakkalādīsu yaṁ labhati, tena rajitabbaṁ. Alabhantena pana manussehi araññe vākaṁ gahetvā chaḍḍitarajanaṁ vā bhikkhūhi pacitvā chaḍḍitakasaṭaṁ vā gahetvā rajitabbaṁ. Ayaṁ rajanasantoso nāma. Nīlakaddamakāḷasāmesu yaṁkiñci gahetvā hatthipiṭṭhe nisinnassa paññāyamānakappakaraṇaṁ kappasantoso nāma.",
  "atk-s0402a38:70": "Hirikopīnappaṭicchādanamattavasena paribhuñjanaṁ paribhogasantoso nāma. Dussaṁ pana labhitvā suttaṁ vā sūciṁ vā kārakaṁ vā alabhantena ṭhapetuṁ vaṭṭati, labhantena na vaṭṭati. Katampi sace antevāsikādīnaṁ dātukāmo hoti, te ca asannihitā, yāva āgamanā ṭhapetuṁ vaṭṭati. Āgatamattesu dātabbaṁ. Dātuṁ asakkontena adhiṭṭhātabbaṁ. Aññasmiṁ cīvare sati paccattharaṇampi adhiṭṭhātuṁ vaṭṭati. Anadhiṭṭhitameva hi sannidhi hoti, adhiṭṭhitaṁ na hotīti mahāsīvatthero āha. Ayaṁ sannidhiparivajjanasantoso nāma. Vissajjentena pana na mukhaṁ oloketvā dātabbaṁ, sāraṇīyadhamme ṭhatvā vissajjetabbanti ayaṁ vissajjanasantoso nāma.",
  "atk-s0402a38:71": "Cīvarappaṭisaṁyuttāni dhutaṅgāni nāma paṁsukūlikaṅgañceva tecīvarikaṅgañca. Tesaṁ vitthārakathā visuddhimagge (visuddhi. 1.24-25) veditabbā. Iti cīvarasantosamahāariyavaṁsaṁ pūrayamāno bhikkhu imāni dve dhutaṅgāni gopeti. Imāni gopento cīvarasantosamahāariyavaṁsavasena santuṭṭho hotīti.",
  "atk-s0402a38:72": "Vaṇṇavādīti eko santuṭṭho hoti, santosassa vaṇṇaṁ na katheti. Eko na santuṭṭho hoti, santosassa vaṇṇaṁ katheti. Eko neva santuṭṭho hoti, na santosassa vaṇṇaṁ katheti. Eko santuṭṭho ceva hoti, santosassa ca vaṇṇaṁ katheti. Taṁ dassetuṁ ‘‘itarītaracīvarasantuṭṭhiyā ca vaṇṇavādī’’ti vuttaṁ.",
  "atk-s0402a38:73": "Anesananti dūteyyapahinagamanānuyogapabhedaṁ nānappakāraṁ anesanaṁ. Appatirūpanti ayuttaṁ. Aladdhācāti alabhitvā. Yathā ekacco ‘‘kathaṁ nu kho cīvaraṁ labhissāmī’’ti puññavantehi bhikkhūhi saddhiṁ ekato hutvā kohaññaṁ karonto uttasati paritassati, santuṭṭho bhikkhu evaṁ aladdhā cīvaraṁ na paritassati. Laddhā cāti dhammena samena labhitvā. Agadhitoti vigatalobhagiddho. Amucchitoti adhimattataṇhāya mucchaṁ anāpanno. Anajjhopannoti taṇhāya anotthato apariyonaddho. Ādīnavadassāvīti anesanāpattiyañca gedhitaparibhoge ca ādīnavaṁ passamāno. Nissaraṇapaññoti ‘‘yāvadeva sītassa paṭighātāyā’’ti vuttaṁ nissaraṇameva pajānanto.",
  "atk-s0402a38:74": "Itarītaracīvarasantuṭṭhiyāti yena kenaci cīvarena santuṭṭhiyā. Nevattānukkaṁsetīti ‘‘ahaṁ paṁsukūliko, mayā upasampadamāḷeyeva paṁsukūlikaṅgaṁ gahitaṁ, ko mayā sadiso atthī’’ti attukkaṁsanaṁ na karoti. No paraṁ vambhetīti ‘‘ime panaññe bhikkhū na paṁsukūlikā’’ti vā, ‘‘paṁsukūlikaṅgamattampi etesaṁ natthī’’ti vā evaṁ paraṁ na vambheti. Yo hi tattha dakkhoti yo tasmiṁ cīvarasantose vaṇṇavādādīsu vā dakkho cheko byatto. Analasoti sātaccakiriyāya ālasiyavirahito. Sampajāno paṭissatoti sampajānapaññāya ceva satiyā ca yutto. Ariyavaṁse ṭhitoti ariyavaṁse patiṭṭhito.",
  "atk-s0402a38:75": "Itarītarenapiṇḍapātenāti yena kenaci piṇḍapātena. Etthāpi piṇḍapāto jānitabbo, piṇḍapātakkhettaṁ jānitabbaṁ, piṇḍapātasantoso jānitabbo, piṇḍapātappaṭisaṁyuttaṁ dhutaṅgaṁ jānitabbaṁ . Tattha piṇḍapātoti odano kummāso sattu maccho maṁsaṁ khīraṁ dadhi sappi navanītaṁ telaṁ madhu phāṇitaṁ yāgu khādanīyaṁ sāyanīyaṁ lehanīyanti soḷasa piṇḍapātā.",
  "atk-s0402a38:76": "Piṇḍapātakkhettanti saṅghabhattaṁ uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadikabhattaṁ āgantukabhattaṁ gamikabhattaṁ gilānabhattaṁ gilānupaṭṭhākabhattaṁ dhurabhattaṁ kuṭibhattaṁ vārabhattaṁ vihārabhattanti pannarasa piṇḍapātakkhettāni.",
  "atk-s0402a38:77": "Piṇḍapātasantosoti piṇḍapāte vitakkasantoso gamanasantoso pariyesanasantoso paṭilābhasantoso paṭiggahaṇasantoso mattapaṭiggahaṇasantoso loluppavivajjanasantoso yathālābhasantoso yathābalasantoso yathāsāruppasantoso upakārasantoso parimāṇasantoso paribhogasantoso sannidhiparivajjanasantoso vissajjanasantosoti pannarasa santosā.",
  "atk-s0402a38:78": "Tattha sādako bhikkhu mukhaṁ dhovitvā vitakketi. Piṇḍapātikena pana gaṇena saddhiṁ caratā sāyaṁ therūpaṭṭhānakāle ‘‘sve kattha piṇḍāya carissāmāti? Asukagāme, bhante’’ti ettakaṁ cintetvā tato paṭṭhāya na vitakketabbaṁ. Ekacārikena vitakkamāḷake ṭhatvā vitakketabbaṁ. Tato paṭṭhāya vitakkento ariyavaṁsā cuto hoti paribāhiro. Ayaṁ vitakkasantoso nāma.",
  "atk-s0402a38:79": "Piṇḍāya pavisantena ‘‘kuhiṁ labhissāmī’’ti acintetvā kammaṭṭhānasīsena gantabbaṁ. Ayaṁ gamanasantoso nāma. Pariyesantena yaṁ vā taṁ vā aggahetvā lajjiṁ pesalameva gahetvā pariyesitabbaṁ. Ayaṁ pariyesanasantoso nāma. Dūratova āhariyamānaṁ disvā ‘‘etaṁ manāpaṁ , etaṁ amanāpa’’nti cittaṁ na uppādetabbaṁ. Ayaṁ paṭilābhasantoso nāma. ‘‘Imaṁ manāpaṁ gaṇhissāmi, imaṁ amanāpaṁ na gaṇhissāmī’’ti acintetvā yaṁkiñci yāpanamattaṁ gahetabbameva. Ayaṁ paṭiggahaṇasantoso nāma.",
  "atk-s0402a38:80": "Ettha pana deyyadhammo bahu, dāyako appaṁ dātukāmo, appaṁ gahetabbaṁ. Deyyadhammopi bahu, dāyakopi bahuṁ dātukāmo, pamāṇeneva gahetabbaṁ. Deyyadhammo na bahu, dāyakopi appaṁ dātukāmo, appaṁ gahetabbaṁ. Deyyadhammo na bahu, dāyako pana bahuṁ dātukāmo, pamāṇena gahetabbaṁ . Paṭiggahaṇasmiñhi mattaṁ ajānanto manussānaṁ pasādaṁ makkheti, saddhādeyyaṁ vinipāteti, sāsanaṁ na karoti, vijātamātuyāpi cittaṁ gahetuṁ na sakkoti. Iti mattaṁ jānitvāva paṭiggahetabbanti ayaṁ mattapaṭiggahaṇasantoso nāma. Aḍḍhakulāniyeva agantvā dvārapaṭipāṭiyā gantabbaṁ. Ayaṁ loluppavivajjanasantoso nāma. Yathālābhasantosādayo cīvare vuttanayā eva.",
  "atk-s0402a38:81": "Piṇḍapātaṁ paribhuñjitvā ‘‘samaṇadhammaṁ anupālessāmī’’ti evaṁ upakāraṁ ñatvā paribhuñjanaṁ upakārasantoso nāma. Pattaṁ pūretvā ānītaṁ na paṭiggahetabbaṁ. Anupasampanne sati tena gāhāpetabbaṁ, asati harāpetvā paṭiggahaṇamattaṁ gahetabbaṁ. Ayaṁ parimāṇasantoso nāma. ‘‘Jighacchāya paṭivinodanaṁ idamettha nissaraṇa’’nti evaṁ paribhuñjanaṁ paribhogasantoso nāma. Nidahitvā na paribhuñjitabbanti ayaṁ sannidhiparivajjanasantoso nāma. Mukhaṁ anoloketvā sāraṇīyadhamme ṭhitena vissajjetabbaṁ. Ayaṁ vissajjanasantoso nāma.",
  "atk-s0402a38:82": "Piṇḍapātappaṭisaṁyuttāni pana pañca dhutaṅgāni piṇḍapātikaṅgaṁ sapadānacārikaṅgaṁ ekāsanikaṅgaṁ pattapiṇḍikaṅgaṁ khalupacchābhattikaṅganti. Tesaṁ vitthārakathā visuddhimagge (visuddhi. 1.26-30) vuttā. Iti piṇḍapātasantosamahāariyavaṁsaṁ pūrayamāno bhikkhu imāni pañca dhutaṅgāni gopeti, imāni gopento piṇḍapātasantosamahāariyavaṁsena santuṭṭho hoti. Vaṇṇavādītiādīni vuttanayeneva veditabbāni.",
  "atk-s0402a38:83": "Senāsanenāti idha senāsanaṁ jānitabbaṁ, senāsanakkhettaṁ jānitabbaṁ, senāsanasantoso jānitabbo, senāsanappaṭisaṁyuttaṁ dhutaṅgaṁ jānitabbaṁ. Tattha senāsananti mañco pīṭhaṁ bhisi bimbohanaṁ vihāro aḍḍhayogo pāsādo hammiyaṁ guhā leṇaṁ aṭṭo māḷo veḷugumbo rukkhamūlaṁ yattha vā pana bhikkhū paṭikkamantīti imāni pannarasa senāsanāni.",
  "atk-s0402a38:84": "Senāsanakkhettanti saṅghato vā gaṇato vā ñātito vā mittato vā attano vā dhanena paṁsukūlaṁ vāti cha khettāni.",
  "atk-s0402a38:85": "Senāsanasantosoti senāsane vitakkasantosādayo pannarasa santosā. Te piṇḍapāte vuttanayeneva veditabbā. Senāsanappaṭisaṁyuttāni pana pañca dhutaṅgāni āraññikaṅgaṁ rukkhamūlikaṅgaṁ abbhokāsikaṅgaṁ sosānikaṅgaṁ yathāsanthatikaṅganti. Tesaṁ vitthārakathā visuddhimagge (visuddhi. 1.31-35) vuttā. Iti senāsanasantosamahāariyavaṁsaṁ pūrayamāno bhikkhu imāni pañca dhutaṅgāni gopeti. Imāni gopento senāsanasantosamahāariyavaṁsena santuṭṭho hoti.",
  "atk-s0402a38:86": "Gilānapaccayo pana piṇḍapāteyeva paviṭṭho. Tattha yathālābhayathābalayathāsāruppasantoseneva santussitabbaṁ. Nesajjikaṅgaṁ bhāvanārāmaariyavaṁsaṁ bhajati. Vuttampi cetaṁ –",
  "atk-s0402a38:87": "‘‘Pañca senāsane vuttā, pañca āhāranissitā;",
  "atk-s0402a38:88": "Eko vīriyasaṁyutto, dve ca cīvaranissitā’’ti.",
  "atk-s0402a38:89": "Iti bhagavā pathaviṁ pattharamāno viya sāgarakucchiṁ pūrayamāno viya ākāsaṁ vitthārayamāno viya ca paṭhamaṁ cīvarasantosaṁ ariyavaṁsaṁ kathetvā candaṁ uṭṭhāpento viya sūriyaṁ ullaṅghento viya ca dutiyaṁ piṇḍapātasantosaṁ kathetvā sineruṁ ukkhipanto viya tatiyaṁ senāsanasantosaṁ ariyavaṁsaṁ kathetvā idāni sahassanayapaṭimaṇḍitaṁ catutthaṁ bhāvanārāmaṁ ariyavaṁsaṁ kathetuṁ puna caparaṁ, bhikkhave, bhikkhu bhāvanārāmo hotīti desanaṁ ārabhi.",
  "atk-s0402a38:90": "Tattha āramaṇaṁ ārāmo, abhiratīti attho. Bhāvanāya ārāmo assāti bhāvanārāmo. Bhāvanāya ratoti bhāvanārato. Pañcavidhe pahāne ārāmo assāti pahānārāmo. Apica bhāvento ramatīti bhāvanārāmo. Pajahanto ramatīti pahānārāmoti evamettha attho daṭṭhabbo. Ayañhi cattāro satipaṭṭhāne bhāvento ramati, ratiṁ vindatīti attho. Tathā cattāro sammappadhāne. Cattāro iddhipāde, pañcindriyāni, pañca balāni, satta bojjhaṅge, satta anupassanā, aṭṭhārasa mahāvipassanā, sattatiṁsa bodhipakkhiyadhamme, aṭṭhatiṁsa ārammaṇavibhattiyo bhāvento ramati, ratiṁ vindati. Kāmacchandādayo pana kilese pajahanto ramati, ratiṁ vindati.",
  "atk-s0402a38:91": "Imesu pana catūsu ariyavaṁsesu purimehi tīhi terasannaṁ dhutaṅgānaṁ catupaccayasantosassa ca vasena sakalaṁ vinayapiṭakaṁ kathitaṁ hoti, bhāvanārāmena avasesaṁ piṭakadvayaṁ. Imaṁ pana bhāvanārāmaṁ ariyavaṁsaṁ kathentena bhikkhunā paṭisambhidāmagge nekkhammapāḷiyā kathetabbo, dīghanikāye dasuttarasuttantapariyāyena kathetabbo, majjhimanikāye satipaṭṭhānasuttantapariyāyena kathetabbo, abhidhamme niddesapariyāyena kathetabbo.",
  "atk-s0402a38:92": "Tattha paṭisambhidāmagge nekkhammapāḷiyāti –",
  "atk-s0402a38:93": "‘‘Nekkhammaṁ bhāvento ramati, kāmacchandaṁ pajahanto ramati. Abyāpādaṁ, byāpādaṁ… ālokasaññaṁ… thinamiddhaṁ… avikkhepaṁ, uddhaccaṁ… dhammavavatthānaṁ… vicikicchaṁ… ñāṇaṁ… avijjaṁ… pāmojjaṁ… aratiṁ… paṭhamajjhānaṁ, pañca nīvaraṇe… dutiyajjhānaṁ… vitakkavicāre… tatiyajjhānaṁ… pītiṁ… catutthajjhānaṁ… sukhadukkhe… ākāsānañcāyatanasamāpattiṁ bhāvento ramati, rūpasaññaṁ paṭighasaññaṁ nānattasaññaṁ pajahanto ramati. Viññāṇañcāyatanasamāpattiṁ…pe… nevasaññānāsaññāyatanasamāpattiṁ bhāvento ramati, ākiñcaññāyatanasaññaṁ pajahanto ramati.",
  "atk-s0402a38:94": "‘‘Aniccānupassanaṁ bhāvento ramati, niccasaññaṁ pajahanto ramati. Dukkhānupassanaṁ… sukhasaññaṁ… anattānupassanaṁ… attasaññaṁ… nibbidānupassanaṁ… nandiṁ… virāgānupassanaṁ… rāgaṁ… nirodhānupassanaṁ… samudayaṁ… paṭinissaggānupassanaṁ… ādānaṁ… khayānupassanaṁ … ghanasaññaṁ… vayānupassanaṁ… āyūhanaṁ… vipariṇāmānupassanaṁ… dhuvasaññaṁ… animittānupassanaṁ … nimittaṁ… appaṇihitānupassanaṁ… paṇidhiṁ… suññatānupassanaṁ… abhinivesaṁ… adhipaññādhammavipassanaṁ… sārādānābhinivesaṁ… yathābhūtañāṇadassanaṁ… sammohābhinivesaṁ… ādīnavānupassanaṁ… ālayābhinivesaṁ… paṭisaṅkhānupassanaṁ… appaṭisaṅkhaṁ… vivaṭṭānupassanaṁ… saṁyogābhinivesaṁ… sotāpattimaggaṁ… diṭṭhekaṭṭhe kilese… sakadāgāmimaggaṁ… oḷārike kilese… anāgāmimaggaṁ… anusahagate kilese… arahattamaggaṁ bhāvento ramati, sabbakilese pajahanto ramatī’’ti (paṭi. ma. 1.41,95).",
  "atk-s0402a38:95": "Evaṁ paṭisambhidāmagge nekkhammapāḷiyā kathetabbo.",
  "atk-s0402a38:96": "Dīghanikāyedasuttarasuttantapariyāyenāti –",
  "atk-s0402a38:97": "‘‘Ekaṁ dhammaṁ bhāvento ramati, ekaṁ dhammaṁ pajahanto ramati…pe… dasa dhamme bhāvento ramati, dasa dhamme pajahanto ramati. Katamaṁ ekaṁ dhammaṁ bhāvento ramati? Kāyagatāsatiṁ sātasahagataṁ, imaṁ ekaṁ dhammaṁ bhāvento ramati. Katamaṁ ekaṁ dhammaṁ pajahanto ramati? Asmimānaṁ, imaṁ ekaṁ dhammaṁ pajahanto ramati. Katame dve dhamme…pe… katame dasa dhamme bhāvento ramati? Dasa kasiṇāyatanāni, ime dasa dhamme bhāvento ramati. Katame dasa dhamme pajahanto ramati? Dasa micchatte, ime dasa dhamme pajahanto ramati. Evaṁ kho, bhikkhave, bhikkhu bhāvanārāmo hotī’’ti (dī. ni. 3.351-360).",
  "atk-s0402a38:98": "Evaṁ dīghanikāye dasuttarasuttantapariyāyena kathetabbo.",
  "atk-s0402a38:99": "Majjhimanikāye satipaṭṭhānasuttantapariyāyenāti –",
  "atk-s0402a38:100": "‘‘Ekāyano ayaṁ, bhikkhave, maggo…pe… yāvadeva ñāṇamattāya paṭissatimattāya. Anissito ca viharati, na ca kiñci loke upādiyati. Evampi kho, bhikkhave, bhikkhu bhāvanārāmo hoti bhāvanārato. Pahānārāmo hoti pahānarato. Puna caparaṁ, bhikkhave, bhikkhu gacchanto vā gacchāmīti pajānāti…pe… puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ…pe… pūtīni cuṇṇakajātāni. So imameva kāyaṁ upasaṁharati ‘ayampi kho kāyo evaṁdhammo evaṁbhāvī evaṁanatīto’ti. Iti ajjhattaṁ vā kāye kāyānupassī viharati…pe… evampi kho, bhikkhave, bhikkhu bhāvanārāmo hotī’’ti (ma. ni. 1.106 ādayo).",
  "atk-s0402a38:101": "Evaṁ majjhimanikāye satipaṭṭhānasuttantapariyāyena kathetabbo.",
  "atk-s0402a38:102": "Abhidhamme niddesapariyāyenāti sabbepi saṅkhate ‘‘aniccato dukkhato rogato gaṇḍato …pe… saṁkilesikadhammato passanto ramati, evaṁ kho bhikkhu bhāvanārāmo hotī’’ti (mahāni. 13; cūḷani. upasīvamāṇavapucchāniddeso 39, nandamāṇavapucchāniddeso 51). Evaṁ niddesapariyāyena kathetabbo.",
  "atk-s0402a38:103": "Nevattānukkaṁsetīti ‘‘ajja me saṭṭhi vā sattati vā vassāni aniccaṁ dukkhaṁ anattāti vipassanāya kammaṁ karontassa ko mayā sadiso atthī’’ti evaṁ attukkaṁsanaṁ na karoti. No paraṁ vambhetīti ‘‘aniccaṁ dukkhanti vipassanāmattakampi natthi, kiṁ ime vissaṭṭhakammaṭṭhānā carantī’’ti evaṁ paravambhanaṁ na karoti. Sesaṁ vuttanayameva.",
  "atk-s0402a38:104": "Ime kho, bhikkhave, cattāro ariyavaṁsāti, bhikkhave, ime cattāro ariyavaṁsā ariyatantiyo ariyapaveṇiyo ariyañjasā ariyavaṭumānīti suttantaṁ vinivaṭṭetvā idāni mahāariyavaṁsaparipūrakassa bhikkhuno vasanadisā dassento imehi ca pana, bhikkhavetiādimāha. Tattha sveva aratiṁ sahatīti soyeva aratiṁ anabhiratiṁ ukkaṇṭhitaṁ sahati abhibhavati. Na taṁ arati sahatīti taṁ pana bhikkhuṁ yā esā pantesu senāsanesu adhikusalānaṁ dhammānaṁ bhāvanāya arati nāma hoti, sā sahituṁ adhibhavituṁ na sakkoti. Aratiratisahoti aratiñca pañcakāmaguṇaratiñca sahati, adhibhavituṁ sakkoti.",
  "atk-s0402a38:105": "Idāni gāthāhi kūṭaṁ gaṇhanto nāratītiādimāha. Tattha dhīranti vīriyavantaṁ. Nārati dhīraṁ sahatīti idaṁ purimasseva kāraṇavacanaṁ. Yasmā sā dhīraṁ na sahati nappahoti dhīraṁ sahituṁ adhibhavituṁ na sakkoti, tasmā nārati sahati dhīraṁ. Dhīro hi aratissahoti aratisahattā hi so dhīro nāma, tasmā aratiṁ sahatīti attho. Sabbakammavihāyīnanti sabbaṁ tebhūmakakammaṁ cajitvā paricchinnaṁ parivaṭumaṁ katvā ṭhitaṁ. Panuṇṇaṁ ko nivārayeti kilese panuditvā ṭhitaṁ ko nāma rāgo vā doso vā nivāreyya. Nekkhaṁjambonadasseva, ko taṁ ninditumarahatīti jambonadasaṅkhātassa jātirattasuvaṇṇassa nikkhasadisaṁ garahitabbadosavimuttaṁ ko taṁ puggalaṁ nindituṁ arahati. Brahmunāpi pasaṁsitoti mahābrahmunāpi esa puggalo pasaṁsitoyevāti. Desanāpariyosāne cattālīsa bhikkhusahassāni arahatte patiṭṭhahiṁsu.",
  "atk-s0402a38:106": "9. Dhammapadasuttavaṇṇanā",
  "atk-s0402a38:107": "29. Navame dhammapadānīti dhammakoṭṭhāsā. Anabhijjhātiādīsu abhijjhāpaṭikkhepena anabhijjhā, byāpādapaṭikkhepena abyāpādo, micchāsatipaṭikkhepena sammāsati, micchāsamādhipaṭikkhepena sammāsamādhi veditabbo.",
  "atk-s0402a38:108": "Anabhijjhālūti nittaṇho hutvā. Abyāpannena cetasāti sabbakālaṁ pakatibhāvaṁ avijahantena cittena. Sato ekaggacittassāti satiyā samannāgato ārammaṇe ekaggacitto assa. Ajjhattaṁ susamāhitoti niyakajjhatte suṭṭhu ṭhapitacitto imasmiṁ suttepi gāthāyapi vaṭṭavivaṭṭaṁ kathitaṁ.",
  "atk-s0402a38:109": "10. Paribbājakasuttavaṇṇanā",
  "atk-s0402a38:110": "30. Dasame abhiññātāti ñātā pākaṭā. Annabhārotiādīni tesaṁ nāmāni. Paṭisallānā vuṭṭhitoti phalasamāpattito vuṭṭhito. Sā hi idha paṭisallānanti adhippetā. Paccakkhāyāti paṭikkhipitvā. Abhijjhālunti sataṇhaṁ. Kāmesutibbasārāganti vatthukāmesu bahalarāgaṁ. Tamahaṁ tattha evaṁ vadeyyanti taṁ ahaṁ tasmiṁ kāraṇe evaṁ vadeyyaṁ. Paṭikkositabbaṁ maññeyyāti paṭikkositabbāni paṭibāhitabbani vā maññeyya. Sahadhammikāti sakāraṇā. Vādānupātāti dhammikavāde ghaṭṭayamānā adhammikavādānupātā, vādappavattiyoti attho. Gārayhā ṭhānāti garahitabbayuttakā paccayā. Āgacchantīti upagacchanti.",
  "atk-s0402a38:111": "Ukkalāti ukkalajanapadavāsino. Vassabhaññāti vasso ca bhañño cāti dve janā. Ahetukavādāti ‘‘natthi hetu natthi paccayo sattānaṁ visuddhiyā’’tievamādivādino. Akiriyavādāti ‘‘karoto na karīyati pāpa’’nti evaṁ kiriyapaṭikkhepavādino. Natthikavādāti ‘‘natthi dinna’’ntiādivādino. Te imesu tīsupi dassanesu okkantaniyāmā ahesuṁ. Kathaṁ pana tesu niyāmo hotīti? Yo hi evarūpaṁ laddhiṁ gahetvā rattiṭṭhānadivāṭṭhānesu nisinno sajjhāyati vīmaṁsati, tassa ‘‘natthi hetu natthi paccayo karoto na karīyati pāpaṁ…pe… natthi dinnaṁ…pe… kāyassa bhedā ucchijjatī’’ti tasmiṁ ārammaṇe micchāsati santiṭṭhati, cittaṁ ekaggaṁ hoti, javanāni javanti. Paṭhamajavane satekiccho hoti, tathā dutiyādīsu, sattame buddhānampi atekiccho anivatti ariṭṭhakaṇṭakasadiso hoti . Tattha koci ekaṁ dassanaṁ okkamati, koci dve, koci tīṇipi. Niyatamicchādiṭṭhikova hoti, patto saggamaggāvaraṇañceva mokkhamaggāvaraṇañca, abhabbo tassa attabhāvassa anantaraṁ saggampi gantuṁ, pageva mokkhaṁ. Vaṭṭakhāṇuko nāmesa satto pathavigopako, yebhuyyena evarūpassa bhavato vuṭṭhānaṁ natthi. Vassabhaññāpi edisā ahesuṁ. Nindābyārosanaupārambhabhayāti attano nindabhayena ghaṭṭanabhayena upavādabhayena cāti attho. Abhijjhāvinaye sikkhanti abhijjhāvinayo vuccati arahattaṁ, arahatte sikkhamāno appamatto nāma vuccatīti suttante vaṭṭaviṭṭaṁ kathetvā gāthāya phalasamāpatti kathitāti.",
  "atk-s0402a38:112": "Uruvelavaggo tatiyo."
}