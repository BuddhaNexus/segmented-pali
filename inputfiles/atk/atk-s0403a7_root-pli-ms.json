{
  "atk-s0403a7:0": "(8) 3. Yodhājīvavaggo",
  "atk-s0403a7:1": "1. Paṭhamacetovimuttiphalasuttavaṇṇanā",
  "atk-s0403a7:2": "71. Tatiyassa paṭhame yato kho, bhikkhaveti heṭṭhā vuttanayena vipassanaṁ vaḍḍhetvā arahattaṁ pattassa bhikkhuno idāni vaṇṇabhaṇanatthaṁ idaṁ āraddhaṁ. Tattha yato khoti yadā kho. Ukkhittapalighoti avijjāpalighaṁ ukkhipitvā apanetvā ṭhito. Saṁkiṇṇaparikhoti saṁsāraparikhaṁ saṁkiritvā vināsetvā ṭhito. Abbūḷhesikoti taṇhāsaṅkhātaṁ esikāthambhaṁ abbuyha luñcitvā ṭhito. Niraggaḷoti nīvaraṇakavāṭaṁ ugghāṭetvā ṭhito. Pannaddhajo pannabhāroti mānaddhajañca khandhābhisaṅkhārakilesabhārañca pātetvā otāretvā ṭhito. Visaṁyuttoti vaṭṭena visaṁyutto. Sesaṁ pāḷinayeneva veditabbaṁ. Ettāvatā bhagavatā maggena kilese khepetvā nirodhasayanavaragatassa nibbānārammaṇaṁ phalasamāpattiṁ appetvā viharato khīṇāsavassa kālo dassito.",
  "atk-s0403a7:3": "Yathā hi dve nagarāni ekaṁ coranagaraṁ ekaṁ khemanagaraṁ. Atha ekassa mahāyodhassa evaṁ bhaveyya – ‘‘yāvimaṁ coranagaraṁ tiṭṭhati, tāva khemanagaraṁ bhayato na muccati, coranagaraṁ anagaraṁ karissāmī’’ti sannāhaṁ katvā khaggaṁ gahetvā coranagaraṁ upasaṅkamitvā nagaradvāre ussāpite esikāthambhe khaggena chinditvā saddhiṁ dvārabāhāhi kavāṭaṁ bhinditvā palighaṁ ukkhipitvā pākāraṁ bhinditvā parikhaṁ vikiritvā nagarasobhatthāya ussite dhaje pātetvā nagaraṁ agginā jhāpetvā khemanagaraṁ pavisitvā pāsādaṁ āruyha ñātigaṇaparivuto surasabhojanaṁ bhuñjeyya. Evaṁ coranagaraṁ viya sakkāyo, khemanagaraṁ viya nibbānaṁ, mahāyodho viya yogāvacaro. Tassevaṁ hoti – ‘‘yāva sakkāyavaṭṭaṁ vaṭṭati, tāva dvattiṁsakammakāraṇāaṭṭhanavutirogapañcavīsatimahābhayehi parimuccanaṁ natthī’’ti. So mahāyodho sannāhaṁ viya sīlasannāhaṁ katvā paññākhaggaṁ gahetvā khaggena esikāthambhe viya arahattamaggena taṇhesikaṁ luñcitvā, so yodho sadvārabāhakaṁ nagarakavāṭaṁ viya pañcorambhāgiyasaṁyojanaaggaḷaṁ ugghāṭetvā, so yodho palighaṁ viya avijjāpalighaṁ ukkhipitvā, so yodho pākāraṁ bhindanto parikhaṁ viya kammābhisaṅkhāraṁ bhindanto jātisaṁsāraparikhaṁ vikiritvā, so yodho nagaraṁ sobhatthāya ussāpitaddhaje viya mānaddhaje pātetvā sakkāyanagaraṁ jhāpetvā, so yodho khemanagare uparipāsāde subhojanaṁ viya kilesaparinibbānanagaraṁ pavisitvā amataṁ nirodhārammaṇaṁ phalasamāpattisukhaṁ anubhavamāno kālaṁ vītināmeti.",
  "atk-s0403a7:4": "2. Dutiyacetovimuttiphalasuttavaṇṇanā",
  "atk-s0403a7:5": "72. Dutiye aniccasaññāti khandhapañcakaṁ hutvā abhāvākārena aniccanti uppajjanakasaññā. Anicce dukkhasaññāti yadaniccaṁ, taṁ paṭipīḷanākārena dukkhanti uppajjanakasaññā. Dukkhe anattasaññāti yaṁ dukkhaṁ, taṁ avasavattanākārena anattāti uppajjanakasaññā. Sesaṁ heṭṭhā vuttanayameva. Imesu pana dvīsupi suttesu vipassanāphalaṁ nāma kathitanti.",
  "atk-s0403a7:6": "3. Paṭhamadhammavihārīsuttavaṇṇanā",
  "atk-s0403a7:7": "73. Tatiye divasaṁ atināmetīti divasaṁ atikkāmeti. Riñcati paṭisallānanti ekībhāvaṁ vissajjeti. Desetīti katheti pakāseti. Dhammapaññattiyāti dhammassa paññāpanāya. Dhammaṁpariyāpuṇātīti navaṅgavasena catusaccadhammaṁ pariyāpuṇāti vaḷañjeti katheti. Na riñcati paṭisallānanti ekībhāvaṁ na vissajjeti. Anuyuñjati ajjhattaṁ cetosamathanti niyakajjhatte cittasamādhiṁ āsevati bhāveti, samathakammaṭṭhāne yuttappayutto hoti.",
  "atk-s0403a7:8": "Hitesināti hitaṁ esantena. Anukampakenāti anukampamānena. Anukampaṁ upādāyāti anukampaṁ cittena pariggahetvā, paṭiccātipi vuttaṁ hoti. Kataṁ vo taṁ mayāti taṁ mayā ime pañca puggale desentena tumhākaṁ kataṁ. Ettakameva hi anukampakassa satthu kiccaṁ yadidaṁ aviparītadhammadesanā, ito paraṁ pana paṭipatti nāma sāvakānaṁ kiccaṁ. Tenāha – etāni bhikkhu rukkhamūlāni…pe… amhākaṁ anusāsanīti. Tattha ca rukkhamūlānīti iminā rukkhamūlasenāsanaṁ dasseti. Suññāgārānīti iminā janavivittaṭṭhānaṁ. Ubhayenāpi ca yogānurūpaṁ senāsanamācikkhati, dāyajjaṁ niyyāteti. Jhāyathāti ārammaṇūpanijjhānena aṭṭhatiṁsārammaṇāni, lakkhaṇūpanijjhānena ca aniccādito khandhāyatanādīni upanijjhāyatha, samathañca vipassanañca vaḍḍhethāti vuttaṁ hoti. Mā pamādatthāti mā pamajjittha. Mā pacchā vippaṭisārino ahuvatthāti ye hi pubbe daharakāle ārogyakāle sattasappāyādisampattikāle satthu sammukhībhāvakāle ca yonisomanasikāravirahitā rattindivaṁ maṅkulabhattā hutvā seyyasukhamiddhasukhamanuyuttā pamajjanti, te pacchā jarākāle rogakāle maraṇakāle vipattikāle satthu parinibbānakāle ca taṁ pubbe pamādavihāraṁ anussarantā sappaṭisandhikālakiriyañca bhāriyaṁ sampassamānā vippaṭisārino honti. Tumhe pana tādisā mā ahuvatthāti etamatthaṁ dassento āha – ‘‘mā pacchā vippaṭisārino ahuvatthā’’ti. Ayaṁ vo amhākaṁ anusāsanīti ayaṁ amhākaṁ santikā ‘‘jhāyatha mā pamādatthā’’ti tumhākaṁ anusāsanī, ovādoti vuttaṁ hoti.",
  "atk-s0403a7:9": "4. Dutiyadhammavihārīsuttavaṇṇanā",
  "atk-s0403a7:10": "74. Catutthe uttari cassa paññāya atthaṁ nappajānātīti tato pariyattito uttari tassa dhammassa sahavipassanāya maggapaññāya atthaṁ nappajānāti , cattāri saccāni na passati nappaṭivijjhatīti attho. Sesavāresupi eseva nayo. Evametesu dvīsupi suttesu bahussutabhikkhu vipassanākammiko sotāpanno sakadāgāmī anāgāmī khīṇāsavoti cha janā dhammavihārino nāmāti veditabbā.",
  "atk-s0403a7:11": "5. Paṭhamayodhājīvasuttavaṇṇanā",
  "atk-s0403a7:12": "75. Pañcame yodhājīvāti yuddhūpajīvino. Rajagganti hatthiassādīnaṁ pādappahārabhinnāya bhūmiyā uggataṁ rajakkhandhaṁ. Na santhambhatīti santhambhitvā ṭhātuṁ na sakkoti. Sahati rajagganti rajakkhandhaṁ disvāpi adhivāseti. Dhajagganti hatthiassadīnaṁ piṭṭhesu vā rathesu vā ussāpitānaṁ dhajānaṁ aggaṁ. Ussāraṇanti hatthiassarathānañceva balakāyassa ca uccāsaddamahāsaddaṁ. Sampahāreti samāgate appamattakepi pahāre. Haññatīti vihaññati vighātaṁ āpajjati. Byāpajjatīti vipattiṁ āpajjati, pakatibhāvaṁ jahati. Sahati sampahāranti dve tayo pahāre patvāpi sahati adhivāseti. Tamevasaṅgāmasīsanti taṁyeva jayakkhandhāvāraṭṭhānaṁ. Ajjhāvasatīti sattāhamattaṁ abhibhavitvā āvasati. Kiṁ kāraṇā ? Laddhapahārānaṁ pahārajagganatthañceva katakammānaṁ visesaṁ ñatvā ṭhānantaradānatthañca issariyasukhānubhavanatthañca.",
  "atk-s0403a7:13": "Idāni yasmā satthu yodhājīvehi kiccaṁ natthi, imasmiṁ pana sāsane tathārūpe pañca puggale dassetuṁ idaṁ opammaṁ ābhataṁ. Tasmā te puggale dassento evameva khotiādimāha. Tattha saṁsīdatīti micchāvitakkasmiṁ saṁsīdati anuppavisati. Na sakkoti brahmacariyaṁ sandhāretunti brahmacariyavāsaṁ anupacchijjamānaṁ gopetuṁ na sakkoti. Sikkhādubbalyaṁ āvikatvāti sikkhāya dubbalabhāvaṁ pakāsetvā. Kimassa rajaggasminti kiṁ tassa puggalassa rajaggaṁ nāmāti vadati. Abhirūpāti abhirūpavatī. Dassanīyāti dassanayoggā. Pāsādikāti dassaneneva cittappasādāvahā. Paramāyāti uttamāya. Vaṇṇapokkharatāyāti sarīravaṇṇena ceva aṅgasaṇṭhānena ca. Ūhasatīti avahasati. Ullapatīti katheti. Ujjhagghatīti pāṇiṁ paharitvā mahāhasitaṁ hasati. Uppaṇḍetīti uppaṇḍanakathaṁ katheti. Abhinisīdatīti abhibhavitvā santike vā ekāsane vā nisīdati. Dutiyapadepi eseva nayo. Ajjhottharatīti avattharati. Viniveṭhetvā vinimocetvāti gahitaṭṭhānato tassā hatthaṁ vinibbeṭhetvā ceva mocetvā ca. Sesamettha uttānatthamevāti. Imasmiṁ sutte vaṭṭavivaṭṭaṁ kathitaṁ.",
  "atk-s0403a7:14": "6. Dutiyayodhājīvasuttavaṇṇanā",
  "atk-s0403a7:15": "76. Chaṭṭhe asicammaṁ gahetvāti asiñca cammañca gahetvā. Dhanukalāpaṁ sannayhitvāti dhanuñca sarakalāpañca sannayhitvā. Viyūḷhanti yuddhasannivesavesena ṭhitaṁ. Saṅgāmaṁ otaratīti mahāyuddhaṁ otarati. Ussahati vāyamatīti ussāhañca vāyāmañca karoti. Hanantīti ghātenti. Pariyāpādentīti pariyāpādayanti. Upalikkhantīti vijjhanti. Apanentīti sakasenaṁ gahetvā gacchanti. Apanetvā ñātakānaṁ nentīti sakasenaṁ netvā tato ñātakānaṁ santikaṁ nenti. Nīyamānoti attano gehaṁ vā sesañātisantikaṁ vā niyyamāno. Upaṭṭhahanti paricarantīti pahārasodhanavaṇakappanādīni karontā jagganti gopayanti.",
  "atk-s0403a7:16": "Arakkhiteneva kāyenāti arakkhitena kāyadvārena. Arakkhitāya vācāyāti arakkhitena vacīdvārena. Arakkhitena cittenāti arakkhitena manodvārena. Anupaṭṭhitāya satiyāti satiṁ supaṭṭhitaṁ akatvā. Asaṁvutehiindriyehīti manacchaṭṭhehi indriyehi apihitehi agopitehi. Rāgo cittaṁ anuddhaṁsetīti rāgo uppajjamānova samathavipassanācittaṁ dhaṁseti, dūre khipati. Rāgapariyuṭṭhitomhi, āvuso, rāgaparetoti ahaṁ, āvuso, rāgena ratto, rāgena anugato.",
  "atk-s0403a7:17": "Aṭṭhikaṅkalūpamātiādīsu aṭṭhikaṅkalūpamā appassādaṭṭhena. Maṁsapesūpamā bahusādhāraṇaṭṭhena. Tiṇukkūpamā anudahanaṭṭhena. Aṅgārakāsūpamā mahābhitāpaṭṭhena. Supinakūpamā ittarapaccupaṭṭhānaṭṭhena. Yācitakūpamā tāvakālikaṭṭhena. Rukkhaphalūpamā sabbaṅgapaccaṅgapalibhañjanaṭṭhena. Asisūnūpamā adhikuṭṭanaṭṭhena. Sattisūlūpamā vinivijjhanaṭṭhena. Sappasirūpamā sāsaṅkasappaṭibhayaṭṭhena . Ussahissāmīti ussāhaṁ karissāmi. Dhārayissāmīti samaṇabhāvaṁ dhārayissāmi. Abhiramissāmīti abhiratiṁ uppādessāmi na ukkaṇṭhissāmi. Sesamettha uttānatthameva. Imasmiṁ sutte vaṭṭavivaṭṭaṁ kathitanti.",
  "atk-s0403a7:18": "7. Paṭhamaanāgatabhayasuttavaṇṇanā",
  "atk-s0403a7:19": "77. Sattame āraññakenāti araññavāsinā. Appattassāti asampattassa jhānavipassanāmaggaphalappabhedassa visesassa pattiyā. Sesapadesupi eseva nayo. So mamassa antarāyoti so mama jīvitantarāyo ca brahmacariyantarāyo ca, puthujjanakālakiriyaṁ karontassa saggantarāyo ca maggantarāyo ca bhaveyya. Handāti vavassaggatthe nipāto. Vīriyaṁ ārabhāmīti duvidhampi vīriyaṁ karomi. Satthakāti satthaṁ viya sandhibandhanacchedakavātā. Vāḷehīti kakkhaḷehi. Māṇavehīti corehi. Katakammehi vā akatakammehi vāti ettha corikaṁ katvā nikkhantā katakammā nāma, corikaṁ kātuṁ gacchantā akatakammā nāma. Tattha katakammā kammassa nipphannattā sattānaṁ galalohitaṁ gahetvā devatānaṁ baliṁ karonti, akatakammā ‘‘evaṁ no kammaṁ nipphajjissatī’’ti paṭhamataraṁ karonti. Idaṁ sandhāya te maṁ jīvitā voropeyyunti vuttaṁ. Vāḷā amanussāti kakkhaḷā duṭṭhā yakkhādayo amanussā.",
  "atk-s0403a7:20": "8. Dutiyaanāgatabhayasuttavaṇṇanā",
  "atk-s0403a7:21": "78. Aṭṭhame purā maṁ so dhammo āgacchatīti yāva so dhammo maṁ na upagacchati, tāva ahaṁ puretarameva vīriyaṁ ārabhāmīti attho. Khīrodakībhūtāti khīrodakaṁ viya bhūtā ekībhāvaṁ upagatā. Piyacakkhūhīti mettacakkhūhi.",
  "atk-s0403a7:22": "9. Tatiyaanāgatabhayasuttavaṇṇanā",
  "atk-s0403a7:23": "79. Navame dhammasandosā vinayasandosoti dhammasandosena vinayasandoso hoti. Kathaṁ pana dhammasmiṁ dussante vinayo dussati nāma? Samathavipassanādhammesu gabbhaṁ aggaṇhantesu pañcavidho vinayo na hoti , evaṁ dhamme dussante vinayo dussati. Dussīlassa pana saṁvaravinayo nāma na hoti, tasmiṁ asati samathavipassanā gabbhaṁ na gaṇhāti. Evaṁ vinayasandosenapi dhammasandoso veditabbo. Abhidhammakathanti sīlādiuttamadhammakathaṁ. Vedallakathanti vedapaṭisaṁyuttaṁ ñāṇamissakakathaṁ. Kaṇhadhammaṁ okkamamānāti randhagavesitāya upārambhapariyesanavasena kāḷakadhammaṁ okkamamānā. Apica duṭṭhacittena puggalaṁ ghaṭṭentāpi taṁ kaṇhadhammaṁ attano dahantāpi lābhasakkāratthaṁ kathentāpi kaṇhadhammaṁ okkamantiyeva.",
  "atk-s0403a7:24": "Gambhīrāti pāḷigambhīrā. Gambhīratthāti atthagambhīrā. Lokuttarāti lokuttaradhammadīpakā. Suññatāpaṭisaṁyuttāti khandhadhātuāyatanapaccayākārapaṭisaṁyuttā. Na aññā cittaṁ upaṭṭhapessantīti jānanatthāya cittaṁ na ṭhapessanti. Uggahetabbaṁ pariyāpuṇitabbanti uggahetabbe ca vaḷañjetabbe ca. Kavitāti silokādibandhanavasena kavīhi katā. Kāveyyāti tasseva vevacanaṁ. Bāhirakāti sāsanato bahiddhā ṭhitā. Sāvakabhāsitāti bāhirasāvakehi bhāsitā. Sesamettha heṭṭhā vuttanayattā suviññeyyattā ca uttānatthameva.",
  "atk-s0403a7:25": "10. Catutthaanāgatabhayasuttavaṇṇanā",
  "atk-s0403a7:26": "80. Dasame kalyāṇakāmāti sundarakāmā. Rasaggānīti uttamarasāni. Saṁsaṭṭhā viharissantīti pañcavidhena saṁsaggena saṁsaṭṭhā viharissanti. Sannidhikāraparibhoganti sannidhikatassa paribhogaṁ. Oḷārikampi nimittanti ettha pathaviṁ khaṇantopi khaṇāhīti āṇāpentopi pathaviyaṁ oḷārikaṁ nimittaṁ karoti nāma. Tiṇakaṭṭhasākhāpalāsaṁ chindantopi chindāti āṇāpentopi haritagge oḷārikaṁ nimittaṁ karoti nāma. Ājīvatthāya paṇṇanivāpaādīni gāhāpento phalāni ocinante vā ocināpentena vattabbameva natthi. Imesu catūsu suttesu satthārā sāsane vuddhiparihāni kathitāti.",
  "atk-s0403a7:27": "Yodhājīvavaggo tatiyo."
}