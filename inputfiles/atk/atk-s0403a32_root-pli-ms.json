{
  "atk-s0403a32:0": "7. Devatāvaggo",
  "atk-s0403a32:1": "1-3. Anāgāmiphalasuttādivaṇṇanā",
  "atk-s0403a32:2": "65-67. Sattamassa paṭhame assaddhiyanti assaddhabhāvaṁ. Duppaññatanti nippaññabhāvaṁ. Dutiye pamādanti sativippavāsaṁ. Tatiye ābhisamācārikanti uttamasamācārabhūtaṁ vattavasena paṇṇattisīlaṁ. Sekhadhammanti sekhapaṇṇattisīlaṁ. Sīlānīti cattāri mahāsīlāni.",
  "atk-s0403a32:3": "4. Saṅgaṇikārāmasuttavaṇṇanā",
  "atk-s0403a32:4": "68. Catutthe saṅgaṇikārāmoti gaṇasaṅgaṇikārāmo. Suttantikagaṇādīsu pana gaṇesu attano vā parisāsaṅkhāte gaṇe ramatīti gaṇārāmo. Paviveketi kāyaviveke. Cittassa nimittanti samādhivipassanācittassa nimittaṁ samādhivipassanākāraṁ. Sammādiṭṭhinti vipassanāsammādiṭṭhiṁ. Samādhinti maggasamādhiñceva phalasamādhiñca. Saṁyojanānīti dasa saṁyojanāni. Nibbānanti apaccayaparinibbānaṁ.",
  "atk-s0403a32:5": "5. Devatāsuttavaṇṇanā",
  "atk-s0403a32:6": "69. Pañcame sovacassatāti subbacabhāvo. Kalyāṇamittatāti sucimittatā. Satthugāravoti satthari gāravayutto. Esa nayo sabbattha.",
  "atk-s0403a32:7": "6. Samādhisuttavaṇṇanā",
  "atk-s0403a32:8": "70. Chaṭṭhe na santenāti paccanīkakilesehi avūpasantena. Na paṇītenāti na atappakena. Na paṭippassaddhiladdhenāti kilesappaṭippassaddhiyā aladdhena appattena. Na ekodibhāvādhigatenāti na ekaggabhāvaṁ upagatena.",
  "atk-s0403a32:9": "7. Sakkhibhabbasuttavaṇṇanā",
  "atk-s0403a32:10": "71. Sattame tatra tatrāti tasmiṁ tasmiṁ visese. Sakkhibhabbatanti paccakkhabhāvaṁ. Āyataneti kāraṇe. Hānabhāgiyādayo visuddhimagge (visuddhi. 1.39) saṁvaṇṇitā. Asakkaccakārīti na sukatakārī, na ādarakārī. Asappāyakārīti na sappāyakārī, na upakārabhūtadhammakārī.",
  "atk-s0403a32:11": "8. Balasuttavaṇṇanā",
  "atk-s0403a32:12": "72. Aṭṭhame balatanti balabhāvaṁ thāmabhāvaṁ. Asātaccakārīti na satatakārī. Sesaṁ heṭṭhā vuttanayameva.",
  "atk-s0403a32:13": "9-10. Tajjhānasuttadvayavaṇṇanā",
  "atk-s0403a32:14": "73-74. Navame na yathābhūtaṁ sammappaññāya sudiṭṭho hotīti vatthukāmakilesakāmesu ādīnavo na yathāsabhāvato jhānapaññāya sudiṭṭho hoti. Dasamaṁ uttānatthamevāti.",
  "atk-s0403a32:15": "Devatāvaggo sattamo."
}