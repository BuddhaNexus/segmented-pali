{
  "atk-s0404a16:0": "2. Nāthavaggo",
  "atk-s0404a16:1": "1. Senāsanasuttavaṇṇanā",
  "atk-s0404a16:2": "11. Dutiyassa paṭhame pañcaṅgasamannāgatoti pañcahi guṇaṅgehi samannāgato. Nātidūraṁ hoti nāccāsannanti yañhi atidūre hoti, piṇḍāya caritvā tattha gacchantassa kāyacittadarathā hoti, tato anuppannaṁ vā samādhiṁ uppādetuṁ uppannaṁ vā thiraṁ kātuṁ na sakkoti. Accāsannaṁ bahujanākiṇṇaṁ hoti. Cattālīsausabhamatte pana padese vasataṁ dūrāsannadosavimuttañca gamanāgamanasampannaṁ nāma hoti. Divāappākiṇṇanti divasabhāge mahājanena anākiṇṇaṁ.",
  "atk-s0404a16:3": "2. Pañcaṅgasuttavaṇṇanā",
  "atk-s0404a16:4": "12. Dutiye kevalīti kevalehi sakalehi guṇehi samannāgato. Vusitavāti vutthabrahmacariyavāso. Asekhenāti asekhadhammapariyāpannena lokuttarena. Sīlakkhandhenāti sīlarāsinā. Vimuttikkhandhenāti ettha ṭhapetvā sīlādayo tayo sesā phaladhammā vimutti nāma, vimuttiñāṇadassanaṁ paccavekkhaṇañāṇaṁ, taṁ lokiyameva.",
  "atk-s0404a16:5": "3-4. Saṁyojanasuttādivaṇṇanā",
  "atk-s0404a16:6": "13-14. Tatiye orambhāgiyānīti heṭṭhābhāgiyāni. Uddhambhāgiyānīti uparibhāgiyāni. Imasmiṁ sutte vaṭṭameva kathitaṁ. Catutthe khilavinibandhā pañcakanipāte vitthāritāyeva. Ārohapariṇāhenāti dīghaputhulantena.",
  "atk-s0404a16:7": "5. Appamādasuttavaṇṇanā",
  "atk-s0404a16:8": "15. Pañcame evameva khoti yathā sabbasattānaṁ sammāsambuddho aggo, evaṁ sabbesaṁ kusaladhammānaṁ kārāpakaappamādo aggoti daṭṭhabbo. Nanu cesa lokiyova, kusaladhammā pana lokuttarāpi. Ayañca kāmāvacarova, kusaladhammā pana catubhūmakā. Kathamesa tesaṁ aggoti? Paṭilābhakattena. Appamādena hi te paṭilabhanti, tasmā so tesaṁ aggo. Teneva vuttaṁ – sabbe te appamādamūlakāti.",
  "atk-s0404a16:9": "Jaṅgalānanti pathavitalacārīnaṁ. Pāṇānanti sapādakapāṇānaṁ. Padajātānīti padāni. Samodhānaṁ gacchantīti odhānaṁ pakkhepaṁ gacchanti. Aggamakkhāyatīti seṭṭhamakkhāyati. Yadidaṁmahantattenāti mahantabhāvena aggamakkhāyati, na guṇaggenāti attho. Vassikanti sumanapupphaṁ. Idaṁ kira suttaṁ sutvā bhātiyamahārājā vīmaṁsitukāmatāya ekasmiṁ gabbhe catujātigandhehi paribhaṇḍaṁ katvā sugandhapupphāni āharāpetvā ekassa samuggassa majjhe sumanapupphamuṭṭhiṁ ṭhapetvā sesāni tassa samantato muṭṭhiṁ katvā ṭhapetvā dvāraṁ pidhāya bahi nikkhanto. Athassa muhuttaṁ bahi vītināmetvā dvāraṁ vivaritvā pavisantassa sabbapaṭhamaṁ sumanapupphagandho ghānaṁ pahari. So mahātalasmiṁyeva mahācetiyābhimukho nipajjitvā ‘‘vassikaṁ tesaṁ agganti kathentena sukathitaṁ sammāsambuddhenā’’ti cetiyaṁ vandi. Khuddarājānoti khuddakarājāno. Kūṭarājānotipi pāṭho.",
  "atk-s0404a16:10": "6. Āhuneyyasuttavaṇṇanā",
  "atk-s0404a16:11": "16. Chaṭṭhe gotrabhūti sikhāpattavipassanābhūtena nibbānārammaṇena gotrabhuñāṇena samannāgato.",
  "atk-s0404a16:12": "7. Paṭhamanāthasuttavaṇṇanā",
  "atk-s0404a16:13": "17. Sattame sanāthāti sañātakā bahuñātivaggā hutvā viharatha. Nāthaṁ karontīti nāthakaraṇā, attano sanāthabhāvakarā patiṭṭhākarāti attho. Kalyāṇamittotiādīsu sīlādiguṇasampannā kalyāṇā mittā assāti kalyāṇamitto. Tevassa ṭhānanisajjādīsu saha ayanato sahāyāti kalyāṇasahāyo. Cittena ceva kāyena ca kalyāṇamittesuyeva sampavaṅko oṇatoti kalyāṇasampavaṅko. Suvacohotīti sukhena vattabbo hoti, sukhena anusāsitabbo. Khamoti gāḷhena pharusena kakkhaḷena vutto khamati na kuppati. Padakkhiṇaggāhī anusāsaninti yathā ekacco ovadiyamāno vāmato gaṇhāti, paṭippharati vā, assuṇanto vā gacchati, evaṁ akatvā ‘‘ovadatha , bhante, anusāsatha, tumhesu anovadantesu ko añño ovadissatī’’ti padakkhiṇaṁ gaṇhāti.",
  "atk-s0404a16:14": "Uccāvacānīti uccanīcāni. Kiṁkaraṇīyānīti ‘‘kiṁ karomī’’ti evaṁ vatvā kattabbakammāni. Tattha uccakammaṁ nāma cīvarassa karaṇaṁ rajanaṁ, cetiye sudhākammaṁ, uposathāgāracetiyagharabodhigharesu kattabbakammanti evamādi. Avacakammaṁ nāma pādadhovanamakkhanādikhuddakakammaṁ. Tatrūpāyāyāti tatrupagamaniyāya. Alaṁ kātunti kātuṁ samattho hoti. Alaṁ saṁvidhātunti vicāretuṁ samattho hoti.",
  "atk-s0404a16:15": "Dhamme assa kāmo sinehoti dhammakāmo, tepiṭakaṁ buddhavacanaṁ piyāyatīti attho. Piyasamudāhāroti parasmiṁ kathente sakkaccaṁ suṇāti, sayañca paresaṁ desetukāmo hotīti attho . Abhidhamme abhivinayeti ettha dhammo abhidhammo, vinayo abhivinayoti catukkaṁ veditabbaṁ. Tattha dhammoti suttantapiṭakaṁ. Abhidhammoti satta pakaraṇāni. Vinayoti ubhatovibhaṅgo. Abhivinayoti khandhakaparivārā. Atha vā suttantapiṭakampi abhidhammapiṭakampi dhammo eva, maggaphalāni abhidhammo. Sakalavinayapiṭakaṁ vinayo, kilesavūpasamakaraṇaṁ abhivinayo. Iti sabbasmimpi ettha dhamme ca abhidhamme ca vinaye ca abhivinaye ca uḷārapāmojjo hotīti attho. Kusalesu dhammesūti kāraṇatthe bhummaṁ, cātubhūmakakusaladhammakāraṇā tesaṁ adhigamatthāya anikkhittadhuro hotīti attho.",
  "atk-s0404a16:16": "8. Dutiyanāthasuttavaṇṇanā",
  "atk-s0404a16:17": "18. Aṭṭhame therānukampitassāti therehi ovādānusāsanidānasamussāhitāya hitapharaṇāya anukampitassa.",
  "atk-s0404a16:18": "9. Paṭhamaariyāvāsasuttavaṇṇanā",
  "atk-s0404a16:19": "19. Navame ariyavāsāti ariyānaṁ āvāso, te āvasiṁsu āvasanti āvasissantīti ariyāvāsā. Yadariyāti ye vāse ariyā.",
  "atk-s0404a16:20": "10. Dutiyaariyāvāsasuttavaṇṇanā",
  "atk-s0404a16:21": "20. Dasamaṁ yasmā kururaṭṭhavāsino bhikkhū gambhīrapaññākārakā yuttappayuttā, tasmā yathā tesaṁ dīghanikāyādīsu mahānidānādīni kathitāni, evamidampi gambhīraṁ sukhumaṁ tilakkhaṇāhataṁ suttaṁ tattheva avoca. Tattha pañcaṅgavippahīnoti pañcahi aṅgehi vippayutto hutvā khīṇāsavo avasi vasati vasissati. Tasmā ayaṁ pañcaṅgavippahīnatā ariyāvāsoti vutto. Esa nayo sabbattha. Evaṁ kho, bhikkhave, bhikkhu chaḷaṅgasamannāgato hotīti chaḷaṅgupekkhāya samannāgato hoti. Chaḷaṅgupekkhā dhammā nāma keti? Ñāṇādayo. ‘‘Ñāṇa’’nti vutte kiriyato cattāri ñāṇasampayuttacittāni labbhanti, ‘‘satatavihāro’’ti vutte aṭṭha mahācittāni, ‘‘rajjanadussanaṁ natthī’’ti vutte dasa cittāni labbhanti. Somanassaṁ āsevanavasena labbhati. Satārakkhena cetasāti khīṇāsavassa hi tīsu dvāresu sabbakāle sati ārakkhakiccaṁ sādheti. Tenevassa carato ca tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitaṁ hotīti vuccati.",
  "atk-s0404a16:22": "Puthusamaṇabrāhmaṇānanti bahūnaṁ samaṇabrāhmaṇānaṁ. Ettha samaṇāti pabbajjūpagatā, brāhmaṇāti bhovādino. Puthupaccekasaccānīti bahūni pāṭekkasaccāni. ‘‘Idameva dassanaṁ saccaṁ, idameva sacca’’nti evaṁ pāṭiyekkaṁ gahitāni bahūni saccānīti attho. Nuṇṇānīti nīhaṭāni. Panuṇṇānīti suṭṭhu nīhaṭāni. Cattānīti vissaṭṭhāni. Vantānīti vamitāni. Muttānīti chinnabandhanāni katāni. Pahīnānīti pajahitāni. Paṭinissaṭṭhānīti yathā na puna cittaṁ ārohanti, evaṁ paṭinissajjitāni. Sabbāneva tāni gahitaggahaṇassa vissaṭṭhabhāvavevacanāni.",
  "atk-s0404a16:23": "Samavayasaṭṭhesanoti ettha avayāti anūnā, saṭṭhāti vissaṭṭhā. Sammā avayā saṭṭhā esanā assāti samavayasaṭṭhesano, suṭṭhuvissaṭṭhasabbaesanoti attho. Rāgā cittaṁ vimuttantiādīhi maggassa kiccanipphatti kathitā. Rāgo me pahīnotiādīhi paccavekkhaṇaphalaṁ kathitaṁ. Sesaṁ sabbattha uttānatthamevāti.",
  "atk-s0404a16:24": "Nāthavaggo dutiyo."
}