{
  "atk-s0301a4:0": "4. Mārasaṁyuttaṁ",
  "atk-s0301a4:1": "1. Paṭhamavaggo",
  "atk-s0301a4:2": "1. Tapokammasuttavaṇṇanā",
  "atk-s0301a4:3": "137. Mārasaṁyuttassa paṭhame uruvelāyaṁ viharatīti paṭividdhasabbaññutaññāṇo uruvelagāmaṁ upanissāya viharati. Paṭhamābhisambuddhoti abhisambuddho hutvā paṭhamaṁ antosattāhasmiṁyeva. Dukkarakārikāyāti chabbassāni katāya dukkarakārikāya. Māro pāpimāti attano visayaṁ atikkamituṁ paṭipanne satte māretīti māro. Pāpe niyojeti, sayaṁ vā pāpe niyuttoti pāpimā. Aññānipissa kaṇho, adhipati, vasavattī, antako, namuci, pamattabandhūtiādīni bahūni nāmāni, idha pana nāmadvayameva gahitaṁ. Upasaṅkamīti – ‘‘ayaṁ samaṇo gotamo ‘muttosmī’ti maññati, amuttabhāvamassa kathessāmī’’ti cintetvā upasaṅkami.",
  "atk-s0301a4:4": "Tapokammā apakkammāti tapokammato apakkamitvā. Aparaddhoti ‘‘dūre tvaṁ suddhimaggā’’ti vadati. Amaraṁ tapanti amaratapaṁ amarabhāvatthāya kataṁ lūkhatapaṁ, attakilamathānuyogo. Sabbānatthāvahaṁ hotīti, ‘‘sabbaṁ tapaṁ mayhaṁ atthāvahaṁ na bhavatī’’ti ñatvā. Phiyārittaṁva dhammanīti araññe thale phiyārittaṁ viya. Idaṁ vuttaṁ hoti – yathā araññe thale nāvaṁ ṭhapetvā bhaṇḍassa pūretvā mahājanā abhirūhitvā phiyārittaṁ gahetvā saṁkaḍḍheyyuṁ ceva uppīleyyuṁ ca, so mahājanassa vāyāmo ekaṅguladvaṅgulamattampi nāvāya gamanaṁ asādhento niratthako bhaveyya na anatthāvaho, evameva ahaṁ ‘sabbaṁ amaraṁ tapaṁ anatthāvahaṁ hotī’ti ñatvā vissajjesinti.",
  "atk-s0301a4:5": "Idāni taṁ amaraṁ tapaṁ pahāya yena maggena buddho jāto, taṁ dassento sīlantiādimāha . Tattha sīlanti vacanena sammāvācākammantājīvā gahitā, samādhinā sammāvāyāmasatisamādhayo, paññāya sammādiṭṭhisaṅkappā. Maggaṁ bodhāya bhāvayanti imaṁ aṭṭhaṅgikameva ariyamaggaṁ bodhatthāya bhāvayanto. Ettha ca bodhāyāti maggatthāya. Yathā hi yāgutthāya yāgumeva pacanti, pūvatthāya pūvameva pacanti, na aññaṁ kiñci karonti, evaṁ maggameva maggatthāya bhāveti. Tenāha ‘‘maggaṁ bodhāya bhāvaya’’nti. Paramaṁ suddhinti arahattaṁ. Nihatoti tvaṁ mayā nihato parājito. Paṭhamaṁ.",
  "atk-s0301a4:6": "2. Hatthirājavaṇṇasuttavaṇṇanā",
  "atk-s0301a4:7": "138. Dutiye rattandhakāratimisāyanti rattiṁ andhabhāvakārake mahātame caturaṅge tamasi. Abbhokāse nisinno hotīti gandhakuṭito nikkhamitvā caṅkamanakoṭiyaṁ pāsāṇaphalake mahācīvaraṁ sīse ṭhapetvā padhānaṁ pariggaṇhamāno nisinno hoti.",
  "atk-s0301a4:8": "Nanu ca tathāgatassa abhāvito vā maggo, appahīnā vā kilesā, appaṭividdhaṁ vā akuppaṁ, asacchikato vā nirodho natthi, kasmā evamakāsīti? Anāgate kulaputtānaṁ aṅkusatthaṁ. ‘‘Anāgate hi kulaputtā mayā gatamaggaṁ āvajjitvā abbhokāsavāsaṁ vasitabbaṁ maññamānā padhānakammaṁ karissantī’’ti sampassamāno satthā evamakāsi. Mahāti mahanto. Ariṭṭhakoti kāḷako. Maṇīti pāsāṇo. Evamassa sīsaṁ hotīti evarūpaṁ tassa kāḷavaṇṇaṁ kūṭāgārappamāṇaṁ mahāpāsāṇasadisaṁ sīsaṁ hoti.",
  "atk-s0301a4:9": "Subhāsubhanti dīghamaddhānaṁ saṁsaranto sundarāsundaraṁ vaṇṇaṁ katvā āgatosīti vadati. Atha vā saṁsaranti saṁsaranto āgacchanto. Dīghamaddhānanti vasavattiṭṭhānato yāva uruvelāya dīghamaggaṁ, pure bodhāya vā chabbassāni dukkarakārikasamayasaṅkhātaṁ dīghakālaṁ. Vaṇṇaṁ katvā subhāsubhanti sundarañca asundarañca nānappakāraṁ vaṇṇaṁ katvā anekavāraṁ mama santikaṁ āgatosīti attho. So kira vaṇṇo nāma natthi, yena vaṇṇena māro vibhiṁsakatthāya bhagavato santikaṁ na āgatapubbo. Tena taṁ bhagavā evamāha. Alaṁ te tenāti alaṁ tuyhaṁ etena māravibhiṁsākāradassanabyāpārena. Dutiyaṁ.",
  "atk-s0301a4:10": "3. Subhasuttavaṇṇanā",
  "atk-s0301a4:11": "139. Tatiye susaṁvutāti supihitā. Na te māravasānugāti, māra, te tuyhaṁ vasānugā na honti. Na te mārassa baddhagūti te tuyhaṁ mārassa baddhacarā sissā antevāsikā na honti. Tatiyaṁ.",
  "atk-s0301a4:12": "4. Paṭhamamārapāsasuttavaṇṇanā",
  "atk-s0301a4:13": "140. Catutthe yoniso manasikārāti upāyamanasikārena. Yoniso sammappadhānāti upāyavīriyena kāraṇavīriyena. Vimuttīti arahattaphalavimutti. Ajjhabhāsīti ‘‘ayaṁ attanā vīriyaṁ katvā arahattaṁ patvāpi na tussati, idāni aññesampi ‘pāpuṇāthā’ti ussāhaṁ karoti, paṭibāhessāmi na’’nti cintetvā abhāsi.",
  "atk-s0301a4:14": "Mārapāsenāti kilesapāsena. Ye dibbā ye ca mānusāti ye dibbā kāmaguṇasaṅkhātā mānusā kāmaguṇasaṅkhātā ca mārapāsā nāma atthi, sabbehi tehi tvaṁ baddhoti vadati. Mārabandhanabaddhoti mārabandhanena baddho, mārabandhane vā baddho. Na me samaṇa mokkhasīti samaṇa tvaṁ mama visayato na muccissasi. Catutthaṁ.",
  "atk-s0301a4:15": "5. Dutiyamārapāsasuttavaṇṇanā",
  "atk-s0301a4:16": "141. Pañcame muttāhanti mutto ahaṁ. Purimaṁ suttaṁ antovasse vuttaṁ, idaṁ pana pavāretvā vuṭṭhavassakāle. Cārikanti anupubbagamanacārikaṁ. (Pavāretvā) divase divase yojanaparamaṁ gacchantā carathāti vadati. Mā ekena dveti ekamaggena dve janā mā agamittha. Evañhi gatesu ekasmiṁ dhammaṁ desente, ekena tuṇhībhūtena ṭhātabbaṁ hoti. Tasmā evamāha.",
  "atk-s0301a4:17": "Ādikalyāṇanti ādimhi kalyāṇaṁ sundaraṁ bhaddakaṁ. Tathā majjhapariyosānesu. Ādimajjhapariyosānañca nāmetaṁ sāsanassa ca desanāya ca vasena duvidhaṁ. Tattha sāsanassa sīlaṁ ādi, samathavipassanāmaggā majjhaṁ, phalanibbānāni pariyosānaṁ. Sīlasamādhayo vā ādi , vipassanāmaggā majjhaṁ, phalanibbānāni pariyosānaṁ. Sīlasamādhivipassanā vā ādi, maggo majjhaṁ, phalanibbānāni pariyosānaṁ. Desanāya pana catuppadikāya gāthāya tāva paṭhamapādo ādi, dutiyatatiyā majjhaṁ, catuttho pariyosānaṁ. Pañcapadachappadānaṁ paṭhamapādo ādi, avasānapādo pariyosānaṁ, avasesā majjhaṁ. Ekānusandhikasuttassa nidānaṁ ādi, ‘‘idamavocā’’ti pariyosānaṁ, sesaṁ majjhaṁ. Anekānusandhikassa majjhe bahūpi anusandhi majjhameva, nidānaṁ ādi, ‘‘idamavocā’’ti pariyosānaṁ.",
  "atk-s0301a4:18": "Sātthanti sātthakaṁ katvā desetha. Sabyañjananti byañjanehi ceva padehi ca paripūraṁ katvā desetha. Kevalaparipuṇṇanti sakalaparipuṇṇaṁ. Parisuddhanti nirupakkilesaṁ. Brahmacariyanti sikkhattayasaṅgahaṁ sāsanabrahmacariyaṁ. Pakāsethāti āvikarotha.",
  "atk-s0301a4:19": "Apparajakkhajātikāti paññācakkhumhi appakilesarajasabhāvā, dukūlasāṇiyā paṭicchannā viya catuppadikagāthāpariyosāne arahattaṁ pattuṁ samatthā santīti attho. Assavanatāti assavanatāya. Parihāyantīti alābhaparihāniyā dhammato parihāyanti. Senānigamoti paṭhamakappikānaṁ senāya niviṭṭhokāse patiṭṭhitagāmo, sujātāya vā pitu senānī nāma nigamo. Tenupasaṅkamissāmīti nāhaṁ tumhe uyyojetvā pariveṇādīni kāretvā upaṭṭhākādīhi paricariyamāno viharissāmi, tiṇṇaṁ pana jaṭilānaṁ aḍḍhuḍḍhāni pāṭihāriyasahassāni dassetvā dhammameva desetuṁ upasaṅkamissāmīti. Tenupasaṅkamīti, ‘‘ayaṁ samaṇo gotamo mahāyuddhaṁ vicārento viya, ‘mā ekena dve agamittha, dhammaṁ desethā’ti saṭṭhi jane uyyojeti, imasmiṁ pana ekasmimpi dhammaṁ desente mayhaṁ cittassādaṁ natthi, evaṁ bahūsu desentesu kuto bhavissati, paṭibāhāmi na’’nti cintetvā upasaṅkami. Pañcamaṁ.",
  "atk-s0301a4:20": "6. Sappasuttavaṇṇanā",
  "atk-s0301a4:21": "142. Chaṭṭhe soṇḍikākilañjanti surākārakānaṁ piṭṭhapattharaṇakakilañjaṁ. Kosalikā kaṁsapātīti kosalarañño rathacakkappamāṇā paribhogapāti . Gaḷagaḷāyanteti gajjante. Kammāragaggariyāti kammāruddhanapaṇāḷiyā. Dhamamānāyāti bhastavātena pūriyamānāya. Iti viditvāti – ‘‘samaṇo gotamo padhānamanuyutto sukhena nisinno, ghaṭṭayissāmi na’’nti vuttappakāraṁ attabhāvaṁ māpetvā niyāmabhūmiyaṁ ito cito ca sañcarantaṁ vijjulatālokena disvā, ‘‘ko nu kho eso satto’’ti? Āvajjento, ‘‘māro aya’’nti evaṁ viditvā.",
  "atk-s0301a4:22": "Suññagehānīti suññāgārāni. Seyyāti seyyatthāya. Ṭhassāmi caṅkamissāmi nisīdissāmi nipajjissāmīti etadatthāya yo suññāgārāni sevatīti attho. So muni attasaññatoti so buddhamuni hatthapādakukkuccābhāvena saṁyatattabhāvo. Vossajja careyya tattha soti so tasmiṁ attabhāve ālayaṁ nikantiṁ vossajjitvā pahāya careyya. Patirūpaṁ hi tathāvidhassa tanti tādisassa taṁsaṇṭhitassa buddhamunino taṁ attabhāve nikantiṁ vossajjitvā caraṇaṁ nāma patirūpaṁ yuttaṁ anucchavikaṁ.",
  "atk-s0301a4:23": "Carakāti sīhabyagghādikā sañcaraṇasattā. Bheravāti saviññāṇakaaviññāṇakabheravā. Tattha saviññāṇakā sīhabyagghādayo, aviññāṇakā rattibhāge khāṇuvammikādayo. Tepi hi tasmiṁ kāle yakkhā viya upaṭṭhahanti, rajjuvalliyādīni sabbāni sappā viya upaṭṭhahanti. Tatthāti tesu bheravesu suññāgāragato buddhamuni lomacalanamattakampi na karoti.",
  "atk-s0301a4:24": "Idāni aṭṭhānaparikappaṁ dassento nabhaṁ phaleyyātiādimāha. Tattha phaleyyāti kākapadaṁ viya hīrahīraso phaleyya. Caleyyāti pokkharapatte vātāhato udakabindu viya caleyya. Sallampi ce urasi pakappayeyyunti tikhiṇasattisallaṁ cepi urasmiṁ cāreyeyyuṁ. Upadhīsūti khandhūpadhīsu. Tāṇaṁ na karontīti tikhiṇe salle urasmiṁ cāriyamāne bhayena gumbantarakandarādīni pavisantā tāṇaṁ karonti nāma. Buddhā pana samucchinnasabbabhayā evarūpaṁ tāṇaṁ nāma na karonti. Chaṭṭhaṁ.",
  "atk-s0301a4:25": "7. Supatisuttavaṇṇanā",
  "atk-s0301a4:26": "143. Sattame pāde pakkhāletvāti utugāhāpanatthaṁ dhovitvā. Buddhānaṁ pana sarīre rajojallaṁ na upalimpati, udakampi pokkharapatte pakkhittaṁ viya vivaṭṭitvā gacchati. Apica kho dhotapādake gehe pāde dhovitvā pavisanaṁ pabbajitānaṁ vattaṁ. Tattha buddhānaṁ vattabhedo nāma natthi, vattasīse pana ṭhatvā dhovanti. Sace hi tathāgato neva nhāyeyya, na pāde dhoveyya, ‘‘nāyaṁ manusso’’ti vadeyyuṁ. Tasmā manussakiriyaṁ amuñcanto dhovati. Sato sampajānoti soppapariggāhakena satisampajaññena samannāgato. Upasaṅkamīti samaṇo gotamo sabbarattiṁ abbhokāse caṅkamitvā gandhakuṭiṁ pavisitvā niddāyati, ativiya sukhasayito bhavissati, ghaṭṭayissāmi nanti cintetvā upasaṅkami.",
  "atk-s0301a4:27": "Kiṁ soppasīti kiṁ supasi, kiṁ soppaṁ nāmidaṁ tavāti vadati. Kiṁ nu soppasīti kasmā nu supasi? Dubbhago viyāti mato viya, visaññī viya ca. Suññamagāranti suññaṁ me gharaṁ laddhanti soppasīti vadati. Sūriye uggateti sūriyamhi uṭṭhite. Idāni hi aññe bhikkhū sammajjanti , pānīyaṁ upaṭṭhapenti, bhikkhācāragamanasajjā bhavanti, tvaṁ kasmā soppasiyeva.",
  "atk-s0301a4:28": "Jālinīti tayo bhave ajjhottharitvā ṭhitena ‘‘ajjhattikassupādāya aṭṭhārasataṇhāvicaritānī’’tiādinā (vibha. 842) tena tena attano koṭṭhāsabhūtena jālena jālinī. Visattikāti rūpādīsu tattha tattha visattatāya visamūlatāya visaparibhogatāya ca visattikā. Kuhiñci netaveti katthaci netuṁ. Sabbūpadhi parikkhayāti sabbesaṁ khandhakilesābhisaṅkhārakāmaguṇabhedānaṁ upadhīnaṁ parikkhayā. Kiṁ tavettha, mārāti, māra, tuyhaṁ kiṁ ettha? Kasmā tvaṁ uṇhayāguyaṁ nilīyituṁ asakkontī khuddakamakkhikā viya antanteneva ujjhāyanto āhiṇḍasīti. Sattamaṁ.",
  "atk-s0301a4:29": "8. Nandatisuttavaṇṇanā",
  "atk-s0301a4:30": "144. Aṭṭhamaṁ devatāsaṁyutte vuttatthameva. Aṭṭhamaṁ.",
  "atk-s0301a4:31": "9. Paṭhamaāyusuttavaṇṇanā",
  "atk-s0301a4:32": "145. Navame appaṁ vā bhiyyoti bhiyyo jīvanto aparaṁ vassasataṁ jīvituṁ na sakkoti, paṇṇāsaṁ vā saṭṭhi vā vassāni jīvati. Ajjhabhāsīti samaṇo gotamo ‘‘manussānaṁ appamāyū’’ti katheti, dīghabhāvamassa kathessāmīti paccanīkasātatāya abhibhavitvā abhāsi.",
  "atk-s0301a4:33": "Nanaṁ hīḷeti taṁ āyuṁ ‘‘appakamida’’nti na hīḷeyya. Khīramatto vāti yathā daharo kumāro uttānaseyyako khīraṁ pivitvā dukūlacumbaṭake nipanno asaññī viya niddāyati, kassaci āyuṁ appaṁ vā dīghaṁ vāti na cinteti, evaṁ sappuriso. Careyyādittasīso vāti āyuṁ parittanti ñatvā pajjalitasīso viya careyya. Navamaṁ.",
  "atk-s0301a4:34": "10. Dutiyaāyusuttavaṇṇanā",
  "atk-s0301a4:35": "146. Dasame nemīva rathakubbaranti yathā divasaṁ gacchantassa rathassa cakkanemi kubbaraṁ anupariyāyati na vijahati, evaṁ āyu anupariyāyatīti. Dasamaṁ.",
  "atk-s0301a4:36": "Paṭhamo vaggo.",
  "atk-s0301a4:37": "2. Dutiyavaggo",
  "atk-s0301a4:38": "1. Pāsāṇasuttavaṇṇanā",
  "atk-s0301a4:39": "147. Dutiyavaggassa paṭhame nisinnoti pubbe vuttanayeneva padhānaṁ pariggaṇhanto nisinno. Māropissa sukhanisinnabhāvaṁ ñatvā ghaṭṭayissāmīti upasaṅkamanto. Padālesīti pabbatapiṭṭhe ṭhatvā pavijjhi. Pāsāṇā nirantarā aññamaññaṁ abhihanantā patanti. Kevalanti sakalaṁ. Sabbanti tasseva vevacanaṁ. Paṭhamaṁ.",
  "atk-s0301a4:40": "2. Kinnusīhasuttavaṇṇanā",
  "atk-s0301a4:41": "148. Dutiye vicakkhukammāyāti parisāya paññācakkhuṁ vināsetukamyatāya. Buddhānaṁ panesa paññācakkhuṁ vināsetuṁ na sakkoti, parisāya bheravārammaṇaṁ sāvento vā dassento vā sakkoti. Vijitāvī nu maññasīti kiṁ nu tvaṁ ‘‘vijitavijayo aha’’nti maññasi? Mā evaṁ maññi, natthi te jayo. Parisāsūti, aṭṭhasu parisāsu. Balappattāti dasabalappattā. Dutiyaṁ.",
  "atk-s0301a4:42": "3. Sakalikasuttavaṇṇanā",
  "atk-s0301a4:43": "149. Tatiye mandiyā nūti mandabhāvena momūhabhāvena. Udāhu kāveyyamattoti udāhu yathā kavi kabbaṁ cintento tena kabbakaraṇena matto sayati, evaṁ sayasi. Sampacurāti bahavo. Kimidaṁ soppase vāti kasmā idaṁ soppaṁ soppasiyeva? Atthaṁ sameccāti atthaṁ samāgantvā pāpuṇitvā. Mayhaṁ hi asaṅgaho nāma saṅgahavipanno vā attho natthi. Sallanti tikhiṇaṁ sattisallaṁ. Jaggaṁ na saṅketi yathā ekacco sīhapathādīsu jagganto saṅkati, tathā ahaṁ jaggantopi na saṅkāmi. Napi bhemi sottunti yathā ekacco sīhapathādīsuyeva supituṁ bhāyati, evaṁ ahaṁ supitumpi na bhāyāmi. Nānutapanti māmanti yathā ācariyassa vā antevāsikassa vā aphāsuke jāte uddesaparipucchāya ṭhitattā antevāsiṁ rattindivā atikkamantā anutapanti, evaṁ maṁ nānutapanti. Na hi mayhaṁ kiñci apariniṭṭhitakammaṁ nāma atthi. Tenevāha hāniṁ na passāmi kuhiñci loketi. Tatiyaṁ.",
  "atk-s0301a4:44": "4. Patirūpasuttavaṇṇanā",
  "atk-s0301a4:45": "150. Catutthe anurodhavirodhesūti rāgapaṭighesu. Mā sajjittho tadācaranti evaṁ dhammakathaṁ ācaranto mā laggi. Dhammakathaṁ kathentassa hi ekacce sādhukāraṁ dadanti, tesu rāgo uppajjati. Ekacce asakkaccaṁ suṇanti, tesu paṭigho uppajjati. Iti dhammakathiko anurodhavirodhesu sajjati nāma. Tvaṁ evaṁ mā sajjitthoti vadati. Yadaññamanusāsatīti yaṁ aññaṁ anusāsati, taṁ. Sambuddho hitānukampī hitena anupakampati. Yasmā ca hitānukampī , tasmā anurodhavirodhehi vippamutto tathāgatoti. Catutthaṁ.",
  "atk-s0301a4:46": "5. Mānasasuttavaṇṇanā",
  "atk-s0301a4:47": "151. Pañcame ākāse carantepi bandhatīti antalikkhacaro. Pāsoti rāgapāso. Mānasoti manasampayutto. Pañcamaṁ.",
  "atk-s0301a4:48": "6. Pattasuttavaṇṇanā",
  "atk-s0301a4:49": "152. Chaṭṭhe pañcannaṁ upādānakkhandhānaṁ upādāyāti pañca upādānakkhandhe ādiyitvā, sabhāvasāmaññalakkhaṇavasena nānappakārato vibhajitvā dassento. Sandassetīti khandhānaṁ sabhāvalakkhaṇādīni dasseti. Samādapetīti gaṇhāpeti. Samuttejetīti samādānamhi ussāhaṁ janeti. Sampahaṁsetīti paṭividdhaguṇena vodāpeti jotāpeti. Aṭṭhiṁ katvāti atthikaṁ katvā, ‘‘ayaṁ no adhigantabbo attho’’ti evaṁ sallakkhetvā tāya desanāya atthikā hutvā. Manasi katvāti citte ṭhapetvā. Sabbacetaso samannāharitvāti sabbena tena kammakārakacittena samannāharitvā. Ohitasotāti ṭhapitāsotā. Abbhokāse nikkhittāti otāpanatthāya ṭhapitā.",
  "atk-s0301a4:50": "Rūpaṁ vedayitaṁ saññānti, ete rūpādayo tayo khandhā. Yañca saṅkhatanti iminā saṅkhārakkhandho gahito. Evaṁ tattha virajjatīti ‘‘eso ahaṁ na homi, etaṁ mayhaṁ na hotī’’ti passanto evaṁ tesu khandhesu virajjati. Khemattanti khemībhūtaṁ attabhāvaṁ. Iminā phalakkhaṇaṁ dasseti. Anvesanti bhavayonigatiṭhitisattāvāsasaṅkhātesu sabbaṭṭhānesu pariyesamānā. Nājjhagāti na passīti. Chaṭṭhaṁ.",
  "atk-s0301a4:51": "7. Chaphassāyatanasuttavaṇṇanā",
  "atk-s0301a4:52": "153. Sattame phassāyatanānanti sañjātisamosaraṇaṭṭhena chadvārikassa phassassa āyatanānaṁ. Bhayabheravaṁ saddanti meghadundubhiasanipātasaddasadisaṁ bhayajanakaṁ saddaṁ. Pathavī maññe undrīyatīti ayaṁ mahāpathavī paṭapaṭasaddaṁ kurumānā viya ahosi. Ettha loko vimucchitoti etesu chasu ārammaṇesu loko adhimucchito. Māradheyyanti mārassa ṭhānabhūtaṁ tebhūmakavaṭṭaṁ. Sattamaṁ.",
  "atk-s0301a4:53": "8. Piṇḍasuttavaṇṇanā",
  "atk-s0301a4:54": "154. Aṭṭhame pāhunakāni bhavantīti tathārūpe nakkhatte tattha tattha pesetabbāni pāhunakāni bhavanti, āgantukapaṇṇākāradānāni vā. Sayaṁcaraṇadivase samavayajātigottā kumārakā tato tato sannipatanti. Kumārikāyopi attano attano vibhavānurūpena alaṅkatā tahaṁ tahaṁ vicaranti. Tatra kumārikāyopi yathārucikānaṁ kumārakānaṁ paṇṇākāraṁ pesenti, kumārakāpi kumārikānaṁ aññasmiṁ asati antamaso mālāguḷenapi parikkhipanti. Anvāviṭṭhāti anu āviṭṭhā. Taṁdivasaṁ kira pañcasatā kumārikāyo uyyānakīḷaṁ gacchantiyo paṭipathe satthāraṁ disvā chaṇapūvaṁ dadeyyuṁ. Satthā tāsaṁ dānānumodanatthaṁ pakiṇṇakadhammadesanaṁ deseyya, desanāpariyosāne sabbāpi sotāpattiphale patiṭṭhaheyyuṁ. Māro tāsaṁ sampattiyā antarāyaṁ karissāmīti anvāvisi. Pāḷiyaṁ pana mā samaṇo gotamo piṇḍamalatthāti ettakaṁyeva vuttanti.",
  "atk-s0301a4:55": "Kiṁ pana satthā mārāvaṭṭanaṁ ajānitvā paviṭṭhoti? Āma ajānitvā. Kasmā? Anāvajjanatāya. Buddhānañhi – ‘‘asukaṭṭhāne bhattaṁ labhissāma, na labhissāmā’’ti āvajjanaṁ na ananucchavikaṁ. Paviṭṭho pana manussānaṁ upacārabhedaṁ disvā, ‘‘kiṁ ida’’nti? Āvajjento ñatvā, ‘‘āmisatthaṁ mārāvaṭṭanaṁ bhindituṁ ananucchavika’’nti abhinditvāva nikkhanto.",
  "atk-s0301a4:56": "Upasaṅkamīti amittavijayena viya tuṭṭho sakalagāme kaṭacchumattampi bhattaṁ alabhitvā gāmato nikkhamantaṁ bhagavantaṁ gāmiyamanussavesena upasaṅkami. Tathāhaṁ karissāmīti idaṁ so musā bhāsati. Evaṁ kirassa ahosi – ‘‘mayā evaṁ vutte puna pavisissati, atha naṁ gāmadārakā ‘sakalagāme caritvā kaṭacchubhikkhampi alabhitvā gāmato nikkhamma puna paviṭṭhosī’tiādīni vatvā uppaṇḍessantī’’ti. Bhagavā pana – ‘‘sacāyaṁ maṁ evaṁ viheṭhessati muddhamasseva sattadhā phalissatī’’ti tasmiṁ anukampāya apavisitvā gāthādvayamāha.",
  "atk-s0301a4:57": "Tattha pasavīti janesi nipphādesi. Āsajjāti āsādetvā ghaṭṭetvā. Na me pāpaṁ vipaccatīti mama pāpaṁ na paccati. Nipphalaṁ etanti kiṁ nu tvaṁ evaṁ maññasi? Mā evaṁ maññi, atthi tayā katassa pāpassa phalanti dīpeti. Kiñcananti maddituṁ samatthaṁ rāgakiñcanādi kilesajātaṁ. Ābhassarā yathāti yathā ābhassarā devā sappītikajjhānena yāpentā pītibhakkhā nāma honti, evaṁ bhavissāmāti. Aṭṭhamaṁ.",
  "atk-s0301a4:58": "9. Kassakasuttavaṇṇanā",
  "atk-s0301a4:59": "155. Navame nibbānapaṭisaṁyuttāyāti nibbānaṁ apadisitvā pavattāya. Haṭahaṭakesoti purimakese pacchato, pacchimakese purato vāmapassakese dakkhiṇato, dakkhiṇapassakese vāmato pharitvā pharitvā vippakiṇṇakeso. Mama cakkhusamphassaviññāṇāyatananti cakkhuviññāṇena sampayutto cakkhusamphassopi viññāṇāyatanampi mamevāti. Ettha ca cakkhusamphassena viññāṇasampayuttakā dhammā gahitā, viññāṇāyatanena sabbānipi cakkhudvāre uppannāni āvajjanādiviññāṇāni. Sotadvārādīsupi eseva nayo. Manodvāre pana manoti sāvajjanakaṁ bhavaṅgacittaṁ. Dhammāti ārammaṇadhammā. Manosamphassoti sāvajjanena bhavaṅgena sampayuttaphasso. Viññāṇāyatananti javanacittaṁ tadārammaṇampi vaṭṭati.",
  "atk-s0301a4:60": "Taveva pāpima, cakkhūti yaṁ loke timirakācādīhi upaddutaṁ anekarogāyatanaṁ upakkavipakkaṁ antamaso kāṇacakkhupi, sabbaṁ taṁ taveva bhavatu. Rūpādīsupi eseva nayo.",
  "atk-s0301a4:61": "Yaṁ vadantīti yaṁ bhaṇḍakaṁ ‘‘mama ida’’nti vadanti. Ye vadanti mamanti cāti ye ca puggalā ‘‘mama’’nti vadanti. Ettha ce te mano atthīti etesu ca ṭhānesu yadi cittaṁ atthi. Na me samaṇa mokkhasīti samaṇa mayhaṁ visayato na muccissasi. Yaṁ vadantīti yaṁ bhaṇḍakaṁ vadanti, na taṁ mayhaṁ. Ye vadantīti yepi puggalā evaṁ vadanti, na te ahaṁ. Na me maggampi dakkhasīti bhavayonigatiādīsu mayhaṁ gatamaggampi na passasi. Navamaṁ.",
  "atk-s0301a4:62": "10. Rajjasuttavaṇṇanā",
  "atk-s0301a4:63": "156. Dasame ahanaṁ aghātayanti ahanantena aghātayantena. Ajinaṁ ajāpayanti parassa dhanajāniṁ akarontena akārāpentena. Asocaṁ asocāpayanti asocantena asocāpayantena. Iti bhagavā adhammikarājūnaṁ rajje vijite daṇḍakarapīḷite manusse disvā kāruññavasena evaṁ cintesi. Upasaṅkamīti ‘‘samaṇo gotamo ‘sakkā nu kho rajjaṁ kāretu’nti cintesi, rajjaṁ kāretukāmo bhavissati, rajjañca nāmetaṁ pamādaṭṭhānaṁ, rajjaṁ kārente sakkā otāraṁ labhituṁ, gacchāmi ussāhamassa janessāmī’’ti cintetvā upasaṅkami. Iddhipādāti ijjhanakakoṭṭhāsā . Bhāvitāti vaḍḍhitā. Bahulīkatāti punappunaṁ katā. Yānīkatāti yuttayānaṁ viya katā. Vatthukatāti patiṭṭhaṭṭhenavatthukatā. Anuṭṭhitāti avijahitā niccānubaddhā. Paricitāti sātaccakiriyāya suparicitā katā issāsassa avirādhitavedhihattho viya. Susamāraddhāti suṭṭhu samāraddhā paripuṇṇabhāvanā. Adhimucceyyāti cinteyya.",
  "atk-s0301a4:64": "Pabbatassāti pabbato bhaveyya. Dvittāvāti tiṭṭhatu eko pabbato, dvikkhattumpi tāva mahanto suvaṇṇapabbato ekassa nālaṁ, na pariyattoti attho. Iti vidvā samañcareti evaṁ jānanto samaṁ careyya. Yatonidānanti dukkhaṁ nāma pañcakāmaguṇanidānaṁ, taṁ yatonidānaṁ hoti, evaṁ yo adakkhi. Kathaṁ nameyyāti so jantu tesu dukkhassa nidānabhūtesu kāmesu kena kāraṇena nameyya. Upadhiṁ viditvāti kāmaguṇaupadhiṁ ‘‘saṅgo eso, lagganameta’’nti evaṁ viditvā. Tasseva jantu vinayāya sikkheti tasseva upadhissa vinayāya sikkheyya. Dasamaṁ.",
  "atk-s0301a4:65": "Dutiyo vaggo.",
  "atk-s0301a4:66": "3. Tatiyavaggo",
  "atk-s0301a4:67": "1. Sambahulasuttavaṇṇanā",
  "atk-s0301a4:68": "157. Tatiyavaggassa paṭhame jaṭaṇḍuvenāti jaṭācumbaṭakena. Ajinakkhipanivatthoti sakhuraṁ ajinacammaṁ ekaṁ nivattho ekaṁ pāruto. Udumbaradaṇḍanti appicchabhāvappakāsanatthaṁ īsakaṁ vaṅkaṁ udumbaradaṇḍaṁ gahetvā. Etadavocāti loke brāhmaṇassa vacanaṁ nāma sussūsanti, brāhmaṇesupi pabbajitassa, pabbajitesupi mahallakassāti mahallakabrāhmaṇassa pabbajitavesaṁ gahetvā padhānabhūmiyaṁ kammaṁ karonte te bhikkhū upasaṅkamitvā hatthaṁ ukkhipitvā etaṁ ‘‘daharā bhavanto’’tiādivacanaṁ avoca. Okampetvāti hanukena uraṁ paharanto adhonataṁ katvā. Jivhaṁ nillāletvāti kabaramahājivhaṁ nīharitvā uddhamadho ubhayapassesu ca lāletvā. Tivisākhanti tisākhaṁ. Nalāṭikanti bhakuṭiṁ, nalāṭe uṭṭhitaṁ valittayanti attho. Pakkāmīti tumhe jānantānaṁ vacanaṁ akatvā attanova tele paccissathāti vatvā ekaṁ maggaṁ gahetvā gato. Paṭhamaṁ.",
  "atk-s0301a4:69": "2. Samiddhisuttavaṇṇanā",
  "atk-s0301a4:70": "158. Dutiye lābhā vata me, suladdhaṁ vata meti evarūpassa satthu ceva dhammassa ca sabrahmacārīnañca laddhattā mayhaṁ lābhā mayhaṁ suladdhanti. So kirāyasmā pacchā mūlakammaṭṭhānaṁ sammasitvā ‘‘arahattaṁ gahessāmī’’ti pāsādikaṁ tāva kammaṭṭhānaṁ gahetvā buddhadhammasaṅghaguṇe āvajjetvā cittakallataṁ uppādetvā cittaṁ hāsetvā tosetvā nisinno. Tenassa evamahosi. Upasaṅkamīti ‘‘ayaṁ samiddhi bhikkhu pāsādikaṁ kammaṭṭhānaṁ gahetvā nisinnasadiso, yāva mūlakammaṭṭhānaṁ gahetvā arahattaṁ na gaṇhāti, tāvassa antarāyaṁ karissāmī’’ti upasaṅkami. Gaccha tvanti satthā sakalajambudīpaṁ olokento ‘‘tasmiṁyeva ṭhāne tassa kammaṭṭhānaṁ sappāyaṁ bhavissatī’’ti addasa, tasmā evamāha. Satipaññā ca me buddhāti mayā sati ca paññā ca ñātā. Karassu rūpānīti bahūnipi vibhiṁsakārahāni rūpāni karassu. Neva maṁ byādhayissasīti maṁ neva vedhayissasi na kampassesi. Dutiyaṁ.",
  "atk-s0301a4:71": "3. Godhikasuttavaṇṇanā",
  "atk-s0301a4:72": "159. Tatiye isigilipasseti isigilissa nāma pabbatassa passe. Kāḷasilāyanti kāḷavaṇṇāya silāyaṁ. Sāmayikaṁ cetovimuttinti appitappitakkhaṇe paccanīkadhammehi vimuccati, ārammaṇe ca adhimuccatīti lokiyasamāpatti sāmayikā cetovimutti nāma. Phusīti paṭilabhi. Parihāyīti kasmā yāva chaṭṭhaṁ parihāyi? Sābādhattā. Therassa kira vātapittasemhavasena anusāyiko ābādho atthi, tena samādhissa sappāye upakārakadhamme pūretuṁ na sakkoti, appitappitāya samāpattiyā parihāyati.",
  "atk-s0301a4:73": "Yaṁnūnāhaṁ satthaṁ āhareyyanti so kira cintesi, yasmā parihīnajjhānassa kālaṅkaroto anibaddhā gati hoti, aparihīnajjhānassa nibaddhā gati hoti, brahmaloke nibbattati, tasmā satthaṁ āharitukāmo ahosi. Upasaṅkamīti – ‘‘ayaṁ samaṇo satthaṁ āharitukāmo, satthāharaṇañca nāmetaṁ kāye ca jīvite ca anapekkhassa hoti. Yo evaṁ kāye ca jīvite ca anapekkho hoti, so mūlakammaṭṭhānaṁ sammasitvā arahattampi gahetuṁ samattho hoti, mayā pana paṭibāhitopi esa na oramissati, satthārā paṭibāhito oramissatī’’ti therassa atthakāmo viya hutvā yena bhagavā tenupasaṅkami.",
  "atk-s0301a4:74": "Jalāti jalamānā. Pāde vandāmi cakkhumāti pañcahi cakkhūhi cakkhumā tava pāde vandāmi. Jutindharāti ānubhāvadharā. Appattamānasoti appattaarahatto. Sekhoti sīlādīni sikkhamāno sakaraṇīyo. Jane sutāti jane vissutā. Satthaṁ āharitaṁ hotīti thero kira ‘‘kiṁ mayhaṁ iminā jīvitenā’’ti? Uttāno nipajjitvā satthena galanāḷiṁ chindi, dukkhā vedanā uppajjiṁsu. Thero vedanaṁ vikkhambhetvā taṁyeva vedanaṁ pariggahetvā satiṁ upaṭṭhapetvā mūlakammaṭṭhānaṁ sammasanto arahattaṁ patvā samasīsī hutvā parinibbāyi. Samasīsī nāma tividho hoti iriyāpathasamasīsī, rogasamasīsī, jīvitasamasīsīti.",
  "atk-s0301a4:75": "Tattha yo ṭhānādīsu iriyāpathesu aññataraṁ adhiṭṭhāya – ‘‘imaṁ akopetvāva arahattaṁ pāpuṇissāmī’’ti vipassanaṁ paṭṭhapeti, athassa arahattappatti ca iriyāpathakopanañca ekappahāreneva hoti. Ayaṁ iriyāpathasamasīsī nāma. Yo pana cakkhurogādīsu aññatarasmiṁ sati – ‘‘ito anuṭṭhitova arahattaṁ pāpuṇissāmī’’ti vipassanaṁ paṭṭhapeti, athassa arahattappatti ca rogato vuṭṭhānañca ekappahāreneva hoti. Ayaṁ rogasamasīsī nāma. Keci pana tasmiṁyeva iriyāpathe tasmiñca roge parinibbānavasenettha samasīsitaṁ paññāpenti. Yassa pana āsavakkhayo ca jīvitakkhayo ca ekappahāreneva hoti. Ayaṁ jīvitasamasīsī nāma. Vuttampi cetaṁ – ‘‘yassa puggalassa apubbaṁ acarimaṁ āsavapariyādānañca hoti jīvitapariyādānañca, ayaṁ vuccati puggalo samasīsī’’ti (pu. pa. 16).",
  "atk-s0301a4:76": "Ettha ca pavattisīsaṁ kilesasīsanti dve sīsāni. Tattha pavattisīsaṁ nāma jīvitindriyaṁ, kilesasīsaṁ nāma avijjā. Tesu jīvitindriyaṁ cuticittaṁ khepeti, avijjā maggacittaṁ. Dvinnaṁ cittānaṁ ekato uppādo natthi. Maggānantaraṁ pana phalaṁ, phalānantaraṁ bhavaṅgaṁ, bhavaṅgato vuṭṭhāya paccavekkhaṇaṁ, taṁ paripuṇṇaṁ vā hoti aparipuṇṇaṁ vā. Tikhiṇena asinā sīse chijjantepi hi eko vā dve vā paccavekkhaṇavārā avassaṁ uppajjantiyeva, cittānaṁ pana lahuparivattitāya āsavakkhayo ca jīvitapariyādānañca ekakkhaṇe viya paññāyati.",
  "atk-s0301a4:77": "Samūlaṁ taṇhamabbuyhāti avijjāmūlena samūlakaṁ taṇhaṁ arahattamaggena uppāṭetvā. Parinibbutoti anupādisesanibbānena parinibbuto.",
  "atk-s0301a4:78": "Vivattakkhandhanti parivattakkhandhaṁ. Semānanti uttānaṁ hutvā sayitaṁ hoti. Thero pana kiñcāpi uttānako sayito, tathāpissa dakkhiṇena passena paricitasayanattā sīsaṁ dakkhiṇatova parivattitvā ṭhitaṁ. Dhūmāyitattanti dhūmāyitabhāvaṁ. Tasmiṁ hi khaṇe dhūmavalāhakā viya timiravalāhakā viya ca uṭṭhahiṁsu. Viññāṇaṁ samanvesatīti paṭisandhicittaṁ pariyesati. Appatiṭṭhitenāti paṭisandhiviññāṇena appatiṭṭhitena, appatiṭṭhitakāraṇāti attho. Beluvapaṇḍuvīṇanti beluvapakkaṁ viya paṇḍuvaṇṇaṁ suvaṇṇamahāvīṇaṁ. Ādāyāti kacche ṭhapetvā. Upasaṅkamīti ‘‘godhikattherassa nibbattaṭṭhānaṁ na jānāmi, samaṇaṁ gotamaṁ pucchitvā nikkaṅkho bhavissāmī’’ti khuddakadārakavaṇṇī hutvā upasaṅkami. Nādhigacchāmīti na passāmi. Sokaparetassāti sokena phuṭṭhassa. Abhassathāti pādapiṭṭhiyaṁ patitā. Tatiyaṁ.",
  "atk-s0301a4:79": "4. Sattavassānubandhasuttavaṇṇanā",
  "atk-s0301a4:80": "160. Catutthe satta vassānīti pure bodhiyā chabbassāni, bodhito pacchā ekaṁ vassaṁ. Otārāpekkhoti ‘‘sace samaṇassa gotamassa kāyadvārādīsu kiñcideva ananucchavikaṁ passāmi, codessāmi na’’nti evaṁ vivaraṁ apekkhamāno. Alabhamānoti rathareṇumattampi avakkhalitaṁ apassanto. Tenāha –",
  "atk-s0301a4:81": "‘‘Satta vassāni bhagavantaṁ, anubandhiṁ padāpadaṁ;",
  "atk-s0301a4:82": "Otāraṁ nādhigacchissaṁ, sambuddhassa satīmato’’ti. (su. ni. 448);",
  "atk-s0301a4:83": "Upasaṅkamīti ‘‘ajja samaṇaṁ gotamaṁ atigahetvā gamissāmī’’ti upasaṅkami.",
  "atk-s0301a4:84": "Jhāyasīti jhāyanto avajjhāyanto nisinnosīti vadati. Vittaṁ nu jīnoti sataṁ vā sahassaṁ vā jitosi nu. Āguṁ nu gāmasminti, kiṁ nu antogāme pamāṇātikkantaṁ pāpakammaṁ akāsi, yena aññesaṁ mukhaṁ oloketuṁ avisahanto araññe vicarasi? Sakkhinti mittabhāvaṁ.",
  "atk-s0301a4:85": "Palikhāyāti khaṇitvā. Bhavalobhajappanti bhavalobhasaṅkhātaṁ taṇhaṁ. Anāsavo jhāyāmīti nittaṇho hutvā dvīhi jhānehi jhāyāmi. Pamattabandhūti māraṁ ālapati. So hi yekeci loke pamattā, tesaṁ bandhu.",
  "atk-s0301a4:86": "Sace maggaṁ anubuddhanti yadi tayā maggo anubuddho. Apehīti apayāhi. Amaccudheyyanti maccuno anokāsabhūtaṁ nibbānaṁ. Pāragāminoti yepi pāraṁ gatā, tepi pāragāmino. Yepi pāraṁ gacchissanti, yepi pāraṁ gantukāmā, tepi pāragāmino.",
  "atk-s0301a4:87": "Visūkāyikānīti māravisūkāni. Visevitānīti viruddhasevitāni, ‘‘appamāyu manussānaṁ, accayanti ahorattā’’ti vutte. ‘‘Dīghamāyu manussānaṁ, nāccayanti ahorattā’’tiādīni paṭilomakāraṇāni. Vipphanditānīti, tamhi tamhi kāle hatthirājavaṇṇasappavaṇṇādidassanāni. Nibbejanīyāti ukkaṇṭhanīyā.",
  "atk-s0301a4:88": "Anupariyagātiādīsu kiñcāpi atītavacanaṁ kataṁ, attho pana vikappavasena veditabbo. Idaṁ vuttaṁ hoti – yathā medavaṇṇaṁ pāsāṇaṁ vāyaso disvā – ‘‘api nāmettha muduṁ vindeyyāma, api assādo siyā’’ti anuparigaccheyya, atha so tattha assādaṁ alabhitvāva vāyaso etto apakkameyya, tato pāsāṇā apagaccheyya, evaṁ mayampi so kāko viya selaṁ gotamaṁ āsajja assādaṁ vā santhavaṁ vā alabhantā gotamā nibbinditvā apagacchāma. Catutthaṁ.",
  "atk-s0301a4:89": "5. Māradhītusuttavaṇṇanā",
  "atk-s0301a4:90": "161. Pañcame abhāsitvāti ettha a-kāro nipātamattaṁ, bhāsitvāti attho. Abhāsayitvātipi pāṭho. Upasaṅkamiṁsūti ‘‘gopālakadārakaṁ viya daṇḍakena bhūmiṁ lekhaṁ datvā ativiya dummano hutvā nisinno. ‘Kinnu kho kāraṇa’nti? Pucchitvā, jānissāmā’’ti upasaṅkamiṁsu.",
  "atk-s0301a4:91": "Socasīti cintesi. Āraññamiva kuñjaranti yathā araññato pesitagaṇikārahatthiniyo āraññakaṁ kuñjaraṁ itthikuttadassanena palobhetvā bandhitvā ānayanti, evaṁ ānayissāma. Māradheyyanti tebhūmakavaṭṭaṁ.",
  "atk-s0301a4:92": "Upasaṅkamiṁsūti – ‘‘tumhe thokaṁ adhivāsetha, mayaṁ taṁ ānessāmā’’ti pitaraṁ samassāsetvā upasaṅkamiṁsu. Uccāvacāti nānāvidhā. Ekasataṁ ekasatanti ekekaṁ sataṁ sataṁ katvā. Kumārivaṇṇasatanti iminā nayena kumāriattabhāvānaṁ sataṁ.",
  "atk-s0301a4:93": "Atthassapattiṁ hadayassa santinti, dvīhipi padehi arahattameva kathesi. Senanti kilesasenaṁ. Sā hi piyarūpasātarūpā nāma. Ekāhaṁ jhāyanti eko ahaṁ jhāyanto. Sukhamanubodhinti arahattasukhaṁ anubujjhiṁ. Idaṁ vuttaṁ hoti – piyarūpaṁ sātarūpaṁ senaṁ jinitvā ahaṁ eko jhāyanto ‘‘atthassa pattiṁ hadayassa santi’’nti saṅkhaṁ gataṁ arahattasukhaṁ anubujjhiṁ. Tasmā janena mittasanthavaṁ na karomi, teneva ca me kāraṇena kenaci saddhiṁ sakkhī na sampajjatīti.",
  "atk-s0301a4:94": "Kathaṁvihārībahuloti katamena vihārena bahulaṁ viharanto. Aladdhāti alabhitvā. Yoti nipātamattaṁ. Idaṁ vuttaṁ hoti – katamena jhānena bahulaṁ jhāyantaṁ taṁ puggalaṁ kāmasaññā alabhitvāva paribāhirā hontīti.",
  "atk-s0301a4:95": "Passaddhakāyoti catutthajjhānena assāsapassāsakāyassa passaddhattā passaddhakāyo. Suvimuttacittoti arahattaphalavimuttiyā suṭṭhu vimuttacitto. Asaṅkharānoti tayo kammābhisaṅkhāre anabhisaṅkharonto. Anokoti anālayo. Aññāya dhammanti catusaccadhammaṁ jānitvā. Avitakkajhāyīti avitakkena catutthajjhānena jhāyanto. Na kuppatītiādīsu dosena na kuppati, rāgena na sarati, mohena na thīno. Imesu tīsu mūlakilesesu gahitesu diyaḍḍhakilesasahassaṁ gahitameva hoti. Paṭhamapadena vā byāpādanīvaraṇaṁ gahitaṁ, dutiyena kāmacchandanīvaraṇaṁ, tatiyena thinaṁ ādiṁ katvā sesanīvaraṇāni. Iti iminā nīvaraṇappahānena khīṇāsavaṁ dasseti.",
  "atk-s0301a4:96": "Pañcoghatiṇṇoti pañcadvārikaṁ kilesoghaṁ tiṇṇo. Chaṭṭhanti manodvārikampi chaṭṭhaṁ kilesoghaṁ atari. Pañcoghaggahaṇena vā pañcorambhāgiyāni saṁyojanāni , chaṭṭhaggahaṇena pañcuddhambhāgiyāni veditabbāni. Gaṇasaṅghacārīti gaṇe ca saṅghe ca caratīti satthā gaṇasaṅghacārī nāma. Addhā carissantīti aññepi saddhā bahujanā ekaṁsena carissanti. Ayanti ayaṁ satthā. Anokoti anālayo.",
  "atk-s0301a4:97": "Acchejjanessatīti acchinditvā nayissati, maccurājassa hatthato acchinditvā nibbānapāraṁ nayissatīti vuttaṁ hoti. Nayamānānanti nayamānesu.",
  "atk-s0301a4:98": "Selaṁva sirasūhacca, pātāle gādhamesathāti mahantaṁ kūṭāgārappamāṇaṁ silaṁ sīse ṭhapetvā pātāle patiṭṭhagavesanaṁ viya. Khāṇuṁva urasāsajjāti urasi khāṇuṁ paharitvā viya. Apethāti apagacchatha. Imasmiṁ ṭhāne saṅgītikārā ‘‘idamavocā’’ti desanaṁ niṭṭhapetvā daddallamānāti gāthaṁ āhaṁsu. Tattha daddallamānāti ativiya jalamānā sobhamānā. Āgañchunti āgatā. Panudīti nīhari. Tūlaṁ bhaṭṭhaṁva mālutoti yathā phalato bhaṭṭhaṁ simbalitūlaṁ vā poṭakitūlaṁ vā vāto panudati nīharati, evaṁ panudīti. Pañcamaṁ.",
  "atk-s0301a4:99": "Tatiyo vaggo.",
  "atk-s0301a4:100": "Iti sāratthappakāsiniyā",
  "atk-s0301a4:101": "Saṁyuttanikāya-aṭṭhakathāya",
  "atk-s0301a4:102": "Mārasaṁyuttavaṇṇanā niṭṭhitā."
}