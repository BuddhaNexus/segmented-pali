{
  "atk-vin02a43:0": "Khandhakapucchāvāro",
  "atk-vin02a43:1": "Pucchāvissajjanāvaṇṇanā",
  "atk-vin02a43:2": "320.Upasampadaṁpucchissanti upasampadakkhandhakaṁ pucchissaṁ. Sanidānaṁ saniddesanti nidānena ca niddesena ca saddhiṁ pucchissāmi. Samukkaṭṭhapadānaṁ kati āpattiyoti yāni tattha samukkaṭṭhāni uttamāni padāni vuttāni, tesaṁ samukkaṭṭhapadānaṁ uttamapadānaṁ saṅkhepato kati āpattiyo hontīti. Yena yena hi padena yā yā āpatti paññattā, sā sā tassa tassa padassa āpattīti vuccati. Tena vuttaṁ ‘‘samukkaṭṭhapadānaṁ kati āpattiyo’’ti. Dve āpattiyoti ūnavīsativassaṁ upasampādentassa pācittiyaṁ, sesesu sabbapadesu dukkaṭaṁ.",
  "atk-vin02a43:3": "Tissoti ‘‘nassantete vinassantete, ko tehi attho’’ti bhedapurekkhārānaṁ uposathakaraṇe thullaccayaṁ, ukkhittakena saddhiṁ uposathakaraṇe pācittiyaṁ, sesesu dukkaṭanti evaṁ uposathakkhandhake tisso āpattiyo. Ekāti vassūpanāyikakkhandhake ekā dukkaṭāpattiyeva.",
  "atk-vin02a43:4": "Tissoti bhedapurekkhārassa pavārayato thullaccayaṁ, ukkhittakena saddhiṁ pācittiyaṁ, sesesu dukkaṭanti evaṁ pavāraṇākkhandhakepi tisso āpattiyo.",
  "atk-vin02a43:5": "Tissoti vacchatariṁ uggahetvā mārentānaṁ pācittiyaṁ, rattena cittena aṅgajātachupane thullaccayaṁ, sesesu dukkaṭanti evaṁ cammasaṁyuttepi tisso āpattiyo. Bhesajjakkhandhakepi samantā dvaṅgule thullaccayaṁ, bhojjayāguyā pācittiyaṁ, sesesu dukkaṭanti evaṁ tisso āpattiyo.",
  "atk-vin02a43:6": "Kathinaṁ kevalaṁ paññattimeva, natthi tattha āpatti. Cīvarasaṁyutte kusacīravākacīresu thullaccayaṁ, atirekacīvare nissaggiyaṁ, sesesu dukkaṭanti imā tisso āpattiyo.",
  "atk-vin02a43:7": "Campeyyake ekā dukkaṭāpattiyeva. Kosambaka-kammakkhandhaka-pārivāsikasamuccayakkhandhakesupi ekā dukkaṭāpattiyeva.",
  "atk-vin02a43:8": "Samathakkhandhake chandadāyako khiyyati, khiyyanakaṁ pācittiyaṁ, sesesu dukkaṭanti imā dve āpattiyo. Khuddakavatthuke attano aṅgajātaṁ chindati, thullaccayaṁ, romaṭṭhe pācittiyaṁ, sesesu dukkaṭanti imā tisso āpattiyo. Senāsanakkhandhake garubhaṇḍavissajjane thullaccayaṁ, saṅghikā vihārā nikkaḍḍhane pācittiyaṁ, sesesu dukkaṭanti imā tisso āpattiyo.",
  "atk-vin02a43:9": "Saṅghabhedebhedakānuvattakānaṁ thullaccayaṁ, gaṇabhojane pācittiyanti imā dve āpattiyo. Samācāraṁ pucchissanti vutte vattakkhandhake ekā dukkaṭāpattiyeva. Sā sabbavattesu anādariyena hoti. Tathā pātimokkhaṭṭhapane. Bhikkhunikkhandhake appavāraṇāya pācittiyaṁ, sesesu dukkaṭanti dve āpattiyo. Pañcasatikasattasatikesu kevalaṁ dhammo saṅgahaṁ āropito, natthi tattha āpattīti.",
  "atk-vin02a43:10": "Khandhakapucchāvāravaṇṇanā niṭṭhitā."
}