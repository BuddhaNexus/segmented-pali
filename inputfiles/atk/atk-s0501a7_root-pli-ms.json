{
  "atk-s0501a7:0": "7. Tirokuṭṭasuttavaṇṇanā",
  "atk-s0501a7:1": "Nikkhepappayojanaṁ",
  "atk-s0501a7:2": "Idāni ‘‘tirokuṭṭesu tiṭṭhantī’’tiādinā ratanasuttānantaraṁ nikkhittassa tirokuṭṭasuttassa atthavaṇṇanākkamo anuppatto, tassa idha nikkhepappayojanaṁ vatvā atthavaṇṇanaṁ karissāma.",
  "atk-s0501a7:3": "Tattha idañhi tirokuṭṭaṁ iminā anukkamena bhagavatā avuttampi yāyaṁ ito pubbe nānappakārena kusalakammapaṭipatti dassitā, tattha pamādaṁ āpajjamāno nirayatiracchānayonīhi visiṭṭhatarepi ṭhāne uppajjamāno yasmā evarūpesu petesu uppajjati, tasmā na ettha pamādo karaṇīyoti dassanatthaṁ, yehi ca bhūtehi upaddutāya vesāliyā upaddavavūpasamanatthaṁ ratanasuttaṁ vuttaṁ, tesu ekaccāni evarūpānīti dassanatthaṁ vā vuttanti.",
  "atk-s0501a7:4": "Idamassa idha nikkhepappayojanaṁ veditabbaṁ.",
  "atk-s0501a7:5": "Anumodanākathā",
  "atk-s0501a7:6": "Yasmā panassa atthavaṇṇanā –",
  "atk-s0501a7:7": "‘‘Yena yattha yadā yasmā, tirokuṭṭaṁ pakāsitaṁ;",
  "atk-s0501a7:8": "Pakāsetvāna taṁ sabbaṁ, kayiramānā yathākkamaṁ;",
  "atk-s0501a7:9": "Sukatā hoti tasmāhaṁ, karissāmi tatheva taṁ’’.",
  "atk-s0501a7:10": "Kena panetaṁ pakāsitaṁ, kattha kadā kasmā cāti? Vuccate – bhagavatā pakāsitaṁ, taṁ kho pana rājagahe dutiyadivase rañño māgadhassa anumodanatthaṁ. Imassa catthassa vibhāvanatthaṁ ayamettha vitthārakathā kathetabbā –",
  "atk-s0501a7:11": "Ito dvānavutikappe kāsi nāma nagaraṁ ahosi. Tattha jayaseno nāma rājā. Tassa sirimā nāma devī, tassā kucchiyaṁ phusso nāma bodhisatto nibbattitvā anupubbena sammāsambodhiṁ abhisambujjhi. Jayaseno rājā ‘‘mama putto abhinikkhamitvā buddho jāto, mayhameva buddho, mayhaṁ dhammo, mayhaṁ saṅgho’’ti mamattaṁ uppādetvā sabbakālaṁ sayameva upaṭṭhahati, na aññesaṁ okāsaṁ deti.",
  "atk-s0501a7:12": "Bhagavato kaniṭṭhabhātaro vemātikā tayo bhātaro cintesuṁ – ‘‘buddhā nāma sabbalokahitāya uppajjanti, na cekassevatthāya, amhākañca pitā aññesaṁ okāsaṁ na deti, kathaṁ nu mayaṁ labheyyāma bhagavantaṁ upaṭṭhātu’’nti. Tesaṁ etadahosi – ‘‘handa mayaṁ kiñci upāyaṁ karomā’’ti. Te paccantaṁ kupitaṁ viya kārāpesuṁ. Tato rājā ‘‘paccanto kupito’’ti sutvā tayopi putte paccantavūpasamanatthaṁ pesesi. Te vūpasametvā āgatā, rājā tuṭṭho varaṁ adāsi ‘‘yaṁ icchatha, taṁ gaṇhathā’’ti. Te ‘‘mayaṁ bhagavantaṁ upaṭṭhātuṁ icchāmā’’ti āhaṁsu. Rājā ‘‘etaṁ ṭhapetvā aññaṁ gaṇhathā’’ti āha. Te ‘‘mayaṁ aññena anatthikā’’ti āhaṁsu. Tena hi paricchedaṁ katvā gaṇhathāti. Te satta vassāni yāciṁsu, rājā na adāsi. Evaṁ cha, pañca, cattāri, tīṇi, dve, ekaṁ, satta māsāni, cha, pañca, cattārīti yāva temāsaṁ yāciṁsu. Rājā ‘‘gaṇhathā’’ti adāsi.",
  "atk-s0501a7:13": "Te varaṁ labhitvā paramatuṭṭhā bhagavantaṁ upasaṅkamitvā vanditvā āhaṁsu – ‘‘icchāma mayaṁ, bhante, bhagavantaṁ temāsaṁ upaṭṭhātuṁ, adhivāsetu no, bhante , bhagavā imaṁ temāsaṁ vassāvāsa’’nti. Adhivāsesi bhagavā tuṇhībhāvena. Tato te attano janapade niyuttakapurisassa lekhaṁ pesesuṁ ‘‘imaṁ temāsaṁ amhehi bhagavā upaṭṭhātabbo, vihāraṁ ādiṁ katvā sabbaṁ bhagavato upaṭṭhānasambhāraṁ karohī’’ti. So taṁ sabbaṁ sampādetvā paṭinivedesi. Te kāsāyavatthanivatthā hutvā aḍḍhateyyehi purisasahassehi veyyāvaccakarehi bhagavantaṁ sakkaccaṁ upaṭṭhahamānā janapadaṁ netvā vihāraṁ niyyātetvā vasāpesuṁ.",
  "atk-s0501a7:14": "Tesaṁ bhaṇḍāgāriko eko gahapatiputto sapajāpatiko saddho ahosi pasanno. So buddhappamukhassa saṅghassa dānavattaṁ sakkaccaṁ adāsi. Janapade niyuttakapuriso taṁ gahetvā jānapadehi ekādasamattehi purisasahassehi saddhiṁ sakkaccameva dānaṁ pavattāpesi. Tattha keci jānapadā paṭihatacittā ahesuṁ. Te dānassa antarāyaṁ katvā deyyadhamme attanā khādiṁsu, bhattasālañca agginā dahiṁsu. Pavārite rājaputtā bhagavato mahantaṁ sakkāraṁ katvā bhagavantaṁ purakkhatvā pituno sakāsameva agamaṁsu. Tattha gantvā eva bhagavā parinibbāyi. Rājā ca rājaputtā ca janapade niyuttakapuriso ca bhaṇḍāgāriko ca anupubbena kālaṁ katvā saddhiṁ parisāya sagge uppajjiṁsu, paṭihatacittajanā nirayesu nibbattiṁsu. Evaṁ tesaṁ dvinnaṁ gaṇānaṁ saggato saggaṁ, nirayato nirayaṁ upapajjantānaṁ dvānavutikappā vītivattā.",
  "atk-s0501a7:15": "Atha imasmiṁ bhaddakappe kassapabuddhassa kāle te paṭihatacittajanā petesu uppannā. Tadā manussā attano ñātakānaṁ petānaṁ atthāya dānaṁ datvā uddisanti ‘‘idaṁ amhākaṁ ñātīnaṁ hotū’’ti. Te sampattiṁ labhanti. Atha imepi petā taṁ disvā bhagavantaṁ kassapaṁ upasaṅkamitvā pucchiṁsu – ‘‘kiṁ nu kho, bhante, mayampi evarūpaṁ sampattiṁ labheyyāmā’’ti? Bhagavā āha – ‘‘idāni na labhatha , apica anāgate gotamo nāma buddho bhavissati, tassa bhagavato kāle bimbisāro nāma rājā bhavissati, so tumhākaṁ ito dvānavutikappe ñāti ahosi, so buddhassa dānaṁ datvā tumhākaṁ uddisissati, tadā labhissathā’’ti. Evaṁ vutte kira tesaṁ petānaṁ taṁ vacanaṁ ‘‘sve labhissathā’’ti vuttaṁ viya ahosi.",
  "atk-s0501a7:16": "Atha ekasmiṁ buddhantare vītivatte amhākaṁ bhagavā loke uppajji. Tepi tayo rājaputtā tehi aḍḍhateyyehi purisasahassehi saddhiṁ devalokā cavitvā magadharaṭṭhe brāhmaṇakule uppajjitvā anupubbena isipabbajjaṁ pabbajitvā gayāsīse tayo jaṭilā ahesuṁ, janapade niyuttakapuriso, rājā ahosi bimbisāro, bhaṇḍāgāriko, gahapati visākho nāma mahāseṭṭhi ahosi, tassa pajāpati dhammadinnā nāma seṭṭhidhītā ahosi. Evaṁ sabbāpi avasesā parisā rañño eva parivārā hutvā nibbattā.",
  "atk-s0501a7:17": "Amhākaṁ bhagavā loke uppajjitvā sattasattāhaṁ atikkamitvā anupubbena bārāṇasiṁ āgamma dhammacakkaṁ pavattetvā pañcavaggiye ādiṁ katvā yāva aḍḍhateyyasahassaparivāre tayo jaṭile vinetvā rājagahaṁ agamāsi. Tattha ca tadahupasaṅkamantaṁyeva rājānaṁ bimbisāraṁ sotāpattiphale patiṭṭhāpesi ekādasanavutehi māgadhakehi brāhmaṇagahapatikehi saddhiṁ. Atha raññā svātanāya bhattena nimantito bhagavā adhivāsetvā dutiyadivase sakkena devānamindena purato purato gacchantena –",
  "atk-s0501a7:18": "‘‘Danto dantehi saha purāṇajaṭilehi, vippamutto vippamuttehi;",
  "atk-s0501a7:19": "Siṅgīnikkhasavaṇṇo, rājagahaṁ pāvisi bhagavā’’ti. (mahāva. 58) –",
  "atk-s0501a7:20": "Evamādīhi gāthāhi abhitthaviyamāno rājagahaṁ pavisitvā rañño nivesane mahādānaṁ sampaṭicchi. Te petā ‘‘idāni rājā amhākaṁ dānaṁ uddisissati, idāni uddisissatī’’ti āsāya parivāretvā aṭṭhaṁsu.",
  "atk-s0501a7:21": "Rājā dānaṁ datvā ‘‘kattha nu kho bhagavā vihareyyā’’ti bhagavato vihāraṭṭhānameva cintesi, na taṁ dānaṁ kassaci uddisi. Petā chinnāsā hutvā rattiṁ rañño nivesane ativiya bhiṁsanakaṁ vissaramakaṁsu. Rājā bhayasaṁvegasantāsamāpajji, tato pabhātāya rattiyā bhagavato ārocesi – ‘‘evarūpaṁ saddamassosiṁ, kiṁ nu kho me, bhante, bhavissatī’’ti. Bhagavā āha – ‘‘mā bhāyi, mahārāja, na te kiñci pāpakaṁ bhavissati, apica kho te purāṇañātakā petesu uppannā santi, te ekaṁ buddhantaraṁ tameva paccāsīsamānā vicaranti ‘buddhassa dānaṁ datvā amhākaṁ uddisissatī’ti , na tesaṁ tvaṁ hiyyo uddisi, te chinnāsā tathārūpaṁ vissaramakaṁsū’’ti.",
  "atk-s0501a7:22": "So āha ‘‘idāni pana, bhante, dinne labheyyu’’nti? ‘‘Āma, mahārājā’’ti. ‘‘Tena hi me, bhante, adhivāsetu bhagavā ajjatanāya dānaṁ, tesaṁ uddisissāmī’’ti? Bhagavā adhivāsesi. Rājā nivesanaṁ gantvā mahādānaṁ paṭiyādetvā bhagavato kālaṁ ārocāpesi. Bhagavā rājantepuraṁ gantvā paññatte āsane nisīdi saddhiṁ bhikkhusaṅghena. Tepi kho petā ‘‘api nāma ajja labheyyāmā’’ti gantvā tirokuṭṭādīsu aṭṭhaṁsu. Bhagavā tathā akāsi, yathā te sabbeva rañño pākaṭā ahesuṁ. Rājā dakkhiṇodakaṁ dento ‘‘idaṁ me ñātīnaṁ hotū’’ti uddisi, taṅkhaṇaññeva tesaṁ petānaṁ padumasañchannā pokkharaṇiyo nibbattiṁsu. Te tattha nhatvā ca pivitvā ca paṭippassaddhadarathakilamathapipāsā suvaṇṇavaṇṇā ahesuṁ. Rājā yāgukhajjakabhojanāni datvā uddisi, taṅkhaṇaññeva tesaṁ dibbayāgukhajjakabhojanāni nibbattiṁsu. Te tāni paribhuñjitvā pīṇindriyā ahesuṁ. Atha vatthasenāsanāni datvā uddisi. Tesaṁ dibbavatthadibbayānadibbapāsādadibbapaccattharaṇadibbaseyyādialaṅkāravidhayo nibbattiṁsu. Sāpi tesaṁ sampatti yathā sabbāva pākaṭā hoti, tathā bhagavā adhiṭṭhāsi. Rājā ativiya attamano ahosi. Tato bhagavā bhuttāvī pavārito rañño māgadhassa anumodanatthaṁ ‘‘tirokuṭṭesu tiṭṭhantī’’ti imā gāthā abhāsi.",
  "atk-s0501a7:23": "Ettāvatā ca ‘‘yena yattha yadā yasmā, tirokuṭṭaṁ pakāsitaṁ, pakāsetvāna taṁ sabba’’nti ayaṁ mātikā saṅkhepato vitthārato ca vibhattā hoti.",
  "atk-s0501a7:24": "Paṭhamagāthāvaṇṇanā",
  "atk-s0501a7:25": "1. Idāni imassa tirokuṭṭassa yathākkamaṁ atthavaṇṇanaṁ karissāma. Seyyathidaṁ – paṭhamagāthāya tāva tirokuṭṭāti kuṭṭānaṁ parabhāgā vuccanti. Tiṭṭhantīti nisajjādippaṭikkhepato ṭhānakappanavacanametaṁ. Tena yathā pākāraparabhāgaṁ pabbataparabhāgañca gacchantaṁ ‘‘tiropākāraṁ tiropabbataṁ asajjamāno gacchatī’’ti vadanti, evamidhāpi kuṭṭassa parabhāgesu tiṭṭhante ‘‘tirokuṭṭesu tiṭṭhantī’’ti āha. Sandhisiṅghāṭakesu cāti ettha sandhiyoti catukkoṇaracchā vuccanti gharasandhibhittisandhiālokasandhiyo cāpi. Siṅghāṭakāti tikoṇaracchā vuccanti, tadekajjhaṁ katvā purimena saddhiṁ saṅghaṭento ‘‘sandhisiṅghāṭakesu cā’’ti āha. Dvārabāhāsu tiṭṭhantīti nagaradvāragharadvārānaṁ bāhā nissāya tiṭṭhanti. Āgantvāna sakaṁ gharanti ettha sakaṁ gharaṁ nāma pubbañātigharampi attanā sāmikabhāvena ajjhāvutthapubbagharampi. Tadubhayampi yasmā te sakagharasaññāya āgacchanti, tasmā ‘‘āgantvāna sakaṁ ghara’’nti āha.",
  "atk-s0501a7:26": "Dutiyagāthāvaṇṇanā",
  "atk-s0501a7:27": "2. Evaṁ bhagavā pubbe anajjhāvutthapubbampi pubbañātigharaṁ bimbisāranivesanaṁ sakagharasaññāya āgantvā tirokuṭṭasandhisiṅghāṭakadvārabāhāsu ṭhite issāmacchariyaphalaṁ anubhavante, appekacce dīghamassukesavikāradhare andhakāramukhe sithilabandhanavilambamānakisapharusakāḷakaṅgapaccaṅge tattha tattha ṭhitavanadāhadaḍḍhatālarukkhasadise, appekacce jighacchāpipāsāraṇinimmathanena udarato uṭṭhāya mukhato viniccharantāya aggijālāya pariḍayhamānasarīre, appekacce sūcichiddāṇumattakaṇṭhabilatāya pabbatākārakucchitāya ca laddhampi pānabhojanaṁ yāvadatthaṁ bhuñjituṁ asamatthatāya khuppipāsāparete aññaṁ rasamavindamāne, appekacce aññamaññassa aññesaṁ vā sattānaṁ pabhinnagaṇḍapiḷakamukhā paggharitarudhirapubbalasikādiṁ laddhā amatamiva sāyamāne ativiya duddasikavirūpabhayānakasarīre bahū pete rañño nidassento –",
  "atk-s0501a7:28": "‘‘Tirokuṭṭesu tiṭṭhanti, sandhisiṅghāṭakesu ca;",
  "atk-s0501a7:29": "Dvārabāhāsu tiṭṭhanti, āgantvāna sakaṁ ghara’’nti. –",
  "atk-s0501a7:30": "Vatvā puna tehi katassa kammassa dāruṇabhāvaṁ dassento ‘‘pahūte annapānamhī’’ti dutiyagāthamāha.",
  "atk-s0501a7:31": "Tattha pahūteti anappake bahumhi, yāvadatthiketi vuttaṁ hoti. Bha-kārassa hi ha-kāro labbhati ‘‘pahu santo na bharatī’’tiādīsu (su. ni. 98) viya. Keci pana ‘‘bahūte’’ iti ca ‘‘bahūke’’ iti ca paṭhanti. Pamādapāṭhā ete . Anne ca pānamhi ca annapānamhi. Khajje ca bhojje ca khajjabhojje, etena asitapītakhāyitasāyitavasena catubbidhaṁ āhāraṁ dasseti. Upaṭṭhiteti upagamma ṭhite, sajjite paṭiyatte samohiteti vuttaṁ hoti. Na tesaṁ koci sarati, sattānanti tesaṁ pettivisaye uppannānaṁ sattānaṁ koci mātā vā pitā vā putto vā na sarati. Kiṁ kāraṇā? Kammapaccayā, attanā katassa adānadānappaṭisedhanādibhedassa kadariyakammassa paccayā. Tañhi tesaṁ kammaṁ ñātīnaṁ sarituṁ na deti.",
  "atk-s0501a7:32": "Tatiyagāthāvaṇṇanā",
  "atk-s0501a7:33": "3. Evaṁ bhagavā anappakepi annapānādimhi paccupaṭṭhite ‘‘api nāma amhe uddissa kiñci dadeyyu’’nti ñātī paccāsīsantānaṁ vicarataṁ tesaṁ petānaṁ tehi katassa atikaṭukavipākakarassa kammassa paccayena kassaci ñātino anussaraṇamattābhāvaṁ dassento –",
  "atk-s0501a7:34": "‘‘Pahūte annapānamhi, khajjabhojje upaṭṭhite;",
  "atk-s0501a7:35": "Na tesaṁ koci sarati, sattānaṁ kammapaccayā’’ti. –",
  "atk-s0501a7:36": "Vatvā puna rañño pettivisayūpapanne ñātake uddissa dinnaṁ dānaṁ pasaṁsanto ‘‘evaṁ dadanti ñātīna’’nti tatiyagāthamāha.",
  "atk-s0501a7:37": "Tattha evanti upamāvacanaṁ. Tassa dvidhā sambandho – tesaṁ sattānaṁ kammapaccayā asarantepi kismiñci dadanti, ñātīnaṁ, ye evaṁ anukampakā hontīti ca yathā tayā, mahārāja, dinnaṁ, evaṁ suciṁ paṇītaṁ kālena kappiyaṁ pānabhojanaṁ dadanti ñātīnaṁ, ye honti anukampakāti ca. Dadantīti denti uddisanti niyyātenti. Ñātīnanti mātito ca pitito ca sambandhānaṁ. Yeti ye keci puttā vā dhītaro vā bhātaro vā hontīti bhavanti. Anukampakāti atthakāmā hitesino. Sucinti vimalaṁ dassaneyyaṁ manoramaṁ dhammikaṁ dhammaladdhaṁ. Paṇītanti uttamaṁ seṭṭhaṁ. Kālenāti ñātipetānaṁ tirokuṭṭādīsu āgantvā ṭhitakālena. Kappiyanti anucchavikaṁ patirūpaṁ ariyānaṁ paribhogārahaṁ. Pānabhojananti pānañca bhojanañca. Idha pānabhojanamukhena sabbopi deyyadhammo adhippeto.",
  "atk-s0501a7:38": "Catutthagāthāpubbaddhavaṇṇanā",
  "atk-s0501a7:39": "4. Evaṁ bhagavā raññā māgadhena petabhūtānaṁ ñātīnaṁ anukampāya dinnaṁ pānabhojanaṁ pasaṁsanto –",
  "atk-s0501a7:40": "‘‘Evaṁ dadanti ñātīnaṁ, ye honti anukampakā;",
  "atk-s0501a7:41": "Suciṁ paṇītaṁ kālena, kappiyaṁ pānabhojana’’nti. –",
  "atk-s0501a7:42": "Vatvā puna yena pakārena dinnaṁ tesaṁ hoti, taṁ dassento ‘‘idaṁ vo ñātīnaṁ hotū’’ti catutthagāthāya pubbaddhamāha taṁ tatiyagāthāya pubbaddhena sambandhitabbaṁ –",
  "atk-s0501a7:43": "‘‘Evaṁ dadanti ñātīnaṁ, ye honti anukampakā ;",
  "atk-s0501a7:44": "Idaṁ vo ñātīnaṁ hotu, sukhitā hontu ñātayo’’ti.",
  "atk-s0501a7:45": "Tena ‘‘idaṁ vo ñātīnaṁ hotūti evaṁ dadanti, no aññathā’’ti ettha ākāratthena evaṁsaddena dātabbākāranidassanaṁ kataṁ hoti.",
  "atk-s0501a7:46": "Tattha idanti deyyadhammanidassanaṁ. Voti ‘‘kacci pana vo anuruddhā samaggā sammodamānā’’ti ca (ma. ni. 1.326; mahāva. 466), ‘‘yehi vo ariyā’’ti ca evamādīsu viya kevalaṁ nipātamattaṁ, na sāmivacanaṁ. Ñātīnaṁ hotūti pettivisaye uppannānaṁ ñātakānaṁ hotu. Sukhitā hontu ñātayoti te pettivisayūpapannā ñātayo idaṁ paccanubhavantā sukhitā hontūti.",
  "atk-s0501a7:47": "Catutthagāthāparaddhapañcamagāthāpubbaddhavaṇṇanā",
  "atk-s0501a7:48": "4-5. Evaṁ bhagavā yena pakārena pettivisayūpapannānaṁ ñātīnaṁ dātabbaṁ, taṁ dassento ‘‘idaṁ vo ñātīnaṁ hotu, sukhitā hontu ñātayo’’ti vatvā puna yasmā ‘‘idaṁ vo ñātīnaṁ hotū’’ti vuttepi na aññena kataṁ kammaṁ aññassa phaladaṁ hoti, kevalantu tathā uddissa diyyamānaṁ taṁ vatthu ñātīnaṁ kusalakammassa paccayo hoti. Tasmā yathā tesaṁ tasmiṁyeva vatthusmiṁ taṅkhaṇe phalanibbattakaṁ kusalakammaṁ hoti, taṁ dassento ‘‘te ca tatthā’’ti catutthagāthāya pacchimaddhaṁ ‘‘pahūte annapānamhī’’ti pañcamagāthāya pubbaddhañca āha.",
  "atk-s0501a7:49": "Tesaṁ attho – te ñātipetā yattha taṁ dānaṁ dīyati, tattha samantato āgantvā samāgantvā, samodhāya vā ekajjhaṁ hutvāti vuttaṁ hoti, sammā āgatā samāgatā ‘‘ime no ñātayo amhākaṁ atthāya dānaṁ uddisissantī’’ti etadatthaṁ sammā āgatā hutvāti vuttaṁ hoti. Pahūte annapānamhīti tasmiṁ attano uddissamāne pahūte annapānamhi. Sakkaccaṁ anumodareti abhisaddahantā kammaphalaṁ avijahantā cittīkāraṁ avikkhittacittā hutvā ‘‘idaṁ no dānaṁ hitāya sukhāya hotū’’ti modanti anumodanti, pītisomanassajātā hontīti.",
  "atk-s0501a7:50": "Pañcamagāthāparaddhachaṭṭhagāthāpubbaddhavaṇṇanā",
  "atk-s0501a7:51": "5-6. Evaṁ bhagavā yathā pettivisayūpapannānaṁ taṅkhaṇe phalanibbattakaṁ kusalaṁ kammaṁ hoti, taṁ dassento –",
  "atk-s0501a7:52": "‘‘Te ca tattha samāgantvā, ñātipetā samāgatā;",
  "atk-s0501a7:53": "Pahūte annapānamhi, sakkaccaṁ anumodare’’ti. –",
  "atk-s0501a7:54": "Vatvā puna ñātake nissāya nibbattakusalakammaphalaṁ paccanubhontānaṁ tesaṁ ñātī ārabbha thomanākāraṁ dassento ‘‘ciraṁ jīvantū’’ti pañcamagāthāya pacchimaddhaṁ ‘‘amhākañca katā pūjā’’ti chaṭṭhagāthāya pubbaddhañca āha.",
  "atk-s0501a7:55": "Tesaṁ attho – ciraṁ jīvantūti cirajīvino dīghāyukā hontu. No ñātīti amhākaṁ ñātakā. Yesaṁ hetūti ye nissāya yesaṁ kāraṇā. Labhāmaseti labhāma. Attanā taṅkhaṇaṁ paṭiladdhasampattiṁ apadisantā bhaṇanti. Petānañhi attano anumodanena, dāyakānaṁ uddesena, dakkhiṇeyyasampadāya cāti tīhi aṅgehi dakkhiṇā samijjhati, taṅkhaṇe phalanibbattikā hoti. Tattha dāyakā visesahetu. Tenāhaṁsu ‘‘yesaṁ hetu labhāmase’’ti. Amhākañca katā pūjāti ‘‘idaṁ vo ñātīnaṁ hotū’’ti evaṁ imaṁ dānaṁ uddisantehi amhākañca pūjā katā. Dāyakā ca anipphalāti yamhi santāne pariccāgamayaṁ kammaṁ kataṁ, tassa tattheva phaladānato dāyakā ca anipphalāti.",
  "atk-s0501a7:56": "Etthāha – ‘‘kiṁ pana pettivisayūpapannā eva ñātayo labhanti, udāhu aññepi labhantī’’ti ? Vuccate – bhagavatā evetaṁ byākataṁ jāṇussoṇinā brāhmaṇena puṭṭhena, kimettha amhehi vattabbaṁ atthi. Vuttaṁ hetaṁ –",
  "atk-s0501a7:57": "‘‘Mayamassu, bho gotama, brāhmaṇā nāma dānāni dema, saddhāni karoma ‘idaṁ dānaṁ petānaṁ ñātisālohitānaṁ upakappatu, idaṁ dānaṁ petā ñātisālohitā paribhuñjantū’ti, kacci taṁ, bho gotama, dānaṁ petānaṁ ñātisālohitānaṁ upakappati, kacci te petā ñātisālohitā taṁ dānaṁ paribhuñjantīti. Ṭhāne kho, brāhmaṇa, upakappati, no aṭṭhāneti.",
  "atk-s0501a7:58": "‘‘Katamaṁ pana taṁ, bho gotama, ṭhānaṁ, katamaṁ aṭṭhānanti? Idha, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa bhedā paraṁ maraṇā nirayaṁ upapajjati. Yo nerayikānaṁ sattānaṁ āhāro, tena so tattha yāpeti, tena so tattha tiṭṭhati. Idaṁ kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0501a7:59": "‘‘Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa bhedā paraṁ maraṇā tiracchānayoniṁ upapajjati. Yo tiracchānayonikānaṁ sattānaṁ āhāro, tena so tattha yāpeti, tena so tattha tiṭṭhati. Idampi kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0501a7:60": "‘‘Idha pana, brāhmaṇa, ekacco pāṇātipātā paṭivirato hoti…pe… sammādiṭṭhiko hoti, so kāyassa bhedā paraṁ maraṇā manussānaṁ sahabyataṁ upapajjati…pe… devānaṁ sahabyataṁ upapajjati. Yo devānaṁ āhāro, tena so tattha yāpeti, tena so tattha tiṭṭhati. Idampi kho, brāhmaṇa, aṭṭhānaṁ, yattha ṭhitassa taṁ dānaṁ na upakappati.",
  "atk-s0501a7:61": "‘‘Idha pana, brāhmaṇa, ekacco pāṇātipātī hoti…pe… micchādiṭṭhiko hoti, so kāyassa bhedā paraṁ maraṇā pettivisayaṁ upapajjati. Yo pettivesayikānaṁ sattānaṁ āhāro, tena so tattha yāpeti, tena so tattha tiṭṭhati. Yaṁ vā panassa ito anupavecchanti mittāmaccā vā ñātisālohitā vā, tena so tattha yāpeti, tena so tattha tiṭṭhati. Idaṁ kho, brāhmaṇa, ṭhānaṁ, yattha ṭhitassa taṁ dānaṁ upakappatīti.",
  "atk-s0501a7:62": "‘‘Sace pana, bho gotama, so peto ñātisālohito taṁ ṭhānaṁ anupapanno hoti, ko taṁ dānaṁ paribhuñjatīti? Aññepissa, brāhmaṇa, petā ñātisālohitā taṁ ṭhānaṁ upapannā honti, te taṁ dānaṁ paribhuñjantīti.",
  "atk-s0501a7:63": "‘‘Sace pana, bho gotama, so ceva peto ñātisālohito taṁ ṭhānaṁ anupapanno hoti, aññepissa petā ñātisālohitā taṁ ṭhānaṁ anupapannā honti, ko taṁ dānaṁ paribhuñjatīti? Aṭṭhānaṁ kho etaṁ brāhmaṇa anavakāso, yaṁ taṁ ṭhānaṁ vivittaṁ assa iminā dīghena addhunā yadidaṁ petehi ñātisālohitehi. Apica brāhmaṇa dāyakopi anipphalo’’ti (a. ni. 10.177).",
  "atk-s0501a7:64": "Chaṭṭhagāthāparaddhasattamagāthāvaṇṇanā",
  "atk-s0501a7:65": "6-7. Evaṁ bhagavā rañño māgadhassa pettivisayūpapannānaṁ pubbañātīnaṁ sampattiṁ nissāya thomento ‘‘ete te, mahārāja, ñātī imāya dānasampadāya attamanā evaṁ thomentī’’ti dassento –",
  "atk-s0501a7:66": "‘‘Ciraṁ jīvantu no ñātī, yesaṁ hetu labhāmase;",
  "atk-s0501a7:67": "Amhākañca katā pūjā, dāyakā ca anipphalā’’ti. –",
  "atk-s0501a7:68": "Vatvā puna tesaṁ pettivisayūpapannānaṁ aññassa kasigorakkhādino sampattipaṭilābhakāraṇassa abhāvaṁ ito dinnena yāpanabhāvañca dassento ‘‘na hi tattha kasī atthī’’ti chaṭṭhagāthāya pacchimaddhaṁ ‘‘vaṇijjā tādisī’’ti imaṁ sattamagāthañca āha.",
  "atk-s0501a7:69": "Tatrāyaṁ atthavaṇṇanā – na hi, mahārāja, tattha pettivisaye kasi atthi, yaṁ nissāya te petā sampattiṁ paṭilabheyyuṁ. Gorakkhettha na vijjatīti na kevalaṁ kasi eva, gorakkhāpi ettha pettivisaye na vijjati, yaṁ nissāya te sampattiṁ paṭilabheyyuṁ. Vaṇijjā tādisī natthīti vāṇijjāpi tādisī natthi, yā tesaṁ sampattipaṭilābhahetu bhaveyya. Hiraññena kayākayanti hiraññena kayavikkayampi tattha tādisaṁ natthi, yaṁ tesaṁ sampattipaṭilābhahetu bhaveyya. Ito dinnena yāpenti, petā kālagatā tahinti kevalaṁ pana ito ñātīhi vā mittāmaccehi vā dinnena yāpenti, attabhāvaṁ gamenti. Petāti pettivisayūpapannā sattā. Kālagatāti attano maraṇakālena gatā, ‘‘kālakatā’’ti vā pāṭho, katakālā katamaraṇāti attho. Tahinti tasmiṁ pettivisaye.",
  "atk-s0501a7:70": "Aṭṭhamanavamagāthādvayavaṇṇanā",
  "atk-s0501a7:71": "8-9. Evaṁ ‘‘ito dinnena yāpenti, petā kālagatā tahi’’nti vatvā idāni upamāhi tamatthaṁ pakāsento ‘‘unname udakaṁ vuṭṭha’’nti idaṁ gāthādvayamāha.",
  "atk-s0501a7:72": "Tassattho – yathā unnate thale ussāde bhūmibhāge meghehi abhivuṭṭhaṁ udakaṁ ninnaṁ pavattati, yo yo bhūmibhāgo ninno oṇato, taṁ taṁ pavattati gacchati pāpuṇāti, evameva ito dinnaṁ dānaṁ petānaṁ upakappati nibbattati, pātubhavatīti attho. Ninnamiva hi udakappavattiyā ṭhānaṁ petaloko dānupakappanāya. Yathāha – ‘‘idaṁ kho, brāhmaṇa, ṭhānaṁ, yattha ṭhitassa taṁ dānaṁ upakappatī’’ti (a. ni. 10.177). Yathā ca kandarapadarasākhāpasākhakusobbhamahāsobbhasannipātehi vārivahā mahānajjo pūrā hutvā sāgaraṁ paripūrenti, evampi ito dinnadānaṁ pubbe vuttanayeneva petānaṁ upakappatīti.",
  "atk-s0501a7:73": "Dasamagāthāvaṇṇanā",
  "atk-s0501a7:74": "10. Evaṁ bhagavā ‘‘ito dinnena yāpenti, petā kālagatā tahi’’nti imaṁ atthaṁ upamāhi pakāsetvā puna yasmā te petā ‘‘ito kiñci lacchāmā’’ti āsābhibhūtā ñātigharaṁ āgantvāpi ‘‘idaṁ nāma no dethā’’ti yācituṁ asamatthā, tasmā tesaṁ imāni anussaraṇavatthūni anussaranto kulaputto dakkhiṇaṁ dajjāti dassento ‘‘adāsi me’’ti imaṁ gāthamāha.",
  "atk-s0501a7:75": "Tassattho – ‘‘idaṁ nāma me dhanaṁ vā dhaññaṁ vā adāsī’’ti ca, ‘‘idaṁ nāma me kiccaṁ attanā uyyogamāpajjanto akāsī’’ti ca, ‘‘amu me mātito vā pitito vā sambandhattā ñātī’’ti ca sinehavasena tāṇasamatthatāya ‘‘mittā’’ti ca, ‘‘asuko me saha paṁsukīḷako sakhā’’ti ca evaṁ sabbamanussaranto petānaṁ dakkhiṇaṁ dajjā, dānaṁ niyyāteyyāti. Aparo pāṭho ‘‘petānaṁ dakkhiṇā dajjā’’ti. Tassattho – dātabbāti dajjā. Kā sā? Petānaṁ dakkhiṇā, teneva ‘‘adāsi me’’tiādinā nayena pubbe katamanussaraṁ anussaratāti vuttaṁ hoti. Karaṇavacanappasaṅge paccattavacanaṁ veditabbaṁ.",
  "atk-s0501a7:76": "Ekādasamagāthāvaṇṇanā",
  "atk-s0501a7:77": "11. Evaṁ bhagavā petānaṁ dakkhiṇāniyyātane kāraṇabhūtāni anussaraṇavatthūni dassento –",
  "atk-s0501a7:78": "‘‘Adāsi me akāsi me, ñātimittā sakhā ca me;",
  "atk-s0501a7:79": "Petānaṁ dakkhiṇaṁ dajjā, pubbe katamanussara’’nti. –",
  "atk-s0501a7:80": "Vatvā puna ye ñātimaraṇena ruṇṇasokādiparā eva hutvā tiṭṭhanti, na tesaṁ atthāya kiñci denti, tesaṁ taṁ ruṇṇasokādi kevalaṁ attaparitāpanameva hoti, na petānaṁ kiñci atthaṁ nipphādetīti dassento ‘‘na hi ruṇṇaṁ vā’’ti imaṁ gāthamāha.",
  "atk-s0501a7:81": "Tattha ruṇṇanti rodanā roditattaṁ assupātanaṁ, etena kāyaparissamaṁ dasseti. Sokoti socanā socitattaṁ, etena cittaparissamaṁ dasseti. Yā caññāti yā ca ruṇṇasokehi aññā. Paridevanāti ñātibyasanena phuṭṭhassa lālappanā, ‘‘kahaṁ ekaputtaka piya manāpā’’ti evamādinā nayena guṇasaṁvaṇṇanā, etena vacīparissamaṁ dasseti.",
  "atk-s0501a7:82": "Dvādasamagāthāvaṇṇanā",
  "atk-s0501a7:83": "12. Evaṁ bhagavā ‘‘ruṇṇaṁ vā soko vā yā caññā paridevanā, sabbampi taṁ petānaṁ atthāya na hoti, kevalantu attānaṁ paritāpanamattameva, evaṁ tiṭṭhanti ñātayo’’ti ruṇṇādīnaṁ niratthakabhāvaṁ dassetvā puna māgadharājena yā dakkhiṇā dinnā, tassā sātthakabhāvaṁ dassento ‘‘ayañca kho dakkhiṇā’’ti imaṁ gāthamāha.",
  "atk-s0501a7:84": "Tassattho – ayañca kho, mahārāja, dakkhiṇā tayā ajja attano ñātigaṇaṁ uddissa dinnā , sā yasmā saṅgho anuttaraṁ puññakkhettaṁ lokassa, tasmā saṅghamhi suppatiṭṭhitā assa petajanassa dīgharattaṁ hitāya upakappati sampajjati phalatīti vuttaṁ hoti. Upakappatīti ca ṭhānaso upakappati, taṁkhaṇaṁyeva upakappati, na cirena. Yathā hi taṁkhaṇaññeva paṭibhantaṁ ‘‘ṭhānasovetaṁ tathāgataṁ paṭibhātī’’ti vuccati, evamidhāpi taṁkhaṇaṁyeva upakappantā ‘‘ṭhānaso upakappatī’’ti vuttā. Yaṁ vā taṁ ‘‘idaṁ kho, brāhmaṇa, ṭhānaṁ, yattha ṭhitassa taṁ dānaṁ upakappatī’’ti (a. ni. 10.177) vuttaṁ, tattha khuppipāsikavantāsaparadattūpajīvinijjhāmataṇhikādibhedabhinne ṭhāne upakappatīti vuttaṁ yathā kahāpaṇaṁ dento ‘‘kahāpaṇaso detī’’ti loke vuccati. Imasmiñca atthavikappe upakappatīti pātubhavati, nibbattatīti vuttaṁ hoti.",
  "atk-s0501a7:85": "Terasamagāthāvaṇṇanā",
  "atk-s0501a7:86": "13. Evaṁ bhagavā raññā dinnāya dakkhiṇāya sātthakabhāvaṁ dassento –",
  "atk-s0501a7:87": "‘‘Ayañca kho dakkhiṇā dinnā, saṅghamhi suppatiṭṭhitā;",
  "atk-s0501a7:88": "Dīgharattaṁ hitāyassa, ṭhānaso upakappatī’’ti. –",
  "atk-s0501a7:89": "Vatvā puna yasmā imaṁ dakkhiṇaṁ dentena ñātīnaṁ ñātīhi kattabbakiccakaraṇavasena ñātidhammo nidassito, bahujanassa pākaṭīkato, nidassanaṁ vā kato, tumhehipi ñātīnaṁ evameva ñātīhi kattabbakiccakaraṇavasena ñātidhammo paripūretabbo, na niratthakehi ruṇṇādīhi attā paritāpetabboti ca pete dibbasampattiṁ adhigamentena petānaṁ pūjā katā uḷārā, buddhappamukhañca bhikkhusaṅghaṁ annapānādīhi santappentena bhikkhūnaṁ balaṁ anupadinnaṁ, anukampādiguṇaparivārañca cāgacetanaṁ nibbattentena anappakaṁ puññaṁ pasutaṁ, tasmā bhagavā imehi yathābhuccaguṇehi rājānaṁ sampahaṁsento –",
  "atk-s0501a7:90": "‘‘So ñātidhammo ca ayaṁ nidassito,",
  "atk-s0501a7:91": "Petāna pūjā ca katā uḷārā;",
  "atk-s0501a7:92": "Balañca bhikkhūnamanuppadinnaṁ,",
  "atk-s0501a7:93": "Tumhehi puññaṁ pasutaṁ anappaka’’nti. –",
  "atk-s0501a7:94": "Imāya gāthāya desanaṁ pariyosāpeti.",
  "atk-s0501a7:95": "Atha vā ‘‘so ñātidhammo ca ayaṁ nidassito’’ti iminā gāthāpadena bhagavā rājānaṁ dhammiyā kathāya sandasseti. Ñātidhammanidassanameva hi ettha sandassanaṁ petāna pūjā ca katā uḷārāti iminā samādapeti. Uḷārāti pasaṁsanameva hi ettha punappunaṁ pūjākaraṇe samādapanaṁ. Balañca bhikkhūnamanuppadinnanti iminā samuttejeti. Balānuppadānameva hi ettha evaṁ dānaṁ, balānuppadānatāti tassa ussāhavaḍḍhanena samuttejanaṁ. Tumhehi puññaṁ pasutaṁ anappakanti iminā sampahaṁseti. Puññappasutakittanameva hi ettha tassa yathābhuccaguṇasaṁvaṇṇanabhāvena sampahaṁsanajananato sampahaṁsananti veditabbaṁ.",
  "atk-s0501a7:96": "Desanāpariyosāne ca pettivisayūpapattiādīnavasaṁvaṇṇanena saṁviggānaṁ yoniso padahataṁ caturāsītiyā pāṇasahassānaṁ dhammābhisamayo ahosi. Dutiyadivasepi bhagavā devamanussānaṁ idameva tirokuṭṭaṁ desesi, evaṁ yāva sattamadivasā tādiso eva dhammābhisamayo ahosīti.",
  "atk-s0501a7:97": "Paramatthajotikāya khuddakapāṭha-aṭṭhakathāya",
  "atk-s0501a7:98": "Tirokuṭṭasuttavaṇṇanā niṭṭhitā."
}