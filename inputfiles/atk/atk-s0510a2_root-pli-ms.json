{
  "atk-s0510a2:0": "2. Sīhāsaniyavaggo",
  "atk-s0510a2:1": "1. Sīhāsanadāyakattheraapadānavaṇṇanā",
  "atk-s0510a2:2": "Nibbutelokanāthamhītiādikaṁ āyasmato sīhāsanadāyakattherassa apadānaṁ. Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle vibhavasampanne saddhāsampanne ekasmiṁ kule nibbatto, dharamāne bhagavati devaloke vasitvā nibbute bhagavati uppannattā viññutaṁ patto bhagavato sārīrikacetiyaṁ disvā ‘‘aho me alābhā, bhagavato dharamāne kāle asampatto’’ti cintetvā cetiye cittaṁ pasādetvā somanassajāto sabbaratanamayaṁ devatānimmitasadisaṁ dhammāsane sīhāsanaṁ kāretvā jīvamānakabuddhassa viya pūjesi. Tassupari gehampi dibbavimānamiva kāresi, pādaṭṭhapanapādapīṭhampi kāresi. Evaṁ yāvajīvaṁ dīpadhūpapupphagandhādīhi anekavidhaṁ pūjaṁ katvā tato cuto devaloke nibbatto cha kāmasagge aparāparaṁ dibbasampattiṁ anubhavitvā manussesu cakkavattisampattiṁ anekakkhattuṁ anubhavitvā saṅkhyātikkantaṁ padesarajjasampattiñca anubhavitvā kassapassa bhagavato sāsane pabbajitvā samaṇadhammaṁ katvā etthantare devamanussesu saṁsaranto imasmiṁ buddhuppāde ekasmiṁ vibhavasampanne kule nibbattitvā viññutaṁ patto satthu dhammadesanaṁ sutvā paṭiladdhasaddho pabbajitvā laddhūpasampado kammaṭṭhānaṁ gahetvā ghaṭento vāyamanto nacirasseva arahattaṁ pāpuṇi.",
  "atk-s0510a2:3": "1. Evaṁ pattaarahattaphalo attano pubbakammaṁ saritvā somanassaṁ uppādetvā pubbacaritāpadānaṁ pakāsento nibbute lokanāthamhītiādimāha. Tattha lokassa nātho padhānoti lokanātho, lokattayasāmīti attho. Lokanāthe siddhatthamhi nibbuteti sambandho. Vitthārite pāvacaneti pāvacane piṭakattaye vitthārite patthaṭe pākaṭeti attho. Bāhujaññamhi sāsaneti sikkhattayasaṅgahite buddhasāsane anekasatasahassakoṭikhīṇāsavasaṅkhātehi bahujanehi ñāte adhigateti attho.",
  "atk-s0510a2:4": "2-3.Pasannacitto sumanoti tadā ahaṁ buddhassa dharamānakāle asampatto nibbute tasmiṁ devalokā cavitvā manussalokaṁ upapanno tassa bhagavato sārīrikadhātucetiyaṁ disvā pasannacitto saddhāsampayuttamano sundaramano ‘‘aho mamāgamanaṁ svāgamana’’nti sañjātapasādabahumāno ‘‘mayā nibbānādhigamāya ekaṁ puññaṁ kātuṁ vaṭṭatī’’ti cintetvā bhagavato cetiyasamīpe bhagavantaṁ uddissa hiraññasuvaṇṇaratanādīhi alaṅkaritvāva sīhāsanaṁ akāsi. Tatra nisinnassa pādaṭṭhapanatthāya pādapīṭhañca kāresi. Sīhāsanassa atemanatthāya tassupari gharañca kāresi. Tena vuttaṁ – ‘‘sīhāsanamakāsahaṁ…pe… gharaṁ tattha akāsaha’’nti. Tena cittappasādenāti dharamānassa viya bhagavato sīhāsanaṁ mayā kataṁ, tena cittappasādena. Tusitaṁ upapajjahanti tusitabhavane upapajjinti attho.",
  "atk-s0510a2:5": "4.Āyāmena catubbīsāti tatrupapannassa devabhūtassa sato mayhaṁ sukataṁ puññena nibbattitaṁ pātubhūtaṁ āyāmena uccato catubbīsayojanaṁ vitthārena tiriyato catuddasayojanaṁ tāvadeva nibbattikkhaṇeyeva āsi ahosīti attho. Sesaṁ suviññeyyameva.",
  "atk-s0510a2:6": "9.Catunnavuteito kappeti ito kappato catunavute kappe yaṁ kammaṁ akariṁ akāsiṁ, tadā tato paṭṭhāya puññabalena kañci duggatiṁ nābhijānāmi, na anubhūtapubbā kāci duggatīti attho.",
  "atk-s0510a2:7": "10.Tesattatimhito kappeti ito kappato tesattatikappe. Indanāmā tayo janāti indanāmakā tayo cakkavattirājāno ekasmiṁ kappe tīsu jātīsu indo nāma cakkavattī rājā ahosinti attho. Dvesattatimhitokappeti ito dvesattatikappe. Sumananāmakā tayo janā tikkhattuṁ cakkavattirājāno ahesuṁ.",
  "atk-s0510a2:8": "11.Samasattatito kappeti ito kappato anūnādhike sattatime kappe varuṇanāmakā varuṇo cakkavattīti evaṁnāmakā tayo cakkavattirājāno cakkaratanasampannā catudīpamhi issarā ahesunti attho. Sesaṁ suviññeyyamevāti.",
  "atk-s0510a2:9": "Sīhāsanadāyakattheraapadānavaṇṇanā samattā.",
  "atk-s0510a2:10": "2. Ekatthambhikattheraapadānavaṇṇanā",
  "atk-s0510a2:11": "Siddhatthassa bhagavatotiādikaṁ āyasmato ekatthambhadāyakatherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle vanakammiko hutvā ekasmiṁ vibhavasampanne kule nibbatto. Tasmiṁ samaye sabbe saddhā pasannā upāsakā ekacchandā ‘‘bhagavato upaṭṭhānasālaṁ karomā’’ti dabbasambhāratthāya vanaṁ pavisitvā taṁ upāsakaṁ disvā ‘‘amhākaṁ ekaṁ thambhaṁ dethā’’ti yāciṁsu. So taṁ pavattiṁ sutvā ‘‘tumhe mā cintayitthā’’ti te sabbe uyyojetvā ekaṁ sāramayaṁ thambhaṁ gahetvā satthu dassetvā tesaṁyeva adāsi. So teneva somanassajāto tadeva mūlaṁ katvā aññāni dānādīni puññāni katvā tato cuto devaloke nibbatto aparāparaṁ chasu kāmāvacaresu dibbasampattiyo anubhavitvā manussesu ca aggacakkavattisampattiṁ anekavāraṁ anubhavitvā asaṅkhyeyyaṁ padesarajjasampattiñca anubhavitvā imasmiṁ buddhuppāde saddhāsampanne ekasmiṁ kule nibbatto mātāpitūhi saddhiṁ bhagavato santike dhammaṁ sutvā paṭiladdhasaddho pabbajitvā laddhūpasampado kammaṭṭhānaṁ gahetvā manasikaronto nacirasseva arahā ahosi.",
  "atk-s0510a2:12": "13. So evaṁ pattaarahatto attano pubbakammaṁ saritvā somanassajāto pubbacaritāpadānaṁ pakāsento siddhatthassātiādimāha. Tattha siddhatthassa bhagavato bhagyasampannassa sammāsambuddhassa. Mahāpūgagaṇoti mahāupāsakasamūho ahu ahosīti attho. Saraṇaṁ gatā ca te buddhanti ‘‘buddhaṁ saraṇa’’nti gatā bhajiṁsu jāniṁsu vā te upāsakā. Tathāgataṁ saddahanti buddhaguṇaṁ attano cittasantāne ṭhapentīti attho.",
  "atk-s0510a2:13": "14.Sabbe saṅgamma mantetvāti sabbe samāgamma sannipatitvā mantetvā aññamaññaṁ saññāpetvā ekacchandā hutvā māḷaṁ upaṭṭhānasālaṁ satthuno atthāya kubbanti karontīti attho. Dabbasambhāresu ekatthambhaṁ alabhantā brahāvane mahāvane vicinantīti sambandho.",
  "atk-s0510a2:14": "15.Tehaṁaraññe disvānāti ahaṁ te upāsake araññe disvāna gaṇaṁ samūhaṁ upagamma samīpaṁ gantvā añjaliṁ paggahetvāna dasaṅgulisamodhānaṁ añjaliṁ sirasi katvā ahaṁ gaṇaṁ upāsakasamūhaṁ ‘‘tumhe imaṁ vanaṁ kimatthaṁ āgatatthā’’ti tadā tasmiṁ kāle paripucchinti sambandho.",
  "atk-s0510a2:15": "16.Te sīlavanto upāsakā me mayā puṭṭhā ‘‘māḷaṁ mayaṁ kattukāmā hutvā ekatthambho amhehi na labbhatī’’ti viyākaṁsu visesena kathayiṁsūti sambandho.",
  "atk-s0510a2:16": "17.Mamaṁ mayhaṁ ekatthambhaṁ detha, ahaṁ taṁ dassāmi satthuno santikaṁ ahaṁ thambhaṁ āharissāmi, te bhavanto thambhaharaṇe appossukkā ussāharahitā bhavantūti sambandho.",
  "atk-s0510a2:17": "24.Yaṁ yaṁ yonupapajjāmīti yaṁ yaṁ yoniṁ devattaṁ atha mānusaṁ upagacchāmīti attho. Bhummatthe vā upayogavacanaṁ, yasmiṁ yasmiṁ devaloke vā manussaloke vāti attho. Sesaṁ uttānatthamevāti.",
  "atk-s0510a2:18": "Ekatthambhikattheraapadānavaṇṇanā samattā.",
  "atk-s0510a2:19": "3. Nandattheraapadānavaṇṇanā",
  "atk-s0510a2:20": "Padumuttarassabhagavatotiādikaṁ āyasmato nandattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṁsavatīnagare ekasmiṁ kule nibbattitvā viññutaṁ patto bhagavato santike dhammaṁ suṇanto satthāraṁ ekaṁ bhikkhuṁ indriyesu guttadvārānaṁ aggaṭṭhāne ṭhapentaṁ disvā sayaṁ taṁ ṭhānantaraṁ patthento bhagavato bhikkhusaṅghassa ca pūjāsakkārabahulaṁ mahādānaṁ pavattetvā ‘‘ahaṁ, bhante, anāgate tumhādisassa buddhassa evarūpo sāvako bhaveyya’’nti paṇidhānaṁ akāsi.",
  "atk-s0510a2:21": "So tato paṭṭhāya devamanussesu saṁsaranto atthadassissa bhagavato kāle dhammatāya nāma nadiyā mahanto kacchapo hutvā nibbatto ekadivasaṁ satthāraṁ nadiṁ tarituṁ tīre ṭhitaṁ disvā sayaṁ bhagavantaṁ tāretukāmo satthu pādamūle nipajji. Satthā tassa ajjhāsayaṁ ñatvā piṭṭhiṁ abhiruhi. So haṭṭhatuṭṭho vegena sotaṁ chindanto sīghataraṁ paratīraṁ pāpesi. Bhagavā tassa anumodanaṁ vadanto bhāviniṁ sampattiṁ kathetvā pakkāmi.",
  "atk-s0510a2:22": "So tena puññakammena sugatīsuyeva saṁsaranto imasmiṁ buddhuppāde kapilavatthusmiṁ suddhodanamahārājassa aggamahesiyā mahāpajāpatigotamiyā kucchimhi nibbatto, tassa nāmaggahaṇadivase ñātisaṅghaṁ nandayanto jātoti ‘‘nando’’tveva nāmaṁ akaṁsu. Tassa vayappattakāle bhagavā pavattitavaradhammacakko lokānuggahaṁ karonto anukkamena kapilavatthuṁ gantvā ñātisamāgame pokkharavassaṁ aṭṭhuppattiṁ katvā vessantarajātakaṁ (jā. 2.22.1655 ādayo) kathetvā dutiyadivase piṇḍāya paviṭṭho ‘‘uttiṭṭhe nappamajjeyyā’’ti (dha. pa. 168) gāthāya pitaraṁ sotāpattiphale patiṭṭhāpetvā nivesanaṁ gantvā ‘‘dhammañcare sucarita’’nti (dha. pa. 169) gāthāya mahāpajāpatiṁ sotāpattiphale rājānaṁ sakadāgāmiphale patiṭṭhāpetvā tatiyadivase nandakumārassa abhisekagehapavesanaāvāhamaṅgalesu vattamānesu piṇḍāya pāvisi. Satthā nandakumārassa hatthe pattaṁ datvā maṅgalaṁ vatvā tassa hatthato pattaṁ aggahetvāva vihāraṁ gato , taṁ pattahatthaṁ vihāraṁ āgataṁ anicchamānaṁyeva pabbājetvā tathāpabbājitattāyeva anabhiratiyā pīḷitaṁ ñatvā upāyena tassa taṁ anabhiratiṁ vinodesi. So yoniso paṭisaṅkhāya vipassanaṁ paṭṭhapetvā nacirasseva arahattaṁ pāpuṇi. Thero puna divase bhagavantaṁ upasaṅkamitvā evamāha – ‘‘yaṁ me, bhante, bhagavā pāṭibhogo pañcannaṁ accharāsatānaṁ paṭilābhāya kakuṭapādānaṁ, muñcāmahaṁ, bhante, bhagavantaṁ etasmā paṭissavā’’ti. Bhagavāpi ‘‘yadeva te, nanda, anupādāya āsavehi cittaṁ vimuttaṁ, tadāhaṁ mutto etasmā paṭissavā’’ti āha. Athassa bhagavā savisesaṁ indriyesu guttadvārataṁ ñatvā taṁ guṇaṁ vibhāvento ‘‘etadaggaṁ, bhikkhave, mama sāvakānaṁ bhikkhūnaṁ indriyesu guttadvārānaṁ yadidaṁ nando’’ti (a. ni. 1.219, 230) indriyesu guttadvārabhāvena naṁ etadagge ṭhapesi. Thero hi ‘‘indriyāsaṁvaraṁ nissāya imaṁ vippakāraṁ patto, tamahaṁ suṭṭhu niggaṇhissāmī’’ti ussāhajāto balavahirottappo tattha ca katādhikārattā indriyasaṁvare ukkaṁsapāramiṁ agamāsi.",
  "atk-s0510a2:23": "27. Evaṁ so etadaggaṭṭhānaṁ patvā attano pubbakammaṁ saritvā somanassappatto pubbacaritāpadānaṁ pakāsento padumuttarassa bhagavatotiādimāha. Vatthaṁ khomaṁ mayā dinnanti khomaraṭṭhe jātaṁ vatthaṁ bhagavati cittappasādena gāravabahumānena mayā paramasukhumaṁ khomavatthaṁ dinnanti attho. Sayambhussāti sayameva bhūtassa jātassa ariyāya jātiyā nibbattassa. Mahesinoti mahante sīlasamādhipaññāvimuttivimuttiñāṇadassanakkhandhe esi gavesīti mahesi, tassa mahesino sayambhussa cīvaratthāya khomavatthaṁ mayā dinnanti sambandho.",
  "atk-s0510a2:24": "28.Taṁ me buddho viyākāsīti ettha tanti sāmyatthe upayogavacanaṁ, tassa vatthadāyakassa me dānaphalaṁ visesena akāsi kathesi buddhoti attho. Jalajuttamanāmakoti padumuttaranāmako. ‘‘Jalaruttamanāyako’’tipi pāṭho, tassa jalamānānaṁ devabrahmānaṁ uttamanāyako padhānoti attho. Iminā vatthadānenāti iminā vatthadānassa nissandena tvaṁ anāgate hemavaṇṇo suvaṇṇavaṇṇo bhavissasi.",
  "atk-s0510a2:25": "29.Dvesampattiṁ anubhotvāti dibbamanussasaṅkhātā dve sampattiyo anubhavitvā. Kusalamūlehi coditoti kusalāvayavehi kusalakoṭṭhāsehi codito pesito, ‘‘tvaṁ iminā puññena satthu kulaṁ pasavāhī’’ti pesito viyāti attho. ‘‘Gotamassa bhagavato kaniṭṭho tvaṁ bhavissasī’’ti byākāsīti sambandho.",
  "atk-s0510a2:26": "30.Rāgaratto sukhasīloti kilesakāmehi ratto allīno kāyasukhacittasukhānubhavanasabhāvo. Kāmesu gedhamāyutoti vatthukāmesu gedhasaṅkhātāya taṇhāya āyuto yojitoti attho. Buddhena codito santo, tadā tvanti yasmā kāmesu gedhito, tadā tasmā tvaṁ attano bhātukena gotamabuddhena codito pabbajjāya uyyojito tassa santike pabbajissasīti sambandho.",
  "atk-s0510a2:27": "31.Pabbajitvāna tvaṁ tatthāti tasmiṁ gotamassa bhagavato sāsane tvaṁ pabbajitvā kusalamūlena mūlabhūtena puññasambhārena codito bhāvanāyaṁ niyojito sabbāsave sakalāsave pariññāya jānitvā pajahitvā anāmayo niddukkho nibbāyissasi adassanaṁ pāpessasi, apaṇṇattikabhāvaṁ gamissasīti attho.",
  "atk-s0510a2:28": "32.Satakappasahassamhīti ito kappato pubbe satakappādhike sahassame kappamhi ceḷanāmakā cattāro cakkavattirājāno ahesunti attho. Saṭṭhi kappasahassānīti kappasahassāni saṭṭhi ca atikkamitvā heṭṭhā ekasmiṁ kappe cattāro janā upaceḷā nāma cakkavattirājāno catūsu jātīsu ahesunti attho.",
  "atk-s0510a2:29": "33.Pañcakappasahassamhīti pañcakappādhike sahassame kappamhi ceḷā nāma cattāro janā cakkavattirājāno sattahi ratanehi sampannā samaṅgībhūtā jambudīpaaparagoyānauttarakurupubbavidehadīpasaṅkhāte catudīpamhi issarā padhānā visuṁ ahesunti attho. Sesaṁ vuttanayamevāti.",
  "atk-s0510a2:30": "Nandattheraapadānavaṇṇanā samattā.",
  "atk-s0510a2:31": "4. Cūḷapanthakattheraapadānavaṇṇanā",
  "atk-s0510a2:32": "Padumuttaronāma jinotiādikaṁ āyasmato cūḷapanthakattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle yadettha aṭṭhuppattivasena vattabbaṁ, taṁ aṭṭhakanipāte mahāpanthakavatthusmiṁ (theragā. 510 ādayo) vuttameva. Ayaṁ pana viseso – mahāpanthakatthero arahattaṁ patvā phalasamāpattisukhena vītināmento cintesi – ‘‘kathaṁ nu kho sakkā cūḷapanthakampi imasmiṁ sukhe patiṭṭhāpetu’’nti. So attano ayyakaṁ dhanaseṭṭhiṁ upasaṅkamitvā āha – ‘‘sace, mahāseṭṭhi , anujānātha, ahaṁ cūḷapanthakaṁ pabbājeyya’’nti. ‘‘Pabbājetha, bhante’’ti. Thero taṁ pabbājesi. So dasasu sīlesu patiṭṭhito bhātu santike –",
  "atk-s0510a2:33": "‘‘Padumaṁ yathā kokanadaṁ sugandhaṁ, pāto siyā phullamavītagandhaṁ;",
  "atk-s0510a2:34": "Aṅgīrasaṁ passa virocamānaṁ, tapantamādiccamivantalikkhe’’ti. (saṁ. ni. 1.123; a. ni. 5.195) –",
  "atk-s0510a2:35": "Gāthaṁ uggaṇhanto catūhi māsehi uggahetuṁ nāsakkhi, gahitampi hadaye na tiṭṭhati. Atha naṁ mahāpanthako, ‘‘cūḷapanthaka, tvaṁ imasmiṁ sāsane abhabbo, catūhi māsehi ekaṁ gāthampi gahetuṁ na sakkosi, pabbajitakiccaṁ pana tvaṁ kathaṁ matthakaṁ pāpessasi, nikkhama ito’’ti so therena paṇāmiko dvārakoṭṭhakasamīpe rodamāno aṭṭhāsi.",
  "atk-s0510a2:36": "Tena ca samayena satthā jīvakambavane viharati. Atha jīvako purisaṁ pesesi – ‘‘gaccha, pañcahi bhikkhusatehi saddhiṁ satthāraṁ nimantehī’’ti. Tena ca samayena āyasmā mahāpanthako bhattuddesako hoti. So ‘‘pañcannaṁ bhikkhusatānaṁ bhikkhaṁ paṭicchathā’’ti vutto ‘‘cūḷapanthakaṁ ṭhapetvā sesānaṁ paṭicchāmī’’ti āha. Taṁ sutvā cūḷapanthako bhiyyosomattāya domanassappatto ahosi. Satthā tassa cittakkhedaṁ ñatvā ‘‘cūḷapanthako mayā katena upāyena bujjhissatī’’ti tassa avidūraṭṭhāne attānaṁ dassetvā ‘‘kiṁ, panthaka, rodasī’’ti pucchi. ‘‘Bhātā maṁ, bhante, paṇāmetī’’ti āha. ‘‘Panthaka, mā cintayi, mama sāsane tuyhaṁ pabbajjā, ehi imaṁ gahetvā ‘rajoharaṇaṁ, rajoharaṇa’nti manasi karohī’’ti iddhiyā suddhaṁ coḷakkhaṇḍaṁ abhisaṅkharitvā adāsi. So satthārā dinnaṁ coḷakkhaṇḍaṁ ‘‘rajoharaṇaṁ, rajoharaṇa’’nti hatthena parimajjanto nisīdi. Tassa taṁ parimajjantassa kiliṭṭhadhātukaṁ jātaṁ, puna parimajjantassa ukkhaliparipuñchanasadisaṁ jātaṁ. So ñāṇaparipākattā evaṁ cintesi – ‘‘idaṁ coḷakkhaṇḍaṁ pakatiyā parisuddhaṁ, imaṁ upādiṇṇakasarīraṁ nissāya kiliṭṭhaṁ aññathā jātaṁ, tasmā aniccaṁ yathāpetaṁ, evaṁ cittampī’’ti khayavayaṁ paṭṭhapetvā tasmiṁyeva nimitte jhānāni nibbattetvā jhānapādakaṁ katvā vipassanaṁ paṭṭhapetvā saha paṭisambhidāhi arahattaṁ pāpuṇi. Arahattapattassevassa tepiṭakaṁ pañcābhiññā ca āgamiṁsu.",
  "atk-s0510a2:37": "Satthā ekūnehi pañcabhikkhusatehi saddhiṁ gantvā jīvakassa nivesane paññatte āsane nisīdi. Cūḷapanthako pana attano bhikkhāya appaṭicchitattā eva na gato. Jīvako yāguṁ dātuṁ ārabhi. Satthā hatthena pattaṁ pidahi. ‘‘Kasmā, bhante, na gaṇhathā’’ti vutte ‘‘vihāre eko bhikkhu atthi, jīvakā’’ti. So purisaṁ pesesi – ‘‘gaccha, bhaṇe, vihāre nisinnaṁ ayyaṁ gahetvā ehī’’ti. Cūḷapanthakattheropi rūpena kiriyāya ca ekampi ekena asadisaṁ bhikkhusahassaṁ nimminitvā nisīdi. So puriso vihāre bhikkhūnaṁ bahubhāvaṁ disvā gantvā jīvakassa kathesi – ‘‘imasmā bhikkhusaṅghā vihāre bhikkhusaṅgho bahutaro, pakkositabbaṁ ayyaṁ na jānāmī’’ti. Jīvako satthāraṁ pucchi – ‘‘ko nāmo, bhante, vihāre nisinno bhikkhū’’ti? ‘‘Cūḷapanthako nāma, jīvakā’’ti. ‘‘Gaccha, bhaṇe, ‘cūḷapanthako nāma kataro’ti pucchitvā taṁ ānehī’’ti. So vihāraṁ gantvā ‘‘cūḷapanthako nāma kataro, bhante’’ti pucchi. ‘‘Ahaṁ cūḷapanthako, ahaṁ cūḷapanthako’’ti ekappahārena bhikkhusahassampi kathesi. So punāgantvā taṁ pavattiṁ jīvakassa ārocesi jīvako paṭividdhasaccattā ‘‘iddhimā maññe, ayyo’’ti nayato ñatvā ‘‘gaccha, bhaṇe, paṭhamaṁ kathentaṁ ayyameva ‘tumhe satthā pakkosatī’ti vatvā cīvarakaṇṇe gaṇhāhī’’ti āha. So vihāraṁ gantvā tathā akāsi. Tāvadeva nimmitabhikkhū antaradhāyiṁsu. So theraṁ gahetvā agamāsi.",
  "atk-s0510a2:38": "Satthā tasmiṁ khaṇe yāguñca khajjakādibhedañca paṭiggaṇhi. Katabhattakicco bhagavā āyasmantaṁ cūḷapanthakaṁ āṇāpesi ‘‘anumodanaṁ karohī’’ti. So pabhinnapaṭisambhido sineruṁ gahetvā mahāsamuddaṁ manthento viya tepiṭakaṁ buddhavacanaṁ saṅkhobhento satthu ajjhāsayaṁ gaṇhanto anumodanaṁ akāsi. Dasabale bhattakiccaṁ katvā vihāraṁ gate dhammasabhāyaṁ kathā udapādi ‘aho buddhānaṁ ānubhāvo, yatra hi nāma cattāro māse ekagāthaṁ gahetuṁ asakkontampi lahukena khaṇeneva evaṁ mahiddhikaṁ akaṁsū’ti, tathā hi jīvakassa nivesane nisinno bhagavā ‘evaṁ cūḷapanthakassa cittaṁ samāhitaṁ, vīthipaṭipannā vipassanā’ti ñatvā yathānisinnoyeva attānaṁ dassetvā, ‘panthaka, nevāyaṁ pilotikā kiliṭṭhā rajānukiṇṇā, ito pana aññopi ariyassa vinaye saṁkileso rajo’ti dassento –",
  "atk-s0510a2:39": "‘‘Rāgo rajo na ca pana reṇu vuccati, rāgassetaṁ adhivacanaṁ rajoti;",
  "atk-s0510a2:40": "Etaṁ rajaṁ vippajahitvā bhikkhavo, viharanti te vigatarajassa sāsane.",
  "atk-s0510a2:41": "‘‘Doso rajo…pe… vigatarajassa sāsane.",
  "atk-s0510a2:42": "‘‘Moho rajo…pe… vigatarajassa sāsane’’ti. (mahāni. 209; cūḷani. udayamāṇavapucchāniddesa 74) –",
  "atk-s0510a2:43": "Imā tisso gāthāyo abhāsi. Gāthāpariyosāne cūḷapanthako sahapaṭisambhidāhi arahattaṁ pāpuṇīti. Satthā tesaṁ bhikkhūnaṁ kathāsallāpaṁ sutvā āgantvā buddhāsane nisīditvā ‘‘kiṁ vadetha, bhikkhave’’ti pucchitvā ‘‘imaṁ nāma, bhante’’ti vutte ‘‘bhikkhave, cūḷapanthakena idāni mayhaṁ ovāde ṭhatvā lokuttharadāyajjaṁ laddhaṁ, pubbe pana lokiyadāyajjaṁ laddha’’nti vatvā tehi yācito cūḷaseṭṭhijātakaṁ (jā. 1.1.4) kathesi. Aparabhāge naṁ satthā ariyagaṇaparivuto dhammāsane nisinno manomayaṁ kāyaṁ abhinimminantānaṁ bhikkhūnaṁ cetovivaṭṭakusalānañca aggaṭṭhāne ṭhapesi.",
  "atk-s0510a2:44": "35. Evaṁ so pattaetadaggaṭṭhāno attano pubbakammaṁ saritvā pītisomanassavasena pubbacaritāpadānaṁ pakāsento padumuttaro nāma jinotiādimāha. Tattha purimapadadvayaṁ vuttatthameva. Gaṇamhā vūpakaṭṭhosoti so padumuttaro nāma satthā gaṇamhā mahatā bhikkhusamūhato vūpakaṭṭho visuṁ bhūto vivekaṁ upagato. Tadā mama tāpasakāle himavante himālayapabbatasamīpe vasi vāsaṁ kappesi, catūhi iriyāpathehi vihāsīti attho.",
  "atk-s0510a2:45": "36.Ahampi…pe… tadāti yadā so bhagavā himavantaṁ upagantvā vasi, tadā ahampi himavantasamīpe kataassame ā samantato kāyacittapīḷāsaṅkhātā parissayā samanti etthāti assamoti laddhanāme araññāvāse vasāmīti sambandho. Acirāgataṁ mahāvīranti aciraṁ āgataṁ mahāvīriyavantaṁ lokanāyakaṁ padhānaṁ taṁ bhagavantaṁ upesinti sambandho, āgatakkhaṇeyeva upāgaminti attho.",
  "atk-s0510a2:46": "37.Pupphacchattaṁ gahetvānāti evaṁ upagacchanto ca padumuppalapupphādīhi chāditaṁ pupphamayaṁ chattaṁ gahetvā narāsabhaṁ narānaṁ seṭṭhaṁ bhagavantaṁ chādento upagacchiṁ samīpaṁ gatosmīti attho. Samādhiṁ samāpajjantanti rūpāvacarasamādhijjhānaṁ samāpajjantaṁ appetvā nisinnassa antarāyaṁ ahaṁ akāsinti sambandho.",
  "atk-s0510a2:47": "38.Ubho hatthehi paggayhāti taṁ susajjitaṁ pupphacchattaṁ dvīhi hatthehi ukkhipitvā ahaṁ bhagavato adāsinti sambandho. Paṭiggahesīti taṁ mayā dinnaṁ pupphacchattaṁ padumuttaro bhagavā sampaṭicchi, sādaraṁ sādiyīti attho.",
  "atk-s0510a2:48": "41.Satapattachattaṁ paggayhāti ekekasmiṁ padumapupphe satasatapattānaṁ vasena satapattehi padumapupphehi chāditaṁ pupphacchattaṁ pakārena ādarena gahetvā tāpaso mama adāsīti attho. Tamahaṁ kittayissāmīti taṁ tāpasaṁ ahaṁ kittayissāmi pākaṭaṁ karissāmīti attho. Mama bhāsato bhāsamānassa vacanaṁ suṇotha manasi karotha.",
  "atk-s0510a2:49": "42.Pañcavīsatikappānīti iminā pupphacchattadānena pañcavīsativāre tāvatiṁsabhavane sakko hutvā devarajjaṁ karissatīti sambandho. Catuttiṁsatikkhattuñcāti catuttiṁsativāre manussaloke cakkavattī rājā bhavissati.",
  "atk-s0510a2:50": "43.Yaṁyaṁ yoninti manussayoniādīsu yaṁ yaṁ jātiṁ saṁsarati gacchati upapajjati. Tattha tattha yoniyaṁ abbhokāse suññaṭṭhāne patiṭṭhantaṁ nisinnaṁ ṭhitaṁ vā padumaṁ dhārayissati upari chādayissatīti attho.",
  "atk-s0510a2:51": "45.Pakāsite pāvacaneti tena bhagavato sakalapiṭakattaye pakāsite dīpite manussattaṁ manussajātiṁ labhissati upapajjissati. Manomayamhi kāyamhīti manena jhānacittena nibbattoti manomayo, yathā cittaṁ pavattati, tathā kāyaṁ pavatteti cittagatikaṁ karotīti attho. Tamhi manomaye kāyamhi so tāpaso cūḷapanthako nāma hutvā uttamo aggo bhavissatīti attho. Sesaṁ heṭṭhā vuttattā uttānattā ca suviññeyyameva.",
  "atk-s0510a2:52": "52.Sariṁ kokanadaṁ ahanti ahaṁ bhagavato nimmitacoḷakaṁ parimajjanto kokanadaṁ padumaṁ sarinti attho. Tattha cittaṁ vimucci meti tasmiṁ kokanade padume mayhaṁ cittaṁ adhimucci allīno, tato ahaṁ arahattaṁ pāpuṇinti sambandho.",
  "atk-s0510a2:53": "53. Ahaṁ manomayesu cittagatikesu kāyesu sabbattha sabbesu pāramiṁ pariyosānaṁ gato pattoti sambandho. Sesaṁ vuttanayamevāti.",
  "atk-s0510a2:54": "Cūḷapanthakattheraapadānavaṇṇanā samattā.",
  "atk-s0510a2:55": "5. Pilindavacchattheraapadānavaṇṇanā",
  "atk-s0510a2:56": "Nibbutelokanāthamhītiādikaṁ āyasmato pilindavacchattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṁsavatīnagare mahābhogakule nibbatto heṭṭhā vuttanayena satthu santike dhammaṁ suṇanto satthāraṁ ekaṁ bhikkhuṁ devatānaṁ piyamanāpabhāvena aggaṭṭhāne ṭhapentaṁ disvā taṁ ṭhānantaraṁ patthetvā yāvajīvaṁ kusalaṁ katvā tato cuto devamanussesu saṁsaranto sumedhassa bhagavato kāle kulagehe nibbatto. Parinibbute bhagavati tassa thūpaṁ pūjetvā saṅghassa mahādānaṁ pavattetvā tato cavitvā devamanussesu ubhayasampattiyo anubhavitvā anuppanne buddhe cakkavattī rājā hutvā mahājanaṁ pañcasīlesu patiṭṭhāpetvā saggaparāyanaṁ akāsi. So anuppanneyeva amhākaṁ bhagavati sāvatthiyaṁ brāhmaṇakule nibbatti, pilindotissa nāmaṁ akaṁsu. Vacchoti gottaṁ. So aparabhāge pilindavacchoti paññāyittha. Saṁsāre pana saṁvegabahulatāya paribbājakapabbajjaṁ pabbajitvā cūḷagandhāraṁ nāma vijjaṁ sādhetvā tāya vijjāya ākāsacārī paracittavidū ca hutvā rājagahe lābhaggayasaggapatto paṭivasati.",
  "atk-s0510a2:57": "Atha amhākaṁ bhagavā abhisambuddho hutvā anukkamena rājagahaṁ upagato. Tato paṭṭhāya buddhānubhāvena tassa sā vijjā na sampajjati, attano kiccaṁ na sādheti. So cintesi – ‘‘sutaṁ kho panetaṁ ācariyapācariyānaṁ bhāsamānānaṁ ‘yattha mahāgandhāravijjā dharati , tattha cūḷagandhāravijjā na sampajjatī’ti samaṇassa pana gotamassa āgatakālato paṭṭhāya nāyaṁ mama vijjā sampajjati, nissaṁsayaṁ samaṇo gotamo mahāgandhāravijjaṁ jānāti, yaṁnūnāhaṁ taṁ payirupāsitvā tassa santike taṁ vijjaṁ pariyāpuṇeyya’’nti. So bhagavantaṁ upasaṅkamitvā etadavoca – ‘‘ahaṁ, mahāsamaṇa, tava santike ekaṁ vijjaṁ pariyāpuṇitukāmo, okāsaṁ me karohī’’ti. ‘‘Tena hi mama santike pabbajāhī’’ti āha. So ‘‘vijjāya parikammaṁ pabbajjā’’ti maññamāno pabbaji. Tassa bhagavā dhammaṁ kathetvā caritānukūlaṁ kammaṭṭhānaṁ adāsi. So upanissayasampannatāya nacirasseva vipassanaṁ paṭṭhapetvā arahattaṁ pāpuṇi.",
  "atk-s0510a2:58": "55. Yā pana purimajātiyaṁ tassovāde ṭhatvā sagge nibbattā devatā, tā kataññutaṁ nissāya tasmiṁ sañjātabahumānā sāyaṁ pātaṁ theraṁ payirupāsitvā gacchanti. Tasmā naṁ bhagavā devatānaṁ ativiya piyamanāpabhāvena aggabhāve ṭhapesi ‘‘etadaggaṁ, bhikkhave, mama sāvakānaṁ bhikkhūnaṁ devatānaṁ piyamanāpānaṁ yadidaṁ pilindavaccho’’ti (a. ni. 1.209, 215). Evaṁ so pattaaggaṭṭhāno attano pubbakammaṁ anussaritvā pītisomanassavasena pubbacaritāpadānaṁ pakāsento nibbute lokanāthamhītiādimāha.",
  "atk-s0510a2:59": "Tattha kāmarūpārūpalokassa nātho padhānoti lokanātho. Medhā vuccanti sabbaññutaññāṇaanāvaraṇañāṇādayo, sundarā, pasaṭṭhā vā medhā yassa so sumedho, aggo ca so puggalo cāti aggapuggalo, tasmiṁ sumedhe lokanāyake aggapuggale khandhaparinibbānena nibbute satīti sambandho. Pasannacitto sumanoti saddhāya pasāditacitto somanassena sundaramano ahaṁ tassa sumedhassa bhagavato thūpapūjaṁ cetiyapūjaṁ akāsinti attho.",
  "atk-s0510a2:60": "56.Ye ca khīṇāsavā tatthāti tasmiṁ samāgame ye ca khīṇāsavā pahīnakilesā chaḷabhiññā chahi abhiññāhi samannāgatā mahiddhikā mahantehi iddhīhi samannāgatā santi, te sabbe khīṇāsave ahaṁ tattha samānetvā suṭṭhu ādarena ānetvā saṅghabhattaṁ sakalasaṅghassa dātabbabhattaṁ akāsiṁ tesaṁ bhojesinti attho.",
  "atk-s0510a2:61": "57.Upaṭṭhāko tadā ahūti tadā mama saṅghabhattadānakāle sumedhassa bhagavato nāmena sumedho nāma upaṭṭhākasāvako ahu ahosīti attho. So sāvako mayhaṁ pūjāsakkāraṁ anumodittha anumodito ānisaṁsaṁ kathesīti attho.",
  "atk-s0510a2:62": "58.Tena cittappasādenāti tena thūpapūjākaraṇavasena uppannena cittappasādena devaloke dibbavimānaṁ upapajjiṁ upagato asmīti attho, tattha nibbattomhīti vuttaṁ hoti. Chaḷāsītisahassānīti tasmiṁ vimāne cha asītisahassāni devaccharāyo me mayhaṁ cittaṁ ramiṁsu ramāpesunti sambandho.",
  "atk-s0510a2:63": "59.Mameva anuvattantīti tā accharāyo sabbakāmehi dibbehi rūpādivatthukāmehi upaṭṭhahantiyo mamaṁ eva anuvattanti mama vacanaṁ anukaronti sadā niccakālanti attho. Sesaṁ suviññeyyamevāti.",
  "atk-s0510a2:64": "Pilindavacchattheraapadānavaṇṇanā samattā.",
  "atk-s0510a2:65": "6. Rāhulattheraapadānavaṇṇanā",
  "atk-s0510a2:66": "Padumuttarassabhagavatotiādikaṁ āyasmato rāhulattherassa apadānaṁ. Ayampi āyasmā purimajinavaresu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle kulagehe nibbatto viññutaṁ patvā satthu dhammadesanaṁ suṇanto satthāraṁ ekaṁ bhikkhuṁ sikkhākāmānaṁ aggaṭṭhāne ṭhapentaṁ disvā sayampi taṁ ṭhānantaraṁ patthento senāsanavisodhanavijjotanādikaṁ uḷāraṁ puññaṁ katvā paṇidhānaṁ akāsi. So tato cavitvā devamanussesu saṁsaranto ubhayasampattiyo anubhavitvā imasmiṁ buddhuppāde amhākaṁ bodhisattaṁ paṭicca yasodharāya deviyā kucchimhi nibbattitvā rāhuloti laddhanāmo mahatā khattiyaparivārena vaḍḍhi. Tassa pabbajjāvidhānaṁ khandhake (mahāva. 105) āgatameva. So pabbajitvā satthu santike anekehi suttapadehi suladdhovādo paripakkañāṇo vipassanaṁ ussukkāpetvā arahattaṁ pāpuṇi. Arahā pana hutvā attano paṭipattiṁ paccavekkhitvā aññaṁ byākaronto –",
  "atk-s0510a2:67": "‘‘Ubhayeneva sampanno, rāhulabhaddoti maṁ vidū;",
  "atk-s0510a2:68": "Yañcamhi putto buddhassa, yañca dhammesu cakkhumā.",
  "atk-s0510a2:69": "‘‘Yañca me āsavā khīṇā, yañca natthi punabbhavo;",
  "atk-s0510a2:70": "Arahā dakkhiṇeyyomhi, tevijjo amataddaso.",
  "atk-s0510a2:71": "‘‘Kāmandhā jālapacchannā, taṇhāchadanachāditā;",
  "atk-s0510a2:72": "Pamattabandhunā bandhā, macchāva kuminā mukhe.",
  "atk-s0510a2:73": "‘‘Taṁ kāmaṁ ahamujjhitvā, chetvā mārassa bandhanaṁ;",
  "atk-s0510a2:74": "Samūlaṁ taṇhamabbuyha, sītibhūtosmi nibbuto’’ti. (theragā. 295-298);",
  "atk-s0510a2:75": "Catasso gāthā abhāsi. Tattha ubhayeneva sampannoti jātisampadā paṭipattisampadāti ubhayasampattiyāpi sampanno samannāgato. Rāhulabhaddoti maṁ vidūti ‘‘rāhulabhaddo’’ti maṁ sabrahmacārino sañjānanti. Tassa hi jātasāsanaṁ sutvā bodhisattena, ‘‘rāhu, jāto, bandhanaṁ jāta’’nti vuttavacanaṁ upādāya suddhodanamahārājā ‘‘rāhulo’’ti nāmaṁ gaṇhi. Tattha ādito pitarā vuttapariyāyameva gahetvā āha – ‘‘rāhulabhaddoti maṁ vidū’’ti. Bhaddoti pasaṁsāvacanameva. Aparabhāge satthā taṁ sikkhākāmabhāvena aggaṭṭhāne ṭhapesi ‘‘etadaggaṁ, bhikkhave, mama sāvakānaṁ bhikkhūnaṁ sikkhākāmānaṁ yadidaṁ rāhulo’’ti (a. ni. 1.209).",
  "atk-s0510a2:76": "68. Evaṁ so pattaetadaggaṭṭhāno attano pubbakammaṁ saritvā somanassajāto pubbacaritāpadānaṁ pakāsento padumuttarassa bhagavatotiādimāha. Sattabhūmimhi pāsādeti pasādaṁ somanassaṁ janetīti pāsādo. Uparūpari ṭhitā satta bhūmiyo yasmiṁ pāsāde soyaṁ sattabhūmi, tasmiṁ sattabhūmimhi pāsāde. Ādāsaṁ santhariṁ ahanti ādāsatalaṁ nipphādetvā lokajeṭṭhassa bhagavato tādino ahaṁ santharaṁ adāsiṁ, santharitvā pūjesinti attho.",
  "atk-s0510a2:77": "69.Khīṇāsavasahassehīti arahantasahassehi parikiṇṇo parivuto. Dvipadindo dvipadānaṁ indo sāmi narāsabho mahāmuni gandhakuṭiṁ tehi saha upāgami pāvisīti attho.",
  "atk-s0510a2:78": "70.Virocento gandhakuṭinti taṁ gandhakuṭiṁ sobhayamāno devānaṁ devo devadevo narānaṁ āsabho narāsabho jeṭṭho satthā bhikkhusaṅghamajjhe nisīditvā imā byākaraṇagāthāyo abhāsatha kathesīti sambandho.",
  "atk-s0510a2:79": "71.Yenāyaṁ jotitā seyyāti yena upāsakena ayaṁ pāsādasaṅkhātā seyyā jotitā pabhāsitā pajjalitā. Ādāsova kaṁsalohamayaṁ ādāsatalaṁ iva suṭṭhu samaṁ katvā santhatā. Taṁ upāsakaṁ kittayissāmi pākaṭaṁ karissāmīti attho. Sesaṁ suviññeyyameva.",
  "atk-s0510a2:80": "81.Aṭṭhānametaṁ yaṁ tādīti yaṁ yena kāraṇena tādī iṭṭhāniṭṭhesu akampiyasabhāvattā tādī agāre gharāvāse ratiṁ allīnabhāvaṁ ajjhagā pāpuṇi, etaṁ kāraṇaṁ aṭṭhānaṁ akāraṇanti attho.",
  "atk-s0510a2:81": "82.Nikkhamitvāagārasmāti gharāvāsato nikkhamitvā taṁ tiṇadalamiva pariccajitvā subbato susikkhito pabbajissati. Rāhulo nāmanāmenāti suddhodanamahārājena pesitaṁ kumārassa jātasāsanaṁ sutvā pitarā siddhatthena, ‘‘rāhu jāto, bandhanaṁ jāta’’nti vuttanāmattā rāhulo nāmāti attho. ‘‘Yathā candasūriyānaṁ vimānapabhāya kiliṭṭhakaraṇena rāhu asurindo upeti gacchati, evamevāyaṁ mama abhinikkhamanapabbajjādīnaṁ antarāyaṁ karontoriva jāto’’ti adhippāyena, ‘‘rāhu jātoti āhā’’ti daṭṭhabbaṁ. Arahā so bhavissatīti so tādiso upanissayasampanno vipassanāyaṁ yuttappayutto arahā khīṇāsavo bhavissatīti attho.",
  "atk-s0510a2:82": "83.Kikīva aṇḍaṁ rakkheyyāti aṇḍaṁ bījaṁ rakkhamānā kikī sakuṇī iva appamatto sīlaṁ rakkheyya, cāmarī viya vāladhinti vālaṁ rakkhamānā kaṇḍakesu vāle laggante bhindanabhayena anākaḍḍhitvā maramānā cāmarī viya jīvitampi pariccajitvā sīlaṁ abhinditvā rakkheyya. Nipako sīlasampannoti nepakkaṁ vuccati paññā, tena nepakkena samannāgato nipako khaṇḍachiddādibhāvaṁ apāpetvā rakkhaṇato sīlasampanno bhavissatīti evaṁ so bhagavā byākaraṇamakāsi. So evaṁ pattaarahattaphalo ekadivasaṁ vivekaṭṭhāne nisinno somanassavasena evaṁ rakkhiṁ mahāmunītiādimāha. Taṁ suviññeyyamevāti.",
  "atk-s0510a2:83": "Rāhulattheraapadānavaṇṇanā samattā.",
  "atk-s0510a2:84": "7. Upasenavaṅgantaputtattheraapadānavaṇṇanā",
  "atk-s0510a2:85": "Padumuttaraṁ bhagavantantiādikaṁ āyasmato upasenavaṅgantaputtattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṁsavatīnagare kulagehe nibbattitvā vayappatto satthu santikaṁ gantvā dhammaṁ suṇanto satthāraṁ ekaṁ bhikkhuṁ samantapāsādikānaṁ aggaṭṭhāne ṭhapentaṁ disvā satthu adhikārakammaṁ katvā taṁ ṭhānantaraṁ patthetvā yāvajīvaṁ kusalaṁ katvā devamanussesu saṁsaranto imasmiṁ buddhuppāde nālakagāme rūpasārī brāhmaṇiyā kucchimhi nibbatti, upasenotissa nāmaṁ ahosi. So vayappatto tayo vede uggaṇhitvā satthu santike dhammaṁ sutvā paṭiladdhasaddho pabbajitvā upasampadāya ekavassiko ‘‘ariyagabbhaṁ vaḍḍhemī’’ti ekaṁ kulaputtaṁ attano santike upasampādetvā tena saddhiṁ satthu santikaṁ gato. Satthārā cassa tassa avassikassa bhikkhuno saddhivihārikabhāvaṁ sutvā ‘‘atilahuṁ kho tvaṁ, moghapurisa, bāhullāya āvatto’’ti (mahāva. 75) garahito ‘‘idānāhaṁ yadi parisaṁ nissāya satthārā garahito, parisaṁyeva pana nissāya satthu pasādaṁ karissāmī’’ti vipassanāya kammaṁ karonto nacirasseva arahattaṁ pāpuṇi. Arahā pana hutvā sayampi sabbe dhutaṅgadhamme samādāya vattati, aññepi tadatthāya samādapesi, tena naṁ bhagavā samantapāsādikānaṁ aggaṭṭhāne ṭhapesi. So aparena samayena kosambiyaṁ kalahe uppanne bhikkhusaṅghe ca dvidhābhūte ekena bhikkhunā taṁ kalahaṁ parivajjitukāmena ‘‘etarahi kho kalaho uppanno, bhikkhusaṅgho ca dvidhābhūto, kathaṁ nu kho mayā paṭipajjitabba’’nti puṭṭho vivekavāsato paṭṭhāya tassa paṭipattiṁ kathesi. Evaṁ thero tassa bhikkhuno ovādadānāpadesena attano tathā paṭipannabhāvaṁ dīpento aññaṁ byākāsi.",
  "atk-s0510a2:86": "86. So evaṁ pattaetadaggaṭṭhāno attano pubbakammaṁ saritvā somanassavasena pubbacaritāpadānaṁ pakāsento padumuttaraṁ bhagavantantiādimāha. Pabbhāramhi nisīdantanti purato bhāraṁ namitaṁ onamitanti pabbhāraṁ vivekakāmaṁ vanamajjhe sayaṁjātapabbatapabbhāre nisinnaṁ naruttamaṁ bhagavantaṁ ahaṁ upagacchiṁ samīpaṁ gatoti attho.",
  "atk-s0510a2:87": "87.Kaṇikārapuppha disvāti tathā upagacchanto tasmiṁ padese supupphitaṁ kaṇikāraṁ disvā. Vaṇṭe chetvānahaṁ tadāti tasmiṁ tathāgatassa diṭṭhakāle taṁ pupphaṁ vaṇṭe vaṇṭasmiṁ chetvāna chinditvāna. Alaṅkaritvā chattamhīti tena pupphena chattaṁ chādetvā. Buddhassa abhiropayinti pabbhāre nisinnassa buddhassa muddhani akāsinti attho.",
  "atk-s0510a2:88": "88.Piṇḍapātañcapādāsinti tasmiṁyeva nisinnassa bhagavato piṇḍapātaṁ pakārena adāsiṁ bhojesinti attho. Paramannaṁ subhojananti sundarabhojanasaṅkhātaṁ paramannaṁ uttamāhāraṁ. Buddhena navame tatthāti tasmiṁ vivekaṭṭhāne buddhena saha navame aṭṭha samaṇe samitapāpe khīṇāsavabhikkhū bhojesinti attho.",
  "atk-s0510a2:89": "Yaṁ vadanti sumedhoti yaṁ gotamasammāsambuddhaṁ bhūripaññaṁ pathavisamānaṁ paññaṁ sumedhaṁ sundaraṁ sabbaññutādipaññavantaṁ. Sumedho iti sundarapañño iti vadanti paṇḍitā ito kappato satasahasse kappe eso gotamo sammāsambuddho bhavissatīti sambandho. Sesaṁ suviññeyyamevāti.",
  "atk-s0510a2:90": "Upasenavaṅgantaputtattheraapadānavaṇṇanā samattā.",
  "atk-s0510a2:91": "8. Raṭṭhapālattheraapadānavaṇṇanā",
  "atk-s0510a2:92": "Padumuttarassabhagavatotiādikaṁ āyasmato raṭṭhapālattherassa apadānaṁ. Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato uppattito puretarameva haṁsavatīnagare gahapatimahāsālakule nibbattitvā vayappatto pitu accayena gharāvāse patiṭṭhito ratanakoṭṭhāgārakammikena dassitaṁ aparimāṇaṁ vaṁsānugataṁ dhanaṁ disvā ‘‘imaṁ ettakaṁ dhanarāsiṁ mayhaṁ pituayyakapayyakādayo attanā saddhiṁ gahetvā gantuṁ nāsakkhiṁsu, mayā pana gahetvā gantuṁ vaṭṭatī’’ti cintetvā kapaṇaddhikādīnaṁ mahādānaṁ adāsi. So abhiññālābhiṁ ekaṁ tāpasaṁ upasaṅkamitvā tena devalokādhipacce niyojito yāvajīvaṁ puññāni katvā tato cuto devaloke nibbattitvā dibbasampattiṁ anubhavanto tattha yāvatāyukaṁ ṭhatvā tato cuto manussaloke bhinnaṁ raṭṭhaṁ sandhāretuṁ samatthassa kulassa ekaputtako hutvā nibbatti. Tena samayena padumuttaro bhagavā loke uppajjitvā pavattitavaradhammacakko veneyyasatte nibbānamahānagarasaṅkhātaṁ khemantabhūmiṁ sampāpesi. Atha so kulaputto anukkamena viññutaṁ patto ekadivasaṁ upāsakehi saddhiṁ vihāraṁ gantvā satthāraṁ dhammaṁ desentaṁ disvā pasannacitto parisapariyante nisīdi.",
  "atk-s0510a2:93": "Tena kho pana samayena satthā ekaṁ bhikkhuṁ saddhāpabbajitānaṁ aggaṭṭhāne ṭhapesi. So taṁ disvā pasannamānaso satasahassabhikkhuparivutassa bhagavato sattāhaṁ mahādānaṁ datvā taṁ ṭhānaṁ patthesi. Satthā anantarāyena samijjhanabhāvaṁ disvā ‘‘ayaṁ anāgate gotamassa nāma sammāsambuddhassa sāsane saddhāpabbajitānaṁ aggo bhavissatī’’ti byākāsi. So satthāraṁ bhikkhusaṅghañca vanditvā uṭṭhāyāsanā pakkāmi. So yāvatāyukaṁ puññāni katvā tato cavitvā devamanussesu saṁsaranto ito dvenavute kappe phussassa bhagavato kāle satthu vemātikesu tīsu rājaputtesu satthāraṁ upaṭṭhahantesu tesaṁ puññakiriyāsu sahāyakiccaṁ akāsi. Evaṁ tattha tattha bhave bahuṁ kusalaṁ upacinitvā sugatīsuyeva saṁsaranto imasmiṁ buddhuppāde kururaṭṭhe thullakoṭṭhikanigame raṭṭhapālaseṭṭhino gehe nibbatti, tassa bhinnaṁ raṭṭhaṁ sandhāretuṁ samatthakule nibbattattā raṭṭhapāloti vaṁsānugatameva nāmaṁ ahosi. So mahatā parivārena vaḍḍhanto anukkamena yobbanappatto mātāpitūhi patirūpena dārena saṁyojito mahante ca yase patiṭṭhāpito dibbasampattisadisasampattiṁ paccanubhoti.",
  "atk-s0510a2:94": "Atha bhagavā kururaṭṭhe janapadacārikaṁ caranto thullakoṭṭhikaṁ anupāpuṇi. Taṁ sutvā raṭṭhapālo kulaputto satthāraṁ upasaṅkamitvā satthu santike dhammaṁ sutvā paṭiladdhasaddho pabbajitukāmo sattāhaṁ bhattacchedaṁ katvā kicchena kasirena mātāpitaro anujānāpetvā satthāraṁ upasaṅkamitvā pabbajjaṁ yācitvā satthu āṇattiyā aññatarassa santike pabbajitvā yonisomanasikārena kammaṁ karonto vipassanaṁ vaḍḍhetvā arahattaṁ pāpuṇi. Arahattaṁ pana patvā satthāraṁ anujānāpetvā mātāpitaro passituṁ thullakoṭṭhikaṁ gantvā tattha sapadānaṁ piṇḍāya caranto pitu nivesane ābhidosikaṁ kummāsaṁ labhitvā taṁ amataṁ viya paribhuñjanto pitarā nimantito svātanāya adhivāsetvā dutiyadivase pitu nivesane piṇḍapātaṁ paribhuñjitvā alaṅkatapaṭiyatte itthāgārajane upagantvā ‘‘kīdisā nāma tā, ayyaputta, accharāyo, yāsaṁ tvaṁ hetu brahmacariyaṁ carasī’’tiādīni (ma. ni. 2.301) vatvā palobhanakammaṁ kātuṁ āraddhe tassādhippāyaṁ viparivattetvā aniccatādipaṭisaṁyuttaṁ dhammaṁ kathento –",
  "atk-s0510a2:95": "‘‘Passa cittakataṁ bimbaṁ, arukāyaṁ samussitaṁ;",
  "atk-s0510a2:96": "Āturaṁ bahusaṅkappaṁ, yassa natthi dhuvaṁ ṭhiti.",
  "atk-s0510a2:97": "‘‘Passa cittakataṁ rūpaṁ, maṇinā kuṇḍalena ca;",
  "atk-s0510a2:98": "Aṭṭhiṁ tacena onaddhaṁ, saha vatthehi sobhati.",
  "atk-s0510a2:99": "‘‘Alattakakatā pādā, mukhaṁ cuṇṇakamakkhitaṁ;",
  "atk-s0510a2:100": "Alaṁ bālassa mohāya, no ca pāragavesino.",
  "atk-s0510a2:101": "‘‘Aṭṭhāpadakatā kesā, nettā añjanamakkhitā;",
  "atk-s0510a2:102": "Alaṁ bālassa mohāya, no ca pāragavesino.",
  "atk-s0510a2:103": "‘‘Añjanīva navā cittā, pūtikāyo alaṅkato;",
  "atk-s0510a2:104": "Alaṁ bālassa mohāya, no ca pāragavesino.",
  "atk-s0510a2:105": "‘‘Odahi migavo pāsaṁ, nāsadā vāguraṁ migo;",
  "atk-s0510a2:106": "Bhutvā nivāpaṁ gacchāma, kandante migabandhake.",
  "atk-s0510a2:107": "‘‘Chinno pāso migavassa, nāsadā vāguraṁ migo;",
  "atk-s0510a2:108": "Bhutvā nivāpaṁ gacchāma, socante migaluddake’’ti. (ma. ni. 2.302; theragā. 769-775);",
  "atk-s0510a2:109": "Imā gāthāyo abhāsi. Imā gāthā vatvā vehāsaṁ abbhuggantvā rañño korabyassa migājinavanuyyāne maṅgalasilāpaṭṭe nisīdi. Therassa kira pitā sattasu dvārakoṭṭhakesu aggaḷaṁ dāpetvā malle āṇāpesi ‘‘nikkhamituṁ mā detha, kāsāyāni apanetvā setakāni nivāsāpethā’’ti. Tasmā thero ākāsena agamāsi. Atha rājā korabyo therassa tattha nisinnabhāvaṁ sutvā taṁ upasaṅkamitvā sammodanīyaṁ kathaṁ sāraṇīyaṁ vītisāretvā ‘‘idha, bho raṭṭhapāla, pabbajanto byādhipārijuññaṁ vā jarābhogañātipārijuññaṁ vā patto pabbajati, tvaṁ pana kiñcipi pārijuññaṁ anupagato eva kasmā pabbajasī’’ti pucchi. Athassa thero ‘‘upaniyyati loko addhuvo, atāṇo loko anabhissaro, asaraṇo loko sabbaṁ pahāya gamanīyaṁ, ūno loko atitto taṇhādāso’’ti (ma. ni. 2.305) imesaṁ catunnaṁ dhammuddesānaṁ attanā viditabhāvaṁ kathetvā tassā desanāya anugītiṁ kathento –",
  "atk-s0510a2:110": "‘‘Passāmi loke sadhane manusse, laddhāna vittaṁ na dadanti mohā;",
  "atk-s0510a2:111": "Luddhā dhanaṁ sannicayaṁ karonti, bhiyyova kāme abhipatthayanti.",
  "atk-s0510a2:112": "‘‘Rājā pasayhappathaviṁ vijetvā, sasāgarantaṁ mahimāvasanto;",
  "atk-s0510a2:113": "Oraṁ samuddassa atittarūpo, pāraṁ samuddassapi patthayetha.",
  "atk-s0510a2:114": "‘‘Rājā ca aññe ca bahū manussā, avītataṇhā maraṇaṁ upenti;",
  "atk-s0510a2:115": "Ūnāva hutvāna jahanti dehaṁ, kāmehi lokamhi na hatthi titti.",
  "atk-s0510a2:116": "‘‘Kandanti naṁ ñātī pakiriya kese, ‘aho vatā no amarā’ti cāhu;",
  "atk-s0510a2:117": "Vatthena naṁ pārutaṁ nīharitvā, citaṁ samodhāya tato ḍahanti.",
  "atk-s0510a2:118": "‘‘So ḍayhati sūlehi tujjamāno, ekena vatthena pahāya bhoge;",
  "atk-s0510a2:119": "Na mīyamānassa bhavanti tāṇā, ñātī ca mittā atha vā sahāyā.",
  "atk-s0510a2:120": "‘‘Dāyādakā tassa dhanaṁ haranti, satto pana gacchati yena kammaṁ;",
  "atk-s0510a2:121": "Na mīyamānaṁ dhanamanveti kiñci, puttā ca dārā ca dhanañca raṭṭhaṁ.",
  "atk-s0510a2:122": "‘‘Na dīghamāyuṁ labhate dhanena, na cāpi vittena jaraṁ vihanti;",
  "atk-s0510a2:123": "Appaṁ hidaṁ jīvitamāhu dhīrā, asassataṁ vippariṇāmadhammaṁ.",
  "atk-s0510a2:124": "‘‘Aḍḍhā daliddā ca phusanti phassaṁ, bālo ca dhīro ca tatheva phuṭṭho;",
  "atk-s0510a2:125": "Bālo hi bālyā vadhitova seti, dhīro ca no vedhati phassaphuṭṭho.",
  "atk-s0510a2:126": "‘‘Tasmā hi paññāva dhanena seyyā, yāya vosānamidhādhigacchati;",
  "atk-s0510a2:127": "Abyositattā hi bhavābhavesu, pāpāni kammāni karoti mohā.",
  "atk-s0510a2:128": "‘‘Upeti gabbhañca parañca lokaṁ, saṁsāramāpajjaparamparāya;",
  "atk-s0510a2:129": "Tassappapañño abhisaddahanto, upeti gabbhañca parañca lokaṁ.",
  "atk-s0510a2:130": "‘‘Coro yathā sandhimukhe gahīto, sakammunā haññati pāpadhammo;",
  "atk-s0510a2:131": "Evaṁ pajā pecca paramhi loke, sakammunā haññati pāpadhammo.",
  "atk-s0510a2:132": "‘‘Kāmā hi citrā madhurā manoramā, virūparūpena mathenti cittaṁ;",
  "atk-s0510a2:133": "Ādīnavaṁ kāmaguṇesu disvā, tasmā ahaṁ pabbajitomhi rāja.",
  "atk-s0510a2:134": "‘‘Dumapphalānīva patanti māṇavā, daharā ca vuḍḍhā ca sarīrabhedā;",
  "atk-s0510a2:135": "Etampi disvāna pabbajitomhi rāja, apaṇṇakaṁ sāmaññameva seyyo.",
  "atk-s0510a2:136": "‘‘Saddhāyāhaṁ pabbajito, upeto jinasāsane;",
  "atk-s0510a2:137": "Avañjhā mayhaṁ pabbajjā, anaṇo bhuñjāmi bhojanaṁ.",
  "atk-s0510a2:138": "‘‘Kāme ādittato disvā, jātarūpāni satthato;",
  "atk-s0510a2:139": "Gabbhāvokkantito dukkhaṁ, nirayesu mahabbhayaṁ.",
  "atk-s0510a2:140": "‘‘Etamādīnavaṁ ñatvā, saṁvegaṁ alabhiṁ tadā;",
  "atk-s0510a2:141": "Sohaṁ viddho tadā santo, sampatto āsavakkhayaṁ.",
  "atk-s0510a2:142": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0510a2:143": "Ohito garuko bhāro, bhavanetti samūhatā.",
  "atk-s0510a2:144": "‘‘Yassatthāya pabbajito, agārasmānagāriyaṁ;",
  "atk-s0510a2:145": "So me attho anuppatto, sabbasaṁyojanakkhayo’’ti. (theragā. 776-793) –",
  "atk-s0510a2:146": "Imā gāthā avoca. Evaṁ thero rañño korabyassa dhammaṁ desetvā satthu santikameva gato. Satthā ca aparabhāge ariyagaṇamajjhe nisinno theraṁ saddhāpabbajitānaṁ aggaṭṭhāne ṭhapesi.",
  "atk-s0510a2:147": "97-8. Evaṁ so thero pattaetadaggaṭṭhāno pubbakammaṁ saritvā somanassajāto pubbacaritāpadānaṁ pakāsento padumuttarassa bhagavatotiādimāha. Varanāgo mayā dinnoti tassa bhagavato rūpakāye pasīditvā varo uttamo seṭṭho īsādanto rathīsāsadisadanto urūḷhavā bhāravaho rājāraho vā. Setacchattopasobhitoti hatthikkhandhe ussāpitasetacchattena upasevito sobhamāno. Punapi kiṁ visiṭṭho varanāgo? Sakappano hatthālaṅkārasahito. Saṅghārāmaṁ buddhappamukhassa bhikkhusaṅghassa vasanatthāya ārāmaṁ vihāraṁ akārayiṁ kāresiṁ.",
  "atk-s0510a2:148": "99.Catupaññāsasahassānīti tasmiṁ kārāpite vihārabbhantare catupaññāsasahassāni pāsādāni ca ahaṁ akārayiṁ kāresinti attho. Mahoghadānaṁ karitvānāti sabbaparikkhārasahitaṁ mahoghasadisaṁ mahādānaṁ sajjetvā mahesino munino niyyādesinti attho.",
  "atk-s0510a2:149": "100.Anumodi mahāvīroti caturāsaṅkhyeyyasatasahassesu kappesu abbocchinnaussāhasaṅkhātena vīriyena mahāvīro sayambhū sayameva bhūto jāto laddhasabbaññutaññāṇo aggo seṭṭho puggalo anumodi vihārānumodanaṁ akāsi. Sabbe jane hāsayantoti sakalānantāparimāṇe devamanusse hāsayanto santuṭṭhe kurumāno amatanibbānapaṭisaṁyuttaṁ catusaccadhammadesanaṁ desesi pakāsesi vivari vibhaji uttānī akāsīti attho.",
  "atk-s0510a2:150": "101.Taṁme viyākāsīti taṁ mayhaṁ katapuññaṁ balaṁ visesena pākaṭaṁ akāsi. Jalajuttamanāmakoti jale jātaṁ jalajaṁ padumaṁ, padumuttaranāmakoti attho. ‘‘Jalanuttamanāyako’’tipi pāṭho. Tattha attano pabhāya jalantīti jalanā, candimasūriyadevabrahmāno, tesaṁ jalanānaṁ uttamoti jalanuttamo. Sabbasattānaṁ nāyako uttamoti nāyako, sambhāravante satte nibbānaṁ neti pāpetīti vā nāyako, jalanuttamo ca so nāyako cāti jalanuttamanāyako. Bhikkhusaṅghe nisīditvāti bhikkhusaṅghassa majjhe nisinno imā gāthā abhāsatha pākaṭaṁ katvā kathesīti attho. Sesaṁ uttānatthamevāti.",
  "atk-s0510a2:151": "Raṭṭhapālattheraapadānavaṇṇanā samattā.",
  "atk-s0510a2:152": "9. Sopākattheraapadānavaṇṇanā",
  "atk-s0510a2:153": "Pabbhāraṁ sodhayantassātiādikaṁ āyasmato sopākattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa bhagavato kāle aññatarassa kuṭumbikassa putto hutvā nibbatti. Ekadivasaṁ satthāraṁ disvā bījapūraphalāni satthu upanesi, paribhuñji bhagavā tassānukampaṁ upādāya. So bhikkhu satthari saṅghe ca abhippasanno salākabhattaṁ paṭṭhapetvā saṅghuddesavasena tiṇṇaṁ bhikkhūnaṁ yāvatāyukaṁ khīrabhattaṁ adāsi. So tehi puññehi aparāparaṁ devamanussesu sampattiyo anubhavanto ekadā manussayoniyaṁ nibbatto ekassa paccekabuddhassa khīrabhattaṁ adāsi.",
  "atk-s0510a2:154": "Evaṁ tattha tattha puññāni katvā sugatīsuyeva paribbhamanto imasmiṁ buddhuppāde purimakammanissandena sāvatthiyaṁ aññatarāya duggatitthiyā kucchimhi paṭisandhiṁ gaṇhi. Sā taṁ dasamāse kucchinā pariharitvā paripakke gabbhe vijāyanakāle vijāyituṁ asakkontī mucchaṁ āpajjitvā bahuvelaṁ matā viya nipajji. Ñātakā ‘‘matā’’ti saññāya susānaṁ netvā citakaṁ āropetvā devatānubhāvena vātavuṭṭhiyā uṭṭhitāya aggiṁ adatvā pakkamiṁsu. Dārako pacchimabhavikattā devatānubhāveneva arogo hutvā mātukucchito nikkhami. Mātā pana kālamakāsi. Devatā manussarūpenupagamma taṁ gahetvā susānagopakassa gehe ṭhapetvā katipāhaṁ kālaṁ patirūpena āhārena posesi. Tato paraṁ susānagopako attano puttaṁ katvā vaḍḍhesi. So tathā vaḍḍhento tassa puttena suppiyena nāma dārakena saddhiṁ kīḷanto vicari. Tassa susāne jātasaṁvaḍḍhabhāvato sopākoti samaññā ahosi.",
  "atk-s0510a2:155": "Athekadivasaṁ sattavassikaṁ taṁ bhagavā paccūsavelāyaṁ ñāṇajālaṁ pattharitvā veneyyabandhave olokento ñāṇajālassa antogataṁ disvā susānaṭṭhānaṁ agamāsi. Dārako pubbahetunā codiyamāno pasannamānaso satthāraṁ upasaṅkamitvā vanditvā aṭṭhāsi. Satthā tassa dhammaṁ kathesi. So dhammaṁ sutvā pabbajjaṁ yācitvā pitarā ‘‘anuññātosī’’ti vutto pitaraṁ satthu santikaṁ ānesi. Tassa pitā satthāraṁ vanditvā ‘‘imaṁ dārakaṁ pabbājetha, bhante’’ti anujāni, taṁ pabbājetvā bhagavā mettābhāvanāya niyojesi. So mettākammaṭṭhānaṁ gahetvā susāne viharanto nacirasseva mettājhānaṁ pādakaṁ katvā vipassanaṁ vaḍḍhetvā arahattaṁ sacchākāsi. Arahā hutvāpi aññesaṁ sosānikabhikkhūnaṁ mettābhāvanāvidhiṁ dassento ‘‘yathāpi ekaputtasmi’’nti (theragā. 33) gāthaṁ abhāsi. Idaṁ vuttaṁ hoti – yathā ekaputtake piye manāpe mātā pitā ca kusalī ekantahitesī bhaveyya, evaṁ puratthimādibhedāsu sabbāsu disāsu kāmabhavādibhedesu vā sabbesu bhavesu daharādibhedāsu sabbāsu avatthāsupi ṭhitesu sabbesu sattesu ekantahitesitāya kusalī bhaveyya ‘‘mitto, udāsino, paccatthiko’’ti sīmaṁ akatvā sīmāya sambhedavasena sabbattha ekarasaṁ mettaṁ bhāveyyāti imaṁ pana gāthaṁ vatvā ‘‘sace tumhe āyasmanto evaṁ mettaṁ bhāveyyātha, ye te bhagavatā ‘sukhaṁ supatī’tiādinā (a. ni. 11.15; pari. 331; mi. pa. 4.4.6) ekādasa mettānisaṁsā ca vuttā, ekaṁsena tesaṁ bhāgino bhavathā’’ti ovādaṁ adāsi.",
  "atk-s0510a2:156": "112. Evaṁ so pattaphalādhigamo attano katapuññaṁ paccavekkhitvā sañjātasomanasso pubbacaritāpadānaṁ dassento pabbhāraṁ sodhayantassātiādimāha. Tattha pabbhāranti silāpabbatassa vivekaṭṭhānaṁ, taṁ pabbajitānurūpattā iṭṭhakapākāraṁ katvā dvārakavāṭaṁ yojetvā bhikkhūnaṁ vasanatthāya adāsi, pakārena bharo patthetabboti pabbhāro, taṁ sodhayantassa mama santikaṁ siddhattho nāma bhagavā āgacchi pāpuṇi.",
  "atk-s0510a2:157": "113.Buddhaṁ upagataṁ disvāti evaṁ mama santikaṁ āgataṁ disvā tādino iṭṭhāniṭṭhesu akampiyasabhāvattā tādiguṇayuttassa lokajeṭṭhassa buddhassa santharaṁ tiṇapaṇṇādisantharaṁ kaṭṭhattharaṁ paññāpetvā niṭṭhāpetvā pupphāsanaṁ pupphamayaṁ āsanaṁ ahaṁ adāsiṁ.",
  "atk-s0510a2:158": "114.Pupphāsanenisīditvāti tasmiṁ paññatte pupphāsane nisīditvā lokanāyako siddhattho bhagavā. Mamañca gatimaññāyāti mayhaṁ gatiṁ āyatiṁ uppattiṭṭhānaṁ aññāya jānitvā aniccataṁ aniccabhāvaṁ udāhari kathesi.",
  "atk-s0510a2:159": "115.Aniccā vata saṅkhārāti vata ekantena saṅkhārā paccayehi samecca samāgantvā karīyamānā sabbe sappaccayadhammā hutvā abhāvaṭṭhena aniccā. Uppādavayadhamminoti uppajjitvā vinassanasabhāvā uppajjitvā pātubhavitvā ete saṅkhārā nirujjhanti vinassantīti attho. Tesaṁ vūpasamo sukhoti tesaṁ saṅkhārānaṁ visesena upasamo sukho, tesaṁ vūpasamakaraṁ nibbānameva ekantasukhanti attho.",
  "atk-s0510a2:160": "116.Idaṁ vatvāna sabbaññūti sabbadhammajānanako bhagavā lokānaṁ jeṭṭho vuḍḍho narānaṁ āsabho padhāno vīro idaṁ aniccapaṭisaṁyuttaṁ dhammadesanaṁ vatvāna kathetvā ambare ākāse haṁsarājā iva nabhaṁ ākāsaṁ abbhuggamīti sambandho.",
  "atk-s0510a2:161": "117.Sakaṁ diṭṭhiṁ attano laddhiṁ khantiṁ ruciṁ ajjhāsayaṁ jahitvāna pahāya. Bhāvayāniccasaññahanti anicce aniccanti pavattasaññaṁ ahaṁ bhāvayiṁ vaḍḍhesiṁ manasi akāsiṁ. Tattha kālaṁ kato ahanti tattha tissaṁ jātiyaṁ tato jātito ahaṁ kālaṁ kato mato.",
  "atk-s0510a2:162": "118.Dvesampattī anubhotvāti manussasampattidibbasampattisaṅkhātā dve sampattiyo anubhavitvā. Sukkamūlena coditoti purāṇakusalamūlena, mūlabhūtena kusalena vā codito sañcodito. Pacchime bhave sampatteti pariyosāne bhave sampatte pāpuṇite. Sapākayonupāgaminti sakaṁ pacitabhattaṁ sapākaṁ yoniṁ upāgamiṁ. Yassa kulassa attano pacitabhattaṁ aññehi abhuñjanīyaṁ, tasmiṁ caṇḍālakule nibbattosmīti attho. Atha vā sā vuccati sunakho, sunakhocchiṭṭhabhattabhuñjanakacaṇḍālakule jātoti attho. Sesaṁ uttānatthamevāti.",
  "atk-s0510a2:163": "Sopākattheraapadānavaṇṇanā samattā.",
  "atk-s0510a2:164": "10. Sumaṅgalattheraapadānavaṇṇanā",
  "atk-s0510a2:165": "Āhutiṁyiṭṭhukāmotiādikaṁ āyasmato sumaṅgalattherassa apadānaṁ. Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto piyadassissa bhagavato kāle rukkhadevatā hutvā nibbatti. So ekadivasaṁ satthāraṁ nhatvā ekacīvaraṁ ṭhitaṁ disvā somanassappatto apphoṭesi. So tena puññena devamanussesu saṁsaranto imasmiṁ buddhuppāde sāvatthiyā avidūre aññatarasmiṁ gāmake tādisena kammanissandena daliddakule nibbatti, tassa sumaṅgaloti nāmaṁ ahosi. So vayappatto khujjakāsitanaṅgalakuddālaparikkhāro hutvā kasiyā jīvikaṁ kappesi. So ekadivasaṁ raññā pasenadinā kosalena bhagavato bhikkhusaṅghassa ca mahādāne pavattiyamāne dānūpakaraṇāni gahetvā āgacchantehi manussehi saddhiṁ dadhighaṭaṁ gahetvā āgato bhikkhūnaṁ sakkārasammānaṁ disvā ‘‘ime samaṇā sakyaputtiyā sukhumavatthanivatthā subhojanāni bhuñjitvā nivātesu senāsanesu viharanti, yaṁnūnāhampi pabbajeyya’’nti cintetvā aññataraṁ mahātheraṁ upasaṅkamitvā attano pabbajādhippāyaṁ nivedesi. So taṁ karuṇāyanto pabbājetvā kammaṭṭhānaṁ ācikkhi. So araññe viharanto ekakavihāre nibbinno ukkaṇṭhito hutvā vibbhamitukāmo ñātigāmaṁ gacchanto antarāmagge kacchaṁ bandhitvā khettaṁ kasante kiliṭṭhavatthanivatthe samantato rajokiṇṇasarīre vātātapena sussante khettaṁ kassake manusse disvā ‘‘mahantaṁ vatime sattā jīvikanimittaṁ dukkhaṁ paccanubhavantī’’ti saṁvegaṁ paṭilabhi. Ñāṇassa paripākagatattā cassa yathāgahitaṁ kammaṭṭhānaṁ upaṭṭhāsi. So aññataraṁ rukkhamūlaṁ upagantvā vivekaṁ labhitvā yonisomanasikaronto vipassanaṁ vaḍḍhetvā maggapaṭipāṭiyā arahattaṁ pāpuṇi.",
  "atk-s0510a2:166": "124. Evaṁ so pattaarahattaphalo attano pubbakammaṁ saritvā somanassavasena pubbacaritāpadānaṁ pakāsento āhutiṁ yiṭṭhukāmohantiādimāha. Tattha āhutinti annapānādianekavidhaṁ pūjāsakkārūpakaraṇaṁ. Yiṭṭhukāmoti yajitukāmo, dānaṁ dātukāmo ahaṁ. Paṭiyādetvāna bhojananti āhāraṁ paṭiyādetvā nipphādetvā. Brāhmaṇe paṭimānentoti paṭiggāhake suddhapabbajite pariyesanto. Visāle māḷake ṭhitoti parisuddhapaṇḍarapulinatalābhirāme vipule māḷake ṭhito.",
  "atk-s0510a2:167": "125-7.Athaddasāsiṁ sambuddhantiādīsu mahāyasaṁ mahāparivāraṁ sabbalokaṁ sakalasattalokaṁ vinetānaṁ visesena netāraṁ nibbānasampāpakaṁ sayambhuṁ sayameva bhūtaṁ anācariyakaṁ aggapuggalaṁ seṭṭhapuggalaṁ bhagavantaṁ bhagyavantādiguṇayuttaṁ jutimantaṁ nīlapītādipabhāsampannaṁ sāvakehi purakkhataṁ parivāritaṁ ādiccamiva sūriyamiva rocantaṁ sobhamānaṁ rathiyaṁ vīthiyaṁ paṭipannakaṁ gacchantaṁ piyadassiṁ nāma sambuddhaṁ addasinti sambandho. Añjaliṁ paggahetvānāti bandhañjalipuṭaṁ sirasi katvā sakaṁ cittaṁ attano cittaṁ pasādayiṁ itthambhūtassa bhagavato guṇe pasādesiṁ pasannamakāsinti attho. Manasāva nimantesinti cittena pavāresiṁ. Āgacchatu mahāmunīti mahito pūjāraho muni bhagavā mama nivesanaṁ āgacchatu.",
  "atk-s0510a2:168": "128.Mama saṅkappamaññāyāti mayhaṁ cittasaṅkappaṁ ñatvā loke sattaloke anuttaro uttaravirahito satthā khīṇāsavasahassehi arahantasahassehi parivuto mama dvāraṁ mayhaṁ gehadvāraṁ upāgami sampāpuṇi.",
  "atk-s0510a2:169": "129. Tassa sampattassa satthuno evaṁ namakkāramakāsiṁ. Purisājañña purisānaṁ ājañña, seṭṭha, mama namakkāro te tuyhaṁ atthu bhavatu. Purisuttama purisānaṁ uttama adhikaguṇavisiṭṭha te tuyhaṁ mama namakkāro atthu. Pāsādaṁ pasādajanakaṁ mama nivesanaṁ abhiruhitvā sīhāsane uttamāsane nisīdatanti āyācinti attho.",
  "atk-s0510a2:170": "130.Danto dantaparivāroti sayaṁ dvārattayena danto tathā dantāhi bhikkhubhikkhunīupāsakaupāsikāsaṅkhātāhi catūhi parisāhi parivārito. Tiṇṇo tārayataṁ varoti sayaṁ tiṇṇo saṁsārato uttiṇṇo nikkhanto tārayataṁ tārayantānaṁ visiṭṭhapuggalānaṁ varo uttamo bhagavā mamārādhanena pāsādaṁ abhiruhitvā pavarāsane uttamāsane nisīdi nisajjaṁ kappesi.",
  "atk-s0510a2:171": "131.Yaṁ me atthi sake geheti attano gehe yaṁ āmisaṁ paccupaṭṭhitaṁ sampāditaṁ rāsikataṁ atthi. Tāhaṁ buddhassa pādāsinti buddhassa buddhappamukhassa saṅghassa taṁ āmisaṁ pādāsiṁ pa-kārena ādarena vā adāsinti attho. Pasanno sehi pāṇibhīti attano dvīhi hatthehi passannacitto gahetvā pādāsinti attho.",
  "atk-s0510a2:172": "132.Pasannacitto pasāditamanasaṅkappo sumano sundaramano. Vedajāto jātavedo uppannasomanasso katañjalī sirasi ṭhapitaañjalipuṭo buddhaseṭṭhaṁ namassāmi seṭṭhassa buddhassa paṇāmaṁ karomīti attho. Aho buddhassuḷāratāti paṭividdhacatusaccassa satthuno uḷāratā mahantabhāvo aho acchariyanti attho.",
  "atk-s0510a2:173": "133.Aṭṭhannaṁpayirūpāsatanti payirupāsantānaṁ bhuñjaṁ bhuñjantānaṁ aṭṭhannaṁ ariyapuggalānaṁ antare khīṇāsavā arahantova bahūti attho. Tuyheveso ānubhāvoti eso ākāsacaraṇaummujjananimujjanādiānubhāvo tuyheva tuyhaṁ eva ānubhāvo, nāññesaṁ. Saraṇaṁ taṁ upemahanti taṁ itthambhūtaṁ tuvaṁ saraṇaṁ tāṇaṁ leṇaṁ parāyananti upemi gacchāmi jānāmi vāti attho.",
  "atk-s0510a2:174": "134. Lokajeṭṭho narāsabho piyadassī bhagavā bhikkhusaṅghamajjhe nisīditvā imā byākaraṇagāthā abhāsatha kathesīti attho. Sesaṁ suviññeyyamevāti.",
  "atk-s0510a2:175": "Sumaṅgalattheraapadānavaṇṇanā samattā.",
  "atk-s0510a2:176": "Dutiyassa sīhāsanavaggassa vaṇṇanā samattā."
}