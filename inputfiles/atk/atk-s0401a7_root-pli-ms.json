{
  "atk-s0401a7:0": "7. Vīriyārambhādivaggavaṇṇanā",
  "atk-s0401a7:1": "61. Sattamassa paṭhame vīriyārambhoti catukiccassa sammappadhānavīriyassa ārambho, āraddhapaggahitaparipuṇṇavīriyatāti attho.",
  "atk-s0401a7:2": "62. Dutiye mahicchatāti mahālobho. Yaṁ sandhāya vuttaṁ –",
  "atk-s0401a7:3": "‘‘Tattha katamā mahicchatā? Itarītaracīvarapiṇḍapātasenāsanagilānapaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā, yā evarūpā icchā icchāgatā mahicchatā rāgo sārāgo cittassa sārāgo. Ayaṁ vuccati mahicchatā’’ti (vibha. 850).",
  "atk-s0401a7:4": "63. Tatiye appicchatāti alobho. Appicchassāti anicchassa. Ettha hi byañjanaṁ sāvasesaṁ viya, attho pana niravaseso. Na hi appamattikāya icchāya atthibhāvena so appicchoti vutto, icchāya pana abhāvena punappunaṁ āsevitassa alobhasseva bhāvena appicchoti vutto.",
  "atk-s0401a7:5": "Apicettha atricchatā, pāpicchatā, mahicchatā appicchatāti ayaṁ bhedo veditabbo. Tattha sakalābhe atittassa paralābhe patthanā atricchatā nāma, yāya samannāgatassa ekabhājane pakkapūvepi attano patte patite na supakko viya khuddako ca viya khāyati, sveva pana parassa patte pakkhitto supakko viya mahanto viya ca khāyati. Asantaguṇasambhāvanatā pana paṭiggahaṇe ca amattaññutā pāpicchatā nāma, sā ‘‘idhekacco assaddho samāno saddhoti maṁ jano jānātū’’tiādinā nayena abhidhamme āgatāyeva, tāya samannāgato puggalo kohaññe patiṭṭhāti. Santaguṇasambhāvanatā pana paṭiggahaṇe ca amattaññutā mahicchatā nāma, sāpi ‘‘idhekacco saddho samāno saddhoti maṁ jano jānātūti icchati, sīlavā samāno sīlavāti maṁ jano jānātū’’ti iminā nayena āgatāyeva. Tāya samannāgato puggalo dussantappayo hoti, vijātamātāpissa cittaṁ gahetuṁ na sakkoti. Tenetaṁ vuccati –",
  "atk-s0401a7:6": "‘‘Aggikkhandho samuddo ca, mahiccho cāpi puggalo;",
  "atk-s0401a7:7": "Sakaṭena paccaye dentu, tayopete atappayā’’ti.",
  "atk-s0401a7:8": "Santaguṇanigūhanatā pana paṭiggahaṇe ca mattaññutā appicchatā nāma, tāya samannāgato puggalo attani vijjamānampi guṇaṁ paṭicchādetukāmatāya saddho samāno ‘‘saddhoti maṁ jano jānātū’’ti na icchati. Sīlavā, pavivitto, bahussuto, āraddhavīriyo, samādhisampanno, paññavā, khīṇāsavo samāno ‘‘khīṇāsavoti maṁ jano jānātū’’ti na icchati seyyathāpi majjhantikatthero.",
  "atk-s0401a7:9": "Thero kira mahākhīṇāsavo ahosi, pattacīvaraṁ panassa pādamattameva agghati. So asokassa dhammarañño vihāramahadivase saṅghatthero ahosi. Athassa atilūkhabhāvaṁ disvā manussā, ‘‘bhante, thokaṁ bahi hothā’’ti āhaṁsu. Thero ‘‘mādise khīṇāsave rañño saṅgahaṁ akaronte añño ko karissatī’’ti pathaviyaṁ nimujjitvā saṅghattherassa ukkhittapiṇḍaṁ gaṇhantoyeva ummujji. Evaṁ khīṇāsavo samāno ‘‘khīṇāsavoti maṁ jano jānātū’’ti na icchati. Evaṁ appiccho ca pana bhikkhu anuppannaṁ lābhaṁ uppādeti, uppannaṁ thāvaraṁ karoti, dāyakānaṁ cittaṁ ārādheti. Yathā yathā hi so attano appicchatāya appaṁ gaṇhāti, tathā tathā tassa vatte pasannā manussā bahū denti.",
  "atk-s0401a7:10": "Aparopi catubbidho appiccho – paccayaappiccho, dhutaṅgaappiccho, pariyattiappiccho, adhigamaappicchoti. Tattha catūsu paccayesu appiccho paccayaappiccho nāma. So dāyakassa vasaṁ jānāti, deyyadhammassa vasaṁ jānāti, attano thāmaṁ jānāti. Yadi hi deyyadhammo bahu hoti, dāyako appamattakaṁ dātukāmo, dāyakassa vasena appaṁ gaṇhāti. Deyyadhammo appo, dāyako bahuṁ dātukāmo, deyyadhammassa vasena appaṁ gaṇhāti. Deyyadhammopi bahu, dāyakopi bahuṁ dātukāmo, attano thāmaṁ ñatvā pamāṇeneva gaṇhāti.",
  "atk-s0401a7:11": "Dhutaṅgasamādānassa attani atthibhāvaṁ najānāpetukāmo dhutaṅgaappiccho nāma. Tassa vibhāvanatthaṁ imāni vatthūni – sosānikamahākumāratthero kira saṭṭhi vassāni susāne vasi, añño ekabhikkhupi na aññāsi. Tenevāha –",
  "atk-s0401a7:12": "‘‘Susāne saṭṭhi vassāni, abbokiṇṇaṁ vasāmahaṁ;",
  "atk-s0401a7:13": "Dutiyo maṁ na jāneyya, aho sosānikuttamo’’ti.",
  "atk-s0401a7:14": "Cetiyapabbate dve bhātikattherā vasiṁsu. Kaniṭṭho upaṭṭhākena pesitaṁ ucchukhaṇḍikaṁ gahetvā jeṭṭhassa santikaṁ agamāsi ‘‘paribhogaṁ, bhante, karothā’’ti. Therassa ca bhattakiccaṁ katvā mukhavikkhālanakālo ahosi. So ‘‘alaṁ, āvuso’’ti āha. Kacci, bhante, ekāsanikatthāti? Āharāvuso, ucchukhaṇḍikanti paññāsa vassāni ekāsaniko samānopi dhutaṅgaṁ nigūhamāno paribhogaṁ katvā mukhaṁ vikkhāletvā puna dhutaṅgaṁ adhiṭṭhāya gato.",
  "atk-s0401a7:15": "Yo pana sāketatissatthero viya bahussutabhāvaṁ jānāpetuṁ na icchati, ayaṁ pariyattiappiccho nāma. Thero kira ‘‘khaṇo natthīti uddesaparipucchāsu okāsaṁ akaronto kadā maraṇakkhaṇaṁ, bhante, labhissathā’’ti codito gaṇaṁ vissajjetvā kaṇikāravālikasamuddavihāraṁ gato. Tattha antovassaṁ theranavamajjhimānaṁ upakāro hutvā mahāpavāraṇāya uposathadivase dhammakathāya janapadaṁ khobhetvā gato.",
  "atk-s0401a7:16": "Yo pana sotāpannādīsu aññataro hutvā sotāpannādibhāvaṁ jānāpetuṁ na icchati, ayaṁ adhigamappiccho nāma tayo kulaputtā (ma. ni. 1.325) viya ghaṭīkārakumbhakāro (ma. ni. 2.282 ādayo) viya ca. Imasmiṁ panatthe laddhāsevanena balavaalobhena samannāgato sekkhopi puthujjanopi appicchoti veditabbo.",
  "atk-s0401a7:17": "64. Catutthe asantuṭṭhitāti asantuṭṭhe puggale sevantassa bhajantassa payirupāsantassa uppanno asantosasaṅkhāto lobho.",
  "atk-s0401a7:18": "65. Pañcame santuṭṭhitāti santuṭṭhe puggale sevantassa bhajantassa payirupāsantassa uppanno alobhasaṅkhāto santoso. Santuṭṭhassāti itarītarapaccayasantosena samannāgatassa. So panesa santoso dvādasavidho hoti. Seyyathidaṁ – cīvare yathālābhasantoso, yathābalasantoso, yathāsāruppasantosoti tividho. Evaṁ piṇḍapātādīsu.",
  "atk-s0401a7:19": "Tassāyaṁ pabhedasaṁvaṇṇanā – idha bhikkhu cīvaraṁ labhati sundaraṁ vā asundaraṁ vā. So teneva yāpeti aññaṁ na pattheti, labhantopi na gaṇhāti. Ayamassa cīvare yathālābhasantoso. Atha pana pakatidubbalo vā hoti ābādhajarābhibhūto vā, garuṁ cīvaraṁ pārupanto kilamati. So sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti. Ayamassa cīvare yathābalasantoso. Aparo paṇītapaccayalābhī hoti. So paṭṭacīvarādīnaṁ aññataraṁ mahagghacīvaraṁ bahūni vā pana cīvarāni labhitvā ‘‘idaṁ therānaṁ cirapabbajitānaṁ, idaṁ bahussutānaṁ anurūpaṁ, idaṁ gilānānaṁ, idaṁ appalābhānaṁ hotū’’ti datvā tesaṁ purāṇacīvaraṁ vā saṅkārakūṭādito vā nantakāni uccinitvā tehi saṅghāṭiṁ katvā dhārentopi santuṭṭhova hoti. Ayamassa cīvare yathāsāruppasantoso.",
  "atk-s0401a7:20": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ na pattheti, labhantopi na gaṇhāti. Ayamassa piṇḍapāte yathālābhasantoso. Yo pana attano pakativiruddhaṁ vā byādhiviruddhaṁ vā piṇḍapātaṁ labhati, yenassa paribhuttena aphāsu hoti, so sabhāgassa bhikkhuno taṁ datvā tassa hatthato sappāyabhojanaṁ bhuñjitvā samaṇadhammaṁ karontopi santuṭṭhova hoti. Ayamassa piṇḍapāte yathābalasantoso. Aparo bahuṁ paṇītaṁ piṇḍapātaṁ labhati. So taṁ cīvaraṁ viya theracirapabbajitabahussutaappalābhagilānānaṁ datvā tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti. Ayamassa piṇḍapāte yathāsāruppasantoso.",
  "atk-s0401a7:21": "Idha pana bhikkhu senāsanaṁ labhati manāpaṁ vā amanāpaṁ vā, so tena neva somanassaṁ na domanassaṁ uppādeti, antamaso tiṇasanthārakenāpi yathāladdheneva tussati. Ayamassa senāsane yathālābhasantoso. Yo pana attano pakativiruddhaṁ vā byādhiviruddhaṁ vā senāsanaṁ labhati, yatthassa vasato aphāsu hoti, so taṁ sabhāgassa bhikkhuno datvā tassa santake sappāyasenāsane vasantopi santuṭṭhova hoti. Ayamassa senāsane yathābalasantoso.",
  "atk-s0401a7:22": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati. So tāni cīvarādīni viya theracirapabbajitabahussutaappalābhagilānānaṁ datvā yattha katthaci vasantopi santuṭṭhova hoti. Ayamassa senāsane yathāsāruppasantoso. Yopi ‘‘uttamasenāsanaṁ nāma pamādaṭṭhānaṁ, tattha nisinnassa thinamiddhaṁ okkamati, niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṁ senāsanaṁ pattampi na sampaṭicchati, so taṁ paṭikkhipitvā abbhokāsarukkhamūlādīsu vasantopi santuṭṭhova hoti. Ayampissa senāsane yathāsāruppasantoso.",
  "atk-s0401a7:23": "Idha pana bhikkhu bhesajjaṁ labhati lūkhaṁ vā paṇītaṁ vā, so yaṁ labhati, teneva tussati, aññaṁ na pattheti, labhantopi na gaṇhāti. Ayamassa gilānapaccaye yathālābhasantoso. Yo pana telena atthiko phāṇitaṁ labhati, so taṁ sabhāgassa bhikkhuno datvā tassa hatthato telaṁ gahetvā aññadeva vā pariyesitvā bhesajjaṁ karontopi santuṭṭhova hoti. Ayamassa gilānapaccaye yathābalasantoso.",
  "atk-s0401a7:24": "Aparo mahāpuñño bahuṁ telamadhuphāṇitādipaṇītabhesajjaṁ labhati. So taṁ cīvaraṁ viya theracirapabbajitabahussutaappalābhagilānānaṁ datvā tesaṁ ābhatena yena kenaci yāpentopi santuṭṭhova hoti. Yo pana ekasmiṁ bhājane muttaharītakaṁ ṭhapetvā ekasmiṁ catumadhuraṁ – ‘‘gaṇhatha, bhante, yadicchaka’’nti vuccamāno ‘‘sacassa tesu aññatarenapi rogo vūpasammati, atha muttaharītakaṁ nāma buddhādīhi vaṇṇita’’nti catumadhuraṁ paṭikkhipitvā muttaharītakena bhesajjaṁ karontopi paramasantuṭṭhova hoti. Ayamassa gilānapaccaye yathāsāruppasantoso. Imesaṁ pana paccekapaccayesu tiṇṇaṁ tiṇṇaṁ santosānaṁ yathāsāruppasantosova aggo.",
  "atk-s0401a7:25": "66-67. Chaṭṭhasattamesu ayonisomanasikārayonisomanasikārā heṭṭhā vuttalakkhaṇāva. Sesamettha uttānatthamevāti.",
  "atk-s0401a7:26": "68. Aṭṭhame asampajaññanti asampajānabhāvo, mohassetaṁ adhivacanaṁ. Asampajānassāti ajānantassa sammuḷhassa.",
  "atk-s0401a7:27": "69. Navame sampajaññanti sampajānabhāvo, paññāyetaṁ nāmaṁ. Sampajānassāti sampajānantassa.",
  "atk-s0401a7:28": "70. Dasame pāpamittatāti yassa pāpā lāmakā mittā, so pāpamitto. Pāpamittassa bhāvo pāpamittatā, tenākārena pavattānaṁ catunnaṁ khandhānamevetaṁ nāmaṁ. Vuttampi cetaṁ –",
  "atk-s0401a7:29": "‘‘Tattha katamā pāpamittatā? Ye te puggalā assaddhā dussīlā appassutā maccharino duppaññā. Yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā. Ayaṁ vuccati pāpamittatā’’ti (vibha. 901).",
  "atk-s0401a7:30": "Vīriyārambhādivaggavaṇṇanā."
}