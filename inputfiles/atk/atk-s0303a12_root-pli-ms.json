{
  "atk-s0303a12:0": "13. Jhānasaṁyuttaṁ",
  "atk-s0303a12:1": "1. Samādhimūlakasamāpattisuttavaṇṇanā",
  "atk-s0303a12:2": "662. Jhānasaṁyuttassa paṭhame samādhikusaloti paṭhamaṁ jhānaṁ pañcaṅgikaṁ dutiyaṁ tivaṅgikanti evaṁ aṅgavavatthānakusalo. Na samādhismiṁ samāpattikusaloti cittaṁ hāsetvā kallaṁ katvā jhānaṁ samāpajjituṁ na sakkoti. Iminā nayena sesapadānipi veditabbāni.",
  "atk-s0303a12:3": "2-55. Samādhimūlakaṭhitisuttādivaṇṇanā",
  "atk-s0303a12:4": "663-716. Dutiyādīsu na samādhismiṁ ṭhitikusaloti jhānaṁ ṭhapetuṁ akusalo, sattaṭṭhaaccharāmattaṁ jhānaṁ ṭhapetuṁ na sakkoti. Na samādhismiṁ vuṭṭhānakusaloti jhānato vuṭṭhātuṁ akusalo, yathāparicchedena vuṭṭhātuṁ na sakkoti. Na samādhismiṁ kallitakusaloti cittaṁ hāsetvā kallaṁ kātuṁ akusalo. Na samādhismiṁ ārammaṇakusaloti kasiṇārammaṇesu akusalo. Na samādhismiṁ gocarakusaloti kammaṭṭhānagocare ceva bhikkhācāragocare ca akusalo. Na samādhismiṁ abhinīhārakusaloti kammaṭṭhānaṁ abhinīharituṁ akusalo. Na samādhismiṁ sakkaccakārīti jhānaṁ appetuṁ sakkaccakārī na hoti. Na samādhismiṁ sātaccakārīti jhānappanāya satatakārī na hoti, kadācideva karoti. Na samādhismiṁ sappāyakārīti samādhissa sappāye upakārakadhamme pūretuṁ na sakkoti. Tato paraṁ samāpattiādīhi padehi yojetvā catukkā vuttā. Tesaṁ attho vuttanayeneva veditabbo. Sakalaṁ panettha jhānasaṁyuttaṁ lokiyajjhānavaseneva kathitanti.",
  "atk-s0303a12:5": "Jhānasaṁyuttavaṇṇanā niṭṭhitā.",
  "atk-s0303a12:6": "Iti sāratthappakāsiniyā saṁyuttanikāya-aṭṭhakathāya",
  "atk-s0303a12:7": "Khandhavaggavaṇṇanā niṭṭhitā.",
  "atk-s0303a12:8": "Saṁyuttanikāya-aṭṭhakathāya dutiyo bhāgo."
}