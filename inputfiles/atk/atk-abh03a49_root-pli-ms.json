{
  "atk-abh03a49:0": "10. Indriyayamakaṁ",
  "atk-abh03a49:1": "Idāni tesaññeva mūlayamake desitānaṁ kusalādidhammānaṁ labbhamānavasena ekadesaṁ saṁgaṇhitvā dhammayamakānantaraṁ desitassa indriyayamakassa vaṇṇanā hoti. Tattha khandhayamakādīsu vuttanayeneva pāḷivavatthānaṁ veditabbaṁ. Idhāpi hi paṇṇattivārādayo tayo mahāvārā avasesā antaravārā ca saddhiṁ kālappabhedādīhi khandhayamakādīsu āgatasadisāva. Indriyānaṁ pana bahutāya dhātuyamakatopi bahutarāni yamakāni honti. Yathā pana heṭṭhā puggalavārādīsu cakkhāyatanacakkhudhātumūlake naye cakkhāyatanacakkhudhātūhi saddhiṁ jivhāyatanakāyāyatanāni na yojitāni. Jivhāyatanakāyāyatanamūlakāni ca yamakāneva na gahitāni, tathā idhāpi cakkhundriyamūlake naye jivhindriyakāyindriyāni na yojitāni, jivhindriyakāyindriyamūlakāni ca yamakāneva na gahitāni. Tesaṁ aggahaṇe kāraṇaṁ tattha vuttanayeneva veditabbaṁ. Manindriyaṁ pana yathā cakkhundriyādimūlakehi tatheva itthindriyādimūlakehipi saddhiṁ yasmā yojanaṁ gacchati, tasmā nikkhittapaṭipāṭiyā ayojetvā sabbehipi cakkhundriyamūlakādīhi saddhiṁ pariyosāne yojitanti veditabbaṁ. Cakkhundriyena saddhiṁ itthindriyapurisindriyajīvitindriyāni yojitāni sukhindriyadukkhindriyadomanassindriyāni paṭisandhiyaṁ natthīti na gahitāni. Somanassindriyaupekkhindriyāni paṭisandhiyaṁ uppattisabbhāvato gahitāni. Tathā saddhindriyādīni pañca. Lokuttarāni tīṇi paṭisandhiyaṁ abhāveneva na gahitāni. Iti yāni gahitāni, tesaṁ vasenettha cakkhundriyamūlake naye yamakagaṇanā veditabbā. Yathā cettha, evaṁ sabbattha. Yāni pana na gahitāni, tesaṁ vasena yamakāni na gaṇetabbāni. Gaṇentena vā moghapucchāvasena gaṇetabbānīti evaṁ tāva sabbavāresu pāḷivavatthānameva veditabbaṁ.",
  "atk-abh03a49:2": "Pavattivāravaṇṇanā",
  "atk-abh03a49:3": "1-86. Atthavinicchaye panettha idaṁ nayamukhaṁ – sacakkhukānaṁ na itthīnanti brahmapārisajjādīnañceva rūpīnaṁ purisanapuṁsakānañca vasena vuttaṁ. Tesañhi itthindriyaṁ nuppajjati. Sacakkhukānaṁ na purisānanti rūpībrahmānañceva itthinapuṁsakānañca vasena vuttaṁ. Tesañhi purisindriyaṁ nuppajjati. Acakkhukānaṁ upapajjantānaṁ tesaṁ jīvitindriyaṁ uppajjatīti ekavokāracatuvokārakāmadhātusatte sandhāya vuttaṁ. Sacakkhukānaṁ vinā somanassenāti upekkhāsahagatānaṁ catunnaṁ mahāvipākapaṭisandhīnaṁ vasena vuttaṁ. Sacakkhukānaṁ vinā upekkhāyāti somanassasahagatapaṭisandhikānaṁ vasena vuttaṁ. Upekkhāya acakkhukānanti ahetukapaṭisandhivasena vuttaṁ. Ahetukānanti ahetukapaṭisandhicittena saddhiṁ saddhindriyādīnaṁ abhāvato vuttaṁ. Tattha hi ekanteneva saddhāsatipaññāyo natthi. Samādhivīriyāni pana indriyappattāni na honti. Sahetukānaṁ acakkhukānanti gabbhaseyyakavasena ceva arūpīvasena ca vuttaṁ. Añño hi sahetuko acakkhuko nāma natthi. Sacakkhukānaṁ ahetukānanti apāye opapātikavasena vuttaṁ. Sacakkhukānaṁ ñāṇavippayuttānanti kāmadhātuyaṁ duhetukapaṭisandhikānaṁ vasena vuttaṁ. Sacakkhukānaṁ ñāṇasampayuttānanti rūpībrahmāno ceva kāmāvacaradevamanusse ca sandhāya vuttaṁ. Ñāṇasampayuttānaṁ acakkhukānanti arūpino ca tihetukagabbhaseyyake ca sandhāya vuttaṁ.",
  "atk-abh03a49:4": "190. Jīvitindriyamūlake vinā somanassena upapajjantānanti dvepi jīvitindriyāni sandhāya vuttaṁ. Pavattesomanassavippayuttacittassa uppādakkhaṇeti arūpajīvitindriyaṁ sandhāya vuttaṁ. Iminā nayena sabbatthāpi paṭisandhipavattivasena jīvitindriyayojanā veditabbā. Somanassindriyādimūlakesupi paṭisandhipavattivasenevattho gahetabbo. Paṭilomanaye pana nirodhavāre ca etesañceva aññesañca dhammānaṁ yathālābhavasena cutipaṭisandhipavattesu tīsupi anuppādanirodhā veditabbā.",
  "atk-abh03a49:5": "281. Anāgatavāre eteneva bhāvenāti etena purisabhāveneva, antarā itthibhāvaṁ anāpajjitvā purisapaṭisandhiggahaṇenevāti attho. Katici bhave dassetvā parinibbāyissantīti katici paṭisandhiyo gahetvā itthibhāvaṁ appatvāva parinibbāyissantīti attho. Dutiyapucchāyapi eseva nayo.",
  "atk-abh03a49:6": "361. Paccuppannena atītavāre suddhāvāsānaṁ upapatticittassa bhaṅgakkhaṇe manindriyañca nuppajjitthāti cittayamake viya uppādakkhaṇātikkamavasena atthaṁ aggahetvā tasmiṁ bhave anuppannapubbavasena gahetabboti. Iminā nayamukhena sabbasmimpi pavattivāre atthavinicchayo veditabbo.",
  "atk-abh03a49:7": "Pavattivāravaṇṇanā.",
  "atk-abh03a49:8": "Pariññāvāravaṇṇanā",
  "atk-abh03a49:9": "435-482. Pariññāvāre pana cakkhumūlakādīsu ekameva cakkhusotayamakaṁ dassitaṁ. Yasmā pana sesānipi lokiyaabyākatāni ceva lokiyaabyākatamissakāni ca pariññeyyāneva, tasmā tāni anupadiṭṭhānipi imināva dassitāni honti. Yasmā pana akusalaṁ ekantato pahātabbameva, ekantaṁ kusalaṁ bhāvetabbameva, lokuttarābyākataṁ sacchikātabbaṁ, tasmā ‘‘domanassindriyaṁ pajahatī’’ti ‘‘anaññātaññassāmītindriyaṁ bhāvetī’’ti ‘‘aññātāvindriyaṁ sacchikarotī’’ti vuttaṁ. Aññindriyaṁ pana bhāvetabbampi atthi sacchikātabbampi, taṁ bhāvanāvaseneva gahitaṁ. Tattha dve puggalāti sakadāgāmimaggasamaṅgī ca, arahattamaggasamaṅgī ca. Tesu eko samucchindituṁ asamatthattā domanassindriyaṁ na pajahati nāma. Eko pahīnadosattā cakkhundriyaṁ na parijānātīti anuppādaṁ āpādetuṁ asamatthatāya na parijānāti. Iminā nayena sabbavissajjanesu attho veditabboti.",
  "atk-abh03a49:10": "Pariññāvāravaṇṇanā.",
  "atk-abh03a49:11": "Indriyayamakavaṇṇanā niṭṭhitā.",
  "atk-abh03a49:12": "Nigamanakathā",
  "atk-abh03a49:13": "Ettāvatā ca –",
  "atk-abh03a49:14": "Yassovāde ṭhatvā, niṭṭhitakiccassa kiccasampanno;",
  "atk-abh03a49:15": "Yuvatijanopi atīto, suvihitaniyamo yamassāṇaṁ.",
  "atk-abh03a49:16": "Devaparisāya majjhe, devapure sabbadevadevena;",
  "atk-abh03a49:17": "Yamakaṁ nāma pakāsitaṁ, yamāmalalomena yaṁ tena.",
  "atk-abh03a49:18": "Pāḷivavatthānavidhiṁ, pucchāvissajjane ca atthanayaṁ;",
  "atk-abh03a49:19": "Dassetuṁ āraddhā, yamakaaṭṭhakathā mayā tassa.",
  "atk-abh03a49:20": "Sā subahuantarāye, lokamhi yathā anantarāyena;",
  "atk-abh03a49:21": "Ayamajja pañcamattehi, tantiyā bhāṇavārehi.",
  "atk-abh03a49:22": "Niṭṭhaṁ pattā evaṁ, niṭṭhānaṁ pāpuṇantu sabbepi;",
  "atk-abh03a49:23": "Hitasukhanibbattikarā, manorathā sabbasattānanti.",
  "atk-abh03a49:24": "Yamakappakaraṇa-aṭṭhakathā niṭṭhitā.",
  "atk-abh03a49:25": " Namo tassa bhagavato arahato sammāsambuddhassa",
  "atk-abh03a49:26": "Abhidhammapiṭake"
}