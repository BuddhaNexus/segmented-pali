{
  "atk-s0102a4:0": "5. Janavasabhasuttavaṇṇanā",
  "atk-s0102a4:1": "Nātikiyādibyākaraṇavaṇṇanā",
  "atk-s0102a4:2": "273-275.Evaṁme sutanti janavasabhasuttaṁ. Tatrāyaṁ anuttānapadavaṇṇanā – parito parito janapadesūti samantā samantā janapadesu. Paricāraketi buddhadhammasaṅghānaṁ paricārake. Upapattīsūti ñāṇagatipuññānaṁ upapattīsu. Kāsikosalesūti kāsīsu ca kosalesu ca, kāsiraṭṭhe ca kosalaraṭṭhe cāti attho. Esa nayo sabbattha. Aṅgamagadhayonakakambojaassakaavantiraṭṭhesu pana chasu na byākaroti. Imesaṁ pana soḷasannaṁ mahājanapadānaṁ purimesu dasasuyeva byākaroti. Nātikiyāti nātikagāmavāsino.",
  "atk-s0102a4:3": "Tenāti tena anāgāmiādibhāvena. Sutvāti sabbaññutaññāṇena paricchinditvā byākarontassa bhagavato pañhābyākaraṇaṁ sutvā tesaṁ anāgāmiādīsu niṭṭhaṅgatā hutvā. Tena anāgāmiādibhāvena attamanā ahesuṁ. Aṭṭhakathāyaṁ pana tenāti te nātikiyāti vuttaṁ. Etasmiṁ atthe na-kāro nipātamattaṁ hoti.",
  "atk-s0102a4:4": "Ānandaparikathāvaṇṇanā",
  "atk-s0102a4:5": "277.Bhagavantaṁ kittayamānarūpoti aho buddho, aho dhammo, aho saṅgho; aho dhammo svākkhātoti evaṁ kittayantova kālamakāsi. Bahujano pasīdeyyāti amhākaṁ pitā mātā bhātā bhaginī putto dhītā sahāyako, tena amhehi saddhiṁ ekato bhuttā, ekato sayitā, tassa idañcidañca manāpaṁ akarimha, so kira anāgāmī sakadāgāmī sotāpanno; aho sādhu, aho suṭṭhūti evaṁ bahujano pasādaṁ āpajjeyya.",
  "atk-s0102a4:6": "278.Gatinti ñāṇagatiṁ. Abhisamparāyanti ñāṇābhisamparāyameva. Addasā khoti kittake jane addasa? Catuvīsatisatasahassāni.",
  "atk-s0102a4:7": "279.Upasantapadissoti upasantadassano. Bhātirivāti ativiya bhāti, ativiya virocati. Indriyānanti manacchaṭṭhānaṁ indriyānaṁ. Addasaṁ kho ahaṁ ānandāti neva dasa, na vīsati, na sataṁ, na sahassaṁ, anūnādhikāni catuvīsatisatasahassāni addasanti āha.",
  "atk-s0102a4:8": "Janavasabhayakkhavaṇṇanā",
  "atk-s0102a4:9": "280. Disvā pana me ettako jano maṁ nissāya dukkhā pamuttoti balavasomanassaṁ uppajji, cittaṁ pasīdi, cittassa pasannattā cittasamuṭṭhānaṁ lohitaṁ pasīdi, lohitassa pasannattā manacchaṭṭhāni indriyāni pasīdiṁsūti sabbamidaṁ vatvā atha kho ānandātiādimāha. Tattha yasmā so bhagavato dhammakathaṁ sutvā dasasahassādhikassa janasatasahassassa jeṭṭhako hutvā sotāpanno jāto, tasmā janavasabhotissa nāmaṁ ahosi.",
  "atk-s0102a4:10": "Ito sattāti ito devalokā cavitvā satta. Tato sattāti tato manussalokā cavitvā satta. Saṁsārāni catuddasāti sabbāpi catuddasakhandhapaṭipāṭiyo. Nivāsamabhijānāmīti jātivasena nivāsaṁ jānāmi. Yattha me vusitaṁ pureti yattha devesu ca vessavaṇassa sahabyataṁ upagatena manussesu ca rājabhūtena ito attabhāvato pureyeva mayā vusitaṁ. Pure evaṁ vusitattā eva ca idāni sotāpanno hutvā tīsu vatthūsu bahuṁ puññaṁ katvā tassānubhāvena upari nibbattituṁ samatthopi dīgharattaṁ vusitaṭṭhāne nikantiyā balavatāya ettheva nibbatto.",
  "atk-s0102a4:11": "281.Āsā ca pana me santiṭṭhatīti imināhaṁ sotāpannoti na suttappamattova hutvā kālaṁ vītināmesiṁ. Sakadāgāmimaggatthāya pana me vipassanā āraddhā. Ajjeva ajjeva paṭivijjhissāmīti evaṁ saussāho viharāmīti dasseti. Yadaggeti laṭṭhivanuyyāne paṭhamadassane sotāpannadivasaṁ sandhāya vadati. Tadagge ahaṁ, bhante, dīgharattaṁ avinipāto avinipātaṁ sañjānāmīti taṁdivasaṁ ādiṁ katvā, ahaṁ, bhante, purimaṁ catuddasaattabhāvasaṅkhātaṁ dīgharattaṁ avinipāto laṭṭhivanuyyāne sotāpattimaggavasena adhigataṁ avinipātadhammataṁ sañjānāmīti attho. Anacchariyanti anuacchariyaṁ. Cintayamānaṁ punappunaṁ acchariyamevidaṁ yaṁ kenacideva karaṇīyena gacchanto bhagavantaṁ antarāmagge addasaṁ. Idampi acchariyaṁ yañca vessavaṇassa mahārājassa sayaṁparisāya bhāsato bhagavato diṭṭhasadisameva sammukhā sutaṁ. Dve paccayāti antarāmagge diṭṭhabhāvo ca vessavaṇassa sammukhā sutaṁ ārocetukāmatā ca.",
  "atk-s0102a4:12": "Devasabhāvaṇṇanā",
  "atk-s0102a4:13": "282.Sannipatitāti kasmā sannipatitā? Te kira catūhi kāraṇehi sannipatanti. Vassūpanāyikasaṅgahatthaṁ, pavāraṇāsaṅgahatthaṁ, dhammasavanatthaṁ, pāricchattakakīḷānubhavanatthanti. Tattha sve vassūpanāyikāti āsāḷhīpuṇṇamāya dvīsu devalokesu devā sudhammāya devasabhāya sannipatitvā mantenti asukavihāre eko bhikkhu vassūpagato, asukavihāre dve tayo cattāro pañca dasa vīsati tiṁsaṁ cattālīsaṁ paññāsaṁ sataṁ sahassaṁ bhikkhū vassūpagatā, etthettha ṭhāne ayyānaṁ ārakkhaṁ susaṁvihitaṁ karothāti evaṁ vassūpanāyikasaṅgaho kato hoti.",
  "atk-s0102a4:14": "Tadāpi eteneva kāraṇena sannipatitā. Idaṁ tesaṁ hoti āsanasminti idaṁ tesaṁ catunnaṁ mahārājānaṁ āsanaṁ hoti. Evaṁ tesu nisinnesu atha pacchā amhākaṁ āsanaṁ hoti.",
  "atk-s0102a4:15": "Yenatthenāti yena vassūpanāyikatthena. Taṁ atthaṁ cintayitvā taṁ atthaṁ mantayitvāti taṁ araññavāsino bhikkhusaṅghassa ārakkhatthaṁ cintayitvā. Etthettha vuṭṭhabhikkhusaṅghassa ārakkhaṁ saṁvidahathāti catūhi mahārājehi saddhiṁ mantetvā. Vuttavacanāpi tanti tettiṁsa devaputtā vadanti, mahārājāno vuttavacanā nāma. Tathā tettiṁsa devaputtā paccānusāsanti, itare paccānusiṭṭhavacanā nāma. Padadvayepi pana tanti nipātamattameva. Avipakkantāti agatā.",
  "atk-s0102a4:16": "283.Uḷāroti vipulo mahā. Devānubhāvanti yā sā sabbadevatānaṁ vatthālaṅkāravimānasarīrānaṁ pabhā dvādasa yojanāni pharati. Mahāpuññānaṁ pana sarīrappabhā yojanasataṁ pharati. Taṁ devānubhāvaṁ atikkamitvā.",
  "atk-s0102a4:17": "Brahmunohetaṁ pubbanimittanti yathā sūriyassa udayato etaṁ pubbaṅgamaṁ etaṁ pubbanimittaṁ yadidaṁ aruṇuggaṁ, evameva brahmunopi etaṁ – ‘‘pubbanimitta’’nti dīpeti.",
  "atk-s0102a4:18": "Sanaṅkumārakathāvaṇṇanā",
  "atk-s0102a4:19": "284.Anabhisambhavanīyoti apattabbo, na taṁ devā tāvatiṁsā passantīti attho. Cakkhupathasminti cakkhupasāde āpāthe vā. So devānaṁ cakkhussa āpāthe sambhavanīyo pattabbo na hoti, na abhibhavatīti vuttaṁ hoti. Heṭṭhā heṭṭhā hi devatā uparūpari devānaṁ oḷārikaṁ katvā māpitameva attabhāvaṁ passituṁ sakkonti, vedapaṭilābhanti tuṭṭhipaṭilābhaṁ. Adhunābhisitto rajjenāti sampati abhisitto rajjena. Ayaṁ panattho duṭṭhagāmaṇiabhayavatthunā dīpetabbo –",
  "atk-s0102a4:20": "So kira dvattiṁsa damiḷarājāno vijitvā anurādhapure pattābhiseko tuṭṭhasomanassena māsaṁ niddaṁ na labhi, tato – ‘‘niddaṁ na labhāmi, bhante’’ti bhikkhusaṅghassa ācikkhi. Tena hi, mahārāja, ajja uposathaṁ adhiṭṭhāhīti. So ca uposathaṁ adhiṭṭhāsi. Saṅgho gantvā – ‘‘cittayamakaṁ sajjhāyathā’’ti aṭṭha ābhidhammikabhikkhū pesesi. Te gantvā – ‘‘nipajja tvaṁ, mahārājā,’’ti vatvā sajjhāyaṁ ārabhiṁsu. Rājā sajjhāyaṁ suṇantova niddaṁ okkami. Therā – rājānaṁ mā pabodhayitthāti pakkamiṁsu. Rājā dutiyadivase sūriyuggamane pabujjhitvā there apassanto – ‘‘kuhiṁ ayyā’’ti pucchi. Tumhākaṁ niddokkamanabhāvaṁ ñatvā gatāti. Natthi, bho, mayhaṁ ayyakassa dārakānaṁ ajānanakabhesajjaṁ nāma, yāva niddābhesajjampi jānanti yevāti āha.",
  "atk-s0102a4:21": "Pañcasikhoti pañcasikhagandhabbasadiso hutvā. Pañcasikhagandhabbadevaputtassa kira sabbadevatā attabhāvaṁ mamāyanti. Tasmā brahmāpi tādisaṁyeva attabhāvaṁ nimminitvā pāturahosi. Pallaṅkena nisīdīti pallaṅkaṁ ābhujitvā nisīdi.",
  "atk-s0102a4:22": "Vissaṭṭhoti sumutto apalibuddho. Viññeyyoti atthaviññāpano. Mañjūti madhuro mudu. Savanīyoti sotabbayuttako kaṇṇasukho. Bindūti ekagghano. Avisārīti suvisado avippakiṇṇo. Gambhīroti nābhimūlato paṭṭhāya gambhīrasamuṭṭhito, na jivhādantaoṭṭhatālumattappahārasamuṭṭhito. Evaṁ samuṭṭhito hi amadhuro ca hoti, na ca dūraṁ sāveti. Ninnādīti mahāmeghamudiṅgasaddo viya ninnādayutto. Apicettha pacchimaṁ pacchimaṁ padaṁ purimassa purimassa atthoyevāti veditabbo. Yathāparisanti yattakā parisā, tattakameva viññāpeti. Anto parisāyaṁ yevassa saddo samparivattati, na bahiddhā vidhāvati. Ye hi kecīti ādi bahujanahitāya paṭipannabhāvadassanatthaṁ vadati. Saraṇaṁ gatāti na yathā vā tathā vā saraṇaṁ gate sandhāya vadati. Nibbematikagahitasaraṇe pana sandhāya vadati. Gandhabbakāyaṁ paripūrentīti gandhabbadevagaṇaṁ paripūrenti. Iti amhākaṁ satthu loke uppannakālato paṭṭhāya cha devalokādīsu piṭṭhaṁ koṭṭetvā pūritanāḷi viya saravananaḷavanaṁ viya ca nirantaraṁ jātaparisāti āha.",
  "atk-s0102a4:23": "Bhāvitaiddhipādavaṇṇanā",
  "atk-s0102a4:24": "287.Yāvasupaññattā cime tena bhagavatāti tena mayhaṁ satthārā bhagavatā yāva supaññattā yāva sukathitā. Iddhipādāti ettha ijjhanaṭṭhena iddhi, patiṭṭhānaṭṭhena pādāti veditabbā. Iddhipahutāyāti iddhipahonakatāya. Iddhivisavitāyāti iddhivipajjanabhāvāya, punappunaṁ āsevanavasena ciṇṇavasitāyāti vuttaṁ hoti. Iddhivikubbanatāyāti iddhivikubbanabhāvāya, nānappakārato katvā dassanatthāya. Chandasamādhippadhānasaṅkhārasamannāgatantiādīsu chandahetuko chandādhiko vā samādhi chandasamādhi, kattukamyatāchandaṁ adhipatiṁ karitvā paṭiladdhasamādhissetaṁ adhivacanaṁ. Padhānabhūtā saṅkhārā padhānasaṅkhārā. Catukiccasādhakassa sammappadhānavīriyassetaṁ adhivacanaṁ. Samannāgatanti chandasamādhinā ca padhānasaṅkhārena ca upetaṁ. Iddhipādanti nipphattipariyāyena ijjhanaṭṭhena vā, ijjhanti etāya sattā iddhā vuddhā ukkaṁsagatā hontīti iminā vā pariyāyena iddhīti saṅkhyaṁ gatānaṁ abhiññācittasampayuttānaṁ chandasamādhipadhānasaṅkhārānaṁ adhiṭṭhānaṭṭhena pādabhūto sesacittacetasikarāsīti attho. Vuttañhetaṁ – ‘‘iddhipādoti tathābhūtassa vedanākkhandho, saññākkhandho, saṅkhārakkhandho viññāṇakkhandho’’ti (vibha. 434). Iminā nayena sesesupi attho veditabbo. Yatheva hi chandaṁ adhipatiṁ karitvā paṭiladdhasamādhi chandasamādhīti vutto, evaṁ vīriyaṁ, cittaṁ, vīmaṁsaṁ adhipatiṁ karitvā paṭiladdhasamādhi vīmaṁsāsamādhīti vuccati. Apica upacārajjhānaṁ pādo, paṭhamajjhānaṁ iddhi. Saupacāraṁ paṭhamajjhānaṁ pādo, dutiyajjhānaṁ iddhīti evaṁ pubbabhāge pādo, aparabhāge iddhīti evamettha attho veditabbo. Vitthārena iddhipādakathā visuddhimagge ca vibhaṅgaṭṭhakathāya ca vuttā.",
  "atk-s0102a4:25": "Keci pana ‘‘nipphannā iddhi. Anipphanno iddhipādo’’ti vadanti, tesaṁ vādamaddanatthāya abhidhamme uttaracūḷikavāro nāma ābhato – ‘‘cattāro iddhipādā chandiddhipādo, vīriyiddhipādo, cittiddhipādo, vīmaṁsiddhipādo. Tattha katamo chandiddhipādo? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi paṭhamaṁ jhānaṁ upasampajja viharati dukkhāpaṭipadaṁ dandhābhiññaṁ. Yo tasmiṁ samaye chando chandikatā kattukamyatā kusalo dhammacchando, ayaṁ vuccati chandiddhipādo, avasesā dhammā chandiddhipādasampayuttā’’ti (vibha. 458). Ime pana lokuttaravaseneva āgatā. Tattha raṭṭhapālatthero chandaṁ dhuraṁ katvā lokuttaraṁ dhammaṁ nibbattesi. Soṇatthero vīriyaṁ dhuraṁ katvā, sambhūtatthero cittaṁ dhuraṁ katvā, āyasmā mogharājā vīmaṁsaṁ dhuraṁ katvāti.",
  "atk-s0102a4:26": "Tattha yathā catūsu amaccaputtesu ṭhānantaraṁ patthetvā rājānaṁ upanissāya viharantesu eko upaṭṭhāne chandajāto rañño ajjhāsayañca ruciñca ñatvā divā ca ratto ca upaṭṭhahanto rājānaṁ ārādhetvā ṭhānantaraṁ pāpuṇi. Yathā so, evaṁ chandadhurena lokuttaradhammanibbattako veditabbo.",
  "atk-s0102a4:27": "Eko pana – ‘‘divase divase upaṭṭhātuṁ ko sakkoti, uppanne kicce parakkamena ārādhessāmī’’ti kupite paccante raññā pahito parakkamena sattumaddanaṁ katvā ṭhānantaraṁ pāpuṇi. Yathā so, evaṁ vīriyadhurena lokuttaradhammanibbattako veditabbo.",
  "atk-s0102a4:28": "Eko – ‘‘divase divase upaṭṭhānampi urena sattisarapaṭicchannampi bhāroyeva, mantabalena ārādhessāmī’’ti khattavijjāya kataparicayattā mantasaṁvidhānena rājānaṁ ārādhetvā ṭhānantaraṁ pāpuṇāti. Yathā so, evaṁ cittadhurena lokuttaradhammanibbattako veditabbo.",
  "atk-s0102a4:29": "Aparo – ‘‘kiṁ imehi upaṭṭhānādīhi, rājāno nāma jātisampannassa ṭhānantaraṁ denti, tādisassa dento mayhaṁ dassatī’’ti jātisampattimeva nissāya ṭhānantaraṁ pāpuṇi, yathā so, evaṁ suparisuddhaṁ vīmaṁsaṁ nissāya vīmaṁsadhurena lokuttaradhammanibbattako veditabbo.",
  "atk-s0102a4:30": "Anekavihitanti anekavidhaṁ. Iddhividhanti iddhikoṭṭhāsaṁ.",
  "atk-s0102a4:31": "Tividhaokāsādhigamavaṇṇanā",
  "atk-s0102a4:32": "288.Sukhassādhigamāyāti jhānasukhassa maggasukhassa phalasukhassa ca adhigamāya. Saṁsaṭṭhoti sampayuttacitto. Ariyadhammanti ariyena bhagavatā buddhena desitaṁ dhammaṁ. Suṇātīti satthu sammukhā bhikkhubhikkhunīādīhi vā desiyamānaṁ suṇāti. Yoniso manasikarotīti upāyato pathato kāraṇato ‘anicca’ntiādivasena manasi karoti. ‘‘Yoniso manasikāro nāma upāyamanasikāro pathamanasikāro, anicce aniccanti dukkhe dukkhanti anattani anattāti asubhe asubhanti saccānulomikena vā cittassa āvaṭṭanā anvāvaṭṭanā ābhogo samannāhāro manasikāro, ayaṁ vuccati yonisomanasikāro’’ti. Evaṁ vutte yonisomanasikāre kammaṁ ārabhatīti attho. Asaṁsaṭṭhoti vatthukāmehipi kilesakāmehipi asaṁsaṭṭho viharati. Uppajjati sukhanti uppajjati paṭhamajjhānasukhaṁ. Sukhā bhiyyo somanassanti samāpattito vuṭṭhitassa jhānasukhapaccayā aparāparaṁ somanassaṁ uppajjati. Pamudāti tuṭṭhākārato dubbalapīti. Pāmojjanti balavataraṁ pītisomanassaṁ. Paṭhamo okāsādhigamoti paṭhamajjhānaṁ pañcanīvaraṇāni vikkhambhetvā attano okāsaṁ gahetvā tiṭṭhati, tasmā ‘‘paṭhamo okāsādhigamo’’ti vuttaṁ.",
  "atk-s0102a4:33": "Oḷārikāti ettha kāyavacīsaṅkhārā tāva oḷārikā hontu, cittasaṅkhārā kathaṁ oḷārikāti? Appahīnattā. Kāyasaṅkhārā hi catutthajjhānena pahīyanti, vacīsaṅkhārā dutiyajjhānena, cittasaṅkhārā nirodhasamāpattiyā. Iti kāyavacīsaṅkhāresu pahīnesupi te tiṭṭhantiyevāti pahīne upādāya appahīnattā oḷārikā nāma jātā. Sukhanti nirodhā vuṭṭhahantassa uppannaṁ catutthajjhānikaphalasamāpattisukhaṁ. Sukhā bhiyyo somanassati phalasamāpattito vuṭṭhitassa aparāparaṁ somanassaṁ. Dutiyo okāsādhigamoti catutthajjhānaṁ sukhaṁ dukkhaṁ vikkhambhetvā attano okāsaṁ gahetvā tiṭṭhati, tasmā ‘‘dutiyo okāsādhigamo’’ti vuttaṁ. Dutiyatatiyajjhānāni panettha catutthe gahite gahitāneva hontīti visuṁ na vuttānīti.",
  "atk-s0102a4:34": "Idaṁ kusalantiādīsu kusalaṁ nāma dasakusalakammapathā. Akusalanti dasaakusalakammapathā. Sāvajjadukādayopi etesaṁ vaseneva veditabbā. Sabbañceva panetaṁ kaṇhañca sukkañca sappaṭibhāgañcāti kaṇhasukkasappaṭibhāgaṁ. Nibbānameva hetaṁ appaṭibhāgaṁ. Avijjā pahīyatīti vaṭṭapaṭicchādikā avijjā pahīyati. Vijjā uppajjatīti arahattamaggavijjā uppajjati. Sukhanti arahattamaggasukhañceva phalasukhañca. Sukhā bhiyyo somanassanti phalasamāpattito vuṭṭhitassa aparāparaṁ somanassaṁ. Tatiyo okāsādhigamoti arahattamaggo sabbakilese vikkhambhetvā attano okāsaṁ gahetvā tiṭṭhati, tasmā ‘‘tatiyo okāsādhigamo’’ti vutto. Sesamaggā pana tasmiṁ gahite antogadhā evāti visuṁ na vuttā.",
  "atk-s0102a4:35": "Ime pana tayo okāsādhigamā aṭṭhatiṁsārammaṇavasena vitthāretvā kathetabbā. Kathaṁ? Sabbāni ārammaṇāni visuddhimagge vuttanayeneva upacāravasena ca appanāvasena ca vavatthapetvā catuvīsatiyā ṭhānesu paṭhamajjhānaṁ ‘‘paṭhamo okāsādhigamo’’ti kathetabbaṁ. Terasasu ṭhānesu dutiyatatiyajjhānāni, pannarasasu ṭhānesu catutthajjhānañca nirodhasamāpattiṁ pāpetvā ‘‘dutiyo okāsādhigamo’’ti kathetabbaṁ. Dasa upacārajjhānāni pana maggassa padaṭṭhānabhūtāni tatiyaṁ okāsādhigamaṁ bhajanti. Apica tīsu sikkhāsu adhisīlasikkhā paṭhamaṁ okāsādhigamaṁ bhajati, adhicittasikkhā dutiyaṁ, adhipaññāsikkhā tatiyanti evaṁ sikkhāvasenapi kathetabbaṁ. Sāmaññaphalepi cūḷasīlato yāva paṭhamajjhānā paṭhamo okāsādhigamo , dutiyajjhānato yāva nevasaññānāsaññāyatanā dutiyo , vipassanāto yāva arahattā tatiyo okāsādhigamoti evaṁ sāmaññaphalasuttantavasenapi kathetabbaṁ. Tīsu pana piṭakesu vinayapiṭakaṁ paṭhamaṁ okāsādhigamaṁ bhajati, suttantapiṭakaṁ dutiyaṁ, abhidhammapiṭakaṁ tatiyanti evaṁ piṭakavasenapi kathetabbaṁ.",
  "atk-s0102a4:36": "Pubbe kira mahātherā vassūpanāyikāya imameva suttaṁ paṭṭhapenti. Kiṁ kāraṇā? Tīṇi piṭakāni vibhajitvā kathetuṁ labhissāmāti. Tepiṭakena hi samodhānetvā kathentassa dukkathitanti na sakkā vattuṁ. Tepiṭakaṁ bhajāpetvā kathitameva idaṁ suttaṁ sukathitaṁ hotīti.",
  "atk-s0102a4:37": "Catusatipaṭṭhānavaṇṇanā",
  "atk-s0102a4:38": "289.Kusalassādhigamāyāti maggakusalassa ceva phalakusalassa ca adhigamatthāya. Ubhayampi hetaṁ anavajjaṭṭhena khemaṭṭhena vā kusalameva. Tattha sammāsamādhiyatīti tasmiṁ ajjhattakāye samāhito ekaggacitto hoti. Bahiddhā parakāye ñāṇadassanaṁ abhinibbattetīti attano kāyato parassa kāyābhimukhaṁ ñāṇaṁ peseti. Esa nayo sabbattha. Sabbattheva ca satimāti padena kāyādipariggāhikā sati, lokoti padena pariggahitakāyādayova loko. Cattāro cete satipaṭṭhānā lokiyalokuttaramissakā kathitāti veditabbā.",
  "atk-s0102a4:39": "Sattasamādhiparikkhāravaṇṇanā",
  "atk-s0102a4:40": "290.Samādhiparikkhārāti ettha tayo parikkhārā. ‘‘Ratho sīlaparikkhāro jhānakkho cakkavīriyo’’ti (saṁ. ni. 5.4) hi ettha alaṅkāro parikkhāro nāma. ‘‘Sattahi nagaraparikkhārehi suparikkhataṁ hotī’’ti (a. ni. 7.67) ettha parivāro parikkhāro nāma. ‘‘Gilānapaccayajīvitaparikkhāro’’ti (dī. ni. 3.182) ettha sambhāro parikkhāro nāma. Idha pana parivāraparikkhāravasena ‘‘satta samādhiparikkhārā’’ti vuttaṁ. Parikkhatāti parivāritā. Ayaṁ vuccati so ariyo sammāsamādhīti ayaṁ sattahi ratanehi parivuto cakkavattī viya sattahi aṅgehi parivuto ‘‘ariyo sammāsamādhī’’ti vuccati. Saupaniso itipīti saupanissayo itipi vuccati, saparivāro yevāti vuttaṁ hoti. Sammādiṭṭhissāti sammādiṭṭhiyaṁ ṭhitassa. Sammāsaṅkappo pahotīti sammāsaṅkappo pavattati. Esa nayo sabbapadesu. Ayaṁ panattho maggavasenāpi phalavasenāpi veditabbo. Kathaṁ? Maggasammādiṭṭhiyaṁ ṭhitassa maggasammāsaṅkappo pahoti…pe… maggañāṇe ṭhitassa maggavimutti pahoti. Tathā phalasammādiṭṭhiyaṁ ṭhitassa phalasammāsaṅkappo pahoti…pe… phalasammāñāṇe ṭhitassa phalavimutti pahotīti.",
  "atk-s0102a4:41": "Svākkhātotiādīni visuddhimagge vaṇṇitāni. Apārutāti vivaṭā. Amatassāti nibbānassa. Dvārāti pavesanamaggā. Aveccappasādenāti acalappasādena. Dhammavinītāti sammāniyyānena niyyātā.",
  "atk-s0102a4:42": "Atthāyaṁ itarā pajāti anāgāmino sandhāyāha, anāgāmino ca atthīti vuttaṁ hoti. Puññabhāgāti puññakoṭṭhāsena nibbattā. Ottappanti ottappamāno. Tena kadāci nāma musā assāti musāvādabhayena saṅkhātuṁ na sakkomi, na pana mama saṅkhātuṁ balaṁ natthīti dīpeti.",
  "atk-s0102a4:43": "291.Taṁ kiṁ maññati bhavanti iminā kevalaṁ vessavaṇaṁ pucchati, na panassa evarūpo satthā nāhosīti vā na bhavissatīti vā laddhi atthi. Sabbabuddhānañhi abhisamaye viseso natthi.",
  "atk-s0102a4:44": "292.Sayaṁparisāyanti attano parisāyaṁ. Tayidaṁ brahmacariyanti taṁ idaṁ sakalaṁ sikkhattayabrahmacariyaṁ. Sesaṁ uttānameva. Imāni pana padāni dhammasaṅgāhakattherehi ṭhapitānīti.",
  "atk-s0102a4:45": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a4:46": "Janavasabhasuttavaṇṇanā niṭṭhitā."
}