{
  "atk-s0509a5:0": "6. Chakkanipāto",
  "atk-s0509a5:1": "1. Pañcasatamattātherīgāthāvaṇṇanā",
  "atk-s0509a5:2": "Chakkanipāte yassa maggaṁ na jānāsītiādikā pañcasatamattānaṁ therīnaṁ gāthā. Imāpi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantiyo anukkamena upacitavimokkhasambhārā hutvā imasmiṁ buddhuppāde tattha tattha kulagehe nibbattitvā vayappattā mātāpitūhi patikulaṁ ānītā tattha tattha putte labhitvā gharāvāsaṁ vasantiyo samānajātikassa tādisassa kammassa katattā sabbāva mataputtā hutvā, puttasokena abhibhūtā paṭācārāya theriyā santikaṁ upasaṅkamitvā vanditvā nisinnā attano sokakāraṇaṁ ārocesuṁ. Therī tāsaṁ sokaṁ vinodentī –",
  "atk-s0509a5:3": "127.",
  "atk-s0509a5:4": " ‘‘Yassa maggaṁ na jānāsi, āgatassa gatassa vā;",
  "atk-s0509a5:5": "Taṁ kuto cāgataṁ sattaṁ, mama puttoti rodasi.",
  "atk-s0509a5:6": "128.",
  "atk-s0509a5:7": " ‘‘Maggañca khossa jānāsi, āgatassa gatassa vā;",
  "atk-s0509a5:8": "Na naṁ samanusocesi, evaṁdhammā hi pāṇino.",
  "atk-s0509a5:9": "129.",
  "atk-s0509a5:10": " ‘‘Ayācito tatāgacchi, nānuññāto ito gato;",
  "atk-s0509a5:11": "Kutoci nūna āgantvā, vasitvā katipāhakaṁ;",
  "atk-s0509a5:12": "Itopi aññena gato, tatopaññena gacchati.",
  "atk-s0509a5:13": "130.",
  "atk-s0509a5:14": " ‘‘Peto manussarūpena, saṁsaranto gamissati;",
  "atk-s0509a5:15": "Yathāgato tathā gato, kā tattha paridevanā’’ti. –",
  "atk-s0509a5:16": "Imāhi catūhi gāthāhi dhammaṁ desesi.",
  "atk-s0509a5:17": "Tā tassā dhammaṁ sutvā sañjātasaṁvegā theriyā santike pabbajiṁsu. Pabbajitvā vipassanāya kammaṁ karontiyo vimuttiparipācanīyānaṁ dhammānaṁ paripākaṁ gatattā na cirasseva saha paṭisambhidāhi arahatte patiṭṭhahiṁsu. Atha tā adhigatārahattā attano paṭipattiṁ paccavekkhitvā udānavasena ‘‘yassa maggaṁ na jānāsī’’tiādikāhi ovādagāthāhi saddhiṁ –",
  "atk-s0509a5:18": "131.",
  "atk-s0509a5:19": " ‘‘Abbahī vata me sallaṁ, duddasaṁ hadayassitaṁ;",
  "atk-s0509a5:20": "Yā me sokaparetāya, puttasokaṁ byapānudi.",
  "atk-s0509a5:21": "132.",
  "atk-s0509a5:22": " ‘‘Sājja abbūḷhasallāhaṁ, nicchātā parinibbutā;",
  "atk-s0509a5:23": "Buddhaṁ dhammañca saṅghañca, upemi saraṇaṁ muni’’nti. –",
  "atk-s0509a5:24": "Imā gāthā visuṁ visuṁ abhāsiṁsu.",
  "atk-s0509a5:25": "Tattha yassa maggaṁ na jānāsi, āgatassa gatassa vāti yassa sattassa idha āgatassa āgatamaggaṁ vā ito gatassa gatamaggaṁ vā tvaṁ na jānāsi. Anantarā atītānāgatabhavūpapattiyo sandhāya vadati. Taṁ kuto cāgataṁ sattanti taṁ evaṁ aviññātāgatagatamaggaṁ kutoci gatito āgatamaggaṁ āgacchantena antarāmagge sabbena sabbaṁ akataparicayasamāgatapurisasadisaṁ sattaṁ kevalaṁ mamattaṁ uppādetvā mama puttoti kuto kena kāraṇena rodasi. Appaṭikārato mama puttassa ca akātabbato na ettha rodanakāraṇaṁ atthīti adhippāyo.",
  "atk-s0509a5:26": "Maggañca khossa jānāsīti assa tava puttābhimatassa sattassa āgatassa āgatamaggañca gatassa gatamaggañca atha jāneyyāsi. Na naṁ samanusocesīti evampi naṁ na samanusoceyyāsi. Kasmā? Evaṁdhammā hi pāṇino, diṭṭhadhammepi hi sattānaṁ sabbehi piyehi manāpehi nānābhāvā vinābhāvā tattha vasavattitāya abhāvato, pageva abhisamparāyaṁ.",
  "atk-s0509a5:27": "Ayācito tatāgacchīti tato paralokato kenaci ayācito idha āgacchi. ‘‘Āgato’’tipi pāḷi, so evattho. Nānuññāto ito gatoti idhalokato kenaci ananuññāto paralokaṁ gato. Kutocīti nirayādito yato kutoci gatito. Nūnāti parisaṅkāyaṁ . Vasitvā katipāhakanti katipayadivasamattaṁ idha vasitvā. Itopi aññena gatoti itopi bhavato aññena gato, ito aññampi bhavaṁ paṭisandhivasena upagato. Tatopaññena gacchatīti tatopi bhavato aññena gamissati, aññameva bhavaṁ upagamissati.",
  "atk-s0509a5:28": "Petoti apeto taṁ taṁ bhavaṁ upapajjitvā tato apagato. Manussarūpenāti nidassanamattametaṁ, manussabhāvena tiracchānādibhāvena cāti attho. Saṁsarantoti aparāparaṁ upapattivasena saṁsaranto. Yathāgato tathā gatoti yathā aviññātagatito ca anāmantetvā āgato tathā aviññātagatiko ananuññātova gato. Kā tattha paridevanāti tattha tādise avasavattini yathākāmāvacare kā nāma paridevanā, kiṁ paridevitena payojananti attho. Sesaṁ vuttanayameva.",
  "atk-s0509a5:29": "Ettha ca ādito catasso gāthā paṭācārāya theriyā tesaṁ pañcamattānaṁ itthisatānaṁ sokavinodanavasena visuṁ visuṁ bhāsitā. Tassā ovāde ṭhatvā pabbajitvā adhigatavisesāhi tāhi pañcasatamattāhi bhikkhunīhi chapi gāthā paccekaṁ bhāsitāti daṭṭhabbā.",
  "atk-s0509a5:30": "Pañcasatā paṭācārāti paṭācārāya theriyā santike laddhaovādatāya paṭācārāya vuttaṁ avedisunti katvā ‘‘paṭācārā’’ti laddhanāmā pañcasatā bhikkhuniyo.",
  "atk-s0509a5:31": "Pañcasatamattātherīgāthāvaṇṇanā niṭṭhitā.",
  "atk-s0509a5:32": "2. Vāseṭṭhītherīgāthāvaṇṇanā",
  "atk-s0509a5:33": "Puttasokenahaṁ aṭṭātiādikā vāseṭṭhiyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena sambhatavimokkhasambhārā devamanussesu saṁsarantī imasmiṁ buddhuppāde vesāliyaṁ kulagehe nibbattitvā vayappattā mātāpitūhi samānajātikassa kulaputtassa dinnā patikulaṁ gantvā tena saddhiṁ sukhasaṁvāsaṁ vasantī ekaṁ puttaṁ labhitvā tasmiṁ ādhāvitvā paridhāvitvā vicaraṇakāle kālaṁ kate puttasokena aṭṭitā ummattikā ahosi. Sā ñātakesu sāmike ca tikicchaṁ karontesu tesaṁ ajānantānaṁyeva palāyitvā yato tato paribbhamantī mithilānagaraṁ sampattā tatthaddasa bhagavantaṁ antaravīthiyaṁ gacchantaṁ dantaṁ guttaṁ saṁyatindriyaṁ nāgaṁ. Disvāna saha dassanena buddhānubhāvato apagatummādā pakaticittaṁ paṭilabhi. Athassā satthā saṁkhittena dhammaṁ desesi. Sā taṁ dhammaṁ sutvā paṭiladdhasaṁvegā satthāraṁ pabbajjaṁ yācitvā satthu āṇāya bhikkhunīsu pabbajitvā katapubbakiccā vipassanaṁ paṭṭhapetvā ghaṭentī vāyamantī paripakkañāṇatāya na cirasseva saha paṭisambhidāhi arahattaṁ patvā attano paṭipattiṁ paccavekkhitvā udānavasena –",
  "atk-s0509a5:34": "133.",
  "atk-s0509a5:35": " ‘‘Puttasokenahaṁ aṭṭā, khittacittā visaññinī;",
  "atk-s0509a5:36": "Naggā pakiṇṇakesī ca, tena tena vicārihaṁ.",
  "atk-s0509a5:37": "134.",
  "atk-s0509a5:38": " ‘‘Vīthisaṅkārakūṭesu, susāne rathiyāsu ca;",
  "atk-s0509a5:39": "Acariṁ tīṇi vassāni, khuppipāsā samappitā.",
  "atk-s0509a5:40": "135.",
  "atk-s0509a5:41": " ‘‘Athaddasāsiṁ sugataṁ, nagaraṁ mithilaṁ pati;",
  "atk-s0509a5:42": "Adantānaṁ dametāraṁ, sambuddhamakutobhayaṁ.",
  "atk-s0509a5:43": "136.",
  "atk-s0509a5:44": " ‘‘Sacittaṁ paṭiladdhāna, vanditvāna upāvisiṁ;",
  "atk-s0509a5:45": "So me dhammamadesesi, anukampāya gotamo.",
  "atk-s0509a5:46": "137.",
  "atk-s0509a5:47": " ‘‘Tassa dhammaṁ suṇitvāna, pabbajiṁ anagāriyaṁ;",
  "atk-s0509a5:48": "Yuñjantī satthuvacane, sacchākāsiṁ padaṁ sivaṁ.",
  "atk-s0509a5:49": "138.",
  "atk-s0509a5:50": " ‘‘Sabbe sokā samucchinnā, pahīnā etadantikā;",
  "atk-s0509a5:51": "Pariññātā hi me vatthū, yato sokāna sambhavo’’ti. –",
  "atk-s0509a5:52": "Imā gāthā abhāsi.",
  "atk-s0509a5:53": "Tattha aṭṭāti aṭṭitā. Ayameva vā pāṭho, aṭṭitā pīḷitāti attho. Khittacittāti sokummādena khittahadayā. Tato eva pakatisaññāya vigamena visaññinī. Hirottappābhāvato apagatavatthatāya naggā. Vidhutakesatāya pakiṇṇakesī. Tena tenāti gāmena gāmaṁ nagarena nagaraṁ vīthiyā vīthiṁ vicariṁ ahaṁ.",
  "atk-s0509a5:54": "Athāti pacchā ummādasaṁvattaniyassa kammassa parikkhaye. Sugatanti sobhanagamanattā sundaraṁ ṭhānaṁ gatattā sammā gadattā sammā ca gatattā sugataṁ bhagavantaṁ. Mithilaṁ patīti mithilābhimukhaṁ, mithilānagarābhimukhaṁ gacchantanti attho.",
  "atk-s0509a5:55": "Sacittaṁ paṭiladdhānāti buddhānubhāvena ummādaṁ pahāya attano pakaticittaṁ paṭilabhitvā.",
  "atk-s0509a5:56": "Yuñjantī satthuvacaneti satthu sammāsambuddhassa sāsane yogaṁ karontī bhāvanaṁ anuyuñjantī. Sacchākāsiṁ padaṁ sivanti sivaṁ khemaṁ catūhi yogehi anupaddutaṁ nibbānaṁ padaṁ sacchiakāsiṁ.",
  "atk-s0509a5:57": "Etadantikāti etaṁ idāni mayā adhigataṁ arahattaṁ anto pariyosānaṁ etesanti etadantikā, sokā. Na dāni tesaṁ sambhavo atthīti attho. Yato sokāna sambhavoti yato antonijjhānalakkhaṇānaṁ sokānaṁ sambhavo, tesaṁ sokānaṁ pañcupādānakkhandhasaṅkhātā vatthū adhiṭṭhānāni ñātatīraṇapahānapariññāhi pariññātā. Tasmā sokā etadantikāti yojanā.",
  "atk-s0509a5:58": "Vāseṭṭhītherīgāthāvaṇṇanā niṭṭhitā.",
  "atk-s0509a5:59": "3. Khemātherīgāthāvaṇṇanā",
  "atk-s0509a5:60": "Daharā tvaṁ rūpavatītiādikā khemāya theriyā gāthā. Ayaṁ kira padumuttarassa bhagavato kāle haṁsavatīnagare parādhīnavuttikā paresaṁ dāsī ahosi. Sā paresaṁ veyyāvaccakaraṇena jīvikaṁ kappentī ekadivasaṁ padumuttarassa sammāsambuddhassa aggasāvakaṁ sujātattheraṁ piṇḍāya carantaṁ disvā tayo modake datvā taṁdivasameva attano kese vissajjetvā therassa dānaṁ datvā ‘‘anāgate mahāpaññā buddhassa sāvikā bhaveyya’’nti patthanaṁ katvā yāvajīvaṁ kusalakamme appamattā hutvā devamanussesu saṁsarantī anukkamena chakāmasagge, tesaṁ tesaṁ devarājūnaṁ mahesibhāvena upapannā, manussalokepi anekavāraṁ cakkavattīnaṁ maṇḍalarājūnañca mahesibhāvaṁ upagatā mahāsampattiyo anubhavitvā vipassissa bhagavato kāle manussaloke uppajjitvā viññutaṁ patvā, satthu santike dhammaṁ sutvā paṭiladdhasaṁvegā pabbajitvā dasavassasahassāni brahmacariyaṁ carantī bahussutā dhammakathikā hutvā bahujanassa dhammakathanādinā paññāsaṁvattaniyakammaṁ katvā tato cavitvā sugatīsuyeva saṁsarantī imasmiṁ kappe bhagavato ca kakusandhassa bhagavato ca koṇāgamanassa kāle vibhavasampanne kule nibbattitvā viññutaṁ patvā mahantaṁ saṅghārāmaṁ kāretvā buddhappamukhassa bhikkhusaṅghassa niyyādesi.",
  "atk-s0509a5:61": "Bhagavato pana kassapadasabalassa kāle kikissa kāsirañño sabbajeṭṭhikā samaṇī nāma dhītā hutvā, satthu santike dhammaṁ sutvā paṭiladdhasaṁvegā agāreyeva ṭhitā, vīsati vassasahassāni komāribrahmacariyaṁ carantī samaṇaguttādīhi attano bhaginīhi saddhiṁ ramaṇīyaṁ pariveṇaṁ kāretvā buddhappamukhassa bhikkhusaṅghassa niyyādesi. Evameva tattha tattha bhave āyatanagataṁ uḷāraṁ puññakammaṁ katvā sugatīsuyeva saṁsaritvā imasmiṁ buddhuppāde maddaraṭṭhe sākalanagare rājakule nibbatti. Khemātissā nāmaṁ ahosi, suvaṇṇavaṇṇā kañcanasannibhattacā. Sā vayappattā bimbisārarañño gehaṁ gatā. Satthari veḷuvane viharante rūpamattā hutvā ‘‘rūpe dosaṁ dassetī’’ti satthu dassanāya na gacchati.",
  "atk-s0509a5:62": "Rājā manussehi veḷuvanassa vaṇṇe pakāsāpetvā deviyā vihāradassanāya cittaṁ uppādesi. Atha devī ‘‘vihāraṁ passissāmī’’ti rājānaṁ paṭipucchi. Rājā ‘‘vihāraṁ gantvā satthāraṁ adisvā āgantuṁ na labhissasī’’ti vatvā purisānaṁ saññaṁ adāsi – ‘‘balakkārenapi deviṁ dasabalaṁ dassethā’’ti. Devī vihāraṁ gantvā divasabhāgaṁ khepetvā nivattentī satthāraṁ adisvāva gantuṁ āraddhā. Atha naṁ rājapurisā anicchantimpi satthu santikaṁ nayiṁsu. Satthā taṁ āgacchantiṁ disvā iddhiyā devaccharāsadisaṁ itthiṁ nimminitvā tālapaṇṇaṁ gahetvā bījayamānaṁ akāsi. Khemā devī taṁ disvā cintesi – ‘‘evarūpā nāma devaccharapaṭibhāgā itthiyo bhagavato avidūre tiṭṭhanti, ahaṁ etāsaṁ paricārikatāyapi nappahomi, manampi nikkāraṇā pāpacittassa vasena naṭṭhā’’ti nimittaṁ gahetvā tameva itthiṁ olokayamānā aṭṭhāsi. Athassā passantiyāva satthu adhiṭṭhānabalena sā itthī paṭhamavayaṁ atikkamma majjhimavayampi atikkamma pacchimavayaṁ patvā khaṇḍadantā palitakesā valittacā hutvā saddhiṁ tālapaṇṇena parivattitvā pati . Tato khemā katādhikārattā evaṁ cintesi – ‘‘evaṁvidhampi sarīraṁ īdisaṁ vipattiṁ pāpuṇi, mayhampi sarīraṁ evaṁgatikameva bhavissatī’’ti. Athassā cittācāraṁ ñatvā satthā –",
  "atk-s0509a5:63": "‘‘Ye rāgarattānupatanti sotaṁ, sayaṁ kataṁ makkaṭakova jālaṁ;",
  "atk-s0509a5:64": "Etampi chetvāna paribbajanti, anapekkhino kāmasukhaṁ pahāyā’’ti. –",
  "atk-s0509a5:65": "Gāthamāha . Sā gāthāpariyosāne saha paṭisambhidāhi arahattaṁ pāpuṇīti aṭṭhakathāsu āgataṁ. Apadāne pana ‘‘imaṁ gāthaṁ sutvā sotāpattiphale patiṭṭhitā rājānaṁ anujānāpetvā pabbajitvā arahattaṁ pāpuṇī’’ti āgataṁ. Tatthāyaṁ apadānapāḷi (apa. therī 2.2.289-383) –",
  "atk-s0509a5:66": "‘‘Padumuttaro nāma jino, sabbadhammesu cakkhumā;",
  "atk-s0509a5:67": "Ito satasahassamhi, kappe uppajji nāyako.",
  "atk-s0509a5:68": "‘‘Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a5:69": "Nānāratanapajjote, mahāsukhasamappitā.",
  "atk-s0509a5:70": "‘‘Upetvā taṁ mahāvīraṁ, assosiṁ dhammadesanaṁ;",
  "atk-s0509a5:71": "Tato jātappasādāhaṁ, upemi saraṇaṁ jinaṁ.",
  "atk-s0509a5:72": "‘‘Mātaraṁ pitaraṁ cāhaṁ, āyācitvā vināyakaṁ;",
  "atk-s0509a5:73": "Nimantayitvā sattāhaṁ, bhojayiṁ sahasāvakaṁ.",
  "atk-s0509a5:74": "‘‘Atikkante ca sattāhe, mahāpaññānamuttamaṁ;",
  "atk-s0509a5:75": "Bhikkhuniṁ etadaggamhi, ṭhapesi narasārathi.",
  "atk-s0509a5:76": "‘‘Taṁ sutvā muditā hutvā, puno tassa mahesino;",
  "atk-s0509a5:77": "Kāraṁ katvāna taṁ ṭhānaṁ, paṇipacca paṇīdahiṁ.",
  "atk-s0509a5:78": "‘‘Tato mama jino āha, sijjhataṁ paṇidhī tava;",
  "atk-s0509a5:79": "Sasaṅghe me kataṁ kāraṁ, appameyyaphalaṁ tayā.",
  "atk-s0509a5:80": "‘‘Satasahassito kappe, okkākakulasambhavo;",
  "atk-s0509a5:81": "Gotamo nāma gottena, satthā loke bhavissati.",
  "atk-s0509a5:82": "‘‘Tassa dhammesu dāyādā, orasā dhammanimmitā;",
  "atk-s0509a5:83": "Etadaggamanuppattā, khemā nāma bhavissati.",
  "atk-s0509a5:84": "‘‘Tena kammena sukatena, cetanāpaṇidhīhi ca;",
  "atk-s0509a5:85": "Jahitvā mānusaṁ dehaṁ, tāvatiṁsūpagā ahaṁ.",
  "atk-s0509a5:86": "‘‘Tato cutā yāmamagaṁ, tatohaṁ tusitaṁ gatā;",
  "atk-s0509a5:87": "Tato ca nimmānaratiṁ, vasavattipuraṁ tato.",
  "atk-s0509a5:88": "‘‘Yattha yatthūpapajjāmi, tassa kammassa vāhasā;",
  "atk-s0509a5:89": "Tattha tattheva rājūnaṁ, mahesittamakārayiṁ.",
  "atk-s0509a5:90": "‘‘Tato cutā manussatte, rājūnaṁ cakkavattinaṁ;",
  "atk-s0509a5:91": "Maṇḍalīnañca rājūnaṁ, mahesittamakārayiṁ.",
  "atk-s0509a5:92": "‘‘Sampattiṁ anubhotvāna, devesu manujesu ca;",
  "atk-s0509a5:93": "Sabbattha sukhitā hutvā, nekakappesu saṁsariṁ.",
  "atk-s0509a5:94": "‘‘Ekanavutito kappe, vipassī lokanāyako;",
  "atk-s0509a5:95": "Uppajji cārudassano, sabbadhammavipassako.",
  "atk-s0509a5:96": "‘‘Tamahaṁ lokanāyakaṁ, upetvā narasārathiṁ;",
  "atk-s0509a5:97": "Dhammaṁ bhaṇitaṁ sutvāna, pabbajiṁ anagāriyaṁ.",
  "atk-s0509a5:98": "‘‘Dasavassasahassāni, tassa vīrassa sāsane;",
  "atk-s0509a5:99": "Brahmacariyaṁ caritvāna, yuttayogā bahussutā.",
  "atk-s0509a5:100": "‘‘Paccayākārakusalā, catusaccavisāradā;",
  "atk-s0509a5:101": "Nipuṇā cittakathikā, satthusāsanakārikā.",
  "atk-s0509a5:102": "‘‘Tato cutāhaṁ tusitaṁ, upapannā yasassinī;",
  "atk-s0509a5:103": "Abhibhomi tahiṁ aññe, brahmacārīphalenahaṁ.",
  "atk-s0509a5:104": "‘‘Yattha yatthūpapannāhaṁ, mahābhogā mahaddhanā;",
  "atk-s0509a5:105": "Medhāvinī sīlavatī, vinītaparisāpi ca.",
  "atk-s0509a5:106": "‘‘Bhavāmi tena kammena, yogena jinasāsane;",
  "atk-s0509a5:107": "Sabbā sampattiyo mayhaṁ, sulabhā manaso piyā.",
  "atk-s0509a5:108": "‘‘Yopi me bhavate bhattā, yattha yattha gatāyapi;",
  "atk-s0509a5:109": "Vimāneti na maṁ koci, paṭipattibalena me.",
  "atk-s0509a5:110": "‘‘Imamhi bhaddake kappe, brahmabandhu mahāyaso;",
  "atk-s0509a5:111": "Nāmena koṇāgamano, uppajji vadataṁ varo.",
  "atk-s0509a5:112": "‘‘Tadā hi bārāṇasiyaṁ, susamiddhakulappajā;",
  "atk-s0509a5:113": "Dhanañjānī sumedhā ca, ahampi ca tayo janā.",
  "atk-s0509a5:114": "‘‘Saṅghārāmamadāsimha, dānasahāyikā pure;",
  "atk-s0509a5:115": "Saṅghassa ca vihārampi, uddissa kārikā mayaṁ.",
  "atk-s0509a5:116": "‘‘Tato cutā mayaṁ sabbā, tāvatiṁsūpagā ahuṁ;",
  "atk-s0509a5:117": "Yasasā aggataṁ pattā, manussesu tatheva ca.",
  "atk-s0509a5:118": "‘‘Imasmiṁyeva kappamhi, brahmabandhu mahāyaso;",
  "atk-s0509a5:119": "Kassapo nāma gottena, uppajji vadataṁ varo.",
  "atk-s0509a5:120": "‘‘Upaṭṭhāko mahesissa, tadā āsi narissaro;",
  "atk-s0509a5:121": "Kāsirājā kikī nāma, bārāṇasipuruttame.",
  "atk-s0509a5:122": "‘‘Tassāsiṁ jeṭṭhikā dhītā, samaṇī iti vissutā;",
  "atk-s0509a5:123": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a5:124": "‘‘Anujāni na no tāto, agāreva tadā mayaṁ;",
  "atk-s0509a5:125": "Vīsavassasahassāni, vicarimha atanditā.",
  "atk-s0509a5:126": "‘‘Komāribrahmacariyaṁ, rājakaññā sukhedhitā;",
  "atk-s0509a5:127": "Buddhopaṭṭhānaniratā, muditā satta dhītaro.",
  "atk-s0509a5:128": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a5:129": "Dhammā ceva sudhammā ca, sattamī saṅghadāyikā.",
  "atk-s0509a5:130": "‘‘Ahaṁ uppalavaṇṇā ca, paṭācārā ca kuṇḍalā;",
  "atk-s0509a5:131": "Kisāgotamī dhammadinnā, visākhā hoti sattamī.",
  "atk-s0509a5:132": "‘‘Kadāci so narādicco, dhammaṁ desesi abbhutaṁ;",
  "atk-s0509a5:133": "Mahānidānasuttantaṁ, sutvā taṁ pariyāpuṇiṁ.",
  "atk-s0509a5:134": "‘‘Tehi kammehi sukatehi, cetanāpaṇidhīhi ca;",
  "atk-s0509a5:135": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a5:136": "‘‘Pacchime ca bhave dāni, sākalāya puruttame;",
  "atk-s0509a5:137": "Rañño maddassa dhītāmhi, manāpā dayitā piyā.",
  "atk-s0509a5:138": "‘‘Saha me jātamattamhi, khemaṁ tamhi pure ahu;",
  "atk-s0509a5:139": "Tato khemāti nāmaṁ me, guṇato upapajjatha.",
  "atk-s0509a5:140": "‘‘Yadāhaṁ yobbanaṁ pattā, rūpalāvaññabhūsitā;",
  "atk-s0509a5:141": "Tadā adāsi maṁ tāto, bimbisārassa rājino.",
  "atk-s0509a5:142": "‘‘Tassāhaṁ suppiyā āsiṁ, rūpakelāyane ratā;",
  "atk-s0509a5:143": "Rūpānaṁ dosavādīti, na upesiṁ mahādayaṁ.",
  "atk-s0509a5:144": "‘‘Bimbisāro tadā rājā, mamānuggahabuddhiyā;",
  "atk-s0509a5:145": "Vaṇṇayitvā veḷuvanaṁ, gāyake gāpayī mamaṁ.",
  "atk-s0509a5:146": "‘‘Rammaṁ veḷuvanaṁ yena, na diṭṭhaṁ sugatālayaṁ;",
  "atk-s0509a5:147": "Na tena nandanaṁ diṭṭhaṁ, iti maññāmase mayaṁ.",
  "atk-s0509a5:148": "‘‘Yena veḷuvanaṁ diṭṭhaṁ, naranandananandanaṁ;",
  "atk-s0509a5:149": "Sudiṭṭhaṁ nandanaṁ tena, amarindasunandanaṁ.",
  "atk-s0509a5:150": "‘‘Vihāya nandanaṁ devā, otaritvā mahītalaṁ;",
  "atk-s0509a5:151": "Rammaṁ veḷuvanaṁ disvā, na tappanti suvimhitā.",
  "atk-s0509a5:152": "‘‘Rājapuññena nibbattaṁ, buddhapuññena bhūsitaṁ;",
  "atk-s0509a5:153": "Ko vattā tassa nissesaṁ, vanassa guṇasañcayaṁ.",
  "atk-s0509a5:154": "‘‘Taṁ sutvā vanasamiddhaṁ, mama sotamanoharaṁ;",
  "atk-s0509a5:155": "Daṭṭhukāmā tamuyyānaṁ, rañño ārocayiṁ tadā.",
  "atk-s0509a5:156": "‘‘Mahatā parivārena, tadā ca so mahīpati;",
  "atk-s0509a5:157": "Maṁ pesesi tamuyyānaṁ, dassanāya samussukaṁ.",
  "atk-s0509a5:158": "‘‘Gaccha passa mahābhoge, vanaṁ nettarasāyanaṁ;",
  "atk-s0509a5:159": "Yaṁ sadā bhāti siriyā, sugatābhānurañjitaṁ.",
  "atk-s0509a5:160": "‘‘Yadā ca piṇḍāya muni, giribbajapuruttamaṁ;",
  "atk-s0509a5:161": "Paviṭṭhohaṁ tadāyeva, vanaṁ daṭṭhumupāgamiṁ.",
  "atk-s0509a5:162": "‘‘Tadā taṁ phullavipinaṁ, nānābhamarakūjitaṁ;",
  "atk-s0509a5:163": "Kokilāgītasahitaṁ, mayūragaṇanaccitaṁ.",
  "atk-s0509a5:164": "‘‘Appasaddamanākiṇṇaṁ, nānācaṅkamabhūsitaṁ;",
  "atk-s0509a5:165": "Kuṭimaṇḍapasaṁkiṇṇaṁ, yogīvaravirājitaṁ.",
  "atk-s0509a5:166": "‘‘Vicarantī amaññissaṁ, saphalaṁ nayanaṁ mama;",
  "atk-s0509a5:167": "Tatthāpi taruṇaṁ bhikkhuṁ, yuttaṁ disvā vicintayiṁ.",
  "atk-s0509a5:168": "‘‘Īdise vipine ramme, ṭhitoyaṁ navayobbane;",
  "atk-s0509a5:169": "Vasantamiva kantena, rūpena ca samanvito.",
  "atk-s0509a5:170": "‘‘Nisinno rukkhamūlamhi, muṇḍo saṅghāṭipāruto;",
  "atk-s0509a5:171": "Jhāyate vatayaṁ bhikkhu, hitvā visayajaṁ ratiṁ.",
  "atk-s0509a5:172": "‘‘Nanu nāma gahaṭṭhena, kāmaṁ bhutvā yathāsukhaṁ;",
  "atk-s0509a5:173": "Pacchā jiṇṇena dhammoyaṁ, caritabbo subhaddako.",
  "atk-s0509a5:174": "‘‘Suññakanti viditvāna, gandhagehaṁ jinālayaṁ;",
  "atk-s0509a5:175": "Upetvā jinamaddakkhaṁ, udayantaṁ va bhākaraṁ.",
  "atk-s0509a5:176": "‘‘Ekakaṁ sukhamāsīnaṁ, bījamānaṁ varitthiyā;",
  "atk-s0509a5:177": "Disvānevaṁ vicintesiṁ, nāyaṁ lūkho narāsabho.",
  "atk-s0509a5:178": "‘‘Sā kaññā kanakābhāsā, padumānanalocanā;",
  "atk-s0509a5:179": "Bimboṭṭhī kundadasanā, manonettarasāyanā.",
  "atk-s0509a5:180": "‘‘Hemadolābhasavanā, kalikākārasutthanī;",
  "atk-s0509a5:181": "Vedimajjhāva sussoṇī, rambhoru cārubhūsanā.",
  "atk-s0509a5:182": "‘‘Rattaṁsakupasaṁbyānā , nīlamaṭṭhanivāsanā;",
  "atk-s0509a5:183": "Atappaneyyarūpena, hāsabhāvasamanvitā.",
  "atk-s0509a5:184": "‘‘Disvā tamevaṁ cintesiṁ, ahoyamabhirūpinī;",
  "atk-s0509a5:185": "Na mayānena nettena, diṭṭhapubbā kudācanaṁ.",
  "atk-s0509a5:186": "‘‘Tato jarābhibhūtā sā, vivaṇṇā vikatānanā;",
  "atk-s0509a5:187": "Bhinnadantā setasirā, salālā vadanāsuci.",
  "atk-s0509a5:188": "‘‘Saṁkhittakaṇṇā setakkhī, lambāsubhapayodharā;",
  "atk-s0509a5:189": "Valivitatasabbaṅgī, sirāvitatadehinī.",
  "atk-s0509a5:190": "‘‘Nataṅgā daṇḍadutiyā, upphāsulikatā kisā;",
  "atk-s0509a5:191": "Pavedhamānā patitā, nissasantī muhuṁ muhuṁ.",
  "atk-s0509a5:192": "‘‘Tato me āsi saṁvego, abbhuto lomahaṁsano;",
  "atk-s0509a5:193": "Dhiratthu rūpaṁ asuciṁ, ramante yattha bālisā.",
  "atk-s0509a5:194": "‘‘Tadā mahākāruṇiko, disvā saṁviggamānasaṁ;",
  "atk-s0509a5:195": "Udaggacitto sugato, imā gāthā abhāsatha.",
  "atk-s0509a5:196": "‘‘Āturaṁ asuciṁ pūtiṁ, passa kheme samussayaṁ;",
  "atk-s0509a5:197": "Uggharantaṁ paggharantaṁ, bālānaṁ abhinanditaṁ.",
  "atk-s0509a5:198": "‘‘Asubhāya cittaṁ bhāvehi, ekaggaṁ susamāhitaṁ;",
  "atk-s0509a5:199": "Sati kāyagatā tyatthu, nibbidā bahulā bhava.",
  "atk-s0509a5:200": "‘‘Yathā idaṁ tathā etaṁ, yathā etaṁ tathā idaṁ;",
  "atk-s0509a5:201": "Ajjhattañca bahiddhā ca, kāye chandaṁ virājaya.",
  "atk-s0509a5:202": "‘‘Animittañca bhāvehi, mānānusayamujjaha;",
  "atk-s0509a5:203": "Tato mānābhisamayā, upasantā carissasi.",
  "atk-s0509a5:204": "‘‘Ye rāgarattānupatanti sotaṁ, sayaṁ kataṁ makkaṭakova jālaṁ;",
  "atk-s0509a5:205": "Etampi chetvāna paribbajanti, anapekkhino kāmasukhaṁ pahāya.",
  "atk-s0509a5:206": "‘‘Tato kallitacittaṁ maṁ, ñatvāna narasārathi;",
  "atk-s0509a5:207": "Mahānidānaṁ desesi, suttantaṁ vinayāya me.",
  "atk-s0509a5:208": "‘‘Sutvā suttantaseṭṭhaṁ taṁ, pubbasaññamanussariṁ;",
  "atk-s0509a5:209": "Tattha ṭhitāvahaṁ santī, dhammacakkhuṁ visodhayiṁ.",
  "atk-s0509a5:210": "‘‘Nipatitvā mahesissa, pādamūlamhi tāvade;",
  "atk-s0509a5:211": "Accayaṁ desanatthāya, idaṁ vacanamabraviṁ.",
  "atk-s0509a5:212": "‘‘Namo te sabbadassāvi, namo te karuṇākara;",
  "atk-s0509a5:213": "Namo te tiṇṇasaṁsāra, namo te amataṁ dada.",
  "atk-s0509a5:214": "‘‘Diṭṭhigahanapakkhandā, kāmarāgavimohitā;",
  "atk-s0509a5:215": "Tayā sammā upāyena, vinītā vinaye ratā.",
  "atk-s0509a5:216": "‘‘Adassanena vibhogā, tādisānaṁ mahesinaṁ;",
  "atk-s0509a5:217": "Anubhonti mahādukkhaṁ, sattā saṁsārasāgare.",
  "atk-s0509a5:218": "‘‘Yadāhaṁ lokasaraṇaṁ, araṇaṁ araṇantaguṁ;",
  "atk-s0509a5:219": "Nāddasāmi adūraṭṭhaṁ, desayāmi tamaccayaṁ.",
  "atk-s0509a5:220": "‘‘Mahāhitaṁ varadadaṁ, ahitoti visaṅkitā;",
  "atk-s0509a5:221": "Nopesiṁ rūpaniratā, desayāmi tamaccayaṁ.",
  "atk-s0509a5:222": "‘‘Tadā madhuranigghoso, mahākāruṇiko jino;",
  "atk-s0509a5:223": "Avoca tiṭṭha khemeti, siñcanto amatena maṁ.",
  "atk-s0509a5:224": "‘‘Tadā pakamya sirasā, katvā ca naṁ padakkhiṇaṁ;",
  "atk-s0509a5:225": "Gantvā disvā narapatiṁ, idaṁ vacanamabraviṁ.",
  "atk-s0509a5:226": "‘‘Aho sammā upāyo te, cintitoyamarindama;",
  "atk-s0509a5:227": "Vanadassanakāmāya, diṭṭho nibbānato muni.",
  "atk-s0509a5:228": "‘‘Yadi te ruccate rāja, sāsane tassa tādino;",
  "atk-s0509a5:229": "Pabbajissāmi rūpehaṁ, nibbinnā munivāṇinā.",
  "atk-s0509a5:230": "‘‘Añjaliṁ paggahetvāna, tadāha sa mahīpati;",
  "atk-s0509a5:231": "Anujānāmi te bhadde, pabbajjā tava sijjhatu.",
  "atk-s0509a5:232": "‘‘Pabbajitvā tadā cāhaṁ, addhamāse upaṭṭhite;",
  "atk-s0509a5:233": "Dīpodayañca bhedañca, disvā saṁviggamānasā.",
  "atk-s0509a5:234": "‘‘Nibbinnā sabbasaṅkhāre, paccayākārakovidā;",
  "atk-s0509a5:235": "Caturoghe atikkamma, arahattamapāpuṇiṁ.",
  "atk-s0509a5:236": "‘‘Iddhīsu ca vasī āsiṁ, dibbāya sotadhātuyā;",
  "atk-s0509a5:237": "Cetopariyañāṇassa, vasī cāpi bhavāmahaṁ.",
  "atk-s0509a5:238": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a5:239": "Sabbāsavaparikkhīṇā, natthi dāni punabbhavo.",
  "atk-s0509a5:240": "‘‘Atthadhammaniruttīsa, paṭibhāne tatheva ca;",
  "atk-s0509a5:241": "Parisuddhaṁ mama ñāṇaṁ, uppannaṁ buddhasāsane.",
  "atk-s0509a5:242": "‘‘Kusalāhaṁ visuddhīsu, kathāvatthuvisāradā;",
  "atk-s0509a5:243": "Abhidhammanayaññū ca, vasippattāmhi sāsane.",
  "atk-s0509a5:244": "‘‘Tato toraṇavatthusmiṁ, raññā kosalasāminā;",
  "atk-s0509a5:245": "Pucchitā nipuṇe pañhe, byākarontī yathātathaṁ.",
  "atk-s0509a5:246": "‘‘Tadā sa rājā sugataṁ, upasaṅkamma pucchatha;",
  "atk-s0509a5:247": "Tatheva buddho byākāsi, yathā te byākatā mayā.",
  "atk-s0509a5:248": "‘‘Jino tasmiṁ guṇe tuṭṭho, etadagge ṭhapesi maṁ;",
  "atk-s0509a5:249": "Mahāpaññānamaggāti, bhikkhunīnaṁ naruttamo.",
  "atk-s0509a5:250": "‘‘Kilesā jhāpitā mayhaṁ…pe… kataṁ buddhassa sāsana’’nti. (apa. therī 2.2.289-383);",
  "atk-s0509a5:251": "Arahattaṁ pana patvā phalasukhena nibbānasukhena ca viharantiyā imissā theriyā satipi aññāsaṁ khīṇāsavattherīnaṁ paññāvepullappattiyaṁ tattha pana katādhikāratāya mahāpaññābhāvo pākaṭo ahosi. Tathā hi naṁ bhagavā jetavanamahāvihāre ariyagaṇamajjhe nisinno paṭipāṭiyā bhikkhuniyo ṭhānantare ṭhapento ‘‘etadaggaṁ, bhikkhave, mama sāvikānaṁ bhikkhunīnaṁ mahāpaññānaṁ yadidaṁ khemā’’ti (a. ni. 1.235-236) mahāpaññatāya aggaṭṭhāne ṭhapesi. Taṁ ekadivasaṁ aññatarasmiṁ rukkhamūle divāvihāraṁ nisinnaṁ māro pāpimā taruṇarūpena upasaṅkamitvā kāmehi palobhento –",
  "atk-s0509a5:252": "139.",
  "atk-s0509a5:253": " ‘‘Daharā tvaṁ rūpavatī, ahampi daharo yuvā;",
  "atk-s0509a5:254": "Pañcaṅgikena turiyena, ehi kheme ramāmase’’ti. – gāthamāha ;",
  "atk-s0509a5:255": "Tassattho – kheme, tvaṁ taruṇappattā, yobbane ṭhitā rūpasampannā, ahampi taruṇo yuvā, tasmā mayaṁ yobbaññaṁ akhepetvā pañcaṅgikena turiyena vajjamānena ehi kāmakhiḍḍāratiyā ramāma kīḷāmāti.",
  "atk-s0509a5:256": "Taṁ sutvā sā kāmesu sabbadhammesu ca attano virattabhāvaṁ tassa ca mārabhāvaṁ attābhinivesesu sattesu attano thāmagataṁ appasādaṁ katakiccatañca pakāsentī –",
  "atk-s0509a5:257": "140.",
  "atk-s0509a5:258": " ‘‘Iminā pūtikāyena, āturena pabhaṅgunā;",
  "atk-s0509a5:259": "Aṭṭiyāmi harāyāmi, kāmataṇhā samūhatā.",
  "atk-s0509a5:260": "141.",
  "atk-s0509a5:261": " ‘‘Sattisūlūpamā kāmā, khandhāsaṁ adhikuṭṭanā;",
  "atk-s0509a5:262": "Yaṁ tvaṁ kāmaratiṁ brūsi, aratī dāni sā mama.",
  "atk-s0509a5:263": "142.",
  "atk-s0509a5:264": " ‘‘Sabbattha vihatā nandī, tamokhandho padālito;",
  "atk-s0509a5:265": "Evaṁ jānāhi pāpima, nihato tvamasi antaka.",
  "atk-s0509a5:266": "143.",
  "atk-s0509a5:267": " ‘‘Nakkhattāni namassantā, aggiṁ paricaraṁ vane;",
  "atk-s0509a5:268": "Yathābhuccamajānantā, bālā suddhimamaññatha.",
  "atk-s0509a5:269": "144.",
  "atk-s0509a5:270": " ‘‘Ahañca kho namassantī, sambuddhaṁ purisuttamaṁ;",
  "atk-s0509a5:271": "Pamuttā sabbadukkhehi, satthusāsanakārikā’’ti. – imā gāthā abhāsi;",
  "atk-s0509a5:272": "Tattha aggiṁ paricaraṁ vaneti tapovane aggihuttaṁ paricaranto. Yathābhuccamajānantāti pavattiyo yathābhūtaṁ aparijānantā. Sesamettha heṭṭhā vuttanayattā uttānameva.",
  "atk-s0509a5:273": "Khemātherīgāthāvaṇṇanā niṭṭhitā.",
  "atk-s0509a5:274": "4. Sujātātherīgāthāvaṇṇanā",
  "atk-s0509a5:275": "Alaṅkatā suvasanātiādikā sujātāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena sambhatavimokkhasambhārā hutvā imasmiṁ buddhuppāde sāketanagare seṭṭhikule nibbattitvā vayappattā mātāpitūhi samānajātikassa seṭṭhiputtassa dinnā hutvā patikulaṁ gatā. Tattha tena saddhiṁ sukhasaṁvāsaṁ vasantī ekadivasaṁ uyyānaṁ gantvā nakkhattakīḷaṁ kīḷitvā parijanena saddhiṁ nagaraṁ āgacchantī añjanavane satthāraṁ disvā pasannamānasā upasaṅkamitvā vanditvā ekamantaṁ nisīdi. Satthā tassā anupubbiṁ kathaṁ kathetvā kallacittataṁ ñatvā upari sāmukkaṁsikaṁ dhammadesanaṁ pakāsesi. Sā desanāvasāne attano katādhikāratāya ñāṇassa paripākaṁ gatattā ca , satthu ca desanāvilāsena yathānisinnāva saha paṭisambhidāhi arahattaṁ patvā satthāraṁ vanditvā gehaṁ gantvā sāmikañca mātāpitaro ca anujānāpetvā satthuāṇāya bhikkhunupassayaṁ gantvā bhikkhunīnaṁ santike pabbaji. Pabbajitvā ca attano paṭipattiṁ paccavekkhitvā udānavasena –",
  "atk-s0509a5:276": "145.",
  "atk-s0509a5:277": " ‘‘Alaṅkatā suvasanā, mālinī candanokkhitā;",
  "atk-s0509a5:278": "Sabbābharaṇasañchannā, dāsīgaṇapurakkhatā.",
  "atk-s0509a5:279": "146.",
  "atk-s0509a5:280": " ‘‘Annaṁ pānañca ādāya, khajjaṁ bhojjaṁ anappakaṁ;",
  "atk-s0509a5:281": "Gehato nikkhamitvāna, uyyānamabhihārayiṁ.",
  "atk-s0509a5:282": "147.",
  "atk-s0509a5:283": " ‘‘Tattha ramitvā kīḷitvā, āgacchantī sakaṁ gharaṁ;",
  "atk-s0509a5:284": "Vihāraṁ daṭṭhuṁ pāvisiṁ, sākete añjanaṁ vanaṁ.",
  "atk-s0509a5:285": "148.",
  "atk-s0509a5:286": " ‘‘Disvāna lokapajjotaṁ, vanditvāna upāvisiṁ;",
  "atk-s0509a5:287": "So me dhammamadesesi, anukampāya cakkhumā.",
  "atk-s0509a5:288": "149.",
  "atk-s0509a5:289": " ‘‘Sutvā ca kho mahesissa, saccaṁ sampaṭivijjhahaṁ;",
  "atk-s0509a5:290": "Tattheva virajaṁ dhammaṁ, phusayiṁ amataṁ padaṁ.",
  "atk-s0509a5:291": "150.",
  "atk-s0509a5:292": " ‘‘Tato viññātasaddhammā, pabbajiṁ anagāriyaṁ;",
  "atk-s0509a5:293": "Tisso vijjā anuppattā, amoghaṁ buddhasāsana’’nti. –",
  "atk-s0509a5:294": "Imā gāthā abhāsi.",
  "atk-s0509a5:295": "Tattha alaṅkatāti vibhūsitā. Taṁ pana alaṅkatākāraṁ dassetuṁ ‘‘suvasanā mālinī candanokkhitā’’ti vuttaṁ. Tattha mālinīti mālādhārinī. Candanokkhitāti candanānulittā. Sabbābharaṇasañchannāti hatthūpagādīhi sabbehi ābharaṇehi alaṅkāravasena sañchāditasarīrā.",
  "atk-s0509a5:296": "Annaṁpānañca ādāya, khajjaṁ bhojjaṁ anappakanti sāliodanādiannaṁ, ambapānādipānaṁ, piṭṭhakhādanīyādikhajjaṁ, avasiṭṭhaṁ āhārasaṅkhātaṁ bhojjañca pahūtaṁ gahetvā. Uyyānamabhihārayinti nakkhattakīḷāvasena uyyānaṁ upanesiṁ. Annapānādiṁ tattha ānetvā saha parijanena kīḷantī ramantī paricāresinti adhippāyo.",
  "atk-s0509a5:297": "Sākete añjanaṁ vananti sāketasamīpe añjanavane vihāraṁ pāvisiṁ.",
  "atk-s0509a5:298": "Lokapajjotanti ñāṇapajjotena lokassa pajjotabhūtaṁ.",
  "atk-s0509a5:299": "Phusayinti phusiṁ, adhigacchinti attho. Sesaṁ vuttanayameva.",
  "atk-s0509a5:300": "Sujātātherīgāthāvaṇṇanā niṭṭhitā.",
  "atk-s0509a5:301": "5. Anopamātherīgāthāvaṇṇanā",
  "atk-s0509a5:302": "Ucce kuletiādikā anopamāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena vimuttiparipācanīye dhamme paribrūhitvā imasmiṁ buddhuppāde sāketanagare majjhassa nāma seṭṭhino dhītā hutvā nibbatti. Tassā rūpasampattiyā anopamāti nāmaṁ ahosi. Tassā vayappattakāle bahū seṭṭhiputtā rājamahāmattā rājāno ca pitu dūtaṁ pāhesuṁ – ‘‘attano dhītaraṁ anopamaṁ dehi, idañcidañca te dassāmā’’ti. Sā taṁ sutvā upanissayasampannatāya ‘‘gharāvāsena mayhaṁ attho natthī’’ti satthu santikaṁ gantvā dhammaṁ sutvā ñāṇassa paripākaṁ gatattā desanānusārena vipassanaṁ ārabhitvā taṁ ussukkāpentī maggapaṭipāṭiyā tatiyaphale patiṭṭhāsi. Sā satthāraṁ pabbajjaṁ yācitvā satthuāṇāya bhikkhunupassayaṁ upagantvā bhikkhunīnaṁ santike pabbajitvā sattame divase arahattaṁ sacchikatvā attano paṭipattiṁ paccavekkhitvā udānavasena –",
  "atk-s0509a5:303": "151.",
  "atk-s0509a5:304": " ‘‘Ucce kule ahaṁ jātā, bahuvitte mahaddhane;",
  "atk-s0509a5:305": "Vaṇṇarūpena sampannā, dhītā majjhassa atrajā.",
  "atk-s0509a5:306": "152.",
  "atk-s0509a5:307": " ‘‘Patthitā rājaputtehi, seṭṭhiputtehi gijjhitā;",
  "atk-s0509a5:308": "Pitu me pesayī dūtaṁ, detha mayhaṁ anopamaṁ.",
  "atk-s0509a5:309": "153.",
  "atk-s0509a5:310": " ‘‘Yattakaṁ tulitā esā, tuyhaṁ dhītā anopamā;",
  "atk-s0509a5:311": "Tato aṭṭhaguṇaṁ dassaṁ, hiraññaṁ ratanāni ca.",
  "atk-s0509a5:312": "154.",
  "atk-s0509a5:313": " ‘‘Sāhaṁ disvāna sambuddhaṁ, lokajeṭṭhaṁ anuttaraṁ;",
  "atk-s0509a5:314": "Tassa pādāni vanditvā, ekamantaṁ upāvisiṁ.",
  "atk-s0509a5:315": "155.",
  "atk-s0509a5:316": " ‘‘So me dhammamadesesi, anukampāya gotamo;",
  "atk-s0509a5:317": "Nisinnā āsane tasmiṁ, phusayiṁ tatiyaṁ phalaṁ.",
  "atk-s0509a5:318": "156.",
  "atk-s0509a5:319": " ‘‘Tato kesāni chetvāna, pabbajiṁ anagāriyaṁ;",
  "atk-s0509a5:320": "Ajja me sattamī ratti, yato taṇhā visesitā’’ti. –",
  "atk-s0509a5:321": "Imā gāthā abhāsi.",
  "atk-s0509a5:322": "Tattha ucce kuleti uḷāratame vessakule. Bahuvitteti alaṅkārādipahūtavittūpakaraṇe. Mahaddhaneti nidhānagatasseva cattārīsakoṭiparimāṇassa mahato dhanassa atthibhāvena mahaddhane ahaṁ jātāti yojanā. Vaṇṇarūpena sampannāti vaṇṇasampannā ceva rūpasampannā ca, siniddhabhāsurāya chavisampattiyā vatthābharaṇādisarīrāvayavasampattiyā ca samannāgatāti attho. Dhītā majjhassa atrajāti majjhanāmassa seṭṭhino orasā dhītā.",
  "atk-s0509a5:323": "Patthitā rājaputtehīti ‘‘kathaṁ nu kho taṁ labheyyāmā’’ti rājakumārehi abhipatthitā. Seṭṭhiputtehi gijjhitāti tathā seṭṭhikumārehipi abhigijjhitā paccāsīsitā. Detha mayhaṁ anopamanti rājaputtādayo ‘‘detha mayhaṁ anopamaṁ detha mayha’’nti pitu santike dūtaṁ pesayiṁsu.",
  "atk-s0509a5:324": "Yattakaṁ tulitā esāti ‘‘tuyhaṁ dhītā anopamā yattakaṁ dhanaṁ agghatī’’ti tulitā lakkhaṇaññūhi paricchinnā, ‘‘tato aṭṭhaguṇaṁ dassāmī’’ti pitu me pesayi dūtanti yojanā. Sesaṁ heṭṭhā vuttanayameva.",
  "atk-s0509a5:325": "Anopamātherīgāthāvaṇṇanā niṭṭhitā.",
  "atk-s0509a5:326": "6. Mahāpajāpatigotamītherīgāthāvaṇṇanā",
  "atk-s0509a5:327": "Buddhavīra namo tyatthūtiādikā mahāpajāpatigotamiyā gāthā. Ayampi kira padumuttarassa bhagavato kāle haṁsavatīnagare kulagehe nibbattitvā viññutaṁ patvā satthu santike dhammaṁ suṇantī satthāraṁ ekaṁ bhikkhuniṁ rattaññūnaṁ aggaṭṭhāne ṭhapentaṁ disvā, adhikārakammaṁ katvā taṁ ṭhānantaraṁ patthetvā yāvajīvaṁ dānādīni puññāni katvā kappasatasahassaṁ devamanussesu saṁsaritvā, kassapassa ca bhagavato antare amhākañca bhagavato buddhasuññe loke bārāṇasiyaṁ pañcannaṁ dāsisatānaṁ jeṭṭhikā hutvā nibbatti. Atha sā vassūpanāyikasamaye pañca paccekabuddhe nandamūlakapabbhārato isipatane otaritvā, nagare piṇḍāya caritvā isipatanameva gantvā, vassūpanāyikasamaye kuṭiyā atthāya hatthakammaṁ pariyesante disvā, tā dāsiyo tāsaṁ attano ca sāmike samādapetvā caṅkamādiparivārasampannā pañca kuṭiyo kāretvā, mañcapīṭhapānīyaparibhojanīyabhājanādīni upaṭṭhapetvā paccekabuddhe temāsaṁ tattheva vasanatthāya paṭiññaṁ kāretvā vārabhikkhaṁ paṭṭhapesuṁ. Yā attano vāradivase bhikkhaṁ dātuṁ na sakkoti, tassā sayaṁ sakagehato nīharitvā deti. Evaṁ temāsaṁ paṭijaggitvā pavāraṇāya sampattāya ekekaṁ dāsiṁ ekekaṁ sāṭakaṁ vissajjāpesi. Pañcathūlasāṭakasatāni ahesuṁ. Tāni parivattāpetvā pañcannaṁ paccekabuddhānaṁ ticīvarāni katvā adāsi. Paccekabuddhā tāsaṁ passantīnaṁyeva ākāsena gandhamādanapabbataṁ agamaṁsu.",
  "atk-s0509a5:328": "Tāpi sabbā yāvajīvaṁ kusalaṁ katvā devaloke nibbattiṁsu. Tāsaṁ jeṭṭhikā tato cavitvā bārāṇasiyā avidūre pesakāragāme pesakārajeṭṭhakassa gehe nibbattitvā viññutaṁ patvā, padumavatiyā putte pañcasate paccekabuddhe disvā sampiyāyamānā sabbe vanditvā bhikkhaṁ adāsi. Te bhattakiccaṁ katvā gandhamādanameva agamaṁsu. Sāpi yāvajīvaṁ kusalaṁ katvā devamanussesu saṁsarantī amhākaṁ satthu nibbattito puretarameva devadahanagare mahāsuppabuddhassa gehe paṭisandhiṁ gaṇhi, gotamītissā gottāgatameva nāmaṁ ahosi; mahāmāyāya kaniṭṭhabhaginī. Lakkhaṇapāṭhakāpi ‘‘imāsaṁ dvinnampi kucchiyaṁ vasitā dārakā cakkavattino bhavissantī’’ti byākariṁsu. Suddhodanamahārājā vayappattakāle dvepi maṅgalaṁ katvā attano gharaṁ abhinesi.",
  "atk-s0509a5:329": "Aparabhāge amhākaṁ satthari uppajjitvā pavattitavaradhammacakke anupubbena tattha tattha veneyyānaṁ anuggahaṁ karonte vesāliṁ upanissāya kūṭāgārasālāyaṁ viharante suddhodanamahārājā setacchattassa heṭṭhā arahattaṁ sacchikatvā parinibbāyi. Atha mahāpajāpatigotamī pabbajitukāmā hutvā satthāraṁ ekavāraṁ pabbajjaṁ yācamānā alabhitvā dutiyavāraṁ kese chindāpetvā kāsāyāni acchādetvā kalahavivādasuttantadesanāpariyosāne (su. ni. 868 ādayo) nikkhamitvā pabbajitānaṁ pañcannaṁ sakyakumārasatānaṁ pādaparicārikāhi saddhiṁ vesāliṁ gantvā ānandattheraṁ satthāraṁ yācāpetvā aṭṭhahi garudhammehi (a. ni. 8.51; cūḷava. 403) pabbajjañca upasampadañca paṭilabhi. Itarā pana sabbāpi ekatoupasampannā ahesuṁ. Ayamettha saṅkhepo, vitthārato panetaṁ vatthu pāḷiyaṁ āgatameva.",
  "atk-s0509a5:330": "Evaṁ upasampannā pana mahāpajāpatigotamī satthāraṁ upasaṅkamitvā abhivādetvā ekamantaṁ aṭṭhāsi. Athassā satthā dhammaṁ desesi. Sā satthu santike kammaṭṭhānaṁ gahetvā bhāvanamanuyuñjantī na cirasseva abhiññāpaṭisambhidāparivāraṁ arahattaṁ pāpuṇi. Sesā pana pañcasatā bhikkhuniyo nandakovādapariyosāne (ma. ni. 3.398 ādayo) chaḷabhiññā ahesuṁ. Athekadivasaṁ satthā jetavanamahāvihāre ariyagaṇamajjhe nisinno bhikkhuniyo ṭhānantare ṭhapento mahāpajāpatigotamiṁ rattaññūnaṁ bhikkhunīnaṁ aggaṭṭhāne ṭhapesi. Sā phalasukhena nibbānasukhena ca vītināmentī kataññutāya ṭhatvā ekadivasaṁ satthu guṇābhitthavanapubbakaupakārakavibhāvanāmukhena aññaṁ byākarontī –",
  "atk-s0509a5:331": "157.",
  "atk-s0509a5:332": " ‘‘Buddhavīra namo tyatthu, sabbasattānamuttama;",
  "atk-s0509a5:333": "Yo maṁ dukkhā pamocesi, aññañca bahukaṁ janaṁ.",
  "atk-s0509a5:334": "158.",
  "atk-s0509a5:335": " ‘‘Sabbadukkhaṁ pariññātaṁ, hetutaṇhā visositā;",
  "atk-s0509a5:336": "Bhāvito aṭṭhaṅgiko maggo, nirodho phusito mayā.",
  "atk-s0509a5:337": "159.",
  "atk-s0509a5:338": " ‘‘Mātā putto pitā bhātā, ayyakā ca pure ahuṁ;",
  "atk-s0509a5:339": "Yathābhuccamajānantī, saṁsariṁhaṁ anibbisaṁ.",
  "atk-s0509a5:340": "160.",
  "atk-s0509a5:341": " ‘‘Diṭṭho hi me so bhagavā, antimoyaṁ samussayo;",
  "atk-s0509a5:342": "Vikkhīṇo jātisaṁsāro, natthi dāni punabbhavo.",
  "atk-s0509a5:343": "161.",
  "atk-s0509a5:344": " ‘‘Āraddhavīriye pahitatte, niccaṁ daḷhaparakkame;",
  "atk-s0509a5:345": "Samagge sāvake passe, esā buddhāna vandanā.",
  "atk-s0509a5:346": "162.",
  "atk-s0509a5:347": " ‘‘Bahūnaṁ vata atthāya, māyā janayi gotamaṁ;",
  "atk-s0509a5:348": "Byādhimaraṇatunnānaṁ, dukkhakkhandhaṁ byapānudī’’ti. – imā gāthā abhāsi;",
  "atk-s0509a5:349": "Tattha buddhavīrāti catusaccabuddhesu vīra, sabbabuddhā hi uttamavīriyehi catusaccabuddhehi vā catubbidhasammappadhānavīriyanipphattiyā vijitavijayattā vīrā nāma. Bhagavā pana vīriyapāramipāripūriyā caturaṅgasamannāgatavīriyādhiṭṭhānena sātisayacatubbidhasammappadhānakiccanipphattiyā tassā ca veneyyasantāne sammadeva patiṭṭhāpitattā visesato vīriyayuttatāya vīroti vattabbataṁ arahati. Namo tyatthūti namo namakkāro te hotu. Sabbasattānamuttamāti apadādibhedesu sattesu sīlādiguṇehi uttamo bhagavā. Tadekadesaṁ satthupakāraguṇaṁ dassetuṁ, ‘‘yo maṁ dukkhā pamocesi, aññañca bahukaṁ jana’’nti vatvā attano dukkhā pamuttabhāvaṁ vibhāventī ‘‘sabbadukkha’’nti gāthamāha.",
  "atk-s0509a5:350": "Puna yato pamocesi, taṁ vaṭṭadukkhaṁ ekadesena dassentī ‘‘mātā putto’’ti gāthamāha. Tattha yathābhuccamajānantīti pavattihetuādiṁ yathābhūtaṁ anavabujjhantī. Saṁsariṁhaṁ anibbisanti saṁsārasamudde patiṭṭhaṁ avindantī alabhantī bhavādīsu aparāparuppattivasena saṁsariṁ ahanti kathentī āha ‘‘mātā putto’’tiādi. Yasmiṁ bhave etassa mātā ahosi, tato aññasmiṁ bhave tasseva putto, tato aññasmiṁ bhave pitā bhātā ahūti attho.",
  "atk-s0509a5:351": "‘‘Diṭṭhohi me’’ti gāthāyapi attano dukkhato pamuttabhāvameva vibhāveti. Tattha diṭṭho hi me so bhagavāti so bhagavā sammāsambuddho attanā diṭṭhalokuttaradhammadassanena ñāṇacakkhunā mayā paccakkhato diṭṭho. Yo hi dhammaṁ passati, so bhagavantaṁ passati nāma. Yathāha – ‘‘yo kho, vakkali, dhammaṁ passati, so maṁ passatī’’tiādi (saṁ. ni. 3.87).",
  "atk-s0509a5:352": "Āraddhavīriyeti paggahitavīriye. Pahitatteti nibbānaṁ pesitacitte. Niccaṁ daḷhaparakkameti apattassa pattiyā pattassa vepullatthāya sabbakālaṁ thiraparakkame. Samaggeti sīladiṭṭhisāmaññena saṁhatabhāvena samagge. Satthudesanāya savanante jātattā sāvake, ‘‘ime maggaṭṭhā ime phalaṭṭhā’’ti yāthāvato passati. Esā buddhāna vandanāti yā satthu dhammasarīrabhūtassa ariyasāvakānaṁ ariyabhāvabhūtassa ca lokuttaradhammassa attapaccakkhakiriyā, esā sammāsambuddhānaṁ sāvakabuddhānañca vandanā yāthāvato guṇaninnatā.",
  "atk-s0509a5:353": "‘‘Bahūnaṁ vata atthāyā’’ti osānagāthāyapi satthu lokassa bahūpakārataṁyeva vibhāveti. Yaṁ panettha atthato na vibhattaṁ, taṁ suviññeyyameva.",
  "atk-s0509a5:354": "Athekadā mahāpajāpatigotamī satthari vesāliyaṁ viharante mahāvane kūṭāgārasālāyaṁ sayaṁ vesāliyaṁ bhikkhunupassaye viharantī pubbaṇhasamayaṁ vesāliyaṁ piṇḍāya caritvā bhattaṁ bhuñjitvā attano divāṭṭhāne yathāparicchinnakālaṁ phalasamāpattisukhena vītināmetvā phalasamāpattito vuṭṭhāya attano paṭipattiṁ paccavekkhitvā somanassajātā attano āyusaṅkhāre āvajjentī tesaṁ khīṇabhāvaṁ ñatvā evaṁ cintesi – ‘‘yaṁnūnāhaṁ vihāraṁ gantvā bhagavantaṁ anujānāpetvā manobhāvanīye ca there sabbeva sabrahmacariye āpucchitvā idheva āgantvā parinibbāyeyya’’nti. Yathā ca theriyā, evaṁ tassā parivārabhūtānaṁ pañcannaṁ bhikkhunisatānaṁ parivitakko ahosi. Tena vuttaṁ apadāne (apa. therī 2.2.97-288) –",
  "atk-s0509a5:355": "‘‘Ekadā lokapajjoto, vesāliyaṁ mahāvane;",
  "atk-s0509a5:356": "Kūṭāgāre kusālāyaṁ, vasate narasārathi.",
  "atk-s0509a5:357": "‘‘Tadā jinassa mātucchā, mahāgotami bhikkhunī;",
  "atk-s0509a5:358": "Tahiṁ kate pure ramme, vasī bhikkhunupassaye.",
  "atk-s0509a5:359": "‘‘Bhikkhunīhi vimuttāhi, satehi saha pañcahi;",
  "atk-s0509a5:360": "Rahogatāya tassevaṁ, citassāsi vitakkitaṁ.",
  "atk-s0509a5:361": "‘‘Buddhassa parinibbānaṁ, sāvakaggayugassa vā;",
  "atk-s0509a5:362": "Rāhulānandanandānaṁ, nāhaṁ lacchāmi passituṁ.",
  "atk-s0509a5:363": "‘‘Buddhassa parinibbānā, sāvakaggayugassa vā;",
  "atk-s0509a5:364": "Mahākassapanandānaṁ, ānandarāhulāna ca.",
  "atk-s0509a5:365": "‘‘Paṭikaccāyusaṅkhāraṁ, osajjitvāna nibbutiṁ;",
  "atk-s0509a5:366": "Gaccheyyaṁ lokanāthena, anuññātā mahesinā.",
  "atk-s0509a5:367": "‘‘Tathā pañcasatānampi, bhikkhunīnaṁ vitakkitaṁ;",
  "atk-s0509a5:368": "Āsi khemādikānampi, etadeva vitakkitaṁ.",
  "atk-s0509a5:369": "‘‘Bhūmicālo tadā asi, nāditā devadundubhī;",
  "atk-s0509a5:370": "Upassayādhivatthāyo, devatā sokapīḷitā.",
  "atk-s0509a5:371": "‘‘Vilapantā sukaruṇaṁ, tatthassūni pavattayuṁ;",
  "atk-s0509a5:372": "Mittā bhikkhuniyo tāhi, upagantvāna gotamiṁ.",
  "atk-s0509a5:373": "‘‘Nipacca sirasā pāde, idaṁ vacanamabravuṁ;",
  "atk-s0509a5:374": "Tattha toyalavāsittā, mayamayye rahogatā.",
  "atk-s0509a5:375": "‘‘Sā calā calitā bhūmi, nāditā devadundubhī;",
  "atk-s0509a5:376": "Paridevā ca suyyante, kimatthaṁ nūna gotamī.",
  "atk-s0509a5:377": "‘‘Tadā avoca sā sabbaṁ, yathāparivitakkitaṁ;",
  "atk-s0509a5:378": "Tāyopi sabbā āhaṁsu, yathāparivitakkitaṁ.",
  "atk-s0509a5:379": "‘‘Yadi te rucitaṁ ayye, nibbānaṁ paramaṁ sivaṁ;",
  "atk-s0509a5:380": "Nibbāyissāma sabbāpi, buddhānuññāya subbate.",
  "atk-s0509a5:381": "‘‘Mayaṁ sahāva nikkhantā, gharāpi ca bhavāpi ca;",
  "atk-s0509a5:382": "Sahāyeva gamissāma, nibbānaṁ padamuttamaṁ.",
  "atk-s0509a5:383": "‘‘Nibbānāya vajantīnaṁ, kiṁ vakkhāmīti sā vadaṁ;",
  "atk-s0509a5:384": "Saha sabbāhi niggañchi, bhikkhunīnilayā tadā.",
  "atk-s0509a5:385": "‘‘Upassaye yādhivatthā, devatā tā khamantu me;",
  "atk-s0509a5:386": "Bhikkhunīnilayassedaṁ, pacchimaṁ dassanaṁ mama.",
  "atk-s0509a5:387": "‘‘Na jarā maccu vā yattha, appiyehi samāgamo;",
  "atk-s0509a5:388": "Piyehi na viyogotthi, taṁ vajissaṁ asaṅkhataṁ.",
  "atk-s0509a5:389": "‘‘Avītarāgā taṁ sutvā, vacanaṁ sugatorasā;",
  "atk-s0509a5:390": "Sokaṭṭā parideviṁsu, aho no appapuññatā.",
  "atk-s0509a5:391": "‘‘Bhikkhunīnilayo suñño, bhūto tāhi vinā ayaṁ;",
  "atk-s0509a5:392": "Pabhāte viya tārāyo, na dissanti jinorasā.",
  "atk-s0509a5:393": "‘‘Nibbānaṁ gotamī yāti, satehi saha pañcahi;",
  "atk-s0509a5:394": "Nadīsatehiva saha, gaṅgā pañcahi sāgaraṁ.",
  "atk-s0509a5:395": "‘‘Rathiyāya vajantiyo, disvā saddhā upāsikā;",
  "atk-s0509a5:396": "Gharā nikkhamma pādesu, nipacca idamabravuṁ.",
  "atk-s0509a5:397": "‘‘Pasīdassu mahābhoge, anāthāyo vihāya no;",
  "atk-s0509a5:398": "Tayā na yuttā nibbātuṁ, icchaṭṭā vilapiṁsu tā.",
  "atk-s0509a5:399": "‘‘Tāsaṁ sokapahānatthaṁ, avoca madhuraṁ giraṁ;",
  "atk-s0509a5:400": "Ruditena alaṁ puttā, hāsakāloyamajja vo.",
  "atk-s0509a5:401": "‘‘Pariññātaṁ mayā dukkhaṁ, dukkhahetu vivajjito;",
  "atk-s0509a5:402": "Nirodho me sacchikato, maggo cāpi subhāvito.",
  "atk-s0509a5:403": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a5:404": "Ohito garuko bhāro, bhavanetti samūhatā.",
  "atk-s0509a5:405": "‘‘Yassatthāya pabbajitā, agārasmānagāriyaṁ;",
  "atk-s0509a5:406": "So me attho anuppatto, sabbasaṁyojanakkhayo.",
  "atk-s0509a5:407": "‘‘Buddho tassa ca saddhammo, anūno yāva tiṭṭhati;",
  "atk-s0509a5:408": "Nibbātuṁ tāva kālo me, mā maṁ socatha puttikā.",
  "atk-s0509a5:409": "‘‘Koṇḍaññānandanandādī , tiṭṭhanti rāhulo jino;",
  "atk-s0509a5:410": "Sukhito sahito saṅgho, hatadabbā ca titthiyā.",
  "atk-s0509a5:411": "‘‘Okkākavaṁsassa yaso, ussito māramaddano;",
  "atk-s0509a5:412": "Nanu sampati kālo me, nibbānatthāya puttikā.",
  "atk-s0509a5:413": "‘‘Cirappabhuti yaṁ mayhaṁ, patthitaṁ ajja sijjhate;",
  "atk-s0509a5:414": "Ānandabherikāloyaṁ, kiṁ vo assūhi puttikā.",
  "atk-s0509a5:415": "‘‘Sace mayi dayā atthi, yadi catthi kataññutā;",
  "atk-s0509a5:416": "Saddhammaṭṭhitiyā sabbā, karotha vīriyaṁ daḷhaṁ.",
  "atk-s0509a5:417": "‘‘Thīnaṁ adāsi pabbajjaṁ, sambuddho yācito mayā;",
  "atk-s0509a5:418": "Tasmā yathāhaṁ nandissaṁ, tathā tamanutiṭṭhatha.",
  "atk-s0509a5:419": "‘‘Tā evamanusāsitvā, bhikkhunīhi purakkhatā;",
  "atk-s0509a5:420": "Upecca buddhaṁ vanditvā, idaṁ vacanamabravi.",
  "atk-s0509a5:421": "‘‘Ahaṁ sugata te mātā, tvañca vīra pitā mama;",
  "atk-s0509a5:422": "Saddhammasukhada nātha, tayi jātāmhi gotama.",
  "atk-s0509a5:423": "‘‘Saṁvaddhitoyaṁ sugata, rūpakāyo mayā tava;",
  "atk-s0509a5:424": "Anindito dhammakāyo, mama saṁvaddhito tayā.",
  "atk-s0509a5:425": "‘‘Muhuttaṁ taṇhāsamaṇaṁ, khīraṁ tvaṁ pāyito mayā;",
  "atk-s0509a5:426": "Tayāhaṁ santamaccantaṁ, dhammakhīrañhi pāyitā.",
  "atk-s0509a5:427": "‘‘Bandhanārakkhaṇe mayhaṁ, aṇaṇo tvaṁ mahāmune;",
  "atk-s0509a5:428": "Puttakāmā thiyo yācaṁ, labhanti tādisaṁ sutaṁ.",
  "atk-s0509a5:429": "‘‘Mandhātādinarindānaṁ, yā mātā sā bhavaṇṇave;",
  "atk-s0509a5:430": "Nimuggāhaṁ tayā putta, tāritā bhavasāgarā.",
  "atk-s0509a5:431": "‘‘Rañño mātā mahesīti, sulabhaṁ nāmamitthinaṁ;",
  "atk-s0509a5:432": "Buddhamātāti yaṁ nāmaṁ, etaṁ paramadullabhaṁ.",
  "atk-s0509a5:433": "‘‘Tañca laddhaṁ mahāvīra, paṇidhānaṁ mamaṁ tayā;",
  "atk-s0509a5:434": "Aṇukaṁ vā mahantaṁ vā, taṁ sabbaṁ pūritaṁ mayā.",
  "atk-s0509a5:435": "‘‘Parinibbātumicchāmi , vihāyemaṁ kaḷevaraṁ;",
  "atk-s0509a5:436": "Anujānāhi me vīra, dukkhantakara nāyaka.",
  "atk-s0509a5:437": "‘‘Cakkaṅkusadhajākiṇṇe, pāde kamalakomale;",
  "atk-s0509a5:438": "Pasārehi paṇāmaṁ te, karissaṁ puttauttame.",
  "atk-s0509a5:439": "‘‘Suvaṇṇarāsisaṅkāsaṁ, sarīraṁ kuru pākaṭaṁ;",
  "atk-s0509a5:440": "Katvā dehaṁ sudiṭṭhaṁ te, santiṁ gacchāmi nāyaka.",
  "atk-s0509a5:441": "‘‘Dvattiṁsalakkhaṇūpetaṁ, suppabhālaṅkataṁ tanuṁ;",
  "atk-s0509a5:442": "Sañjhāghanāva bālakkaṁ, mātucchaṁ dassayī jino.",
  "atk-s0509a5:443": "‘‘Phullāravindasaṁkāse , taruṇādiccasappabhe;",
  "atk-s0509a5:444": "Cakkaṅkite pādatale, tato sā sirasā pati.",
  "atk-s0509a5:445": "‘‘Paṇamāmi narādicca, ādiccakulaketukaṁ;",
  "atk-s0509a5:446": "Pacchime maraṇe mayhaṁ, na taṁ ikkhāmahaṁ puno.",
  "atk-s0509a5:447": "‘‘Itthiyo nāma lokagga, sabbadosākarā matā;",
  "atk-s0509a5:448": "Yadi ko catthi doso me, khamassu karuṇākara.",
  "atk-s0509a5:449": "‘‘Itthikānañca pabbajjaṁ, haṁ taṁ yāciṁ punappunaṁ;",
  "atk-s0509a5:450": "Tattha ce atthi doso me, taṁ khamassu narāsabha.",
  "atk-s0509a5:451": "‘‘Mayā bhikkhuniyo vīra, tavānuññāya sāsitā;",
  "atk-s0509a5:452": "Tatra ce atthi dunnītaṁ, taṁ khamassu khamādhipa.",
  "atk-s0509a5:453": "‘‘Akkhante nāma khantabbaṁ, kiṁ bhave guṇabhūsane;",
  "atk-s0509a5:454": "Kimuttaraṁ te vatthāmi, nibbānāya vajantiyā.",
  "atk-s0509a5:455": "‘‘Suddhe anūne mama bhikkhusaṅghe, lokā ito nissarituṁ khamante;",
  "atk-s0509a5:456": "Pabhātakāle byasanaṅgatānaṁ, disvāna niyyātiva candalekhā.",
  "atk-s0509a5:457": "‘‘Tadetarā bhikkhuniyo jinaggaṁ, tārāva candānugatā sumeruṁ;",
  "atk-s0509a5:458": "Padakkhiṇaṁ kacca nipacca pāde, ṭhitā mukhantaṁ samudikkhamānā.",
  "atk-s0509a5:459": "‘‘Na tittipubbaṁ tava dassanena, cakkhuṁ na sotaṁ tava bhāsitena;",
  "atk-s0509a5:460": "Cittaṁ mamaṁ kevalamekameva, pappuyya taṁ dhammarasena titti.",
  "atk-s0509a5:461": "‘‘Nadato parisāyaṁ te, vāditabbapahārino;",
  "atk-s0509a5:462": "Ye te dakkhanti vadanaṁ, dhaññā te narapuṅgava.",
  "atk-s0509a5:463": "‘‘Dīghaṅgulī tambanakhe, subhe āyatapaṇhike;",
  "atk-s0509a5:464": "Ye pāde paṇamissanti, tepi dhaññā guṇandhara.",
  "atk-s0509a5:465": "‘‘Madhurāni pahaṭṭhāni, dosagghāni hitāni ca;",
  "atk-s0509a5:466": "Ye te vākyāni suyyanti, tepi dhaññā naruttama.",
  "atk-s0509a5:467": "‘‘Dhaññāhaṁ te mahāvīra, pādapūjanatapparā;",
  "atk-s0509a5:468": "Tiṇṇasaṁsārakantārā, suvākyena sirīmato.",
  "atk-s0509a5:469": "‘‘Tato sā anusāvetvā, bhikkhusaṅghampi subbatā;",
  "atk-s0509a5:470": "Rāhulānandanande ca, vanditvā idamabravi.",
  "atk-s0509a5:471": "‘‘Āsīvisālayasame, rogāvāse kaḷevare;",
  "atk-s0509a5:472": "Nibbindā dukkhasaṅghāṭe, jarāmaraṇagocare.",
  "atk-s0509a5:473": "‘‘Nānākalimalākiṇṇe, parāyatte nirīhake;",
  "atk-s0509a5:474": "Tena nibbātumicchāmi, anumaññatha puttakā.",
  "atk-s0509a5:475": "‘‘Nando rāhulabhaddo ca, vītasokā nirāsavā;",
  "atk-s0509a5:476": "Ṭhitācalaṭṭhiti thirā, dhammatamanucintayuṁ.",
  "atk-s0509a5:477": "‘‘Dhiratthu saṅkhataṁ lolaṁ, asāraṁ kadalūpamaṁ;",
  "atk-s0509a5:478": "Māyāmarīcisadisaṁ, ittaraṁ anavaṭṭhitaṁ.",
  "atk-s0509a5:479": "‘‘Yattha nāma jinassāyaṁ, mātucchā buddhaposikā;",
  "atk-s0509a5:480": "Gotamī nidhanaṁ yāti, aniccaṁ sabbasaṅkhataṁ.",
  "atk-s0509a5:481": "‘‘Ānando ca tadā sekho, sokaṭṭo jinavacchalo;",
  "atk-s0509a5:482": "Tatthassūni karonto so, karuṇaṁ paridevati.",
  "atk-s0509a5:483": "‘‘Hā santiṁ gotamī yāti, nūna buddhopi nibbutiṁ;",
  "atk-s0509a5:484": "Gacchati na cireneva, aggiriva nirindhano.",
  "atk-s0509a5:485": "‘‘Evaṁ vilāpamānaṁ taṁ, ānandaṁ āha gotamī;",
  "atk-s0509a5:486": "Sutasāgaragambhīra, buddhopaṭṭhāna tappara.",
  "atk-s0509a5:487": "‘‘Na yuttaṁ socituṁ putta, hāsakāle upaṭṭhite;",
  "atk-s0509a5:488": "Tayā me saraṇaṁ putta, nibbānaṁ tamupāgataṁ.",
  "atk-s0509a5:489": "‘‘Tayā tāta samajjhiṭṭho, pabbajjaṁ anujāni no;",
  "atk-s0509a5:490": "Mā putta vimano hohi, saphalo te parissamo.",
  "atk-s0509a5:491": "‘‘Yaṁ na diṭṭhaṁ purāṇehi, titthikācariyehipi;",
  "atk-s0509a5:492": "Taṁ padaṁ sukumārīhi, sattavassāhi veditaṁ.",
  "atk-s0509a5:493": "‘‘Buddhasāsanapāleta, pacchimaṁ dassanaṁ tava;",
  "atk-s0509a5:494": "Tattha gacchāmahaṁ putta, gato yattha na dissate.",
  "atk-s0509a5:495": "‘‘Kadāci dhammaṁ desento, khipī lokagganāyako;",
  "atk-s0509a5:496": "Tadāhaṁ āsīsavācaṁ, avocaṁ anukampikā.",
  "atk-s0509a5:497": "‘‘Ciraṁ jīva mahāvīra, kappaṁ tiṭṭha mahāmune;",
  "atk-s0509a5:498": "Sabbalokassa atthāya, bhavassu ajarāmaro.",
  "atk-s0509a5:499": "‘‘Taṁ tathāvādiniṁ buddho, mamaṁ so etadabravi;",
  "atk-s0509a5:500": "Na hevaṁ vandiyā buddhā, yathā vandasi gotamī.",
  "atk-s0509a5:501": "‘‘Kathaṁ carahi sabbaññū, vanditabbā tathāgatā;",
  "atk-s0509a5:502": "Kathaṁ avandiyā buddhā, taṁ me akkhāhi pucchito.",
  "atk-s0509a5:503": "‘‘Āraddhavīriye pahitatte, niccaṁ daḷhaparakkame;",
  "atk-s0509a5:504": "Samagge sāvake passa, etaṁ buddhānavandanaṁ.",
  "atk-s0509a5:505": "‘‘Tato upassayaṁ gantvā, ekikāhaṁ vicintayiṁ;",
  "atk-s0509a5:506": "Samaggaparisaṁ nātho, rodhesi tibhavantago.",
  "atk-s0509a5:507": "‘‘Handāhaṁ parinibbissaṁ, mā vipattitamaddasaṁ;",
  "atk-s0509a5:508": "Evāhaṁ cintayitvāna, disvāna isisattamaṁ.",
  "atk-s0509a5:509": "‘‘Parinibbānakālaṁ me, ārocesiṁ vināyakaṁ;",
  "atk-s0509a5:510": "Tato so samanuññāsi, kālaṁ jānāhi gotamī.",
  "atk-s0509a5:511": "‘‘Kilesā jhāpitā mayhaṁ, bhavā sabbe samūhatā;",
  "atk-s0509a5:512": "Nāgova bandhanaṁ chetvā, viharāmi anāsavā.",
  "atk-s0509a5:513": "‘‘Svāgataṁ vata me āsi, mama buddhassa santike;",
  "atk-s0509a5:514": "Tisso vijjā anuppattā, kataṁ buddhassa sāsanaṁ.",
  "atk-s0509a5:515": "‘‘Paṭisambhidā catasso, vimokkhāpi ca aṭṭhime;",
  "atk-s0509a5:516": "Chaḷabhiññā sacchikatā, kataṁ buddhassa sāsanaṁ.",
  "atk-s0509a5:517": "‘‘Thīnaṁ dhammābhisamaye, ye bālā vimatiṁ gatā;",
  "atk-s0509a5:518": "Tesaṁ diṭṭhippahānatthaṁ, iddhiṁ dassehi gotamī.",
  "atk-s0509a5:519": "‘‘Tadā nipacca sambuddhaṁ, uppatitvāna ambaraṁ;",
  "atk-s0509a5:520": "Iddhī anekā dassesi, buddhānuññāya gotamī.",
  "atk-s0509a5:521": "‘‘Ekikā bahudhā āsi, bahudhā cekikā tathā;",
  "atk-s0509a5:522": "Āvibhāvaṁ tirobhāvaṁ, tirokuṭṭaṁ tironagaṁ.",
  "atk-s0509a5:523": "‘‘Asajjamānā agamā, bhūmiyampi nimujjatha;",
  "atk-s0509a5:524": "Abhijjamāne udake, agañchi mahiyā yathā.",
  "atk-s0509a5:525": "‘‘Sakuṇīva tathākāse, pallaṅkena kamī tadā;",
  "atk-s0509a5:526": "Vasaṁ vattesi kāyena, yāva brahmanivesanaṁ.",
  "atk-s0509a5:527": "‘‘Sineruṁ daṇḍaṁ katvāna, chattaṁ katvā mahāmahiṁ;",
  "atk-s0509a5:528": "Samūlaṁ parivattetvā, dhārayaṁ caṅkamī nabhe.",
  "atk-s0509a5:529": "‘‘Chassūrodayakāleva, lokañcākāsi dhūmikaṁ;",
  "atk-s0509a5:530": "Yugante viya lokaṁ sā, jālāmālākulaṁ akā.",
  "atk-s0509a5:531": "‘‘Mucalindaṁ mahāselaṁ, merumūlanadantare;",
  "atk-s0509a5:532": "Sāsapāriva sabbāni, ekenaggahi muṭṭhinā.",
  "atk-s0509a5:533": "‘‘Aṅgulaggena chādesi, bhākaraṁ sanisākaraṁ;",
  "atk-s0509a5:534": "Candasūrasahassāni, āveḷamiva dhārayi.",
  "atk-s0509a5:535": "‘‘Catusāgaratoyāni, dhārayī ekapāṇinā;",
  "atk-s0509a5:536": "Yugantajaladākāraṁ, mahāvassaṁ pavassatha.",
  "atk-s0509a5:537": "‘‘Cakkavattiṁ saparisaṁ, māpayī sā nabhattale;",
  "atk-s0509a5:538": "Garuḷaṁ dviradaṁ sīhaṁ, vinadantaṁ padassayi.",
  "atk-s0509a5:539": "‘‘Ekikā abhinimmitvā, appameyyaṁ bhikkhunīgaṇaṁ;",
  "atk-s0509a5:540": "Puna antaradhāpetvā, ekikā munimabravi.",
  "atk-s0509a5:541": "‘‘Mātucchā te mahāvīra, tava sāsanakārikā;",
  "atk-s0509a5:542": "Anuppattā sakaṁ atthaṁ, pāde vandāmi cakkhuma.",
  "atk-s0509a5:543": "‘‘Dassetvā vividhā iddhī, orohitvā nabhattalā;",
  "atk-s0509a5:544": "Vanditvā lokapajjotaṁ, ekamantaṁ nisīdi sā.",
  "atk-s0509a5:545": "‘‘Sā vīsavassasatikā, jātiyāhaṁ mahāmune;",
  "atk-s0509a5:546": "Alamettāvatā vīra, nibbāyissāmi nāyaka.",
  "atk-s0509a5:547": "‘‘Tadātivimhitā sabbā, parisā sā katañjalī;",
  "atk-s0509a5:548": "Avocayye kathaṁ āsi, atuliddhiparakkamā.",
  "atk-s0509a5:549": "‘‘Padumuttaro nāma jino, sabbadhammesu cakkhumā;",
  "atk-s0509a5:550": "Ito satasahassamhi, kappe uppajji nāyako.",
  "atk-s0509a5:551": "‘‘Tadāhaṁ haṁsavatiyaṁ, jātāmaccakule ahuṁ;",
  "atk-s0509a5:552": "Sabbopakārasampanne, iddhe phīte mahaddhane.",
  "atk-s0509a5:553": "‘‘Kadāci pitunā saddhiṁ, dāsīgaṇapurakkhatā;",
  "atk-s0509a5:554": "Mahatā parivārena, taṁ upecca narāsabhaṁ.",
  "atk-s0509a5:555": "‘‘Vāsavaṁ viya vassantaṁ, dhammameghaṁ anāsavaṁ;",
  "atk-s0509a5:556": "Saradādiccasadisaṁ, raṁsijālasamujjalaṁ.",
  "atk-s0509a5:557": "‘‘Disvā cittaṁ pasādetvā, sutvā cassa subhāsitaṁ;",
  "atk-s0509a5:558": "Mātucchaṁ bhikkhuniṁ agge, ṭhapentaṁ naranāyakaṁ.",
  "atk-s0509a5:559": "‘‘Sutvā datvā mahādānaṁ, sattāhaṁ tassa tādino;",
  "atk-s0509a5:560": "Sasaṅghassa naraggassa, paccayāni bahūni ca.",
  "atk-s0509a5:561": "‘‘Nipacca pādamūlamhi, taṁ ṭhānamabhipatthayiṁ;",
  "atk-s0509a5:562": "Tato mahāparisatiṁ, avoca isisattamo.",
  "atk-s0509a5:563": "‘‘Yā sasaṅghaṁ abhojesi, sattāhaṁ lokanāyakaṁ;",
  "atk-s0509a5:564": "Tamahaṁ kittayissāmi, suṇātha mama bhāsato.",
  "atk-s0509a5:565": "‘‘Satasahassito kappe, okkākakulasambhavo;",
  "atk-s0509a5:566": "Gotamo nāma gottena, satthā loke bhavissati.",
  "atk-s0509a5:567": "Tassa dhammesu dāyādā, orasā dhammanimmitā;",
  "atk-s0509a5:568": "Gotamī nāma nāmena, hessati satthu sāvikā.",
  "atk-s0509a5:569": "‘‘Tassa buddhassa mātucchā, jīvitāpādikā ayaṁ;",
  "atk-s0509a5:570": "Rattaññūnañca aggattaṁ, bhikkhunīnaṁ labhissati.",
  "atk-s0509a5:571": "‘‘Taṁ sutvāna pamoditvā, yāvajīvaṁ tadā jinaṁ;",
  "atk-s0509a5:572": "Paccayehi upaṭṭhitvā, tato kālaṅkatā ahaṁ.",
  "atk-s0509a5:573": "‘‘Tāvatiṁsesu devesu, sabbakāmasamiddhisu;",
  "atk-s0509a5:574": "Nibbattā dasahaṅgehi, aññe abhibhaviṁ ahaṁ.",
  "atk-s0509a5:575": "‘‘Rūpasaddehi gandhehi, rasehi phusanehi ca;",
  "atk-s0509a5:576": "Āyunāpi ca vaṇṇena, sukhena yasasāpi ca.",
  "atk-s0509a5:577": "‘‘Tathevādhipateyyena, adhigayha virocahaṁ;",
  "atk-s0509a5:578": "Ahosiṁ amarindassa, mahesī dayitā tahiṁ.",
  "atk-s0509a5:579": "‘‘Saṁsāre saṁsarantīhaṁ, kammavāyusameritā;",
  "atk-s0509a5:580": "Kāsissa rañño visaye, ajāyiṁ dāsagāmake.",
  "atk-s0509a5:581": "‘‘Pañcadāsasatānūnā, nivasanti tahiṁ tadā;",
  "atk-s0509a5:582": "Sabbesaṁ tattha yo jeṭṭho, tassa jāyā ahosahaṁ.",
  "atk-s0509a5:583": "‘‘Sayambhuno pañcasatā, gāmaṁ piṇḍāya pāvisuṁ;",
  "atk-s0509a5:584": "Te disvāna ahaṁ tuṭṭhā, saha sabbāhi itthibhi.",
  "atk-s0509a5:585": "‘‘Pūgā hutvāva sabbāyo, catumāse upaṭṭhahuṁ;",
  "atk-s0509a5:586": "Ticīvarāni datvāna, saṁsarimha sasāmikā.",
  "atk-s0509a5:587": "‘‘Tato cutā sabbāpi tā, tāvatiṁsagatā mayaṁ;",
  "atk-s0509a5:588": "Pacchime ca bhave dāni, jātā devadahe pure.",
  "atk-s0509a5:589": "‘‘Pitā añjanasakko me, mātā mama sulakkhaṇā;",
  "atk-s0509a5:590": "Tato kapilavatthusmiṁ, suddhodanagharaṁ gatā.",
  "atk-s0509a5:591": "‘‘Sesā sakyakule jātā, sakyānaṁ gharamāgamuṁ;",
  "atk-s0509a5:592": "Ahaṁ visiṭṭhā sabbāsaṁ, jinassāpādikā ahuṁ.",
  "atk-s0509a5:593": "‘‘Mama puttobhinikkhamma, buddho āsi vināyako;",
  "atk-s0509a5:594": "Pacchāhaṁ pabbajitvāna, satehi saha pañcahi.",
  "atk-s0509a5:595": "‘‘Sākiyānīhi dhīrāhi, saha santisukhaṁ phusiṁ;",
  "atk-s0509a5:596": "Ye tadā pubbajātiyaṁ, amhākaṁ āsu sāmino.",
  "atk-s0509a5:597": "‘‘Sahapuññassa kattāro, mahāsamayakārakā;",
  "atk-s0509a5:598": "Phusiṁsu arahattaṁ te, sugatenānukampitā.",
  "atk-s0509a5:599": "‘‘Tadetarā bhikkhuniyo, āruhiṁsu nabhattalaṁ;",
  "atk-s0509a5:600": "Saṁgatā viya tārāyo, virociṁsu mahiddhikā.",
  "atk-s0509a5:601": "‘‘Iddhī anekā dassesuṁ, piḷandhavikatiṁ yathā;",
  "atk-s0509a5:602": "Kammāro kanakasseva, kammaññassa susikkhito.",
  "atk-s0509a5:603": "‘‘Dassetvā pāṭihīrāni, vicittāni bahūni ca;",
  "atk-s0509a5:604": "Tosetvā vādipavaraṁ, muniṁ saparisaṁ tadā.",
  "atk-s0509a5:605": "‘‘Orohitvāna gaganā, vanditvā isisattamaṁ;",
  "atk-s0509a5:606": "Anuññātā naraggena, yathāṭhāne nisīdisuṁ.",
  "atk-s0509a5:607": "‘‘Ahonukampikā amhaṁ, sabbāsaṁ cira gotamī;",
  "atk-s0509a5:608": "Vāsitā tava puññehi, pattā no āsavakkhayaṁ.",
  "atk-s0509a5:609": "‘‘Kilesā jhāpitā amhaṁ, bhavā sabbe samūhatā;",
  "atk-s0509a5:610": "Nāgīva bandhanaṁ chetvā, viharāma anāsavā.",
  "atk-s0509a5:611": "‘‘Svāgataṁ vata no āsi, buddhaseṭṭhassa santike;",
  "atk-s0509a5:612": "Tisso vijjā anuppattā, kataṁ buddhassa sāsanaṁ.",
  "atk-s0509a5:613": "‘‘Paṭisambhidā catasso, vimokkhāpi ca aṭṭhime;",
  "atk-s0509a5:614": "Chaḷabhiññā sacchikatā, kataṁ buddhassa sāsanaṁ.",
  "atk-s0509a5:615": "‘‘Iddhīsu ca vasī homa, dibbāya sotadhātuyā;",
  "atk-s0509a5:616": "Cetopariyañāṇassa, vasī homa mahāmune.",
  "atk-s0509a5:617": "‘‘Pubbenivāsaṁ jānāma, dibbacakkhu visodhitaṁ;",
  "atk-s0509a5:618": "Sabbāsavaparikkhīṇā, natthi dāni punabbhavā.",
  "atk-s0509a5:619": "‘‘Atthe dhamme ca nerutte, paṭibhāne ca vijjati;",
  "atk-s0509a5:620": "Ñāṇaṁ amhaṁ mahāvīra, uppannaṁ tava santike.",
  "atk-s0509a5:621": "‘‘Asmābhi pariciṇṇosi, mettacittā hi nāyaka;",
  "atk-s0509a5:622": "Anujānāhi sabbāsaṁ, nibbānāya mahāmune.",
  "atk-s0509a5:623": "‘‘Nibbāyissāma iccevaṁ, kiṁ vakkhāmi vadantiyo;",
  "atk-s0509a5:624": "Yassa dāni ca vo kālaṁ, maññathāti jinobravi.",
  "atk-s0509a5:625": "‘‘Gotamīādikā tāyo, tadā bhikkhuniyo jinaṁ;",
  "atk-s0509a5:626": "Vanditvā āsanā tamhā, vuṭṭhāya āgamiṁsu tā.",
  "atk-s0509a5:627": "‘‘Mahatā janakāyena, saha lokagganāyako;",
  "atk-s0509a5:628": "Anusaṁyāyī so vīro, mātucchaṁ yāvakoṭṭhakaṁ.",
  "atk-s0509a5:629": "‘‘Tadā nipati pādesu, gotamī lokabandhuno;",
  "atk-s0509a5:630": "Saheva tāhi sabbāhi, pacchimaṁ pādavandanaṁ.",
  "atk-s0509a5:631": "‘‘Idaṁ pacchimakaṁ mayhaṁ, lokanāthassa dassanaṁ;",
  "atk-s0509a5:632": "Na puno amatākāraṁ, passissāmi mukhaṁ tava.",
  "atk-s0509a5:633": "‘‘Na ca me vandanaṁ vīra, tava pāde sukomale;",
  "atk-s0509a5:634": "Samphusissati lokagga, ajja gacchāmi nibbutiṁ.",
  "atk-s0509a5:635": "‘‘Rūpena kiṁ tavānena, diṭṭhe dhamme yathātathe;",
  "atk-s0509a5:636": "Sabbaṁ saṅkhatamevetaṁ, anassāsikamittaraṁ.",
  "atk-s0509a5:637": "‘‘Sā saha tāhi gantvāna, bhikkhunupassayaṁ sakaṁ;",
  "atk-s0509a5:638": "Aḍḍhapallaṅkamābhujja, nisīdi paramāsane.",
  "atk-s0509a5:639": "‘‘Tadā upāsikā tattha, buddhasāsanavacchalā;",
  "atk-s0509a5:640": "Tassā pavattiṁ sutvāna, upesuṁ pādavandikā.",
  "atk-s0509a5:641": "‘‘Karehi uraṁ pahantā, chinnamūlā yathā latā;",
  "atk-s0509a5:642": "Rodantā karuṇaṁ ravaṁ, sokaṭṭā bhūmipātitā.",
  "atk-s0509a5:643": "‘‘Mā no saraṇade nāthe, vihāya gami nibbutiṁ;",
  "atk-s0509a5:644": "Nipatitvāna yācāma, sabbāyo sirasā mayaṁ.",
  "atk-s0509a5:645": "‘‘Yā padhānatamā tāsaṁ, saddhā paññā upāsikā;",
  "atk-s0509a5:646": "Tassā sīsaṁ pamajjantī, idaṁ vacanamabravi.",
  "atk-s0509a5:647": "‘‘Alaṁ puttā visādena, mārapāsānuvattinā;",
  "atk-s0509a5:648": "Aniccaṁ saṅkhataṁ sabbaṁ, viyogantaṁ calācalaṁ.",
  "atk-s0509a5:649": "‘‘Tato sā tā visajjitvā, paṭhamaṁ jhānamuttamaṁ;",
  "atk-s0509a5:650": "Dutiyañca tatiyañca, samāpajji catutthakaṁ.",
  "atk-s0509a5:651": "‘‘Ākāsāyatanañceva, viññāṇāyatanaṁ tathā;",
  "atk-s0509a5:652": "Ākiñcaṁ nevasaññañca, samāpajji yathākkamaṁ.",
  "atk-s0509a5:653": "‘‘Paṭilomena jhānāni, samāpajjittha gotamī;",
  "atk-s0509a5:654": "Yāvatā paṭhamaṁ jhānaṁ, tato yāvacatutthakaṁ.",
  "atk-s0509a5:655": "‘‘Tato vuṭṭhāya nibbāyi, dīpaccīva nirāsavā;",
  "atk-s0509a5:656": "Bhūmicālo mahā āsi, nabhasā vijjutā pati.",
  "atk-s0509a5:657": "‘‘Panāditā dundubhiyo, parideviṁsu devatā;",
  "atk-s0509a5:658": "Pupphavuṭṭhī ca gaganā, abhivassatha medaniṁ.",
  "atk-s0509a5:659": "‘‘Kampito merurājāpi, raṅgamajjhe yathā naṭo;",
  "atk-s0509a5:660": "Sokena cātidīnova, viravo āsi sāgaro.",
  "atk-s0509a5:661": "‘‘Devā nāgāsurā brahmā, saṁviggāhiṁsu taṅkhaṇe;",
  "atk-s0509a5:662": "Aniccā vata saṅkhārā, yathāyaṁ vilayaṁ gatā.",
  "atk-s0509a5:663": "‘‘Yā ce maṁ parivāriṁsu, satthu sāsanakārikā;",
  "atk-s0509a5:664": "Tayopi anupādānā, dīpacci viya nibbutā.",
  "atk-s0509a5:665": "‘‘Hā yogā vippayogantā, hāniccaṁ sabbasaṅkhataṁ;",
  "atk-s0509a5:666": "Hā jīvitaṁ vināsantaṁ, iccāsi paridevanā.",
  "atk-s0509a5:667": "‘‘Tato devā ca brahmā ca, lokadhammānuvattanaṁ;",
  "atk-s0509a5:668": "Kālānurūpaṁ kubbanti, upetvā isisattamaṁ.",
  "atk-s0509a5:669": "‘‘Tadā āmantayī satthā, ānandaṁ sutasāgaraṁ;",
  "atk-s0509a5:670": "Gacchānanda nivedehi, bhikkhūnaṁ mātu nibbutiṁ.",
  "atk-s0509a5:671": "‘‘Tadānando nirānando, assunā puṇṇalocano;",
  "atk-s0509a5:672": "Gaggarena sarenāha, samāgacchantu bhikkhavo.",
  "atk-s0509a5:673": "‘‘Pubbadakkhiṇapacchāsu, uttarāya ca santike;",
  "atk-s0509a5:674": "Suṇantu bhāsitaṁ mayhaṁ, bhikkhavo sugatorasā.",
  "atk-s0509a5:675": "‘‘Yā vaḍḍhayi payattena, sarīraṁ pacchimaṁ mune;",
  "atk-s0509a5:676": "Sā gotamī gatā santiṁ, tārāva sūriyodaye.",
  "atk-s0509a5:677": "‘‘Buddhamātāpi paññattiṁ, ṭhapayitvā gatāsamaṁ;",
  "atk-s0509a5:678": "Na yattha pañcanettopi, gatiṁ dakkhati nāyako.",
  "atk-s0509a5:679": "‘‘Yassatthi sugate saddhā, yo ca piyo mahāmune;",
  "atk-s0509a5:680": "Buddhamātussa sakkāraṁ, karotu sugatoraso.",
  "atk-s0509a5:681": "‘‘Sudūraṭṭhāpi taṁ sutvā, sīghamāgacchu bhikkhavo;",
  "atk-s0509a5:682": "Keci buddhānubhāvena, keci iddhīsu kovidā.",
  "atk-s0509a5:683": "‘‘Kūṭāgāravare ramme, sabbasoṇṇamaye subhe;",
  "atk-s0509a5:684": "Mañcakaṁ samāropesuṁ, yattha suttāsi gotamī.",
  "atk-s0509a5:685": "‘‘Cattāro lokapālā te, aṁsehi samadhārayuṁ;",
  "atk-s0509a5:686": "Sesā sakkādikā devā, kūṭāgāre samaggahuṁ.",
  "atk-s0509a5:687": "‘‘Kūṭāgārāni sabbāni, āsuṁ pañcasatānipi;",
  "atk-s0509a5:688": "Saradādiccavaṇṇāni, vissakammakatāni hi.",
  "atk-s0509a5:689": "‘‘Sabbā tāpi bhikkhuniyo, āsuṁ mañcesu sāyitā;",
  "atk-s0509a5:690": "Devānaṁ khandhamāruḷhā, niyyanti anupubbaso.",
  "atk-s0509a5:691": "‘‘Sabbaso chāditaṁ āsi, vitānena nabhattalaṁ;",
  "atk-s0509a5:692": "Satārā candasūrā ca, lañchitā kanakāmayā.",
  "atk-s0509a5:693": "‘‘Paṭākā ussitānekā, vitatā pupphakañcukā;",
  "atk-s0509a5:694": "Ogatākāsapadumā, mahiyā pupphamuggataṁ.",
  "atk-s0509a5:695": "‘‘Dissanti candasūriyā, pajjalanti ca tārakā;",
  "atk-s0509a5:696": "Majjhaṁ gatopi cādicco, na tāpesi sasī yathā.",
  "atk-s0509a5:697": "‘‘Devā dibbehi gandhehi, mālehi surabhīhi ca;",
  "atk-s0509a5:698": "Vāditehi ca naccehi, saṅgītīhi ca pūjayuṁ.",
  "atk-s0509a5:699": "‘‘Nāgāsurā ca brahmāno, yathāsatti yathābalaṁ;",
  "atk-s0509a5:700": "Pūjayiṁsu ca niyyantiṁ, nibbutaṁ buddhamātaraṁ.",
  "atk-s0509a5:701": "‘‘Sabbāyo purato nītā, nibbutā sugatorasā;",
  "atk-s0509a5:702": "Gotamī niyyate pacchā, sakkatā buddhaposikā.",
  "atk-s0509a5:703": "‘‘Purato devamanujā, sanāgāsurabrahmakā;",
  "atk-s0509a5:704": "Pacchā sasāvako buddho, pūjatthaṁ yāti mātuyā.",
  "atk-s0509a5:705": "‘‘Buddhassa parinibbānaṁ, nedisaṁ āsi yādisaṁ;",
  "atk-s0509a5:706": "Gotamīparinibbānaṁ, atevacchariyaṁ ahu.",
  "atk-s0509a5:707": "‘‘Buddho buddhassa nibbāne, nopaṭiyādi bhikkhavo;",
  "atk-s0509a5:708": "Buddho gotaminibbāne, sāriputtādikā tathā.",
  "atk-s0509a5:709": "‘‘Citakāni karitvāna, sabbagandhamayāni te;",
  "atk-s0509a5:710": "Gandhacuṇṇapakiṇṇāni, jhāpayiṁsu ca tā tahiṁ.",
  "atk-s0509a5:711": "‘‘Sesabhāgāni ḍayhiṁsu, aṭṭhī sesāni sabbaso;",
  "atk-s0509a5:712": "Ānando ca tadāvoca, saṁvegajanakaṁ vaco.",
  "atk-s0509a5:713": "‘‘Gotamī nidhanaṁ yātā, ḍayhañcassa sarīrakaṁ;",
  "atk-s0509a5:714": "Saṅketaṁ buddhanibbānaṁ, na cirena bhavissati.",
  "atk-s0509a5:715": "‘‘Tato gotamidhātūni, tassā pattagatāni so;",
  "atk-s0509a5:716": "Upanāmesi nāthassa, ānando buddhacodito.",
  "atk-s0509a5:717": "‘‘Pāṇinā tāni paggayha, avoca isisattamo;",
  "atk-s0509a5:718": "Mahato sāravantassa, yathā rukkhassa tiṭṭhato.",
  "atk-s0509a5:719": "‘‘Yo so mahattaro khandho, palujjeyya aniccatā;",
  "atk-s0509a5:720": "Tathā bhikkhunisaṅghassa, gotamī parinibbutā.",
  "atk-s0509a5:721": "‘‘Aho acchariyaṁ mayhaṁ, nibbutāyapi mātuyā;",
  "atk-s0509a5:722": "Sārīramattasesāya, natthi sokapariddavo.",
  "atk-s0509a5:723": "‘‘Na sociyā paresaṁ sā, tiṇṇasaṁsārasāgarā;",
  "atk-s0509a5:724": "Parivajjitasantāpā, sītibhūtā sunibbutā.",
  "atk-s0509a5:725": "‘‘Paṇḍitāsi mahāpaññā, puthupaññā tatheva ca;",
  "atk-s0509a5:726": "Rattaññū bhikkhunīnaṁ sā, evaṁ dhāretha bhikkhavo.",
  "atk-s0509a5:727": "‘‘Iddhīsu ca vasī āsi, dibbāya sotadhātuyā;",
  "atk-s0509a5:728": "Cetopariyañāṇassa, vasī āsi ca gotamī.",
  "atk-s0509a5:729": "‘‘Pubbenivāsamaññāsi, dibbacakkhu visodhitaṁ;",
  "atk-s0509a5:730": "Sabbāsavaparikkhīṇā, natthi tassā punabbhavo.",
  "atk-s0509a5:731": "‘‘Atthadhammaniruttīsu , paṭibhāne tatheva ca;",
  "atk-s0509a5:732": "Parisuddhaṁ ahu ñāṇaṁ, tasmā socaniyā na sā.",
  "atk-s0509a5:733": "‘‘Ayoghanahatasseva , jalato jātavedassa;",
  "atk-s0509a5:734": "Anupubbūpasantassa, yathā na ñāyate gati.",
  "atk-s0509a5:735": "‘‘Evaṁ sammā vimuttānaṁ, kāmabandhoghatārinaṁ;",
  "atk-s0509a5:736": "Paññāpetuṁ gati natthi, pattānaṁ acalaṁ sukhaṁ.",
  "atk-s0509a5:737": "‘‘Attadīpā tato hotha, satipaṭṭhānagocarā;",
  "atk-s0509a5:738": "Bhāvetvā sattabojjhaṅge, dukkhassantaṁ karissathā’’ti. (apa. therī 2.2.97-288);",
  "atk-s0509a5:739": "Mahāpajāpatigotamītherīgāthāvaṇṇanā niṭṭhitā.",
  "atk-s0509a5:740": "7. Guttātherīgāthāvaṇṇanā",
  "atk-s0509a5:741": "Gutte yadatthaṁ pabbajjātiādikā guttāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena sambhatavimokkhasambhārā hutvā, paripakkakusalamūlā sugatīsuyeva saṁsarantī imasmiṁ buddhuppāde sāvatthiyaṁ brāhmaṇakule nibbattā, guttātissā nāmaṁ ahosi. Sā viññutaṁ patvā upanissayasampattiyā codiyamānā gharāvāsaṁ jigucchantī mātāpitaro anujānāpetvā mahāpajāpatigotamiyā santike pabbaji. Pabbajitvā ca vipassanaṁ paṭṭhapetvā bhāvanaṁ anuyuñjantiyā tassā cittaṁ cirakālaparicayena bahiddhārammaṇe vidhāvati, ekaggaṁ nāhosi. Satthā disvā taṁ anuggaṇhanto, gandhakuṭiyaṁ yathānisinnova obhāsaṁ pharitvā tassā āsanne ākāse nisinnaṁ viya attānaṁ dassetvā ovadanto –",
  "atk-s0509a5:742": "163.",
  "atk-s0509a5:743": " ‘‘Gutte yadatthaṁ pabbajjā, hitvā puttaṁ vasuṁ piyaṁ;",
  "atk-s0509a5:744": "Tameva anubrūhehi, mā cittassa vasaṁ gami.",
  "atk-s0509a5:745": "164.",
  "atk-s0509a5:746": " ‘‘Cittena vañcitā sattā, mārassa visaye ratā;",
  "atk-s0509a5:747": "Anekajātisaṁsāraṁ, sandhāvanti aviddasū.",
  "atk-s0509a5:748": "165.",
  "atk-s0509a5:749": " ‘‘Kāmācchandañca byāpādaṁ, sakkāyadiṭṭhimeva ca;",
  "atk-s0509a5:750": "Sīlabbataparāmāsaṁ, vicikicchaṁ ca pañcamaṁ.",
  "atk-s0509a5:751": "166.",
  "atk-s0509a5:752": " ‘‘Saṁyojanāni etāni, pajahitvāna bhikkhunī;",
  "atk-s0509a5:753": "Orambhāgamanīyāni, nayidaṁ punarehisi.",
  "atk-s0509a5:754": "167.",
  "atk-s0509a5:755": " ‘‘Rāgaṁ mānaṁ avijjañca, uddhaccañca vivajjiya;",
  "atk-s0509a5:756": "Saṁyojanāni chetvāna, dukkhassantaṁ karissasi.",
  "atk-s0509a5:757": "168.",
  "atk-s0509a5:758": " ‘‘Khepetvā jātisaṁsāraṁ, pariññāya punabbhavaṁ;",
  "atk-s0509a5:759": "Diṭṭheva dhamme nicchātā, upasantā carissasī’’ti. – imā gāthā ābhāsi;",
  "atk-s0509a5:760": "Tattha tameva anubrūhehīti yadatthaṁ yassa kilesaparinibbānassa khandhaparinibbānassa ca atthāya. Hitvā puttaṁ vasuṁ piyanti piyāyitabbaṁ ñātiparivaṭṭaṁ bhogakkhandhañca hitvā mama sāsane pabbajjā brahmacariyavāso icchito, tameva vaḍḍheyyāsi sampādeyyāsi. Mā cittassa vasaṁ gamīti dīgharattaṁ rūpādiārammaṇavasena vaḍḍhitassa kūṭacittassa vasaṁ mā gacchi.",
  "atk-s0509a5:761": "Yasmā cittaṁ nāmetaṁ māyūpamaṁ, yena vañcitā andhaputhujjanā māravasānugā saṁsāraṁ nātivattanti. Tena vuttaṁ ‘‘cittena vañcitā’’tiādi.",
  "atk-s0509a5:762": "Saṁyojanānietānīti etāni ‘‘kāmacchandañca byāpāda’’ntiādinā yathāvuttāni pañca bandhanaṭṭhena saṁyojanāni. Pajahitvānāti anāgāmimaggena samucchinditvā. Bhikkhunīti tassā ālapanaṁ. Orambhāgamanīyānīti rūpārūpadhātuto heṭṭhābhāge kāmadhātuyaṁ manussajīvassa hitāni upakārāni tattha paṭisandhiyā paccayabhāvato. Ma-kāro padasandhikaro. ‘‘Oramāgamanīyānī’’ti pāḷi, so evattho. Nayidaṁ punarehisīti orambhāgiyānaṁ saṁyojanānaṁ pahānena idaṁ kāmaṭṭhānaṁ kāmabhavaṁ paṭisandhivasena puna nāgamissasi. Ra-kāro padasandhikaro. ‘‘Ittha’’nti vā pāḷi, itthattaṁ kāmabhavamicceva attho.",
  "atk-s0509a5:763": "Rāganti rūparāgañca arūparāgañca. Mānanti aggamaggavajjhaṁ mānaṁ. Avijjañca uddhaccañcāti etthāpi eseva nayo. Vivajjiyāti vipassanāya vikkhambhetvā. Saṁyojanāni chetvānāti etāni rūparāgādīni pañcuddhambhāgiyāni saṁyojanāni arahattamaggena samucchinditvā. Dukkhassantaṁ karissasīti sabbassāpi vaṭṭadukkhassa pariyantaṁ pariyosānaṁ pāpuṇissasi.",
  "atk-s0509a5:764": "Khepetvā jātisaṁsāranti jāti samūlikasaṁsārapavattiṁ pariyosāpetvā. Nicchātāti nittaṇhā. Upasantāti sabbaso kilesānaṁ vūpasamena upasantā. Sesaṁ vuttanayameva.",
  "atk-s0509a5:765": "Evaṁ satthārā imāsu gāthāsu bhāsitāsu gāthāpariyosāne therī saha paṭisambhidāhi arahattaṁ patvā udānavasena bhagavatā bhāsitaniyāmeneva imā gāthā abhāsi. Teneva tā theriyā gāthā nāma jātā.",
  "atk-s0509a5:766": "Guttātherīgāthāvaṇṇanā niṭṭhitā.",
  "atk-s0509a5:767": "8. Vijayātherīgāthāvaṇṇanā",
  "atk-s0509a5:768": "Catukkhattuntiādikā vijayāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī, anukkamena paribrūhitakusalamūlā devamanussesu saṁsarantī, imasmiṁ buddhuppāde rājagahe aññatarasmiṁ kulagehe nibbattitvā viññutaṁ patvā khemāya theriyā gihikāle sahāyikā ahosi. Sā tassā pabbajitabhāvaṁ sutvā ‘‘sāpi nāma rājamahesī pabbajissati kimaṅgaṁ panāha’’nti pabbajitukāmāyeva hutvā khemātheriyā santikaṁ upasaṅkami. Therī tassā ajjhāsayaṁ ñatvā tathā dhammaṁ desesi, yathā saṁsāre saṁviggamānasā sāsane sā abhippasannā bhavissati. Sā taṁ dhammaṁ sutvā saṁvegajātā paṭiladdhasaddhā ca hutvā pabbajjaṁ yāci. Therī taṁ pabbājesi. Sā pabbajitvā katapubbakiccā vipassanaṁ paṭṭhapetvā hetusampannatāya, na cirasseva saha paṭisambhidāhi arahattaṁ patvā attano paṭipattiṁ paccavekkhitvā udānavasena –",
  "atk-s0509a5:769": "169.",
  "atk-s0509a5:770": " ‘‘Catukkhattuṁ pañcakkhattuṁ, vihārā upanikkhamiṁ;",
  "atk-s0509a5:771": "Aladdhā cetaso santiṁ, citte avasavattinī.",
  "atk-s0509a5:772": "170.",
  "atk-s0509a5:773": " ‘‘Bhikkhuniṁ upasaṅkamma, sakkaccaṁ paripucchahaṁ;",
  "atk-s0509a5:774": "Sā me dhammamadesesi, dhātuāyatanāni ca.",
  "atk-s0509a5:775": "171.",
  "atk-s0509a5:776": " ‘‘Cattāri ariyasaccāni, indriyāni balāni ca;",
  "atk-s0509a5:777": "Bojjhaṅgaṭṭhaṅgikaṁ maggaṁ, uttamatthassa pattiyā.",
  "atk-s0509a5:778": "172.",
  "atk-s0509a5:779": " ‘‘Tassāhaṁ vacanaṁ sutvā, karontī anusāsaniṁ;",
  "atk-s0509a5:780": "Rattiyā purime yāme, pubbajātimanussariṁ.",
  "atk-s0509a5:781": "173.",
  "atk-s0509a5:782": " ‘‘Rattiyā majjhime yāme, dibbacakkhuṁ visodhayiṁ;",
  "atk-s0509a5:783": "Rattiyā pacchime yāme, tamokhandhaṁ padālayiṁ.",
  "atk-s0509a5:784": "174.",
  "atk-s0509a5:785": " ‘‘Pītisukhena ca kāyaṁ, pharitvā vihariṁ tadā;",
  "atk-s0509a5:786": "Sattamiyā pāde pasāresiṁ, tamokhandhaṁ padāliyā’’ti. –",
  "atk-s0509a5:787": "Imā gāthā abhāsi.",
  "atk-s0509a5:788": "Tattha bhikkhuninti khemātheriṁ sandhāya vadati.",
  "atk-s0509a5:789": "Bojjhaṅgaṭṭhaṅgikaṁ magganti sattabojjhaṅgañca aṭṭhaṅgikañca ariyamaggaṁ. Uttamatthassa pattiyāti arahattassa nibbānasseva vā pattiyā adhigamāya.",
  "atk-s0509a5:790": "Pītisukhenāti phalasamāpattipariyāpannāya pītiyā sukhena ca. Kāyanti taṁsampayuttaṁ nāmakāyaṁ tadanusārena rūpakāyañca. Pharitvāti phusitvā byāpetvā vā. Sattamiyā pāde pasāresinti vipassanāya āraddhadivasato sattamiyaṁ pallaṅkaṁ bhinditvā pāde pasāresiṁ. Kathaṁ? Tamokhandhaṁ padāliya, appadālitapubbaṁ mohakkhandhaṁ aggamaggañāṇāsinā padāletvā. Sesaṁ heṭṭhā vuttanayameva.",
  "atk-s0509a5:791": "Vijayātherīgāthāvaṇṇanā niṭṭhitā.",
  "atk-s0509a5:792": "Chakkanipātavaṇṇanā niṭṭhitā."
}