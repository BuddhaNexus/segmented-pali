{
  "atk-s0508a215:0": "19. Paññāsanipāto",
  "atk-s0508a215:1": "1. Tālapuṭattheragāthāvaṇṇanā",
  "atk-s0508a215:2": "Paññāsanipāte kadā nuhantiādikā āyasmato tālapuṭattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde rājagahe aññatarasmiṁ naṭakule nibbattitvā viññutaṁ patto kulānurūpesu naccaṭṭhānesu nipphattiṁ gantvā sakalajambudīpe pākaṭo naṭagāmaṇi ahosi. So pañcasatamātugāmaparivāro mahatā naṭavibhavena gāmanigamarājadhānīsu samajjaṁ dassetvā, mahantaṁ pūjāsakkāraṁ labhitvā, vicaranto rājagahaṁ āgantvā, nagaravāsīnaṁ samajjaṁ dassetvā, laddhasammānasakkāro ñāṇassa paripākaṁ gatattā satthu santikaṁ gantvā, vanditvā ekamantaṁ nisinno bhagavantaṁ etadavoca – ‘‘sutametaṁ, bhante, pubbakānaṁ ācariyapācariyānaṁ naṭānaṁ bhāsamānānaṁ ‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’ti, idha bhagavā kimāhā’’ti. Atha naṁ bhagavā tikkhattuṁ paṭikkhipi ‘‘mā maṁ etaṁ pucchī’’ti. Catutthavāraṁ puṭṭho āha – ‘‘gāmaṇi, ime sattā pakatiyāpi rāgabandhanabaddhā dosabandhanabaddhā mohabandhanabaddhā tesaṁ bhiyyopi rajanīye dosanīye mohanīye dhamme upasaṁharanto pamādetvā kāyassa bhedā paraṁ maraṇā niraye upapajjati. Sace panassa evaṁdiṭṭhi hoti ‘yo so naṭo raṅgamajjhe samajjamajjhe saccālikena janaṁ hāseti rameti, so kāyassa bhedā paraṁ maraṇā pahāsānaṁ devānaṁ sahabyataṁ upapajjatī’’’ti sāssa hoti micchādiṭṭhi. Micchādiṭṭhissa ca dvinnaṁ gatīnaṁ aññatarā gati icchitabbā, nirayassa vā tiracchānayoniyā vāti. Taṁ sutvā tālapuṭo gāmaṇi parodi. Nanu gāmaṇi pageva mayā paṭikkhitto ‘‘mā maṁ etaṁ pucchī’’ti (saṁ. ni. 4.354)? ‘‘Nāhaṁ, bhante, etaṁ rodāmi, yaṁ maṁ bhagavā naṭānaṁ abhisamparāyaṁ evamāhā’’ti. Api cāhaṁ, bhante, pubbakehi ācariyapācariyehi naṭehi vañcito ‘‘naṭo mahājanassa naṭasamajjaṁ dassetvā sugatiṁ upapajjatī’’ti. So satthu santike dhammaṁ sutvā paṭiladdhasaddho pabbajitvā laddhūpasampanno vipassanāya kammaṁ karonto nacirasseva arahattaṁ pāpuṇi, adhigatārahatto pana arahattappattito pubbe yenākārena attano cittaṁ niggaṇhanavasena yonisomanasikāro udapādi, taṁ anekadhā vibhajitvā dassetuṁ –",
  "atk-s0508a215:3": "1094.",
  "atk-s0508a215:4": " ‘‘Kadā nuhaṁ pabbatakandarāsu, ekākiyo addutiyo vihassaṁ;",
  "atk-s0508a215:5": "Aniccato sabbabhavaṁ vipassaṁ, taṁ me idaṁ taṁ nu kadā bhavissati.",
  "atk-s0508a215:6": "1095.",
  "atk-s0508a215:7": " ‘‘Kadā nuhaṁ bhinnapaṭandharo muni, kāsāvavattho amamo nirāso;",
  "atk-s0508a215:8": "Rāgañca dosañca tatheva mohaṁ, hantvā sukhī pavanagato vihassaṁ.",
  "atk-s0508a215:9": "1096.",
  "atk-s0508a215:10": " ‘‘Kadā aniccaṁ vadharoganīḷaṁ, kāyaṁ imaṁ maccujarāyupaddutaṁ;",
  "atk-s0508a215:11": "Vipassamāno vītabhayo vihassaṁ, eko vane taṁ nu kadā bhavissati.",
  "atk-s0508a215:12": "1097.",
  "atk-s0508a215:13": " ‘‘Kadā nuhaṁ bhayajananiṁ dukhāvahaṁ, taṇhālataṁ bahuvidhānuvattaniṁ;",
  "atk-s0508a215:14": "Paññāmayaṁ tikhiṇamasiṁ gahetvā, chetvā vase tampi kadā bhavissati.",
  "atk-s0508a215:15": "1098.",
  "atk-s0508a215:16": " ‘‘Kadā nu paññāmayamuggatejaṁ, satthaṁ isīnaṁ sahasādiyitvā;",
  "atk-s0508a215:17": "Māraṁ sasenaṁ sahasā bhañjissaṁ, sīhāsane taṁ nu kadā bhavissati.",
  "atk-s0508a215:18": "1099.",
  "atk-s0508a215:19": " ‘‘Kadā nuhaṁ sabbhi samāgamesu, diṭṭho bhave dhammagarūhi tādibhi;",
  "atk-s0508a215:20": "Yāthāvadassīhi jitindriyehi, padhāniyo taṁ nu kadā bhavissati.",
  "atk-s0508a215:21": "1100.",
  "atk-s0508a215:22": " ‘‘Kadā nu maṁ tandi khudā pipāsā, vātātapā kīṭasarīsapā vā;",
  "atk-s0508a215:23": "Na bādhayissanti na taṁ giribbaje, atthatthiyaṁ taṁ nu kadā bhavissati.",
  "atk-s0508a215:24": "1101.",
  "atk-s0508a215:25": " ‘‘Kadā nu kho yaṁ viditaṁ mahesinā, cattāri saccāni sududdasāni;",
  "atk-s0508a215:26": "Samāhitatto satimā agacchaṁ, paññāya taṁ taṁ nu kadā bhavissati.",
  "atk-s0508a215:27": "1102.",
  "atk-s0508a215:28": " ‘‘Kadā nu rūpe amite ca sadde, gandhe rase phusitabbe ca dhamme;",
  "atk-s0508a215:29": "Ādittatohaṁ samathehi yutto, paññāya dacchaṁ tadidaṁ kadā me.",
  "atk-s0508a215:30": "1103.",
  "atk-s0508a215:31": " ‘‘Kadā nuhaṁ dubbacanena vutto, tato nimittaṁ vimano na hessaṁ;",
  "atk-s0508a215:32": "Atho pasatthopi tato nimittaṁ, tuṭṭho na hessaṁ tadidaṁ kadā me.",
  "atk-s0508a215:33": "1104.",
  "atk-s0508a215:34": " ‘‘Kadā nu kaṭṭhe ca tiṇe latā ca, khandhe imehaṁ amite ca dhamme;",
  "atk-s0508a215:35": "Ajjhattikāneva ca bāhirāni ca, samaṁ tuleyyaṁ tadidaṁ kadā me.",
  "atk-s0508a215:36": "1105.",
  "atk-s0508a215:37": " ‘‘Kadā nu maṁ pāvusakālamegho, navena toyena sacīvaraṁ vane;",
  "atk-s0508a215:38": "Isippayātamhi pathe vajantaṁ, ovassate taṁ nu kadā bhavissati.",
  "atk-s0508a215:39": "1106.",
  "atk-s0508a215:40": " ‘‘Kadā mayūrassa sikhaṇḍino vane, dijassa sutvā girigabbhare rutaṁ;",
  "atk-s0508a215:41": "Paccuṭṭhahitvā amatassa pattiyā, saṁcintaye taṁ nu kadā bhavissati.",
  "atk-s0508a215:42": "1107.",
  "atk-s0508a215:43": " ‘‘Kadā nu gaṅgaṁ yamunaṁ sarassatiṁ, pātālakhittaṁ vaḷavāmukhañca;",
  "atk-s0508a215:44": "Asajjamāno patareyyamiddhiyā, vibhiṁsanaṁ taṁ nu kadā bhavissati.",
  "atk-s0508a215:45": "1108.",
  "atk-s0508a215:46": " ‘‘Kadā nu nāgova asaṅgacārī, padālaye kāmaguṇesu chandaṁ;",
  "atk-s0508a215:47": "Nibbajjayaṁ sabbasubhaṁ nimittaṁ, jhāne yuto taṁ nu kadā bhavissati.",
  "atk-s0508a215:48": "1109.",
  "atk-s0508a215:49": " ‘‘Kadā iṇaṭṭova daliddako nidhiṁ, ārādhayitvā dhanikehi pīḷito;",
  "atk-s0508a215:50": "Tuṭṭho bhavissaṁ adhigamma sāsanaṁ, mahesino taṁ nu kadā bhavissati.",
  "atk-s0508a215:51": "1110.",
  "atk-s0508a215:52": " ‘‘Bahūni vassāni tayāmhi yācito, agāravāsena alaṁ nu te idaṁ;",
  "atk-s0508a215:53": "Taṁ dāni maṁ pabbajitaṁ samānaṁ, kiṁkāraṇā citta tuvaṁ na yuñjasi.",
  "atk-s0508a215:54": "1111.",
  "atk-s0508a215:55": " ‘‘Nanu ahaṁ citta tayāmhi yācito, giribbaje citrachadā vihaṅgamā;",
  "atk-s0508a215:56": "Mahindaghosatthanitābhigajjino, te taṁ ramessanti vanamhi jhāyinaṁ.",
  "atk-s0508a215:57": "1112.",
  "atk-s0508a215:58": " ‘‘Kulamhi mitte ca piye ca ñātake, khiḍḍāratiṁ kāmaguṇañca loke;",
  "atk-s0508a215:59": "Sabbaṁ pahāya imamajjhupāgato, athopi tvaṁ citta na mayha tussasi.",
  "atk-s0508a215:60": "1113.",
  "atk-s0508a215:61": " ‘‘Mameva etaṁ na hi tvaṁ paresaṁ, sannāhakāle paridevitena kiṁ;",
  "atk-s0508a215:62": "Sabbaṁ idaṁ calamiti pekkhamāno, abhinikkhamiṁ amatapadaṁ jigīsaṁ.",
  "atk-s0508a215:63": "1114.",
  "atk-s0508a215:64": " ‘‘Suyuttavādī dvipadānamuttamo, mahābhisakko naradammasārathi;",
  "atk-s0508a215:65": "Cittaṁ calaṁ makkaṭasannibhaṁ iti, avītarāgena sudunnivārayaṁ.",
  "atk-s0508a215:66": "1115.",
  "atk-s0508a215:67": " ‘‘Kāmā hi citrā madhurā manoramā, aviddasū yattha sitā puthujjanā;",
  "atk-s0508a215:68": "Te dukkhamicchanti punabbhavesino, cittena nītā niraye nirākatā.",
  "atk-s0508a215:69": "1116.",
  "atk-s0508a215:70": " ‘‘Mayūrakoñcābhirutamhi kānane, dīpīhi byagghehi purakkhato vasaṁ;",
  "atk-s0508a215:71": "Kāye apekkhaṁ jaha mā virādhaya, itissu maṁ citta pure niyuñjasi.",
  "atk-s0508a215:72": "1117.",
  "atk-s0508a215:73": " ‘‘Bhāvehi jhānāni ca indriyāni ca, balāni bojjhaṅgasamādhibhāvanā;",
  "atk-s0508a215:74": "Tisso ca vijjā phusa buddhasāsane, itissu maṁ citta pure niyuñjasi.",
  "atk-s0508a215:75": "1118.",
  "atk-s0508a215:76": " ‘‘Bhāvehi maggaṁ amatassa pattiyā, niyyānikaṁ sabbadukhakkhayogadhaṁ;",
  "atk-s0508a215:77": "Aṭṭhaṅgikaṁ sabbakilesasodhanaṁ, itissu maṁ citta pure niyuñjasi.",
  "atk-s0508a215:78": "1119.",
  "atk-s0508a215:79": " ‘‘Dukkhanti khandhe paṭipassa yoniso, yato ca dukkhaṁ samudeti taṁ jaha;",
  "atk-s0508a215:80": "Idheva dukkhassa karohi antaṁ, itissu maṁ citta pure niyuñjasi.",
  "atk-s0508a215:81": "1120.",
  "atk-s0508a215:82": " ‘‘Aniccaṁ dukkhanti vipassa yoniso, suññaṁ anattāti aghaṁ vadhanti ca;",
  "atk-s0508a215:83": "Manovicāre uparundha cetaso, itissu maṁ citta pure niyuñjasi.",
  "atk-s0508a215:84": "1121.",
  "atk-s0508a215:85": " ‘‘Muṇḍo virūpo abhisāpamāgato, kapālahatthova kulesu bhikkhasu;",
  "atk-s0508a215:86": "Yuñjassu satthuvacane mahesino, itissu maṁ citta pure niyuñjasi.",
  "atk-s0508a215:87": "1122.",
  "atk-s0508a215:88": " ‘‘Susaṁvutatto visikhantare caraṁ, kulesu kāmesu asaṅgamānaso;",
  "atk-s0508a215:89": "Cando yathā dosinapuṇṇamāsiyā, itissu maṁ citta pure niyuñjasi.",
  "atk-s0508a215:90": "1123.",
  "atk-s0508a215:91": " ‘‘Āraññiko hohi ca piṇḍapātiko, sosāniko hohi ca paṁsukūliko;",
  "atk-s0508a215:92": "Nesajjiko hohi sadā dhute rato, itissu maṁ citta pure niyuñjasi.",
  "atk-s0508a215:93": "1124.",
  "atk-s0508a215:94": " ‘‘Ropetva rukkhāni yathā phalesī, mūle taruṁ chettu tameva icchasi;",
  "atk-s0508a215:95": "Tathūpamaṁ cittamidaṁ karosi, yaṁ maṁ aniccamhi cale niyuñjasi.",
  "atk-s0508a215:96": "1125.",
  "atk-s0508a215:97": " ‘‘Arūpa dūraṅgama ekacāri, na te karissaṁ vacanaṁ idānihaṁ;",
  "atk-s0508a215:98": "Dukkhā hi kāmā kaṭukā mahabbhayā, nibbānamevābhimano carissaṁ.",
  "atk-s0508a215:99": "1126.",
  "atk-s0508a215:100": " ‘‘Nāhaṁ alakkhyā ahirikkatāya vā,",
  "atk-s0508a215:101": "Na cittahetū na ca dūrakantanā;",
  "atk-s0508a215:102": "Ājīvahetū ca ahaṁ na nikkhamiṁ,",
  "atk-s0508a215:103": "Kato ca te citta paṭissavo mayā.",
  "atk-s0508a215:104": "1127.",
  "atk-s0508a215:105": " ‘‘Appicchatā sappurisehi vaṇṇitā, makkhappahānaṁ vūpasamo dukhassa;",
  "atk-s0508a215:106": "Itissu maṁ citta tadā niyuñjasi, idāni tvaṁ gacchasi pubbaciṇṇaṁ.",
  "atk-s0508a215:107": "1128.",
  "atk-s0508a215:108": " ‘‘Taṇhā avijjā ca piyāpiyañca, subhāni rūpāni sukhā ca vedanā;",
  "atk-s0508a215:109": "Manāpiyā kāmaguṇā ca vantā, vante ahaṁ āvamituṁ na ussahe.",
  "atk-s0508a215:110": "1129.",
  "atk-s0508a215:111": " ‘‘Sabbattha te citta vaco kataṁ mayā, bahūsu jātīsu namesi kopito;",
  "atk-s0508a215:112": "Ajjhattasambhavo kataññutāya te, dukkhe ciraṁ saṁsaritaṁ tayā kate.",
  "atk-s0508a215:113": "1130.",
  "atk-s0508a215:114": " ‘‘Tvaññeva no citta karosi brāhmaṇo, tvaṁ khattiyo rājadasī karosi;",
  "atk-s0508a215:115": "Vessā ca suddā ca bhavāma ekadā, devattanaṁ vāpi taveva vāhasā.",
  "atk-s0508a215:116": "1131.",
  "atk-s0508a215:117": " ‘‘Taveva hetū asurā bhavāmase, tvaṁmūlakaṁ nerayikā bhavāmase;",
  "atk-s0508a215:118": "Atho tiracchānagatāpi ekadā, petattanaṁ vāpi taveva vāhasā.",
  "atk-s0508a215:119": "1132.",
  "atk-s0508a215:120": " ‘‘Nanu dubbhissasi maṁ punappunaṁ, muhuṁ muhuṁ cāraṇikaṁva dassayaṁ;",
  "atk-s0508a215:121": "Ummattakeneva mayā palobhasi, kiñcāpi te citta virādhitaṁ mayā.",
  "atk-s0508a215:122": "1133.",
  "atk-s0508a215:123": " ‘‘Idaṁ pure cittamacāri cārikaṁ, yenicchakaṁ yatthakāmaṁ yathāsukhaṁ;",
  "atk-s0508a215:124": "Tadajjahaṁ niggahessāmi yoniso, hatthippabhinnaṁ viya aṅgusaggaho.",
  "atk-s0508a215:125": "1134.",
  "atk-s0508a215:126": " ‘‘Satthā ca me lokamimaṁ adhiṭṭhahi, aniccato addhuvato asārato;",
  "atk-s0508a215:127": "Pakkhanda maṁ citta jinassa sāsane, tārehi oghā mahatā suduttarā.",
  "atk-s0508a215:128": "1135.",
  "atk-s0508a215:129": " ‘‘Na te idaṁ citta yathā purāṇakaṁ, nāhaṁ alaṁ tuyha vase nivattituṁ;",
  "atk-s0508a215:130": "Mahesino pabbajitomhi sāsane, na mādisā honti vināsadhārino.",
  "atk-s0508a215:131": "1136.",
  "atk-s0508a215:132": " ‘‘Nagā samuddā saritā vasundharā, disā catasso vidisā adho divā;",
  "atk-s0508a215:133": "Sabbe aniccā tibhavā upaddutā, kuhiṁ gato citta sukhaṁ ramissasi.",
  "atk-s0508a215:134": "1137.",
  "atk-s0508a215:135": " ‘‘Dhitipparaṁ kiṁ mama citta kāhisi, na te alaṁ citta vasānuvattako;",
  "atk-s0508a215:136": "Na jātu bhastaṁ ubhatomukhaṁ chupe, dhiratthu pūraṁ navasotasandaniṁ.",
  "atk-s0508a215:137": "1138.",
  "atk-s0508a215:138": " ‘‘Varāhaeṇeyyavigāḷhasevite, pabbhārakuṭṭe pakateva sundare;",
  "atk-s0508a215:139": "Navambunā pāvusasittakānane, tahiṁ guhāgehagato ramissasi.",
  "atk-s0508a215:140": "1139.",
  "atk-s0508a215:141": " ‘‘Sunīlagīvā susikhā supekhunā, sucittapattacchadanā vihaṅgamā;",
  "atk-s0508a215:142": "Sumañjughosatthanitābhigajjino, te taṁ ramessanti vanamhi jhāyinaṁ.",
  "atk-s0508a215:143": "1140.",
  "atk-s0508a215:144": " ‘‘Vuṭṭhamhi deve caturaṅgule tiṇe, saṁpupphite meghanibhamhi kānane;",
  "atk-s0508a215:145": "Nagantare viṭapisamo sayissaṁ, taṁ me mudū hehiti tūlasannibhaṁ.",
  "atk-s0508a215:146": "1141.",
  "atk-s0508a215:147": " ‘‘Tathā tu kassāmi yathāpi issaro, yaṁ labbhati tenapi hotu me alaṁ;",
  "atk-s0508a215:148": "Na tāhaṁ kassāmi yathā atandito, biḷārabhastaṁva yathā sumadditaṁ.",
  "atk-s0508a215:149": "1142.",
  "atk-s0508a215:150": " ‘‘Tathā tu kassāmi yathāpi issaro, yaṁ labbhati tenapi hotu me alaṁ;",
  "atk-s0508a215:151": "Viriyena taṁ mayha vasānayissaṁ, gajaṁva mattaṁ kusalaṅkusaggaho.",
  "atk-s0508a215:152": "1143.",
  "atk-s0508a215:153": " ‘‘Tayā sudantena avaṭṭhitena hi, hayena yoggācariyova ujjunā;",
  "atk-s0508a215:154": "Pahomi maggaṁ paṭipajjituṁ sivaṁ, cittānurakkhīhi sadā nisevitaṁ.",
  "atk-s0508a215:155": "1144.",
  "atk-s0508a215:156": " ‘‘Ārammaṇe taṁ balasā nibandhisaṁ, nāgaṁva thambhamhi daḷhāya rajjuyā;",
  "atk-s0508a215:157": "Taṁ me suguttaṁ satiyā subhāvitaṁ, anissitaṁ sabbabhavesu hehisi.",
  "atk-s0508a215:158": "1145.",
  "atk-s0508a215:159": " ‘‘Paññāya chetvā vipathānusārinaṁ, yogena niggayha pathe nivesiya;",
  "atk-s0508a215:160": "Disvā samudayaṁ vibhavañca sambhavaṁ, dāyādako hehisi aggavādino.",
  "atk-s0508a215:161": "1146.",
  "atk-s0508a215:162": " ‘‘Catubbipallāsavasaṁ adhiṭṭhitaṁ, gāmaṇḍalaṁva parinesi citta maṁ;",
  "atk-s0508a215:163": "Nanu saṁyojanabandhanacchidaṁ, saṁsevase kāruṇikaṁ mahāmuniṁ.",
  "atk-s0508a215:164": "1147.",
  "atk-s0508a215:165": " ‘‘Migo yathā seri sucittakānane, rammaṁ giriṁ pāvusaabbhamāliniṁ;",
  "atk-s0508a215:166": "Anākule tattha nage ramissaṁ, asaṁsayaṁ citta parā bhavissasi.",
  "atk-s0508a215:167": "1148.",
  "atk-s0508a215:168": " ‘‘Ye tuyha chandena vasena vattino,",
  "atk-s0508a215:169": "Narā ca nārī ca anubhonti yaṁ sukhaṁ;",
  "atk-s0508a215:170": "Aviddasū māravasānuvattino,",
  "atk-s0508a215:171": "Bhavābhinandī tava citta sāvakā’’ti.",
  "atk-s0508a215:172": "Tattha kadā nuhanti kadā nu ahaṁ. Pabbatakandarāsūti pabbatesu ca kandaresu ca, pabbatassa vā kandarāsu. Ekākiyoti ekako. Addutiyoti nittaṇho. Taṇhā hi purisassa dutiyā nāma. Vihassanti viharissāmi. Aniccato sabbabhavaṁ vipassanti kāmabhavādibhedaṁ sabbampi bhavaṁ ‘‘hutvā abhāvaṭṭhena anicca’’nti vipassanto kadā nu viharissanti yojanā. Nidassanamattañcetaṁ, ‘‘yadaniccaṁ taṁ dukkhaṁ, yaṁ dukkhaṁ tadanattā’’ti vacanato (saṁ. ni. 3.15) itarampi lakkhaṇadvayaṁ vuttamevāti daṭṭhabbaṁ. Taṁ me idaṁ taṁ nu kadā bhavissatīti taṁ idaṁ me parivitakkitaṁ kadā nu bhavissati, kadā nu kho matthakaṁ pāpuṇissatīti attho. Taṁ nūti cettha tanti nipātamattaṁ. Ayañhettha saṅkhepattho – kadā nu kho ahaṁ mahāgajo viya saṅkhalikabandhanaṁ, gihibandhanaṁ chinditvā pabbajitvā kāyavivekaṁ paribrūhayanto ekākī pabbatakandarāsu adutiyo sabbattha nirapekkho sabbasaṅkhāragataṁ aniccādito vipassanto viharissāmīti.",
  "atk-s0508a215:173": "Bhinnapaṭandharoti bhinnavatthadharo, gāthāsukhatthaṁ nakārāgamaṁ katvā vuttaṁ. Satthakacchinnaagghaphassavaṇṇabhinnaṁ paṭacīvaraṁ dhārentoti attho. Munīti pabbajito. Amamoti kule vā gaṇe vā mamattābhāvena amamo. Katthacipi ārammaṇe āsīsanāya abhāvena nirāso. Hantvā sukhī pavanagato vihassanti rāgādike kilese ariyamaggena samucchinditvā maggasukhena phalasukhena sukhī mahāvanagato kadā nu kho ahaṁ viharissāmi.",
  "atk-s0508a215:174": "Vadharoganīḷanti maraṇassa ca rogassa ca kulāvakabhūtaṁ. Kāyaṁ imanti imaṁ khandhapañcakasaṅkhātaṁ kāyaṁ. Khandhapañcakopi hi ‘‘avijjāgatassa, bhikkhave, purisapuggalassa taṇhānugatassa ayameva kāyo bahiddhā nāmarūpa’’ntiādīsu kāyo vuccati. Maccujarāyupaddutanti maraṇena ceva jarāya ca pīḷitaṁ, vipassamāno ahaṁ bhayahetupahānena vītabhayo, taṁ nu kadā bhavissatīti attho.",
  "atk-s0508a215:175": "Bhayajananinti pañcavīsatiyā mahābhayānaṁ uppādakāraṇabhūtaṁ kāyikassa ca cetasikassa ca sakalassapi vaṭṭadukkhassa āvahanato dukhāvahaṁ. Taṇhālataṁ bahuvidhānuvattaninti bahuvidhañca ārammaṇaṁ bhavameva vā anuvattati santanotīti bahuvidhānuvattaniṁ, taṇhāsaṅkhātalataṁ. Paññāmayanti maggapaññāmayaṁ sunisitaṁ asikhaggaṁ vīriyapaggahitena saddhāhatthena gahetvā samucchinditvā ‘‘kadā nuhaṁ vase’’ti yaṁ parivitakkitaṁ, tampi kadā bhavissatīti yojanā.",
  "atk-s0508a215:176": "Uggatejanti samathavipassanāvasena nisitatāya tikkhatejaṁ. Satthaṁ isīnanti buddhapaccekabuddhaariyasāvakaisīnaṁ satthabhūtaṁ . Māraṁ sasenaṁ sahasā bhañjissanti kilesasenāya sasenaṁ abhisaṅkhārādimāraṁ sahasā sīghameva bhañjissāmi. Sīhāsaneti thirāsane, aparājitapallaṅketi attho.",
  "atk-s0508a215:177": "Sabbhi samāgamesu diṭṭho bhaveti dhammagāravayuttatāya dhammagarūhi tādilakkhaṇappattiyā tādīhi aviparītadassitāya yāthāvadassīhi ariyamaggeneva pāpajitindriyatāya jitindriyehi buddhādīhi sādhūhi samāgamesu ‘‘kadā nu ahaṁ padhāniyoti diṭṭho bhaveyya’’nti yaṁ me parivitakkitaṁ, taṁ nu kadā bhavissatīti yojanā. Iminā nayena sabbattha padayojanā veditabbā, padatthamattameva vaṇṇayissāma.",
  "atk-s0508a215:178": "Tandīti ālasiyaṁ. Khudāti jighacchā. Kīṭasarīsapāti kīṭañceva sarīsapā ca. Na bādhayissantīti maṁ na byādhayissanti sukhadukkhasomanassadomanassānaṁ jhānehi paṭibāhitattāti adhippāyo. Giribbajeti pabbatakandarāya. Atthatthiyanti sadatthasaṅkhātena atthena atthikaṁ.",
  "atk-s0508a215:179": "Yaṁ viditaṁ mahesināti yaṁ catusaccaṁ mahesinā sammāsambuddhena sayambhūñāṇena ñātaṁ paṭividdhaṁ, tāni cattāri saccāni anupacitakusalasambhārehi suṭṭhu duddasāni maggasamādhinā samāhitatto, sammāsatiyā satimā, ariyamaggapaññāya ahaṁ agacchaṁ paṭivijjhissaṁ adhigamissanti attho.",
  "atk-s0508a215:180": "Rūpeti cakkhuviññeyyarūpe. Amiteti ñāṇena amite, aparicchinne apariññāteti attho. Phusitabbeti, phoṭṭhabbe. Dhammeti manoviññeyyadhamme. Amiteti vā aparimāṇe nīlādivasena anekabhedabhinne rūpe bherisaddādivasena, mūlarasādivasena, kakkhaḷamudutādivasena, sukhadukkhādivasena ca, anekabhedasaddādike cāti attho. Ādittatoti ekādasahi aggīhi ādittabhāvato. Samathehi yuttoti jhānavipassanāmaggasamādhīhi samannāgato. Paññāya dacchanti vipassanāpaññāsahitāya maggapaññāya dakkhissaṁ.",
  "atk-s0508a215:181": "Dubbacanena vuttoti duruttavacanena ghaṭṭito. Tato nimittanti pharusavācāhetu. Vimano na hessanti domanassito na bhaveyyaṁ. Athoti atha. Pasatthoti kenaci pasaṁsito.",
  "atk-s0508a215:182": "Kaṭṭheti dārukkhandhe. Tiṇeti tiṇānaṁ khandhe. Imeti ime mama santatipariyāpanne pañca khandhe . Amite ca dhammeti tato aññena indriyakkhandhena amite rūpadhamme. Tenāha – ‘‘ajjhattikāneva ca bāhirāni cā’’ti. Samaṁ tuleyyanti aniccādivasena ceva asārādiupamāvasena ca sabbaṁ samameva katvā tīreyyaṁ.",
  "atk-s0508a215:183": "Isippayātamhipathe vajantanti buddhādīhi mahesīhi sammadeva payāte samathavipassanāmagge vajantaṁ paṭipajjantaṁ. Pāvusasamaye kālamegho navena toyena vassodakena sacīvaraṁ pavane kadā nu ovassati, temetīti attano abbhokāsikabhāvaparivitakkitaṁ dasseti.",
  "atk-s0508a215:184": "Mayūrassa sikhaṇḍino vane dijassāti mātukucchito aṇḍakosato cāti dvikkhattuṁ jāyanavasena dijassa, sikhāsambhavena sikhaṇḍino ca mayūrassa vane kadā pana girigabbhare rutaṁ kekāravaṁ sutvā velaṁ sallakkhitvā sayanato vuṭṭhahitvā amatassa pattiyā nibbānādhigamāya. Saṁcintayeti vuccamāne bhave aniccādito manasi kareyyaṁ vipasseyyanti attho.",
  "atk-s0508a215:185": "Gaṅgaṁ yamunaṁ sarassatinti etā mahānadiyo asajjamāno bhāvanāmayāya iddhiyā kadā nu patareyyanti yojanā. Pātālakhittaṁ baḷavāmukhañcāti pātāya alaṁ pariyattanti pātālaṁ, tadeva khittaṁ, pathaviyā saṇṭhahanakāle tathā ṭhitanti pātālakhittaṁ. Yojanasatikādibhedāni samuddassa antopathaviyā tīraṭṭhānāni, yesu kānici nāgādīnaṁ vasanaṭṭhānāni honti, kānici suññāniyeva hutvā tiṭṭhanti. Baḷavāmukhanti mahāsamudde mahantaṁ āvaṭṭamukhaṁ. Mahānirayadvārassa hi vivaṭakāle mahāaggikkhandho tato nikkhanto tadabhimukhaṁ anekayojanasatāyāmavitthāraṁ heṭṭhā samuddapadesaṁ ḍahati, tasmiṁ daḍḍhe upari udakaṁ āvaṭṭākārena paribbhamantaṁ mahatā saddena heṭṭhā nipatati. Tattha baḷavāmukhasamaññā, iti tañca pātālakhittaṁ baḷavāmukhañca vibhiṁsanaṁ bhayānakaṁ asajjamāno iddhiyā kadā nu patareyyanti yaṁ parivitakkitaṁ, taṁ kadā nu bhavissati, bhāvanāmayaṁ iddhiṁ nibbattetvā kadā nu evaṁ iddhiṁ vaḷañjissāmīti attho.",
  "atk-s0508a215:186": "Nāgova asaṅgacārī padālayeti yathā mattavāraṇo daḷhathambhaṁ bhinditvā ayasaṅkhalikaṁ viddhaṁsetvā asaṅgacārī vanaṁ pavisitvā eko adutiyo hutvā attano rucivasena carati, evamahaṁ kadā nu sabbasubhaṁ nimittaṁ nibbajjayaṁ niravasesato vajjayanto kāmacchandavaso ahutvā jhāne yuto payutto kāmaguṇesu chandaṁ sammadeva padāleyyaṁ chindeyyaṁ pajaheyyanti yaṁ parivitakkitaṁ, taṁ nu kadā bhavissati.",
  "atk-s0508a215:187": "Iṇaṭṭovadaliddako nidhiṁ ārādhayitvāti yathā koci daliddo jīvikapakato iṇaṁ gahetvā taṁ sodhetuṁ asakkonto iṇaṭṭo iṇena aṭṭito dhanikehi pīḷito nidhiṁ ārādhayitvā adhigantvā iṇañca sodhetvā sukhena ca jīvanto tuṭṭho bhaveyya, evaṁ ahampi kadā nu iṇasadisaṁ kāmacchandaṁ pahāya mahesino ariyadhanasampuṇṇatāya maṇikanakādiratanasampuṇṇanidhisadisaṁ buddhassa sāsanaṁ adhigantvā tuṭṭho bhaveyyanti yaṁ parivitakkitaṁ, taṁ kadā nu bhavissatīti.",
  "atk-s0508a215:188": "Evaṁ pabbajjato pubbe nekkhammavitakkavasena pavattaṁ attano vitakkapavattiṁ dassetvā idāni pabbajitvā yehākārehi attānaṁ ovaditvā adhigacchi, te dassento ‘‘bahūni vassānī’’tiādikā gāthā abhāsi. Tattha bahūni vassāni tayāmhi yācito, agāravāsena alaṁ nu te idanti anekasaṁvaccharāni vividhadukkhānubandhena agāramajjhe vāsena alaṁ pariyattameva teti, ambho citta, idaṁ tayā anekāni saṁvaccharāni ahaṁ amhi nanu yācito. Taṁ dāni maṁ pabbajitaṁ samānanti taṁ maṁ tayā tathā ussāhanena pabbajitaṁ samānaṁ kena kāraṇena citta tuvaṁ na yuñjasi, samathavipassanaṁ chaḍḍetvā nihīne ālasiye niyojesīti attho.",
  "atk-s0508a215:189": "Nanu ahaṁ, citta, tayāmhi yācitoti, ambho citta, ahaṁ tayā nanu yācito amhi āyācito maññe. Yadi yācito, kasmā idāni tadanurūpaṁ na paṭipajjasīti adhippāyo. ‘‘Giribbaje’’tiādinā yācitākāraṁ dasseti. Citrachadā vihaṅgamā vicitrapekhuṇapakkhino, mayūrāti attho. Mahindaghosatthanitābhigajjinoti jalaghosatthanitena hetunā suṭṭhu gajjanasīlā. Te taṁ ramessanti vanamhi jhāyinanti te mayūrā taṁ vane jhānapasutaṁ ramessantīti nanu tayā yācitoti dasseti.",
  "atk-s0508a215:190": "Kulamhīti kulaparivaṭṭe. Imamajjhupāgatoti imaṁ araññaṭṭhānaṁ pabbajjaṁ vā ajjhupāgato. Athopi tvaṁ, citta, na mayha tussasīti tvaṁ anuvattitvā ṭhitampi maṁ nārādhessasīti attho.",
  "atk-s0508a215:191": "Mameva etaṁ na hi tvaṁ paresanti etaṁ, citta, mameva tasmā tvaṁ paresaṁ na hosi. Tvaṁ pana aññesaṁ viya katvā sannāhakāle kilesamāre yujjhituṁ bhāvanāsannāhakāle nati vatvā paridevitena kiṁ payojanaṁ, idāni taṁ aññathā vattituṁ na dassāmīti adhippāyo. Sabbaṁ idaṁ calamiti pekkhamānoti yasmā ‘‘idaṁ cittaṁ aññañca sabbaṁ tebhūmakasaṅkhāraṁ calaṁ anavaṭṭhita’’nti paññācakkhunā olokento gehato kāmehi ca abhinikkhamiṁ amatapadaṁ nibbānaṁ jigīsaṁ pariyesanto, tasmā, citta, ananuvattanto nibbānaṁ pariyesanameva karomīti adhippāyo.",
  "atk-s0508a215:192": "Avītarāgena sudunnivārayaṁ cittaṁ calaṁ makkaṭasannibhaṁ vanamakkaṭasadisaṁ iti suyuttavādī subhāsitavādī dvipadānamuttamo mahābhisakko naradammasārathīti yojanā.",
  "atk-s0508a215:193": "Aviddasū yattha sitā puthujjanāti yattha yesu vatthukāmesu kilesakāmesu ca sitā paṭibaddhā te andhaputhujjanā tena kāmarāgena punabbhavesino ekanteneva dukkhamicchanti. Icchantā ca cittena nītā niraye nirākatāti cittavasikā nirayasaṁvattanikaṁ kammaṁ karontā hitasukhato nirākatā hutvā attano citteneva niraye nītā na aññathāti cittasseva niggahetabbataṁ dasseti.",
  "atk-s0508a215:194": "Punapi cittaṁyeva niggahetuṁ mantento ‘‘mayūrakoñcābhirutamhī’’tiādimāha. Tattha mayūrakoñcābhirutamhīti sikhīhi sārasehi ca abhikūjite. Dīpīhi byagghehi purakkhato vasanti mettāvihāritāya evarūpehi tiracchānagatehi purakkhato parivārito hutvā vane vasanto, etena suññabhāvaparibrūhanamāha. Kāye apekkhaṁ jahāti sabbaso kāye nirapekkho jaha, etena pahitattataṁ vadati. Mā virādhayāti imaṁ sudullabhaṁ navamaṁ khaṇaṁ mā virādhehi. Itissu maṁ, citta, pure niyuñjasīti evañhi tvaṁ, citta, maṁ pabbajjato pubbe sammāpaṭipattiyaṁ uyyojesīti attho.",
  "atk-s0508a215:195": "Bhāvehīti uppādehi vaḍḍhehi ca. Jhānānīti paṭhamādīni cattāri jhānāni. Indriyānīti saddhādīni pañcindriyāni. Balānīti tāniyeva pañca balāni. Bojjhaṅgasamādhibhāvanāti satta bojjhaṅge catasso samādhibhāvanā ca. Tisso ca vijjāti pubbenivāsañāṇādikā tisso vijjā ca. Phusa pāpuṇāhi buddhasāsane sammāsambuddhaovāde ṭhito.",
  "atk-s0508a215:196": "Niyyānikanti vaṭṭadukkhato niyhānavahaṁ. Sabbadukkhakkhayogadhanti amatogadhaṁ nibbānapatiṭṭhaṁ nibbānārammaṇaṁ. Sabbakilesasodhananti anavasesakilesamalavisodhanaṁ.",
  "atk-s0508a215:197": "Khandheti upādānakkhandhe. Paṭipassa yonisoti rogato gaṇḍato sallato aghato ābādhatoti evamādīhi vividhehi pakārehi vipassanāñāṇena sammā upāyena nayena passa. Taṁ jahāti taṁ dukkhassa samudayaṁ taṇhaṁ pajaha, samucchinda. Idhevāti imasmiṁyeva attabhāve.",
  "atk-s0508a215:198": "Aniccantiādi antavantato aniccantikato tāvakālikato niccapaṭikkhepato ca aniccanti vā passa. Dukkhanti te udayabbayapaṭipīḷanato sappaṭibhayato dukkhamato sukhapaṭikkhepato dukkhanti vā passa. Suññanti avasavattanato asāmikato asārato attapaṭikkhepato ca suññaṁ, tato eva anattāti. Vigarahitabbato avaḍḍhiābādhanato ca aghanti ca vadhanti ca vipassa yonisoti yojanā. Manovicāreuparundha cetasoti manovicārasaññino gehasitasomanassupavicārādike aṭṭhārasa cetaso uparundha vārehi nirodhehi.",
  "atk-s0508a215:199": "Muṇḍoti muṇḍabhāvaṁ upagato, ohāritakesamassuko. Virūpoti tena muṇḍabhāvena parūḷhalomatāya chinnabhinnakāsāya vatthatāya virūpo vevaṇṇiyaṁ upagato. Abhisāpamāgatoti ‘‘piṇḍolo vicarati pattapāṇī’’ti ariyehi kātabbaṁ abhisāpaṁ upagato. Vuttañhetaṁ – ‘‘abhisāpoyaṁ, bhikkhave, lokasmiṁ piṇḍolo vicarasi pattapāṇī’’ti (saṁ. ni. 3.80). Tenāha ‘‘kapālahatthova kulesu bhikkhasū’’ti. Yuñjassu satthuvacaneti sammāsambuddhassa ovāde yogaṁ karohi anuyuñjassu.",
  "atk-s0508a215:200": "Susaṁvutattoti suṭṭhu kāyavācācittehi sammadeva saṁvuto. Visikhantare caranti bhikkhācariyāya icchāvisesesu caranto. Cando yathā dosinapuṇṇamāsiyāti vigatadosāya puṇṇamāya kulesu niccanavasāya pāsādikatāya candimā viya carāti yojanā.",
  "atk-s0508a215:201": "Sadā dhute ratoti sabbakālañca dhutaguṇe abhirato. Tathūpamaṁ cittamidaṁ karosīti yathā koci puriso phalāni icchanto phalarukkhe ropetvā tato aladdhaphalova te mūlato chindituṁ icchati, citta, tvaṁ tathūpamaṁ tappaṭibhāgaṁ idaṁ karosi. Yaṁ maṁ aniccamhi cale niyuñjasīti yaṁ maṁ pabbajjāya niyojetvā pabbajitvā addhāgataṁ pabbajjāphalaṁ aniccamhi cale saṁsāramukhe niyuñjasi niyojanavasena pavattesi.",
  "atk-s0508a215:202": "Rūpābhāvato arūpā. Cittassa hi tādisaṁ saṇṭhānaṁ nīlādivaṇṇabhedo vā natthi, tasmā vuttaṁ arūpāti. Dūraṭṭhānappavattiyā dūraṅgama. Yadipi cittassa makkaṭasuttamattampi puratthimādidisābhāgena gamanaṁ nāma natthi, dūre santaṁ pana ārammaṇaṁ sampaṭicchatīti dūraṅgama. Ekoyeva hutvā caraṇavasena pavattanato ekacāri, antamaso dve tīṇipi cittāni ekato uppajjituṁ samatthāni nāma natthi, ekameva pana cittaṁ ekasmiṁ santāne uppajjati. Tasmiṁ niruddhe aparampi ekameva uppajjati, tasmā ekacāri. Na te karissaṁ vacanaṁ idānihanti yadipi pubbe tava vase anuvattiṁ, idāni pana satthu ovādaṁ laddhakālato paṭṭhāya cittavasiko na bhavissāmi. Kasmāti ce? Dukkhā hi kāmā kaṭukā mahabbhayā kāmā nāmete atītepi dukkhā, āyatimpi kaṭukaphalā, attānuvādādibhedena mahatā bhayena anubandhantā mahabbhayā. Nibbānamevābhimano carissaṁ tasmā nibbānameva uddissa abhimukhacitto viharissaṁ.",
  "atk-s0508a215:203": "Tameva nibbānābhimukhabhāvaṁ dassento ‘‘nāhaṁ alakkhyā’’tiādimāha. Tattha nāhaṁ alakkhyāti alakkhikatāya nissirīkatāya nāhaṁ gehato nikkhaminti yojanā.",
  "atk-s0508a215:204": "Ahirikkatāyāti yathāvajjaṁ keḷiṁ karonto viya nillajjatāya. Cittahetūti ekadā nigaṇṭho, ekadā paribbājakādiko honto anavaṭṭhitacitto puriso viya cittavasiko hutvā. Dūrakantanāti rājādīhi mettaṁ katvā tesu dubbhitvā dubbhibhāvena. Ājīvahetūti ājīvakāraṇā jīvikāpakato hutvā ājīvikābhayena ahaṁ na nikkhamiṁ na pabbajiṁ. Kato ca te, citta, paṭissavo mayāti, ‘‘pabbajitakālato paṭṭhāya na tava vase vattāmi, mameva pana vase vattāmī’’ti, citta, mayā nanu paṭiññā katāti dasseti.",
  "atk-s0508a215:205": "Appicchatā sappurisehi vaṇṇitāti ‘‘paccayesu sabbaso appicchā nāma sādhū’’ti buddhādīhi pasaṭṭhā, tathā makkhappahānaṁ paresaṁ guṇe makkhanassa pahānaṁ vūpasamo sabbassa dukkhassa vūpasamo nibbāpanaṁ sappurisehi vaṇṇitaṁ. Itissu maṁ, citta, tadā niyuñjasi, ‘‘samma, tayā tesu guṇesu patiṭṭhātabba’’nti, citta, tvaṁ evaṁ tadā niyuñjasi. Idāni tvaṁ gacchasi pubbaciṇṇaṁ idāni maṁ tvaṁ pahāya attano purimāciṇṇaṁ mahicchatādiṁ paṭipajjasi, kiṁ nāmetanti adhippāyo.",
  "atk-s0508a215:206": "Yamatthaṁ sandhāya ‘‘gacchasi pubbaciṇṇa’’nti vuttaṁ. Taṁ dassetuṁ ‘‘taṇhā avijjā cā’’tiādi vuttaṁ. Tattha taṇhāti paccayesu taṇhā, avijjāti tattheva ādīnavapaṭicchādikā avijjā. Piyāpiyanti puttadārādīsu pemasaṅkhāto piyabhāvo ceva pantasenāsanesu adhikusaladhammesu anabhiratisaṅkhāto appiyabhāvo ca ubhayattha anurodhapaṭivirodho. Subhāni rūpānīti ajjhattaṁ bahiddhā ca subharūpāni. Sukhā vedanāti iṭṭhārammaṇe paṭicca uppajjanasukhavedanā. Manāpiyā kāmaguṇāti vuttāvasesā manoramā kāmakoṭṭhāsā. Vantāti nirūpato taṁnissitassa chandarāgassa vikkhambhanapahānena chaḍḍitatāya pariccattatāya ca vantā. Vante ahaṁ āvamituṁ na ussaheti evaṁ te chaḍḍite puna paccāvamituṁ ahaṁ na sakkomi, pariccattā eva hontīti vadati.",
  "atk-s0508a215:207": "Sabbatthāti sabbesu bhavesu sabbāsu yonīsu sabbāsu gatīsu viññāṇaṭṭhitīsu ca. Vaco kataṁ mayāti, ambho citta, tava vacanaṁ mayā kataṁ. Karonto ca bahūsu jātīsu na mesi kopitoti anekāsu jātīsu pana mayā na kopito asi. Mayā neva paribhavito. Tathāpi ajjhattasambhavo attani sambhūto hutvāpi tava akataññutāya dukkhe cīraṁ saṁsaritaṁ tayā kateti tayā nibbattite anādimati saṁsāradukkhe sucirakālaṁ mayā saṁsaritaṁ paribbhamitaṁ.",
  "atk-s0508a215:208": "Idāni ‘‘dukkhe ciraṁ saṁsaritaṁ tayā kate’’ti saṅkhepato vuttamatthaṁ uppattibhedena gatibhedena ca vitthārato dassento ‘‘tvaññevā’’tiādimāha. Tattha rājadasīti rājā asi, dakāro padasandhikaro, vessā ca suddā ca bhavāma ekadā taveva vāhasāti yojanā . Devattanaṁ vāpīti devabhāvaṁ vāpi tvaṁyeva no amhākaṁ, citta, karosīti yojanā. Vāhasāti kāraṇabhāvena.",
  "atk-s0508a215:209": "Taveva hetūti taveva hetubhāvena. Tvaṁmūlakanti tvaṁnimittaṁ.",
  "atk-s0508a215:210": "Nanu dubbhissasi maṁ punappunanti punappunaṁ dubbhissasi nuna, yathā pubbe tvaṁ anantāsu jātīsu, citta, mittapaṭirūpako sapatto hutvā mayhaṁ punappunaṁ dubbhi, idāni tathā dubbhissasi maññe, pubbe viya cāretuṁ na dassāmīti adhippāyo. Muhuṁ muhuṁ cāraṇikaṁva dassayanti abhiṇhato caraṇārahaṁ viya mano dassento caraṇārahaṁ purisaṁ vañcetvā caragopakaṁ nipphādento viya punappunaṁ taṁ taṁ bhavaṁ dassento. Ummattakeneva mayā palobhasīti ummattakapurisena viya mayā saddhiṁ kīḷanto taṁ taṁ palobhanīyaṁ dassetvā palobhasi. Kiñcāpi te, citta, virādhitaṁ mayāti, ambho citta, kiṁ nāma te mayā viraddhaṁ, taṁ kathehīti adhippāyo.",
  "atk-s0508a215:211": "Idaṁ pure cittanti idaṁ cittaṁ nāma ito pubbe rūpādīsu ārammaṇesu rajjanādinā, yena ākārena icchati, yattheva cassa kāmo uppajjati, tassa vasena yatthakāmaṁ yathā vicarantassa sukhaṁ hoti, tatheva ca caranto yathāsukhaṁ dīgharattaṁ cārikaṁ acari. Ajjāhaṁ pabhinnamadaṁ mattahatthiṁ hatthācariyasaṅkhāto cheko aṅkusaggaho aṅkusena viya yonisomanasikārena naṁ niggahessāmi, nassa vītikkamituṁ dassāmīti.",
  "atk-s0508a215:212": "Satthā ca me lokamimaṁ adhiṭṭhahīti mama satthā sammāsambuddho imaṁ anavasesakhandhalokaṁ ñāṇena adhiṭṭhahi. Kinti? Hutvā abhāvaṭṭhena aniccato, kassacipi dhuvassa thāvarassa abhāvato addhuvato sukhasārādīnaṁ abhāvato asārato. Pakkhanda maṁ, citta, jinassa sāsaneti tasmā yāthāvato paṭipajjituṁ, citta, maṁ jinassa bhagavato sāsane pakkhandehi anuppavesehi. ‘‘Pakkhandima’’ntipi pāḷi, jinassa sāsane imaṁ lokaṁ ñāṇena pakkhanda, yāthāvato tārehi, pakkhandanto ca vipassanāñāṇamaggena yāpento suduttarato mahantato saṁsāramahoghato maṁ tārehi.",
  "atk-s0508a215:213": "Na te idaṁ, citta, yathā purāṇakanti, ambho citta, idaṁ attabhāvagehaṁ porāṇakaṁ viya tava na hotīti attho. Kasmā? Nāhaṁ alaṁ tuyha vase nivattitunti idānāhaṁ tava vase nivattituṁ na yutto. Yasmā mahesino bhagavato pabbajitomhi sāsane. Pabbajitakālato ca paṭṭhāya samaṇā nāma mādisāva na honti vināsadhārino, ekaṁsato samaṇāyeva hontīti attho.",
  "atk-s0508a215:214": "Nagāti sineruhimavantādayo sabbe pabbatā. Samuddāti puratthimasamuddādayo sītasamuddādayo, na sabbe samuddā. Saritāti gaṅgādayo sabbā nadiyo ca. Vasundharāti pathavī. Disā catassoti puratthimādibhedā catasso disā. Vidisāti puratthimadakkhiṇādayo catasso anudisā. Adhoti heṭṭhā yāva udakasandhārakavāyukhandhā. Divāti devalokā. Divāggahaṇena cettha tattha gate sattasaṅkhāre vadati. Sabbe aniccā tibhavā upaddutāti sabbe kāmabhavādayo tayo bhavā aniccā ceva jātiādīhi rāgādīhi kilesehi upaddutā pīḷitā ca, na ettha kiñci khemaṭṭhānaṁ nāma atthi, tadabhāvato kuhiṁ gato, citta, sukhaṁ ramissasi, tasmā tato nissaraṇañcettha pariyesāhīti adhippāyo.",
  "atk-s0508a215:215": "Dhitipparanti dhitiparāyaṇaṁ paramaṁ thirabhāve ṭhitaṁ mamaṁ, citta, kiṁ kāhisi, tato īsakampi maṁ cāletuṁ nāsakkhissasīti attho. Tenāha ‘‘na te alaṁ, citta, vasānuvattako’’ti. Idāni tamevatthaṁ pākaṭataraṁ katvā dassento ‘‘na jātu bhastaṁ ubhatomukhaṁ chupe , dhiratthu pūraṁ navasotasandani’’nti āha. Tattha bhastanti ruttiṁ. Ubhatomukhanti putoḷiyā ubhatomukhaṁ. Na jātu chupeti ekaṁseneva pādenāpi na chupeyya, tathā dhiratthu pūraṁ navasotasandaninti nānappakārassa asucino pūraṁ navahi sotehi vaṇamukhehi asucisandaniṁ savatiṁ. Tāya vaccakuṭiyā dhī atthu, tassā garahā hotu.",
  "atk-s0508a215:216": "Evaṁ aṭṭhavīsatiyā gāthāhi niggaṇhanavasena cittaṁ ovaditvā idāni vivekaṭṭhānācikkhaṇādinā sampahaṁsento ‘‘varāhaeṇeyyavigāḷhasevite’’tiādimāha. Tattha varāhaeṇeyyavigāḷhaseviteti varāhehi ceva eṇeyyehi ca ogāhetvā sevite. Pabbhārakuṭṭeti pabbhāraṭṭhāne ceva pabbatasikhare ca. Pakateva sundareti pakatiyā eva sundare atittimanohare. ‘‘Pakativasundhare’’ti vā pāṭho, pākatike bhūmipadeseti attho. Navambunā pāvusasittakānaneti pāvusavasena vuṭṭhena meghodakena upasittavasse sutheve vane. Tahiṁ guhāgehagato ramissasīti tasmiṁ pabbatakānane guhāsaṅkhātaṁ gehaṁ upagato bhāvanāratiyā abhiramissasi.",
  "atk-s0508a215:217": "Te taṁ ramessantīti te mayūrādayo vanasaññaṁ uppādentā taṁ ramessantīti attho.",
  "atk-s0508a215:218": "Vuṭṭhamhi deveti meghe adhippavuṭṭhe. Caturaṅgule tiṇeti teneva gassodakapātena tattha tattha tiṇe surattavaṇṇakambalasadise caturaṅgule jāte. Saṁpupphite meghanibhamhi kānaneti pāvusameghasaṅkāse kānane sammadeva pupphite. Nagantareti pabbatantare. Viṭapisamo sayissanti tarusadiso apariggaho hutvā nipajjissaṁ. Taṁ me mudū hehiti tūlasannibhanti taṁ tiṇapaccattharaṇaṁ mudu sukhasamphassaṁ tūlasannibhaṁ tūlikasadisaṁ sayanaṁ me bhavissati.",
  "atk-s0508a215:219": "Tathātu kassāmi yathāpi issaroti yathā koci issarapuriso attano vacanakaradāsādiṁ vase vatteti, ahampi, citta, taṁ tathā karissāmi, mayhaṁ vase vattemiyeva. Kathaṁ? Yaṁ labbhati tenapi hotu me alanti catūsu paccayesu yaṁ yādisaṁ vā tādisaṁ vā labbhati, tena ca mayhaṁ alaṁ pariyattaṁ hotu. Etena idaṁ dasseti – yasmā idhekacce sattā taṇhuppādahetu cittassa vase anuvattanti, ahaṁ pana taṇhuppādaṁ dūrato vajjento cittaṁ dāsaṁ viya karonto attano vase vattemīti. Na tāhaṁ kassāmi yathā atandito, biḷārabhastaṁva yathā sumadditanti citta taṇhuppādaparivajjanahetu, puna tanti cittaṁ āmasati, yathā aññopi koci sammappadhānayogena bhāvanāya atandito attano cittaṁ kammakkhamaṁ, kammayoggaṁ karoti, tathā ahampi, citta, taṁ kammakkhamaṁ, kammayoggaṁ mayhaṁ vase vattaṁ karissāmi . Yathā kiṁ? Biḷārabhastaṁva yathā sumadditaṁ, naiti nipātamattaṁ. Yathā suṭṭhu madditaṁ biḷārabhastaṁ kammakkhamaṁ, kammayoggaṁ sukhena pariharaṇīyañca hoti, tathāhaṁ taṁ karissāmi.",
  "atk-s0508a215:220": "Vīriyena taṁ mayha vasānayissanti, ambho citta, taṁ attano vīriyena bhāvanābalaṁ uppādetvā tena mayhaṁ vasaṁ ānayissaṁ. Gajaṁva mattaṁ kusalaṅkusaggahoti yathā kusalo cheko aṅkusaggaho hatthācariyo attano sikkhābalena mattahatthiṁ attano vasaṁ āneti, tathevāti attho.",
  "atk-s0508a215:221": "Tayā sudantena avaṭṭhitena hīti hīti nipātamattaṁ, citta, samathavipassanābhāvanāhi suṭṭhu dantena tato eva sammadeva vipassanāvīthiṁ paṭipannattā avaṭṭhitena tayā. Hayena yoggācariyova ujjunāti yathā sudantena sudantattā eva ujunā avaṅkagatinā assājānīyena yoggācariyo assadammasārathi akhemaṭṭhānato khemantabhūmiṁ paṭipajjituṁ sakkoti, evaṁ pahomi maggaṁ paṭipajjituṁ sivanti asivabhāvakarānaṁ kilesānaṁ abhāvena sivaṁ. Cittānurakkhīhīti attano cittaṁ anurakkhaṇasīlehi buddhādīhi sabbakālaṁ sevitaṁ ariyamaggaṁ ahaṁ paṭipajjituṁ adhigantuṁ pahomi sakkomīti.",
  "atk-s0508a215:222": "Ārammaṇetaṁ balasā nibandhisaṁ, nāgaṁva thambhamhi daḷhāyarajjuyāti yathā hatthācariyo mahāhatthiṁ āḷānathambhe daḷhāya thirāya rajjuyā nibandhati, evamahaṁ, citta, kammaṭṭhānārammaṇe bhāvanābalena nibandhissaṁ. Taṁ me suguttaṁ satiyā subhāvitanti taṁ tvaṁ, citta, mama satiyā suguttaṁ subhāvitañca hutvā. Anissitaṁ sabbabhavesu hehisīti ariyamaggabhāvanādibalena kāmabhavādīsu sabbesupi bhavesu taṇhādinissayehi anissitaṁ bhavissasi.",
  "atk-s0508a215:223": "Paññāya chetvā vipathānusārinanti uppathagāminaṁ āyatanasamudayaṁ yāthāvato disvā yena samudayena uppathagāmī, tassa kilesavissandanaṁ kilesavipphanditaṁ indriyasaṁvarūpanissayāya paṭisaṅkhānapaññāya chinditvā sotavicchedanavasena āvaraṇaṁ katvā. Yogena niggayhāti vipassanābhāvanāsaṅkhātena yogena sāmatthiyavidhamanena niggahetvā. Pathe nivesiyāti vipassanāvīthiyaṁ nivesetvā, patiṭṭhapetvā. Yadā pana vipassanā ussukkāpitā maggena ghaṭṭeti, tadā maggapaññāya ‘‘yaṁkiñci samudayadhammaṁ, sabbaṁ taṁ nirodhadhamma’’nti (mahāva. 16; saṁ. ni. 5.1081) nidassanena sabbaso āyatanasamudayassa vibhavaṁ sambhavañca asammohato disvā sadevake loke aggavādino sammāsambuddhassa dāyādo orasaputto hehisi bhavissasīti attho.",
  "atk-s0508a215:224": "Catubbipallāsavasaṁadhiṭṭhitanti anicce niccanti, asubhe subhanti, dukkhe sukhanti, anattani attāti imesaṁ catunnaṁ vipallāsānaṁ vasaṁ adhiṭṭhitaṁ anuvattantaṁ. Gāmaṇḍalaṁva parinesi, citta, manti, ambho citta, maṁ gāmadārakaṁ viya parikaḍḍhasi, ito cito parikaḍḍhasi. Nanu saṁyojanabandhanacchidanti saṁyojanasaṅkhātānaṁ dasannaṁ bandhanānaṁ chedakaṁ kāruṇikaṁ mahāmuniṁ sammāsambuddhaṁ saṁsevasi nanu, ‘‘tathārūpe mahānubhāve dūratova vajjesi, mādise pana tapassine yathāruci parinesī’’ti appasādalesena satthāraṁ pasaṁsati.",
  "atk-s0508a215:225": "Migo yathāti yathā migo rukkhagacchalatādīhi suṭṭhu cittavicitte anākule kānane seri sayaṁvasī ramati. Rammaṁ giriṁ pāvusaabbhamālininti evaṁ pāvusakāle samantato sumālinīhi thalajajalajamālāhi samannāgatattā abbhamāliniṁ janavivittatāya manoramatāya ca rammaṁ pabbataṁ labhitvā tattha nage ramissaṁ, asaṁsayaṁ ekaṁseneva tvaṁ, citta, parābhavissasi, saṁsārabyasanehi ṭhassasīti attho.",
  "atk-s0508a215:226": "Ye tuyha chandena vasena vattinoti sabbe puthujjane cittasāmaññena gahetvā vadati. Tassattho – ye naranāriyo, ambho citta, tuyhaṁ chandena vasena ruciyā ṭhitā yaṁ gehanissitaṁ sukhaṁ anubhonti anubhavissanti, te aviddasū andhabālā, māravasānuvattino kilesamārādīnaṁ vase anuvattanasīlā, bhavābhinandī kāmādibhavameva abhinandanato, tava sāvakā anusiṭṭhikarā. Mayaṁ pana sammāsambuddhassa sāvakā, na tuyhaṁ vase anuvattāmāti.",
  "atk-s0508a215:227": "Evaṁ thero pubbe attano uppannaṁ yonisomanasikāraṁ cittassa niggaṇhanavasena pavattaṁ nānappakārato vibhajitvā samīpe ṭhitānaṁ bhikkhūnaṁ ovādadānavasena dhammaṁ kathesi. Yaṁ panettha antarantarā atthato na vibhattaṁ, taṁ heṭṭhā vuttanayattā uttānatthamevāti.",
  "atk-s0508a215:228": "Tālapuṭattheragāthāvaṇṇanā niṭṭhitā.",
  "atk-s0508a215:229": "Paññāsanipātavaṇṇanā niṭṭhitā."
}