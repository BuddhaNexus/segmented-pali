{
  "atk-vin02a35:0": "6. Senāsanakkhandhakaṁ",
  "atk-vin02a35:1": "Vihārānujānanakathā",
  "atk-vin02a35:2": "294. Senāsanakkhandhake – apaññattaṁ hotīti ananuññātaṁ hoti. Vihāro nāma aḍḍhayogādimuttako avasesāvāso. Aḍḍhayogoti supaṇṇavaṅkagehaṁ. Pāsādoti dīghapāsādo. Hammiyanti upariākāsatale patiṭṭhitakūṭāgāro pāsādoyeva. Guhāti iṭṭhakāguhā silāguhā dāruguhā paṁsuguhā. Āgatānāgatassa cātuddisassa saṅghassāti āgatassa ca anāgatassa ca catūsu disāsu appaṭihatacārassa cātuddisassa saṅghassa.",
  "atk-vin02a35:3": "295. Anumodanagāthāsu – sītaṁ uṇhanti utuvisabhāgavasena vuttaṁ. Sisire cāpi vuṭṭhiyoti ettha sisiroti samphusitakavāto vuccati. Vuṭṭhiyoti ujukameghavuṭṭhiyo eva. Etāni sabbāni paṭihantīti imināva padena yojetabbāni.",
  "atk-vin02a35:4": "Paṭihaññatīti vihārena paṭihaññati. Leṇatthanti nilīyanatthaṁ. Sukhatthanti sītādiparissayābhāvena sukhavihāratthaṁ. Jhāyituñca vipassitunti idampi padadvayaṁ ‘‘sukhatthañcā’’ti imināva padena yojetabbaṁ. Idañhi vuttaṁ hoti – sukhatthañca vihāradānaṁ, katamaṁ sukhatthaṁ? Jhāyituṁ vipassituñca yaṁ sukhaṁ, tadatthaṁ. Atha vā parapadenapi yojetabbaṁ – jhāyituñca vipassituñca vihāradānaṁ; idha jhāyissanti vipassissantīti dadato vihāradānaṁ saṅghassa aggaṁ buddhena vaṇṇitaṁ. Vuttañhetaṁ – ‘‘so ca sabbadado hoti, yo dadāti upassaya’’nti (saṁ. ni. 1.42).",
  "atk-vin02a35:5": "Yasmā ca aggaṁ vaṇṇitaṁ , ‘‘tasmā hi paṇḍito poso’’ti gāthā. Vāsayettha bahussuteti ettha vihāre pariyattibahussute ca paṭivedhabahussute ca vāseyya. Tesaṁ annañcāti yaṁ tesaṁ anucchavikaṁ annañca pānañca vatthāni ca mañcapīṭhādisenāsanāni ca, taṁ sabbaṁ tesu ujubhūtesu akuṭilacittesu. Dadeyyāti nidaheyya. Tañca kho vippasannena cetasā na cittappasādaṁ virādhetvā, evaṁ vippasannacittassa hi te tassa dhammaṁ desenti…pe… parinibbāti anāsavoti.",
  "atk-vin02a35:6": "296.Āviñchanacchiddaṁ āviñchanarajjunti ettha rajju nāma sacepi dīpinaṅguṭṭhena katā hoti, vaṭṭatiyeva; na kāci na vaṭṭati. Tīṇi tāḷānīti tisso kuñcikāyo. Yantakaṁ sūcikanti ettha yaṁ yaṁ jānāti taṁ taṁ yantakaṁ, tassa vivaraṇasūcikañca kātuṁ vaṭṭati. Vedikāvātapānaṁ nāma cetiye vedikāsadisaṁ. Jālavātapānaṁ nāma jālakabaddhaṁ. Salākavātapānaṁ nāma thambhakavātapānaṁ. Cakkalikanti ettha coḷakapādapuñchanaṁ bandhituṁ anujānāmīti attho. Vātapānabhisīti vātapānappamāṇena bhisiṁ katvā bandhituṁ anujānāmīti attho. Miḍḍhinti miḍḍhakaṁ. Bidalamañcakanti vettamañcaṁ; veḷuvilīvehi vā vītaṁ.",
  "atk-vin02a35:7": "297.Āsandikoti caturassapīṭhaṁ vuccati. Uccakampi āsandikanti vacanato ekatobhāgena dīghapīṭhameva hi aṭṭhaṅgulapādakaṁ vaṭṭati, caturassaāsandiko pana pamāṇātikkantopi vaṭṭatīti veditabbo. Sattaṅgo nāma tīsu disāsu apassayaṁ katvā katamañco, ayampi pamāṇātikkanto vaṭṭati. Bhaddapīṭhanti vettamayaṁ pīṭhaṁ vuccati. Pīṭhikāti pilotikābaddhapīṭhameva. Eḷakapādapīṭhaṁ nāma dārupaṭṭikāya upari pāde ṭhapetvā bhojanaphalakaṁ viya katapīṭhaṁ vuccati. Āmalakavaṭṭikapīṭhaṁ nāma āmalakākārena yojitaṁ bahupādakapīṭhaṁ. Imāni tāva pāḷiyaṁ āgatapīṭhāni. Dārumayaṁ pana sabbaṁ pīṭhaṁ vaṭṭatīti ayamettha vinicchayo. Kocchanti usiramayaṁ vā muñjapabbajamayaṁ vā.",
  "atk-vin02a35:8": "Aṭṭhaṅgulaparamaṁ mañcapaṭipādakanti ettha manussānaṁ pamāṇaṅgulameva aṭṭhaṅgulaṁ. Cimilikā nāma parikammakatāya bhūmiyā chavisaṁrakkhaṇatthāya attharaṇaṁ vuccati. Rukkhatūlanti simbalirukkhādīnaṁ yesaṁ kesañci rukkhānaṁ tūlaṁ. Latātūlanti khīravalliādīnaṁ yāsaṁ kāsañci vallīnaṁ tūlaṁ. Poṭakitūlanti poṭakitiṇādīnaṁ yesaṁ kesañci tiṇajātikānaṁ antamaso ucchunaḷādīnampi tūlaṁ. Etehi tīhi sabbabhūtagāmā saṅgahitā honti. Rukkhavallitiṇajātiyo hi muñcitvā añño bhūtagāmo nāma natthi, tasmā yassa kassaci bhūtagāmassa tūlaṁ bimbohane vaṭṭati, bhisiṁ pana pāpuṇitvā sabbampetaṁ akappiyatūlanti vuccati. Na kevalañca bimbohane etaṁ tūlameva, haṁsamorādīnaṁ sabbasakuṇānaṁ sīhādīnaṁ sabbacatuppadānañca lomampi vaṭṭati. Piyaṅgupupphabakuḷapupphādi pana yaṁkiñci pupphaṁ na vaṭṭati. Tamālapattaṁ suddhameva na vaṭṭati, missakaṁ pana vaṭṭati. Bhisīnaṁ anuññātaṁ pañcavidhaṁ uṇṇāditūlampi vaṭṭati.",
  "atk-vin02a35:9": "Addhakāyikānīti upaḍḍhakāyappamāṇāni, yesu kaṭito paṭṭhāya yāva sīsaṁ upadahanti. Sīsappamāṇaṁ nāma yassa vitthārato tīsu kaṇṇesu dvinnaṁ kaṇṇānaṁ antaraṁ minīyamānaṁ vidatthi ceva caturaṅgulañca hoti, majjhaṭṭhānaṁ muṭṭhiratanaṁ hoti. Dīghato pana diyaḍḍharatanaṁ vā dviratanaṁ vāti kurundiyaṁ vuttaṁ. Ayaṁ sīsappamāṇassa ukkaṭṭhaparicchedo. Ito uddhaṁ na vaṭṭati, heṭṭhā pana vaṭṭati. Agilānassa sīsupadhānañca pādupadhānañcāti dvayameva vaṭṭati . Gilānassa bimbohanāni santharitvā upari paccattharaṇaṁ katvā nipajjitumpi vaṭṭati. ‘‘Yāni pana bhisīnaṁ anuññātāni pañca kappiyatūlāni, tehi bimbohanaṁ mahantampi vaṭṭatī’’ti phussadevatthero āha. Vinayadharaupatissatthero pana ‘‘bimbohanaṁ karissāmī’ti kappiyatūlaṁ vā akappiyatūlaṁ vā pakkhipitvā karontassa pamāṇameva vaṭṭatī’’ti āha.",
  "atk-vin02a35:10": "Pañca bhisiyoti pañcahi uṇṇādīhi pūritabhisiyo. Tūlagaṇanāya hi etāsaṁ gaṇanā vuttā. Tattha uṇṇaggahaṇena na kevalaṁ eḷakalomameva gahitaṁ, ṭhapetvā manussalomaṁ yaṁkiñci kappiyākappiyamaṁsajātīnaṁ pakkhicatuppadānaṁ lomaṁ, sabbaṁ idha uṇṇaggahaṇeneva gahitaṁ. Tasmā channaṁ cīvarānaṁ channaṁ anulomacīvarānañca aññatarena bhisicchaviṁ katvā taṁ sabbaṁ pakkhipitvā bhisiṁ kātuṁ vaṭṭati. Eḷakalomāni pana apakkhipitvā kambalameva catugguṇaṁ vā pañcaguṇaṁ vā pakkhipitvā katāpi uṇṇabhisisaṅkhyameva gacchati.",
  "atk-vin02a35:11": "Coḷabhisiādīsu yaṁkiñci navacoḷaṁ vā purāṇacoḷaṁ vā saṁharitvā vā anto pakkhipitvā vā katā coḷabhisi, yaṁkiñci vākaṁ pakkhipitvā katā vākabhisi, yaṁkiñci tiṇaṁ pakkhipitvā katā tiṇabhisi, aññatra suddhatamālapattaṁ yaṁkiñci paṇṇaṁ pakkhipitvā katā paṇṇabhisīti veditabbā. Tamālapattaṁ pana aññena missameva vaṭṭati, suddhaṁ na vaṭṭati. Bhisiyā pamāṇaniyamo natthi, mañcabhisi pīṭhabhisi bhūmattharaṇabhisi caṅkamanabhisi pādapuñchanabhisīti etāsaṁ anurūpato sallakkhetvā attano rucivasena pamāṇaṁ kātabbaṁ. Yaṁ panetaṁ uṇṇādipañcavidhatūlampi bhisiyaṁ vaṭṭati, taṁ ‘‘masūrakepi vaṭṭatī’’ti kurundiyaṁ vuttaṁ. Etena masūrakaṁ paribhuñjituṁ vaṭṭatīti siddhaṁ hoti.",
  "atk-vin02a35:12": "Mañcabhisiṁ pīṭhe santharantīti mañcabhisiṁ pīṭhe attharanti; attharaṇatthāya harantīti yujjati. Ullokaṁ akaritvāti heṭṭhā cimilikaṁ adatvā. Phositunti rajanena vā haliddiyā vā upari phusitāni dātuṁ. Bhattikammanti bhisicchaviyā upari bhattikammaṁ. Hatthabhattinti pañcaṅgulibhattiṁ.",
  "atk-vin02a35:13": "298.Ikkāsanti rukkhaniyyāsaṁ vā silesaṁ vā. Piṭṭhamaddanti piṭṭhakhaliṁ. Kuṇḍakamattikanti kuṇḍakamissakamattikaṁ. Sāsapakuṭṭanti sāsapapiṭṭhaṁ. Sitthatelakanti vilīnamadhusitthakaṁ. Accussannaṁ hotīti bindu bindu hutvā tiṭṭhati. Paccuddharitunti puñchituṁ. Gaṇḍumattikanti gaṇḍuppādagūthamattikaṁ. Kasāvanti āmalakaharītakānaṁ kasāvaṁ.",
  "atk-vin02a35:14": "299.Na bhikkhave paṭibhānacittanti ettha na kevalaṁ itthipurisarūpameva, tiracchānarūpampi antamaso gaṇḍuppādarūpampi bhikkhuno sayaṁ kātuṁ vā ‘‘karohī’’ti vattuṁ vā na vaṭṭati, ‘‘upāsaka dvārapālaṁ karohī’’ti vattumpi na labbhati. Jātakapakaraṇaasadisadānādīni pana pasādanīyāni nibbidāpaṭisaṁyuttāni vā vatthūni parehi kārāpetuṁ labbhati. Mālākammādīni sayampi kātuṁ labbhati.",
  "atk-vin02a35:15": "300.Aḷakamandāti ekaṅgaṇā manussābhikiṇṇā. Tayo gabbheti ettha sivikāgabbhoti caturassagabbho. Nāḷikāgabbhoti vitthārato diguṇatiguṇāyāmo dīghagabbho. Hammiyagabbhoti ākāsatale kūṭāgāragabbho vā muṇḍacchadanagabbho vā.",
  "atk-vin02a35:16": "Kalaṅkapādakanti rukkhaṁ vijjhitvā tattha khāṇuke ākoṭetvā kataṁ, taṁ āharimaṁ bhittipādaṁ jiṇṇakuṭṭapādassa upatthambhanatthaṁ bhūmiyaṁ patiṭṭhāpetuṁ anujānāmīti attho. Parittāṇakiṭikanti vassaparittāṇatthaṁ kiṭikaṁ. Uddasudhanti vacchakagomayena ceva chārikāya ca saddhiṁ madditamattikaṁ.",
  "atk-vin02a35:17": "Āḷindo nāma pamukhaṁ vuccati. Paghanaṁ nāma yaṁ nikkhamantā ca pavisantā ca pādehi hananti, tassa vihāradvāre ubhato kuṭṭaṁ nīharitvā katapadesassetaṁ adhivacanaṁ, ‘‘paghāna’’ntipi vuccati. Pakuṭṭanti majjhe gabbhassa samantā pariyāgāro vuccati. ‘‘Pakuṭa’’ntipi pāṭho. Osārakanti anāḷindake vihāre vaṁsaṁ datvā tato daṇḍake osāretvā katachadanapamukhaṁ. Saṁsāraṇakiṭiko nāma cakkalayutto kiṭiko.",
  "atk-vin02a35:18": "301.Pānīyabhājananti pivantānaṁ pānīyadānabhājanaṁ. Uḷuṅko ca thālakañca pānīyasaṅkhassa anulomāni.",
  "atk-vin02a35:19": "303.Apesīti dīghadārumhi khāṇuke pavesetvā kaṇṭakasākhāhi vinandhitvā kataṁ dvārathakanakaṁ. Palighoti gāmadvāresu viya cakkayuttaṁ dvārathakanakaṁ.",
  "atk-vin02a35:20": "305. Assatarīhi yuttā rathā assatarīrathā. Āmuttamaṇikuṇḍalāti āmuttamaṇikuṇḍalāni.",
  "atk-vin02a35:21": "Parinibbutoti kilesaparinibbānena parinibbuto. Sītibhūtoti kilesātapābhāvena sītibhūto. Nirūpadhīti kilesupadhiabhāvena nirūpadhīti vuccati.",
  "atk-vin02a35:22": "Sabbā āsattiyo chetvāti rūpādīsu vā visayesu sabbabhavesu vā patthanāyo chinditvā. Hadaye daranti citte kilesadarathaṁ vinetvā. Veyyāyikanti vayakaraṇaṁ vuccati.",
  "atk-vin02a35:23": "307.Ādeyyavācoti tassa vacanaṁ bahū janā ādiyitabbaṁ sotabbaṁ maññantīti attho. Ārāme akaṁsūti ye sadhanā, te attano dhanena akaṁsu. Ye mandadhanā ceva adhanā ca, tesaṁ dhanaṁ adāsi. Iti so satasahassakahāpaṇe satasahassagghanakañca bhaṇḍaṁ datvā pañcacattālīsayojanike addhāne yojane yojane vihārapatiṭṭhānaṁ katvā sāvatthiṁ agamāsi.",
  "atk-vin02a35:24": "Koṭisantharaṁsantharāpesīti kahāpaṇakoṭiyā kahāpaṇakoṭiṁ paṭipādetvā santhari. Ye tattha rukkhā vā pokkharaṇiyo vā tesaṁ parikkhepappamāṇaṁ gahetvā aññasmiṁ ṭhāne santharitvā adāsi. Evamassa aṭṭhārasakoṭikaṁ nidhānaṁ parikkhayaṁ agamāsi.",
  "atk-vin02a35:25": "Kumārassaetadahosīti gahapatino evaṁ bahudhanaṁ cajantassāpi mukhassa vippasannākāraṁ disvā etaṁ ahosi. Koṭṭhakaṁ māpesīti sattabhūmikaṁ dvārakoṭṭhakapāsādaṁ māpesi.",
  "atk-vin02a35:26": "Atha kho anāthapiṇḍiko gahapati jetavane vihāre kārāpesi…pe… maṇḍape kārāpesīti aparāhipi aṭṭhārasahi koṭīhi ete vihārādayo kārāpesi aṭṭhakarīsappamāṇāya bhūmiyā. Vipassissa hi bhagavato punabbasumitto gahapati yojanappamāṇaṁ bhūmiṁ suvaṇṇiṭṭhakāsantharena kiṇitvā vihāraṁ kārāpesi. Sikhissa pana sirivaḍḍho gahapati tigāvutappamāṇaṁ suvaṇṇayaṭṭhisantharena, vessabhussa sotthijo gahapati aḍḍhayojanappamāṇaṁ suvaṇṇaphālasantharena, kakusandhassa pana accuto gahapati gāvutappamāṇaṁ suvaṇṇahatthipadasantharena, koṇāgamanassa uggo gahapati aḍḍhagāvutappamāṇaṁ suvaṇṇiṭṭhakāsantharena, kassapassa sumaṅgalo gahapati vīsatiusabhappamāṇaṁ suvaṇṇakacchapasantharena, amhākaṁ bhagavato sudatto gahapati aṭṭhakarīsappamāṇaṁ bhūmiṁ kahāpaṇasantharena kiṇitvā vihāraṁ kārāpesīti; evaṁ anupubbena parihāyanti sampattiyoti alameva sabbasampattīsu virajjituṁ alaṁ vimuccitunti.",
  "atk-vin02a35:27": "308.Khaṇḍanti bhinnokāso. Phullanti phalitokāso. Paṭisaṅkharissatīti pākatikaṁ karissati. Laddhanavakammena pana bhikkhunā vāsipharasunikhādanādīni gahetvā sayaṁ na kātabbaṁ, katākataṁ jānitabbaṁ.",
  "atk-vin02a35:28": "310.Piṭṭhito piṭṭhito gantvāti thero kira gilāne paṭijagganto jiṇṇe vuḍḍhe saṅgaṇhanto sabbapacchato āgacchati. Idamassa cārittaṁ. Tena vuttaṁ – ‘‘piṭṭhito piṭṭhito gantvā’’ti. Aggāsananti therāsanaṁ. Aggodakanti dakkhiṇodakaṁ. Aggapiṇḍanti saṅghattherapiṇḍaṁ. Antarā satthīnaṁ karitvāti catunnaṁ pādānaṁ antare karitvā.",
  "atk-vin02a35:29": "315.Patiṭṭhāpesīti aṭṭhārasakoṭipariccāgaṁ katvā patiṭṭhāpesi. Evaṁ sabbāpi catupaṇṇāsakoṭiyo pariccaji.",
  "atk-vin02a35:30": "Vihārānujānanakathā niṭṭhitā.",
  "atk-vin02a35:31": "Āsanappaṭibāhanādikathā",
  "atk-vin02a35:32": "316.Vippakatabhojanoti antaraghare vā vihāre vā araññe vā yattha katthaci bhuñjamāno bhikkhu aniṭṭhite bhojane na vuṭṭhāpetabbo. Antaraghare pacchā āgatena bhikkhaṁ gahetvā gantabbaṁ. Sace manussā vā bhikkhū vā ‘‘pavisathā’’ti vadanti, ‘‘mayi pavisante bhikkhū uṭṭhahissantī’’ti vattabbaṁ. ‘‘Etha, bhante, āsanaṁ atthī’’ti vuttena pana pavisitabbaṁ. Sace koci kiñci na vadati, āsanasālaṁ gantvā atisamīpaṁ agantvā sabhāgaṭṭhāne ṭhātabbaṁ. Okāse kate ‘‘pavisathā’’ti vuttena pana pavisitabbaṁ. Sace pana yaṁ āsanaṁ tassa pāpuṇāti, tattha abhuñjanto bhikkhu nisinno hoti, taṁ uṭṭhāpetuṁ vaṭṭati. Yāgukhajjakādīsu pana yaṁkiñci pivitvā vā khāditvā vā yāva añño āgacchati, tāva nisinnaṁ rittahatthampi vuṭṭhāpetuṁ na vaṭṭati. Vippakatabhojanoyeva hi so hoti.",
  "atk-vin02a35:33": "Sace vuṭṭhāpetīti sace āpattiṁ atikkamitvāpi vuṭṭhāpetiyeva. Pavārito ca hotīti yaṁ so vuṭṭhāpeti, ayañca bhikkhu pavārito ca hoti, tena vattabbo – ‘‘gaccha udakaṁ āharāhī’’ti. Vuḍḍhatarañhi bhikkhuṁ āṇāpetuṁ idameva ekaṁ ṭhānanti. Sace so udakampi na āharati, tato yañca navakatarena kattabbaṁ, taṁ dassento ‘‘sādhukaṁ sitthānī’’tiādimāha.",
  "atk-vin02a35:34": "Gilānassa patirūpaṁ seyyanti ettha yo kāsabhagandarātisārādīhi gilāno hoti, kheḷamallakavaccakapālādīni ṭhapetabbāni honti. Kuṭṭhi vā hoti, senāsanaṁ dūseti; evarūpassa heṭṭhāpāsādapaṇṇasālādīsu aññataraṁ ekamantaṁ senāsanaṁ dātabbaṁ. Yasmiṁ vasante senāsanaṁ na dussati, tassa varaseyyāpi dātabbāva. Yopi sinehapānavirecananatthukammādīsu yaṁkiñci bhesajjaṁ karoti, sabbo so gilānoyeva, tassāpi sallakkhetvā patirūpaṁ senāsanaṁ dātabbaṁ . Lesakappenāti appakena sīsābādhādimattena. Bhikkhūgaṇetvāti ‘‘ettakā nāma bhikkhū’’ti vihāre bhikkhūnaṁ paricchedaṁ ñatvā.",
  "atk-vin02a35:35": "Āsanappaṭibāhanādikathā niṭṭhitā.",
  "atk-vin02a35:36": "Senāsanaggāhakathā",
  "atk-vin02a35:37": "318.Seyyāti mañcaṭṭhānāni vuccanti. Seyyaggenāti seyyāparicchedena, vassūpanāyikadivase kālaṁ ghosetvā ekamañcaṭṭhānaṁ ekassa bhikkhuno gāhetuṁ anujānāmīti attho. Seyyaggena gāhentāti seyyāparicchedena gāhiyamānā. Seyyā ussārayiṁsūti mañcaṭṭhānāni atirekāni ahesuṁ. Vihāraggādīsupi eseva nayo. Anubhāganti puna aparampi bhāgaṁ dātuṁ. Atimandesu hi bhikkhūsu ekekassa bhikkhuno dve tīṇi pariveṇāni dātabbāni. Na akāmā dātabboti anicchāya na dātabbo. Tattha vassūpanāyikadivase gahite anubhāge pacchā āgatānaṁ na attano aruciyā so anubhāgo dātabbo. Sace pana yena gahito, so ca attano ruciyā taṁ anubhāgaṁ vā paṭhamabhāgaṁ vā deti, vaṭṭati.",
  "atk-vin02a35:38": "Nissīme ṭhitassāti upacārasīmato bahi ṭhitassa. Anto upacārasīmāya pana dūre ṭhitassāpi labbhatiyeva. Senāsanaṁ gahetvāti vassūpanāyikadivase gahetvā. Sabbakālaṁ paṭibāhantīti catumāsaccayena utukālepi paṭibāhanti. Tīsu senāsanaggāhesu purimako ca pacchimako cāti ime dve gāhā thāvarā.",
  "atk-vin02a35:39": "Antarāmuttake ayaṁ vinicchayo – ekasmiṁ vihāre mahālābhasenāsanaṁ hoti. Senāsanasāmikā vassūpagataṁ bhikkhuṁ sabbapaccayehi sakkaccaṁ upaṭṭhahitvā pavāretvā gamanakāle bahuṁ samaṇaparikkhāraṁ denti. Mahātherā dūratopi āgantvā vassūpanāyikadivase taṁ gahetvā phāsuṁ vasitvā vutthavassā lābhaṁ gaṇhitvā pakkamanti. Āvāsikā ‘‘mayaṁ etthuppannaṁ lābhaṁ na labhāma, niccaṁ āgantukamahātherāva labhanti, teyeva naṁ āgantvā paṭijaggissantī’’ti palujjantampi na olokenti. Bhagavā tassa paṭijagganatthaṁ ‘‘aparajjugatāya pavāraṇāya āyatiṁ vassāvāsatthāya antarāmuttako gāhetabbo’’ti āha.",
  "atk-vin02a35:40": "Taṁ gāhentena saṅghatthero vattabbo – ‘‘bhante antarāmuttakasenāsanaṁ gaṇhathā’’ti. Sace gaṇhāti, dātabbaṁ; no ce eteneva upāyena anutheraṁ ādiṁ katvā yo gaṇhāti, tassa antamaso sāmaṇerassāpi dātabbaṁ. Tena taṁ senāsanaṁ aṭṭhamāse paṭijaggitabbaṁ. Chadanabhittibhūmīsu yaṁ kiñci khaṇḍaṁ vā phullaṁ vā hoti, taṁ sabbaṁ paṭisaṅkharitabbaṁ. Uddesaparipucchādīhi divasaṁ khepetvā rattiṁ tattha vasitumpi vaṭṭati. Rattiṁ pariveṇe vasitvā tattha divasaṁ khepetumpi vaṭṭati. Rattindivaṁ tattheva vasitumpi vaṭṭati. Utukāle āgatānaṁ vuḍḍhānaṁ na paṭibāhitabbaṁ. Vassūpanāyikadivase pana sampatte sace saṅghatthero ‘‘mayhaṁ idaṁ senāsanaṁ dethā’’ti vadati, na labhati. ‘‘Bhante, idaṁ antarāmuttakaṁ gahetvā aṭṭhamāse ekena bhikkhunā paṭijaggita’’nti vatvā na dātabbaṁ. Aṭṭhamāse paṭijaggakabhikkhusseva gahitaṁ hoti.",
  "atk-vin02a35:41": "Yasmiṁ pana senāsane ekasaṁvacchare dvikkhattuṁ paccaye denti chamāsaccayena chamāsaccayena, taṁ antarāmuttakaṁ na gāhetabbaṁ. Yasmiṁ vā tikkhattuṁ denti catumāsaccayena catumāsaccayena, yasmiṁ vā catukkhattuṁ denti temāsaccayena temāsaccayena, taṁ antarāmuttakaṁ na gāhetabbaṁ. Paccayeneva hi taṁ paṭijagganaṁ labhissati. Yasmiṁ pana ekasaṁvacchare sakideva bahupaccaye denti, etaṁ antarāmuttakaṁ gāhetabbanti. Ayaṁ tāva antovasse vassūpanāyikadivasena pāḷiyaṁ āgatasenāsanaggāhakathā.",
  "atk-vin02a35:42": "Ayaṁ pana senāsanaggāho nāma duvidho hoti – utukāle ca vassāvāse ca. Tattha utukāle tāva keci āgantukā bhikkhū purebhattaṁ āgacchanti, keci pacchābhattaṁ paṭhamayāmaṁ vā majjhimayāmaṁ vā pacchimayāmaṁ vā ye yadā āgacchanti, tesaṁ tadāva bhikkhū uṭṭhāpetvā senāsanaṁ dātabbaṁ. Akālo nāma natthi. Senāsanapaññāpakena pana paṇḍitena bhavitabbaṁ, ekaṁ vā dve vā mañcaṭṭhānāni ṭhapetabbāni. Sace vikāle eko vā dve vā therā āgacchanti, te vattabbā – ‘‘bhante, ādito paṭṭhāya vuṭṭhāpiyamāne sabbepi bhikkhū ubbhaṇḍikā bhavissanti, tumhe amhākaṁ vasanaṭṭhāneyeva vasathā’’ti.",
  "atk-vin02a35:43": "Bahūsu pana āgatesu vuṭṭhāpetvā paṭipāṭiyā dātabbaṁ. Sace ekekaṁ pariveṇaṁ pahoti, ekekaṁ pariveṇaṁ dātabbaṁ. Tattha aggisāladīghasālamaṇḍalamālādayo sabbepi tasseva pāpuṇanti . Evaṁ appahonte pāsādaggena dātabbaṁ. Pāsādesu appahontesu ovarakaggena dātabbaṁ. Ovarakesu appahontesu seyyaggena dātabbaṁ. Seyyaggesu appahontesu mañcaṭṭhānena dātabbaṁ. Mañcaṭṭhāne appahonte ekapīṭhakaṭṭhānavasena dātabbaṁ. Bhikkhuno pana ṭhitokāsamattaṁ na gāhetabbaṁ. Etañhi senāsanaṁ nāma na hoti. Pīṭhakaṭṭhāne pana appahonte ekaṁ mañcaṭṭhānaṁ vā pīṭhakaṭṭhānaṁ vā vārena vārena gahetvā ‘‘bhante, vissamathā’’ti tiṇṇaṁ janānaṁ dātabbaṁ, na hi sakkā sītasamaye sabbarattiṁ ajjhokāse vasituṁ. Mahātherena paṭhamayāmaṁ vissamitvā nikkhamitvā dutiyattherassa vattabbaṁ – ‘‘āvuso, idha pavisāhī’’ti. Sace mahāthero niddāgaruko hoti, kālaṁ na jānāti, ukkāsitvā dvāraṁ ākoṭetvā ‘‘bhante, kālo jāto, sītaṁ anudahatī’’ti vattabbaṁ. Tena nikkhamitvā okāso dātabbo, adātuṁ na labhati. Dutiyattherenapi majjhimayāmaṁ vissamitvā purimanayeneva itarassa dātabbaṁ. Niddāgaruko vuttanayeneva vuṭṭhāpetabbo. Evaṁ ekarattiṁ ekamañcaṭṭhānaṁ tiṇṇaṁ dātabbaṁ. Jambudīpe pana ekacce bhikkhū ‘‘senāsanaṁ nāma mañcaṭṭhānaṁ vā pīṭhaṭṭhānaṁ vā kiñcideva kassaci sappāyaṁ hoti, kassaci asappāya’’nti āgantukā hontu vā mā vā, devasikaṁ senāsanaṁ gāhenti. Ayaṁ utukāle senāsanaggāho nāma.",
  "atk-vin02a35:44": "Vassāvāse pana atthi āgantukavattaṁ, atthi āvāsikavattaṁ, āgantukena tāva sakaṭṭhānaṁ muñcitvā aññattha gantvā vasitukāmena vassūpanāyikadivasameva tattha na gantabbaṁ. Vasanaṭṭhānaṁ vā hi tatra sambādhaṁ bhaveyya, bhikkhācāro vā na sampajjeyya, tena na phāsuṁ vihareyya. Tasmā ‘‘idāni māsamattena vassūpanāyikā bhavissatī’’ti taṁ vihāraṁ pavisitabbaṁ. Tattha māsamattaṁ vasanto sace uddesatthiko uddesasampattiṁ sallakkhetvā, sace kammaṭṭhāniko kammaṭṭhānasappāyataṁ sallakkhetvā, sace paccayatthiko paccayalābhaṁ sallakkhetvā antovasse sukhaṁ vasissati.",
  "atk-vin02a35:45": "Sakaṭṭhānato ca tattha gacchantena na gocaragāmo ghaṭṭetabbo, na tattha manussā vattabbā – ‘‘tumhe nissāya salākabhattādīni vā yāgukhajjakādīni vā vassāvāsikaṁ vā natthi, ayaṁ cetiyassa parikkhāro, ayaṁ uposathāgārassa, idaṁ tāḷañceva sūci ca sampaṭicchatha tumhākaṁ vihāra’’nti. Senāsanaṁ pana jaggitvā dārubhaṇḍamattikābhaṇḍāni paṭisāmetvā gamiyavattaṁ pūretvā gantabbaṁ. Evaṁ gacchantenāpi daharehi pattacīvarabhaṇḍikāyo ukkhipāpetvā telanāḷikattaradaṇḍādīni gāhāpetvā chattaṁ paggayha attānaṁ dassentena gāmadvāreneva na gantabbaṁ, paṭicchannena aṭavimaggena gantabbaṁ. Aṭavimagge asati gumbādīni maddantena na gantabbaṁ, gamiyavattaṁ pana pūretvā vitakkaṁ chinditvā suddhacittena gamanavatteneva gantabbaṁ. Sace pana gāmadvārena maggo hoti, gacchantañca naṁ saparivāraṁ disvā manussā ‘‘amhākaṁ thero viyā’’ti upadhāvitvā ‘‘kuhiṁ, bhante, sabbaparikkhāre gahetvā gacchathā’’ti vadanti, tesu ce eko evaṁ vadati – ‘‘vassūpanāyikakālo nāmāyaṁ, yattha antovasse nibaddhabhikkhācāro bhaṇḍapaṭicchādanañca labbhati, tattha bhikkhū gacchantī’’ti. Tassa ce sutvā te manussā ‘‘bhante, imasmimpi gāme jano bhuñjati ceva nivāseti ca, mā aññattha gacchathā’’ti vatvā mittāmacce pakkosāpetvā sabbe sammantayitvā vihāre nibaddhavattañca salākabhattādīni ca vassāvāsikañca paṭṭhapetvā ‘‘idheva bhante vasathā’’ti yācanti, sabbaṁ sādituṁ vaṭṭati. Sabbañhetaṁ kappiyañceva anavajjañca. Kurundiyaṁ pana ‘‘‘kuhiṁ gacchathā’ti vutte ‘asukaṭṭhāna’nti vatvā, ‘kasmā tattha gacchathā’ti vutte ‘kāraṇaṁ ācikkhitabba’’’nti vuttaṁ. Ubhayampi panettha suddhacittattāva anavajjaṁ. Idaṁ āgantukavattaṁ nāma.",
  "atk-vin02a35:46": "Idaṁ pana āvāsikavattaṁ – paṭikacceva hi āvāsikehi vihāro jaggitabbo. Khaṇḍaphullapaṭisaṅkharaṇaparibhaṇḍāni kātabbāni. Rattiṭṭhānadivāṭṭhānavaccakuṭipassāvaṭṭhānāni padhānagharavihāramaggoti imāni sabbāni paṭijaggitabbāni, cetiye sudhākammaṁ muddavedikāya telamakkhanaṁ mañcapīṭhapaṭijaggananti idampi sabbaṁ kātabbaṁ – ‘‘vassaṁ vasitukāmā āgantvā uddesaparipucchākammaṭṭhānānuyogādīni karontā sukhaṁ vasissantī’’ti. Kataparikammehi āsāḷhījuṇhapañcamito paṭṭhāya vassāvāsikaṁ pucchitabbaṁ. Kattha pucchitabbaṁ? Yato pakatiyā labbhati. Yehi pana na dinnapubbaṁ, te pucchituṁ na vaṭṭati. Kasmā pucchitabbaṁ? Kadāci hi manussā denti, kadāci dubbhikkhādīhi upaddutā na denti. Tattha ye na dassanti, te apucchitvā vassāvāsike gāhite gāhitabhikkhūnaṁ lābhantarāyo hoti, tasmā pucchitvāva gāhetabbaṁ, pucchantena ‘‘tumhākaṁ vassāvāsikaggāhakakālo upakaṭṭho’’ti vattabbaṁ. Sace vadanti ‘‘bhante, imaṁ saṁvaccharaṁ chātakādīhi upaddutamha, na sakkoma dātu’’nti vā ‘‘yaṁ mayaṁ pubbe dema, tato ūnataraṁ dassāmā’’ti vā ‘‘idāni kappāso sulabho, yaṁ pubbe dema, tato bahutaraṁ dassāmā’’ti vā vadanti, taṁ sallakkhetvā tadanurūpena nayena tesaṁ tesaṁ senāsane bhikkhūnaṁ vassāvāsikaṁ gāhetabbaṁ.",
  "atk-vin02a35:47": "Sace manussā vadanti – ‘‘yassa amhākaṁ vassāvāsikaṁ pāpuṇāti, so temāsaṁ pānīyaṁ upaṭṭhāpetu, vihāramaggaṁ jaggatu, cetiyaṅgaṇabodhiyaṅgaṇāni jaggatu, bodhirukkhe udakaṁ āsiñcatū’’ti, yassa taṁ pāpuṇāti, tassa ācikkhitabbaṁ. Yo pana gāmo paṭikkamma yojanadviyojanantare hoti, tatra ce kulāni upanikkhepaṁ ṭhapetvā vihāre vassāvāsikaṁ dentiyeva, tāni kulāni apucchitvāpi tesaṁ senāsane vattaṁ katvā vasantassa vassāvāsikaṁ gāhetabbaṁ. Sace pana tesaṁ senāsane paṁsukūliko vasati, āgatañca taṁ disvā ‘‘tumhākaṁ vassāvāsikaṁ demā’’ti vadanti, tena saṅghassa ācikkhitabbaṁ. Sace tāni kulāni saṅghassa dātuṁ na icchanti, ‘‘tumhākaṁyeva demā’’ti vadanti, sabhāgo bhikkhu ‘‘vattaṁ katvā gaṇhāhī’’ti vattabbo. Paṁsukūlikassa panetaṁ na vaṭṭati, iti saddhādeyye dāyakamanussā pucchitabbā.",
  "atk-vin02a35:48": "Tatruppāde pana kappiyakārakā pucchitabbā. Kathaṁ pucchitabbā? ‘‘Kiṁ, āvuso, saṅghassa bhaṇḍapaṭicchādanaṁ bhavissatī’’ti. Sace vadanti – ‘‘bhavissati, bhante, ekekassa navahatthaṁ sāṭakaṁ dassāma, vassāvāsikaṁ gāhethā’’ti, gāhetabbaṁ. Sacepi vadanti – ‘‘sāṭakaṁ natthi; vatthu pana atthi, gāhetha, bhante’’ti, vatthumhi santepi gāhetuṁ vaṭṭatiyeva. Kappiyakārakānañhi hatthe ‘‘kappiyabhaṇḍaṁ paribhuñjathā’’ti dinnavatthuto yaṁ yaṁ kappaṁ, taṁ taṁ sabbaṁ paribhuñjituṁ anuññātaṁ.",
  "atk-vin02a35:49": "Yaṁ panettha piṇḍapātatthāya gilānapaccayatthāya vā uddissa dinnaṁ, taṁ cīvare upanāmentehi saṅghasuṭṭhutāya apaloketvā upanāmetabbaṁ. Senāsanatthāya uddissa dinnaṁ garubhaṇḍaṁ hoti, cīvaravaseneva catupaccayavasena vā dinnaṁ cīvare upanāmentānaṁ apalokanakammakiccaṁ natthi, apalokanakammaṁ karontehi ca puggalavaseneva kātabbaṁ, saṅghavasena na kātabbaṁ. Jātarūparajatavasenāpi āmakadhaññavasena vā apalokanakammaṁ na vaṭṭati. Kappiyabhaṇḍavasena cīvarataṇḍulādivaseneva ca vaṭṭati. Taṁ pana evaṁ kattabbaṁ – ‘‘idāni subhikkhaṁ sulabhapiṇḍaṁ, bhikkhū cīvarena kilamanti, ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī’’ti. ‘‘Gilānapaccayo sulabho gilāno vā natthi, ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī’’ti.",
  "atk-vin02a35:50": "Evaṁ cīvarapaccayaṁ sallakkhetvā senāsanassa kāle ghosite sannipatite saṅghe senāsanaggāhako sammannitabbo. Sammannantena ca dve sammannitabbāti vuttaṁ. Evañhi navako vuḍḍhatarassa, vuḍḍho ca navakassa gāhessati. Mahante pana mahāvihārasadise vihāre tayo cattāro janā sammannitabbā. Kurundiyaṁ pana ‘‘aṭṭhapi soḷasapi jane sammannituṁ vaṭṭatī’’ti vuttaṁ. Tesaṁ sammuti kammavācāyapi apalokanenapi vaṭṭatiyeva.",
  "atk-vin02a35:51": "Tehi sammatehi bhikkhūhi senāsanaṁ sallakkhetabbaṁ, cetiyagharaṁ bodhigharaṁ āsanagharaṁ sammuñjaniaṭṭo dāruaṭṭo vaccakuṭi iṭṭhakasālā vaḍḍhakisālā dvārakoṭṭhako pānīyamāḷo maggo pokkharaṇīti etāni hi asenāsanāni, vihāro aḍḍhayogo pāsādo hammiyaṁ guhā maṇḍapo rukkhamūlaṁ veḷugumboti imāni senāsanāni, tāni gāhetabbāni. Gāhentena ca ‘‘paṭhamaṁ bhikkhū gaṇetuṁ, bhikkhū gaṇetvā seyyā gaṇetu’’nti ettha vuttanayena gāhetabbāni. Sace saṅghiko ca saddhādeyyo cāti dve cīvarapaccayā honti, tesu yaṁ bhikkhū paṭhamaṁ gaṇhituṁ icchanti, taṁ gāhetvā tassa ṭhitikato paṭṭhāya itaro gāhetabbo.",
  "atk-vin02a35:52": "Sace pana bhikkhūnaṁ appatāya pariveṇaggena senāsane gāhiyamāne ekaṁ pariveṇaṁ mahālābhaṁ hoti, dasa vā dvādasa vā cīvarāni labhanti, taṁ vijaṭetvā aññesu alābhakesu āvāsesu pakkhipitvā aññesampi bhikkhūnaṁ gāhetabbanti mahāsumatthero āha. Mahāpadumatthero panāha – ‘‘na evaṁ kātabbaṁ, manussā hi attano āvāsajagganatthāya paccayaṁ denti, tasmā aññehi bhikkhūhi tattha pavisitabba’’nti. Sace panettha mahāthero paṭikkosati – ‘‘māvuso, evaṁ gāhetha, bhagavato anusiṭṭhiṁ karotha, vuttañhetaṁ bhagavatā – ‘anujānāmi, bhikkhave, pariveṇaggena gāhetu’’’nti tassa paṭikkosanāya aṭṭhatvā ‘‘bhante bhikkhū bahū, paccayo mando, saṅgahaṁ kātuṁ vaṭṭatī’’ti taṁ saññāpetvā gāhetabbameva.",
  "atk-vin02a35:53": "Gāhentena ca sammatena bhikkhunā mahātherassa santikaṁ gantvā evaṁ vattabbaṁ – ‘‘bhante, tumhākaṁ senāsanaṁ pāpuṇāti, gaṇhatha paccayaṁ dhārethā’’ti. ‘‘Asukakulassa paccayo asukasenāsanañca mayhaṁ pāpuṇāti, āvuso’’ti, ‘‘pāpuṇāti, bhante, gaṇhatha na’’nti, ‘‘gaṇhāmi, āvuso’’ti, gahitaṁ hoti. Sace pana ‘‘gahitaṁ vo, bhante’’ti vutte ‘‘gahitaṁ me’’ti vā ‘‘gaṇhissatha, bhante’’ti vutte ‘‘gaṇhissāmī’’ti vā vadati, ‘‘agahitaṁ hotī’’ti mahāsumatthero āha. Mahāpadumatthero panāha – ‘‘atītānāgatavacanaṁ vā hotu, vattamānavacanaṁ vā, satuppādamattaālayakaraṇamattameva cettha pamāṇaṁ, tasmā gahitameva hotī’’ti.",
  "atk-vin02a35:54": "Yopi paṁsukūliko bhikkhu senāsanaṁ gahetvā paccayaṁ vissajjeti, ayampi na aññasmiṁ āvāse pakkhipitabbo. Tasmiṁyeva pariveṇe aggisālāya vā dīghasālāya vā rukkhamūle vā aññassa gāhetuṁ vaṭṭati. Paṁsukūliko ‘‘vasāmī’’ti senāsanaṁ jaggissati, itaro ‘‘paccayaṁ gaṇhāmī’’ti, evaṁ dvīhi kāraṇehi senāsanaṁ sujaggitataraṁ bhavissati. Mahāpaccariyaṁ pana vuttaṁ – ‘‘paṁsukūlike vāsatthāya senāsanaṁ gaṇhante senāsanaggāhāpakena vattabbaṁ – ‘bhante, idha paccayo atthi, so kiṁ kātabbo’ti. Tena ‘heṭṭhā aññaṁ gāhāpehī’ti vattabbo. Sace pana kiñci avatvāva vasati, vutthavassassa ca pādamūle ṭhapetvā sāṭakaṁ denti, vaṭṭati. Atha vassāvāsikaṁ demāti vadanti, tasmiṁ senāsane vassaṁvutthabhikkhūnaṁ pāpuṇātī’’ti. Yesaṁ pana senāsanaṁ natthi; kevalaṁ paccayameva denti, tesaṁ paccayaṁ avassāvāsike senāsane gāhetuṁ vaṭṭati.",
  "atk-vin02a35:55": "Manussā thūpaṁ katvā vassāvāsikaṁ gāhāpenti, thūpo nāma asenāsanaṁ, tassa samīpe rukkhe vā maṇḍape vā upanibandhitvā gāhāpetabbaṁ. Tena bhikkhunā cetiyaṁ paṭijaggitabbaṁ. Bodhirukkhabodhigharaāsanagharasammuñjaniaṭṭadāruaṭṭavaccakuṭidvārakoṭṭhakapānīyamāḷakadantakaṭṭhamāḷakesupi eseva nayo. Bhojanasālā pana senāsanameva, tasmā taṁ ekassa vā bahūnaṁ vā paricchinditvā gāhetuṁ vaṭṭatīti sabbamidaṁ vitthārena mahāpaccariyaṁ vuttaṁ.",
  "atk-vin02a35:56": "Senāsanaggāhāpakena pana pāṭipadaaruṇato paṭṭhāya yāva puna aruṇaṁ na bhijjati tāva gāhetabbaṁ, idañhi senāsanaggāhassa khettaṁ. Sace pātova gāhite senāsane añño vitakkacāriko bhikkhu āgantvā senāsanaṁ yācati, ‘‘gahitaṁ, bhante, senāsanaṁ, vassūpagato saṅgho, ramaṇīyo vihāro, rukkhamūlādīsu yattha icchatha tattha vasathā’’ti vattabbo. Vassūpagatehi antovasse nibaddhavattaṁ ṭhapetvā vassūpagatā bhikkhū ‘‘sammuñjaniyo bandhathā’’ti vattabbā. Sulabhā ce daṇḍakā ceva salākāyo ca honti, ekekena cha pañca muṭṭhisammuñjaniyo, dve tisso yaṭṭhisammuñjaniyo vā bandhitabbā. Dullabhā ce honti, dve tisso muṭṭhisammuñjaniyo ekā yaṭṭhisammuñjanī bandhitabbā. Sāmaṇerehi pañca pañca ukkā koṭṭetabbā. Vasanaṭṭhāne kasāvaparibhaṇḍaṁ kātabbaṁ.",
  "atk-vin02a35:57": "Vattaṁ karontehi pana ‘‘na uddisitabbaṁ, na uddisāpetabbaṁ, na sajjhāyo kātabbo, na pabbājetabbaṁ, na upasampādetabbaṁ, na nissayo dātabbo, na dhammasavanaṁ kātabbaṁ, sabbeva hi ete papañcā. Nippapañcā hutvā samaṇadhammameva karissāmā’’ti vā ‘‘sabbe terasa dhutaṅgāni samādiyantu, seyyaṁ akappetvā ṭhānacaṅkamehi vītināmentu, mūgabbataṁ gaṇhantu, sattāhakaraṇīyena gatāpi bhājanīyabhaṇḍaṁ labhantū’’ti vā evarūpaṁ adhammikavattaṁ na kātabbaṁ. Evaṁ pana kātabbaṁ – pariyattidhammo nāma tividhampi saddhammaṁ patiṭṭhāpeti; tasmā sakkaccaṁ uddisatha, uddisāpetha, sajjhāyaṁ karotha, padhānaghare vasantānaṁ saṅghaṭṭanaṁ akatvā antovihāre nisīditvā uddisatha, uddisāpetha, sajjhāyaṁ karotha, dhammasavanaṁ samiddhaṁ karotha, pabbājentā sodhetvā pabbājetha, sodhetvā upasampādetha, sodhetvā nissayaṁ detha, ekopi hi kulaputto pabbajjaṁ upasampadañca labhitvā sakalasāsanaṁ patiṭṭhāpeti, attano thāmena yattakāni sakkotha tattakāni dhutaṅgāni samādiyatha. Antovassaṁ nāmetaṁ sakaladivasaṁ rattiyā ca paṭhamapacchimayāmesu appamattehi bhavitabbaṁ, vīriyaṁ ārabhitabbaṁ. Porāṇakamahātherāpi sabbapalibodhe chinditvā antovasse ekacārikavattaṁ pūrayiṁsu, bhasse mattaṁ jānitvā dasavatthukakathaṁ dasaasubhadasānussatiaṭṭhatiṁsārammaṇakathañca kātuṁ vaṭṭati, āgantukānaṁ vattaṁ kātuṁ sattāhakaraṇīyena gatānaṁ apaloketvā dātuṁ vaṭṭatīti evarūpaṁ vattaṁ kātabbaṁ.",
  "atk-vin02a35:58": "Apica bhikkhū ovaditabbā – ‘‘viggāhikapisuṇapharusavacanāni mā vadatha, divase divase sīlāni āvajjentā caturārakkhaṁ ahāpentā manasikārabahulā viharathā’’ti. Dantakaṭṭhakhādanavattaṁ ācikkhitabbaṁ, cetiyaṁ vā bodhiṁ vā vandantena gandhamālaṁ vā pūjentena pattaṁ vā thavikāya pakkhipantena na kathetabbaṁ, bhikkhācāravattaṁ ācikkhitabbaṁ – ‘‘antogāme manussehi saddhiṁ paccayasaññuttakathā vā visabhāgakathā vā na kathetabbā, rakkhitindriyehi bhavitabbaṁ, khandhakavattañca sekhiyavattañca pūretabba’’nti evarūpā bahukāpi niyyānikakathā ācikkhitabbāti.",
  "atk-vin02a35:59": "Pacchimavassūpanāyikadivase pana sace kālaṁ ghosetvā sannipatite saṅghe koci dasahatthaṁ vatthaṁ āharitvā vassāvāsikaṁ deti, āgantuko sace bhikkhu saṅghatthero hoti, tassa dātabbaṁ. Navako ce hoti, sammatena bhikkhunā saṅghatthero vattabbo – ‘‘sace bhante icchatha, paṭhamabhāgaṁ muñcitvā idaṁ vatthaṁ gaṇhathā’’ti, amuñcantassa na dātabbaṁ. Sace pana pubbe gāhitaṁ muñcitvā gaṇhāti, dātabbaṁ. Etenevupāyena dutiyattherato paṭṭhāya parivattetvā pattaṭṭhāne āgantukassa dātabbaṁ. Sace paṭhamavassūpagatā dve tīṇi cattāri pañca vā vatthāni alatthuṁ, laddhaṁ laddhaṁ etenevupāyena vissajjāpetvā yāva āgantukassa samakaṁ hoti, tāva dātabbaṁ. Tena pana samake laddhe avasiṭṭho anubhāgo therāsane dātabbo. Paccuppanne lābhe sati ṭhitikāya gāhetuṁ katikaṁ kātuṁ vaṭṭati.",
  "atk-vin02a35:60": "Sace dubbhikkhaṁ hoti, dvīsupi vassūpanāyikāsu vassūpagatā bhikkhū bhikkhāya kilamantā ‘‘āvuso, idha vasantā sabbeva kilamāma, sādhu vata dvebhāgā homa, yesaṁ ñātipavāritaṭṭhānāni atthi, te tattha vasitvā pavāraṇāya āgantvā attano pattaṁ vassāvāsikaṁ gaṇhantū’’ti vadanti, tesu ye tattha vasitvā pavāraṇāya āgacchanti, tesaṁ apaloketvā vassāvāsikaṁ dātabbaṁ. Sādiyantāpi hi te neva vassāvāsikassa sāmino, khīyantāpi ca āvāsikā neva adātuṁ labhanti. Kurundiyaṁ pana vuttaṁ – ‘‘katikavattaṁ kātabbaṁ – ‘sabbesaṁ no idha yāgubhattaṁ nappahoti, sabhāgaṭṭhāne vasitvā āgacchatha, tumhākaṁ pattaṁ vassāvāsikaṁ labhissathā’ti. Tañce eko paṭibāhati, supaṭibāhitaṁ; no ce paṭibāhati, katikā sukatā. Pacchā tesaṁ tattha vasitvā āgatānaṁ apaloketvā dātabbaṁ, apalokanakāle paṭibāhituṁ na labbhatī’’ti. Punapi vuttaṁ – ‘‘sace vassūpagatesu ekaccānaṁ vassāvāsike apāpuṇante bhikkhū katikaṁ karonti – ‘chinnavassānaṁ vassāvāsikañca idāni uppajjanakavassāvāsikañca imesaṁ dātuṁ ruccatī’ti evaṁ katikāya katāya gāhitasadisameva hoti, uppannuppannaṁ tesameva dātabba’’nti.",
  "atk-vin02a35:61": "Temāsaṁ pānīyaṁ upaṭṭhāpetvā vihāramaggacetiyaṅgaṇabodhiyaṅgaṇāni jaggitvā bodhirukkhe udakaṁ siñcitvā pakkantopi vibbhantopi vassāvāsikaṁ labhatiyeva. Bhatiniviṭṭhañhi tena kataṁ. Saṅghikaṁ pana apalokanakammaṁ katvā gāhitaṁ antovasse vibbhantopi labhateva. Paccayavasena gāhitaṁ pana na labhatīti vadanti.",
  "atk-vin02a35:62": "Sace vutthavasso disaṁgamiko bhikkhu āvāsikassa hatthato kiñcideva kappiyabhaṇḍaṁ gahetvā ‘‘asukakule mayhaṁ vassāvāsikaṁ pattaṁ, taṁ gaṇhathā’’ti vatvā gataṭṭhāne vibbhamati, vassāvāsikaṁ saṅghikaṁ hoti. Sace pana manusse sammukhā sampaṭicchāpetvā gacchati, labhati. ‘‘Idaṁ vassāvāsikaṁ amhākaṁ senāsane vutthabhikkhuno demā’’ti vutte, yassa gāhitaṁ tasseva hoti. Sace pana senāsanasāmikassa piyakamyatāya puttadhītādayo bahūni vatthāni āharitvā ‘‘amhākaṁ senāsane demā’’ti denti, tattha vassūpagatassa ekameva vatthaṁ dātabbaṁ, sesāni saṅghikāni honti, vassāvāsikaṭṭhitikāya gāhetabbāni. Ṭhitikāya asati therāsanato paṭṭhāya gāhetabbāni. Senāsane vassūpagataṁ bhikkhuṁ nissāya uppannena cittappasādena bahūni vatthāni āharitvā ‘‘senāsanassa demā’’ti dinnesupi eseva nayo. Sace pana pādamūle ṭhapetvā ‘‘etassa bhikkhuno demā’’ti vadanti, tasseva honti.",
  "atk-vin02a35:63": "Ekassa gehe dve vassāvāsikāni – paṭhamabhāgo sāmaṇerassa gāhito hoti, dutiyo therāsane. So ekaṁ dasahatthaṁ, ekaṁ aṭṭhahatthaṁ sāṭakaṁ peseti ‘‘vassāvāsikaṁ pattabhikkhūnaṁ dethā’’ti vicinitvā varabhāgaṁ sāmaṇerassa datvā anubhāgo therāsane dātabbo. Sace pana ubhopi gharaṁ netvā bhojetvā sayameva pādamūle ṭhapeti, yaṁ yassa dinnaṁ, tadeva tassa hoti.",
  "atk-vin02a35:64": "Ito paraṁ mahāpaccariyaṁ āgatanayo hoti – ‘‘ekassa ghare daharasāmaṇerassa vassāvāsikaṁ pāpuṇāti, so ce pucchati – ‘amhākaṁ vassāvāsikaṁ kassa patta’nti, ‘sāmaṇerassā’ti avatvā ‘dānakāle jānissasī’ti vatvā dānadivase ekaṁ mahātheraṁ pesetvā nīharāpetabbaṁ. Sace yassa vassāvāsikaṁ pattaṁ, so vibbhamati vā kālaṁ vā karoti, manussā ce pucchanti – ‘kassa amhākaṁ vassāvāsikaṁ patta’nti, tesaṁ yathābhūtaṁ ācikkhitabbaṁ. Sace te vadanti – ‘tumhākaṁ demā’ti, tassa bhikkhuno pāpuṇāti. Atha saṅghassa vā gaṇassa vā denti, saṅghassa vā gaṇassa vā pāpuṇāti. Sace vassūpagatā suddhapaṁsukūlikāyeva honti, ānetvā dinnaṁ vassāvāsikaṁ senāsanaparikkhāraṁ vā katvā ṭhapetabbaṁ, bimbohanādīni vā kātabbānī’’ti. Idaṁ nevāsikavattaṁ.",
  "atk-vin02a35:65": "Senāsanaggāhakathā niṭṭhitā.",
  "atk-vin02a35:66": "Upanandavatthukathā",
  "atk-vin02a35:67": "319. Upanandavatthusmiṁ – tattha tayā moghapurisa gahitaṁ idha muttaṁ, idha tayā gahitaṁ tatra muttanti ettha ayamattho – yaṁ tayā tattha senāsanaṁ gahitaṁ, taṁ te gaṇhanteneva idha muttaṁ hoti. ‘‘Idha dānāhaṁ, āvuso, muñcāmī’’ti vadantena pana taṁ tatrāpi muttaṁ. Evaṁ tvaṁ ubhayattha paribāhiroti.",
  "atk-vin02a35:68": "Ayaṁ panettha vinicchayo – gahaṇena gahaṇaṁ paṭippassambhati, gahaṇena ālayo paṭippassambhati, ālayena gahaṇaṁ paṭippassambhati, ālayena ālayo paṭippassambhati. Kathaṁ? Idhekacco vassūpanāyikadivase ekasmiṁ vihāre senāsanaṁ gahetvā sāmantavihāraṁ gantvā tatrāpi gaṇhāti, tassa iminā gahaṇena purimaṁ gahaṇaṁ paṭippassambhati. Aparo ‘‘idha vasissāmī’’ti ālayamattaṁ katvā sāmantavihāraṁ gantvā tattha senāsanaṁ gaṇhāti, tassa iminā gahaṇena purimo ālayo paṭippassambhati. Eko ‘‘idha vasissāmī’’ti senāsanaṁ vā gahetvā ālayaṁ vā katvā sāmantavihāraṁ gantvā ‘‘idheva dāni vasissāmī’’ti ālayaṁ karoti, iccassa ālayena vā gahaṇaṁ ālayena vā ālayo paṭippassambhati, sabbattha pacchime gahaṇe vā ālaye vā tiṭṭhati. Yo pana ‘‘ekasmiṁ vihāre senāsanaṁ gahetvā aññasmiṁ vihāre vasissāmī’’ti gacchati, tassa upacārasīmātikkame senāsanaggāho paṭippassambhati. Yadi pana ‘‘tattha phāsu bhavissati, vasissāmi; no ce, āgamissāmī’’ti gantvā aphāsubhāvaṁ ñatvā paccāgacchati, vaṭṭati.",
  "atk-vin02a35:69": "320.Tivassantarenāti ettha tivassantaro nāma yo dvīhi vassehi mahantataro vā daharataro vā hoti. Yo pana ekena vassena mahantataro vā daharataro vā hoti, yo vā samānavasso, tattha vattabbameva natthi. Ime sabbe ekasmiṁ mañce vā pīṭhe vā dve dve hutvā nisīdituṁ labhanti. Yaṁ tiṇṇaṁ pahoti, taṁ saṁhārimaṁ vā hotu asaṁhārimaṁ vā, tathārūpe api phalakakhaṇḍe anupasampannenāpi saddhiṁ nisīdituṁ vaṭṭati.",
  "atk-vin02a35:70": "Hatthinakhakanti hatthikumbhe patiṭṭhitaṁ; evaṁ katassa kiretaṁ nāmaṁ. Sabbaṁ pāsādaparibhoganti suvaṇṇarajatādivicitrāni kavāṭāni mañcapīṭhāni tālavaṇṭāni suvaṇṇarajatamayapānīyaghaṭapānīyasarāvāni yaṁkiñci cittakammakataṁ, sabbaṁ vaṭṭati. ‘‘Pāsādassa dāsidāsaṁ khettavatthuṁ gomahiṁsaṁ demā’’ti vadanti, pāṭekkaṁ gahaṇakiccaṁ natthi, pāsāde paṭiggahite paṭiggahitameva hoti. Gonakādīni saṅghikavihāre vā puggalikavihāre vā mañcapīṭhakesu attharitvā paribhuñjituṁ na vaṭṭanti. Dhammāsane pana gihivikaṭanihārena labbhanti, tatrāpi nipajjituṁ na vaṭṭati.",
  "atk-vin02a35:71": "Upanandavatthukathā niṭṭhitā.",
  "atk-vin02a35:72": "Avissajjiyavatthukathā",
  "atk-vin02a35:73": "321.Pañcimānīti rāsivasena pañca, sarūpavasena panetāni bahūni honti. Tattha ārāmo nāma pupphārāmo vā phalārāmo vā. Ārāmavatthu nāma tesaṁyeva ārāmānaṁ atthāya paricchinditvā ṭhapitokāso; tesu vā ārāmesu vinaṭṭhesu tesaṁ porāṇakabhūmibhāgo. Vihāro nāma yaṁkiñci pāsādādisenāsanaṁ. Vihāravatthu nāma tassa patiṭṭhānokāso. Mañco nāma – masārako, bundikābaddho, kuḷīrapādako āhaccapādakoti imesaṁ pubbe vuttānaṁ catunnaṁ mañcānaṁ aññataro . Pīṭhaṁ nāma masārakādīnaṁyeva catunnaṁ pīṭhānaṁ aññataraṁ. Bhisi nāma uṇṇabhisiādīnaṁ pañcannaṁ aññatarā. Bimbohanaṁ nāma vuttappakārānaṁ bimbohanānaṁ aññataraṁ. Lohakumbhī nāma kāḷalohena vā tambalohena vā yena kenaci lohena katā kumbhī. Lohabhāṇakādīsupi eseva nayo. Ettha pana bhāṇakanti arañjaro vuccati. Vārakoti ghaṭo. Kaṭāhaṁ kaṭāhameva. Vāsiādīsu valliādīsu ca duviññeyyaṁ nāma natthi. Evaṁ –",
  "atk-vin02a35:74": "Dvisaṅgahāni dve honti, tatiyaṁ catusaṅgahaṁ;",
  "atk-vin02a35:75": "Catutthaṁ navakoṭṭhāsaṁ, pañcamaṁ aṭṭhabhedanaṁ.",
  "atk-vin02a35:76": "Iti pañcahi rāsīhi, pañcanimmalalocano;",
  "atk-vin02a35:77": "Pañcavīsavidhaṁ nātho, garubhaṇḍaṁ pakāsayi.",
  "atk-vin02a35:78": "Tatrāyaṁ vinicchayakathā – idañhi sabbampi garubhaṇḍaṁ idha avissajjiyaṁ, kīṭāgirivatthusmiṁ ‘‘avebhaṅgiya’’nti vuttaṁ. Parivāre pana –",
  "atk-vin02a35:79": "‘‘Avissajjiyaṁ avebhaṅgiyaṁ, pañca vuttā mahesinā;",
  "atk-vin02a35:80": "Vissajjentassa paribhuñjantassa anāpatti,",
  "atk-vin02a35:81": "Pañhā mesā kusalehi cintitā’’ti. (pari. 479) –",
  "atk-vin02a35:82": "Āgataṁ. Tasmā mūlacchejjavasena avissajjiyaṁ avebhaṅgiyañca parivattanavasena pana vissajjentassa paribhuñjantassa ca anāpattīti evamettha adhippāyo veditabbo.",
  "atk-vin02a35:83": "Tatrāyaṁ anupubbikathā – idaṁ tāva pañcavidhampi cīvarapiṇḍapātabhesajjatthāya upanetuṁ na vaṭṭati. Thāvarena ca thāvaraṁ garubhaṇḍena ca garubhaṇḍaṁ parivattetuṁ vaṭṭati. Thāvare pana khettaṁ vatthu taḷākaṁ mātikāti evarūpaṁ bhikkhusaṅghassa vicāretuṁ vā sampaṭicchituṁ vā adhivāsetuṁ vā na vaṭṭati, kappiyakārakeheva vicāritato kappiyabhaṇḍaṁ vaṭṭati. Ārāmena pana ārāmaṁ ārāmavatthuṁ vihāraṁ vihāravatthunti imāni cattāri parivattetuṁ vaṭṭati.",
  "atk-vin02a35:84": "Tatrāyaṁ parivattananayo – saṅghassa nāḷikerārāmo dūre hoti, kappiyakārakā vā bahutaraṁ khādanti. Yampi na khādanti, tato sakaṭavetanaṁ datvā appameva haranti. Aññesaṁ pana tassa ārāmassa avidūragāmavāsīnaṁ manussānaṁ vihārassa samīpe ārāmo hoti, te saṅghaṁ upasaṅkamitvā sakena ārāmena taṁ ārāmaṁ yācanti, saṅghena ‘‘ruccati saṅghassā’’ti apaloketvā sampaṭicchitabbo. Sacepi bhikkhūnaṁ rukkhasahassaṁ hoti, manussānaṁ pañca satāni, ‘‘tumhākaṁ ārāmo khuddako’’ti na vattabbaṁ. Kiñcāpi hi ayaṁ khuddako, atha kho itarato bahutaraṁ āyaṁ deti. Sacepi samakameva deti; evampi icchiticchitakkhaṇe paribhuñjituṁ sakkāti gahetabbameva. Sace pana manussānaṁ bahutarā rukkhā honti, ‘‘nanu tumhākaṁ bahutarā rukkhā’’ti vattabbaṁ. Sace ‘‘atirekaṁ amhākaṁ puññaṁ hotu, saṅghassa demā’’ti vadanti, jānāpetvā sampaṭicchituṁ vaṭṭati. Bhikkhūnaṁ rukkhā phaladhārino, manussānaṁ rukkhā na tāva phalaṁ gaṇhanti, kiñcāpi na gaṇhanti, na cirena gaṇhissantīti sampaṭicchitabbameva. Manussānaṁ rukkhā phaladhārino, bhikkhūnaṁ na tāva phalaṁ gaṇhanti, ‘‘nanu tumhākaṁ rukkhā phaladhārino’’ti vattabbaṁ. Sace ‘‘gaṇhatha, bhante, amhākaṁ puññaṁ bhavissatī’’ti denti, jānāpetvā sampaṭicchituṁ vaṭṭati; evaṁ ārāmena ārāmo parivattetabbo. Eteneva nayena ārāmavatthupi vihāropi vihāravatthupi ārāmena parivattetabbaṁ. Ārāmavatthunā ca mahantena vā khuddakena vā ārāmaārāmavatthu vihāravihāravatthūni .",
  "atk-vin02a35:85": "Kathaṁ vihārena vihāro parivattetabbo? Saṅghassa antogāme gehaṁ hoti, manussānaṁ vihāramajjhe pāsādo, ubhopi agghena samakā, sace manussā tena pāsādena taṁ gehaṁ yācanti, sampaṭicchituṁ vaṭṭati. Bhikkhūnaṁ ce mahagghataraṁ gehaṁ hoti, ‘‘mahagghataraṁ amhākaṁ geha’’nti vutte ‘‘kiñcāpi mahagghataraṁ, pabbajitānaṁ asāruppaṁ, na sakkā tattha pabbajitehi vasituṁ, idaṁ pana sāruppaṁ gaṇhathā’’ti vadanti; evampi sampaṭicchituṁ vaṭṭati. Sace pana manussānaṁ mahagghaṁ hoti, ‘‘nanu tumhākaṁ gehaṁ mahaggha’’nti vattabbaṁ. ‘‘Hotu, bhante, amhākaṁ puññaṁ bhavissati, gaṇhathā’’ti vutte pana sampaṭicchituṁ vaṭṭati. Evaṁ vihārena vihāro parivattetabbo. Eteneva nayena vihāravatthupi ārāmopi ārāmavatthupi vihārena parivattetabbaṁ. Vihāravatthunā ca mahagghena vā appagghena vā vihāravihāravatthuārāmaārāmavatthūni. Evaṁ tāva thāvarena thāvaraparivattanaṁ veditabbaṁ.",
  "atk-vin02a35:86": "Garubhaṇḍena garubhaṇḍaparivattane pana mañcapīṭhaṁ mahantaṁ vā hotu khuddakaṁ vā, antamaso caturaṅgulapādakaṁ vā gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ hoti. Sacepi rājarājamahāmattādayo ekappahāreneva mañcasataṁ vā mañcasahassaṁ vā denti, sabbe kappiyamañcā sampaṭicchitabbā, sampaṭicchitvā vuḍḍhapaṭipāṭiyā ‘‘saṅghikaparibhogena paribhuñjathā’’ti dātabbā, puggalikavasena na dātabbā. Atirekamañce bhaṇḍāgārādīsu paññapetvā pattacīvaraṁ nikkhipitumpi vaṭṭati. Bahisīmāya ‘‘saṅghassa demā’’ti dinnamañco saṅghattherassa vasanaṭṭhāne dātabbo. Tattha ce bahū mañcā honti, mañcena kammaṁ natthi; yassa vasanaṭṭhāne kammaṁ atthi, tattha ‘‘saṅghikaparibhogena paribhuñjathā’’ti dātabbo. Mahagghena satagghanakena vā sahassagghanakena vā satasahassagghanakena vā mañcena aññaṁ mañcasataṁ labhati, parivattetvā gahetabbaṁ. Na kevalaṁ mañcena mañcoyeva, ārāmaārāmavatthuvihāravihāravatthupīṭhabhisibimbohanānipi parivattetuṁ vaṭṭanti. Esa nayo pīṭhabhisibimbohanesupi. Etesu hi kappiyākapyiyaṁ vuttanayameva. Tattha akappiyaṁ na paribhuñjitabbaṁ, kappiyaṁ saṅghikaparibhogena paribhuñjitabbaṁ. Akappiyaṁ vā mahagghaṁ kappiyaṁ vā parivattetvā vuttavatthūni gahetabbāni. Agarubhaṇḍupagaṁ pana bhisibimbohanaṁ nāma natthi.",
  "atk-vin02a35:87": "Lohakumbhī lohabhāṇakaṁ lohakaṭāhanti imāni tīṇi mahantāni vā hontu khuddakāni vā antamaso pasatamattaudakagaṇhanakānipi garubhaṇḍāniyeva. Lohavārako pana kāḷalohatambalohavaṭṭalohakaṁsalohānaṁ yena kenaci kato sīhaḷadīpe pādagaṇhanako bhājetabbo. Pādo ca nāma magadhanāḷiyā pañcanāḷimattaṁ gaṇhāti, tato adhikagaṇhanako garubhaṇḍaṁ. Imāni tāva pāḷiyaṁ āgatāni lohabhājanāni.",
  "atk-vin02a35:88": "Pāḷiyaṁ pana anāgatānipi bhiṅgārapaṭiggahauḷuṅkadabbikaṭacchupātitaṭṭakasarakasamuggaaṅgārakapalladhūmakaṭacchuādīni khuddakāni vā mahantāni vā sabbāni garubhaṇḍāni. Patto, ayathālakaṁ, tambalohathālakanti imāni pana bhājanīyāni. Kaṁsalohavaṭṭalohabhājanavikati saṅghikaparibhogena vā gihivikaṭā vā vaṭṭati, puggalikaparibhogena na vaṭṭati. Kaṁsalohādibhājanaṁ saṅghassa dinnampi hi pārihāriyaṁ na vaṭṭati. ‘‘Gihivikaṭanihāreneva paribhuñjitabba’’nti mahāpaccariyaṁ vuttaṁ.",
  "atk-vin02a35:89": "Ṭhapetvā pana bhājanavikatiṁ aññasmimpi kappiyalohabhaṇḍe – añjanī, añjanisalākā, kaṇṇamalaharaṇī, sūci, paṇṇasūci, khuddako, pipphalako, khuddakaṁ, ārakaṇṭakaṁ, kuñcikā, tāḷaṁ, kattarayaṭṭhi vedhako, natthudānaṁ, bhindivālo, lohakūṭo, lohakuṭṭi, lohaguḷo, lohapiṇḍi, lohacakkalikaṁ, aññampi vippakatalohabhaṇḍaṁ bhājanīyaṁ. Dhūmanettaphāladīparukkhadīpakapallakaolambakadīpaitthipurisatiracchānagatarūpakāni pana aññāni vā bhitticchadanakavāṭādīsu upanetabbāni, antamaso lohakhilakaṁ upādāya sabbāni lohabhaṇḍāni garubhaṇḍāniyeva honti, attanā laddhānipi pariharitvā puggalikaparibhogena na paribhuñjitabbāni, saṅghikaparibhogena vā gihivikaṭāni vā vaṭṭanti. Tipubhaṇḍepi eseva nayo. Khīrapāsāṇamayāni taṭṭakasarakādīni garubhaṇḍāniyeva.",
  "atk-vin02a35:90": "Ghaṭako pana telabhājanaṁ vā pādagaṇhanakato atirekameva garubhaṇḍaṁ. Suvaṇṇarajatahārakūṭajātiphalikabhājanāni gihivikaṭānipi na vaṭṭanti, pageva saṅghikaparibhogena vā puggalikaparibhogena vā. Senāsanaparibhoge pana āmāsampi anāmāsampi sabbaṁ vaṭṭati.",
  "atk-vin02a35:91": "Vāsiādīsu yāya vāsiyā ṭhapetvā daṇḍakaṭṭhacchedanaṁ vā ucchutacchanaṁ vā aññaṁ mahākammaṁ kātuṁ na sakkā, ayaṁ bhājanīyā. Tato mahattarī yena kenaci ākārena katā vāsi garubhaṇḍameva. Pharasu pana antamaso vejjānaṁ sirāvedhanapharasupi garubhaṇḍameva. Kuṭhāriyaṁ pharasusadiso eva vinicchayo. Yā pana āvudhasaṅkhepena katā, ayaṁ anāmāsā. Kudālo antamaso caturaṅgulamattopi garubhaṇḍameva. Nikhādanaṁ caturassamukhaṁ vā hotu doṇimukhaṁ vā vaṅkaṁ vā ujukaṁ vā, antamaso sammuñjanidaṇḍakavedhanampi daṇḍabaddhaṁ ce, garubhaṇḍameva. Sammuñjanidaṇḍakhaṇanakaṁ pana adaṇḍakaṁ phalamattameva, yaṁ sakkā sipāṭikāya pakkhipitvā pariharituṁ, taṁ bhājanīyaṁ. Sikharampi nikhādaneneva saṅgahitaṁ. Yehi manussehi vihāre vāsiādīni dinnāni honti, te ca ghare daḍḍhe vā corehi vā vilutte ‘‘detha no, bhante, upakaraṇe, puna pākatike karissāmā’’ti vadanti, dātabbā. Sace āharanti , na vāretabbā; anāharantāpi na codetabbā.",
  "atk-vin02a35:92": "Kammārataṭṭakāracundakāranaḷakāramaṇikārapattabandhakānaṁ adhikaraṇimuṭṭhikasaṇḍāsatulādīni sabbāni lohamayaupakaraṇāni saṅghe dinnakālato paṭṭhāya garubhaṇḍāni. Tipukoṭṭakasuvaṇṇakāracammakāraupakaraṇesupi eseva nayo. Ayaṁ pana viseso – tipukoṭṭakaupakaraṇesupi tipucchedanasatthakaṁ, suvaṇṇakāraupakaraṇesu suvaṇṇacchedanasatthakaṁ, cammakāraupakaraṇesu kataparikammacammachiddanakaṁ khuddakasatthakanti imāni bhājanīyabhaṇḍāni. Nahāpitatunnakāraupakaraṇesupi ṭhapetvā mahākattariṁ mahāsaṇḍāsaṁ mahāpipphalakañca sabbaṁ bhājanīyaṁ. Mahākattariādīni garubhaṇḍāni.",
  "atk-vin02a35:93": "Valliādīsu vettavalliādikā yā kāci aḍḍhabāhuppamāṇā valli saṅghassa dinnā vā tatthajātakā vā rakkhitagopitā garubhaṇḍaṁ hoti, sā saṅghakamme ca cetiyakamme ca kate sace atirekā hoti, puggalikakammepi upanetuṁ vaṭṭati; arakkhitā pana garubhaṇḍameva na hoti. Suttamakacivākanāḷikerahīracammamayā rajjukā vā yottāni vā vāke ca nāḷikerahīre ca vaṭṭetvā katā ekavaṭṭā vā dvivaṭṭā vā saṅghassa dinnakālato paṭṭhāya garubhaṇḍaṁ. Suttaṁ pana avaṭṭetvā dinnaṁ makacivākanāḷikerahīrā ca bhājanīyā. Yehi panetāni rajjukayottādīni dinnāni honti, te attano karaṇīyena harantā na vāretabbā.",
  "atk-vin02a35:94": "Yo koci antamaso aṭṭhaṅgulasūcidaṇḍamattopi veḷu saṅghassa dinno vā tatthajātako vā rakkhitagopito garubhaṇḍaṁ, sopi saṅghakamme ca cetiyakamme ca kate atireko puggalikakamme dātuṁ vaṭṭati. Pādagaṇhanakatelanāḷi pana kattarayaṭṭhi, upāhanadaṇḍako, chattadaṇḍo, chattasalākāti idamettha bhājanīyabhaṇḍaṁ. Daḍḍhagehamanussā gaṇhitvā gacchantā na vāretabbā. Rakkhitagopitaṁ veḷuṁ gaṇhantena samakaṁ vā atirekaṁ vā thāvaraṁ antamaso taṁagghanakampi phātikammaṁ katvā gahetabbo . Phātikammaṁ akatvā gaṇhantena tattheva vaḷañjetabbo , gamanakāle saṅghikāvāse ṭhapetvā gantabbaṁ. Asatiyā gahetvā gatena pahiṇitvā dātabbo. Desantaraṁ gatena sampattavihāre saṅghikāvāse ṭhapetabbo.",
  "atk-vin02a35:95": "Tiṇanti muñjaṁ pabbajañca ṭhapetvā avasesaṁ yaṁkiñci tiṇaṁ. Yattha pana tiṇaṁ natthi, tattha paṇṇehi chādenti; tasmā paṇṇampi tiṇeneva saṅgahitaṁ. Iti muñjādīsu yaṁkiñci muṭṭhippamāṇampi tiṇaṁ tālapaṇṇādīsu ca ekaṁ paṇṇampi saṅghassa dinnaṁ vā tatthajātakaṁ vā bahārāme saṅghassa tiṇavatthuto jātatiṇaṁ vā rakkhitagopitaṁ garubhaṇḍaṁ hoti, tampi saṅghakamme ca cetiyakamme ca kate atirekaṁ puggalikakamme dātuṁ vaṭṭati. Daḍḍhagehamanussā gahetvā gacchantā na vāretabbā. Aṭṭhaṅgulappamāṇopi rittapotthako garubhaṇḍameva.",
  "atk-vin02a35:96": "Mattikā pakatimattikā vā hotu pañcavaṇṇā vā sudhā vā sajjurasakaṅguṭṭhasilesādīsu vā yaṁkiñci, dullabhaṭṭhāne ānetvā vā dinnaṁ tatthajātakaṁ vā rakkhitagopitaṁ tālaphalapakkamattaṁ garubhaṇḍaṁ hoti. Tampi saṅghakamme ca cetiyakamme ca niṭṭhite atirekaṁ puggalikakamme dātuṁ vaṭṭati. Hiṅguhiṅgulakaharitālamanosilañjanāni pana bhājanīyabhaṇḍāni.",
  "atk-vin02a35:97": "Dārubhaṇḍe yo koci aṭṭhaṅgulasūcidaṇḍamattopi dārubhaṇḍako dārudullabhaṭṭhāne saṅghassa dinno vā tatthajātako vā rakkhitagopito, ayaṁ garubhaṇḍaṁ hotīti kurundiyaṁ vuttaṁ. Mahāaṭṭhakathāyaṁ pana sabbampi dāruveḷucammapāsāṇādivikatiṁ dārubhaṇḍena saṅgaṇhitvā ‘‘tena kho pana samayena saṅghassa āsandiko uppanno hotī’’ti ito paṭṭhāya dārubhaṇḍavinicchayo vutto.",
  "atk-vin02a35:98": "Tatrāyaṁ atthuddhāro, āsandiko, sattaṅgo, bhaddapīṭhaṁ, pīṭhikā, eḷakapādakapīṭhaṁ, āmalakavaṭṭakapīṭhaṁ, phalakaṁ, kocchaṁ, palālapīṭhakanti imesu tāva yaṁkiñci khuddakaṁ vā hotu mahantaṁ vā, saṅghassa dinnaṁ garubhaṇḍaṁ hoti. Palālapīṭhena cettha kadalipattādipīṭhānipi saṅgahitāni. Byagghacammaonaddhampi vāḷarūpaparikkhittaṁ, ratanaparisibbitaṁ, kocchakaṁ garubhaṇḍameva.",
  "atk-vin02a35:99": "Vaṅkaphalakaṁ, dīghaphalakaṁ, cīvaradhovanaphalakaṁ, ghaṭṭanaphalakaṁ, ghaṭṭanamuggaro, dantakaṭṭhacchedanagaṇṭhikā, daṇḍamuggaro, ambaṇaṁ, rajanadoṇi, udakapaṭicchako, dārumayo vā dantamayo vā veḷumayo vā sapādakopi apādakopi samuggo, mañjūsā, pādagaṇhanakato atirekappamāṇo karaṇḍo, udakadoṇi, udakakaṭāhaṁ, uḷuṅko, kaṭacchu, pānīyasarāvaṁ, pānīyasaṅkhoti etesupi yaṁkiñci saṅghe dinnaṁ garubhaṇḍaṁ. Saṅkhathālakaṁ pana bhājanīyaṁ, tathā dārumayo udakatumbo.",
  "atk-vin02a35:100": "Pādakathalikamaṇḍalaṁ dārumayaṁ vā hotu coḷapaṇṇādimayaṁ vā sabbaṁ garubhaṇḍaṁ. Ādhārako pattapidhānaṁ, tālavaṇṭaṁ, bījanī, caṅkoṭakaṁ, pacchi, yaṭṭhisammuñjanī muṭṭhisammuñjanīti etesupi yaṁkiñci khuddakaṁ vā mahantaṁ vā dāruveḷupaṇṇacammādīsu yena kenaci kataṁ garubhaṇḍameva.",
  "atk-vin02a35:101": "Thambhatulāsopānaphalakādīsu dārumayaṁ vā pāsāṇamayaṁ vā yaṁkiñci gehasambhārarūpaṁ, yo koci kaṭasārako, yaṁkiñci bhūmattharaṇaṁ, yaṁkiñci akappiyacammaṁ, sabbaṁ saṅghe dinnaṁ garubhaṇḍaṁ, bhūmattharaṇaṁ kātuṁ vaṭṭati. Eḷakacammaṁ pana paccattharaṇagatikaṁ hoti, tampi garubhaṇḍameva. Kappiyacammāni bhājanīyāni. Kurundiyaṁ pana ‘‘sabbaṁ mañcappamāṇaṁ cammaṁ garubhaṇḍa’’nti vuttaṁ.",
  "atk-vin02a35:102": "Udukkhalaṁ, musalaṁ, suppaṁ, nisadaṁ, nisadapoto, pāsāṇadoṇi, pāsāṇakaṭāhaṁ, turivemabhastādi sabbaṁ pesakārādibhaṇḍaṁ, sabbaṁ kasibhaṇḍaṁ, sabbaṁ cakkayuttakayānaṁ garubhaṇḍameva. Mañcapādo , mañcaaṭanī, pīṭhapādo, pīṭhaaṭanī, vāsipharasuādīnaṁ daṇḍāti etesu yaṁkiñci vippakatatacchanakammaṁ aniṭṭhitameva bhājanīyaṁ, tacchitamaṭṭhaṁ pana garubhaṇḍaṁ hoti. Anuññātavāsiyā pana daṇḍo chattamuṭṭhipaṇṇaṁ kattarayaṭṭhi upāhanā araṇisahitaṁ dhammakaraṇo pādagaṇhanakato anatirittaṁ āmalakatumbaṁ āmalakaghaṭo lābukatumbaṁ lābughaṭo visāṇakatumbanti sabbametaṁ bhājanīyaṁ, tato mahantataraṁ garubhaṇḍaṁ.",
  "atk-vin02a35:103": "Hatthidanto vā yaṁkiñci visāṇaṁ vā atacchitaṁ yathājātameva bhājanīyaṁ, tehi katamañcapādādīsu purimasadisoyeva vinicchayo. Tacchitaniṭṭhitopi hiṅgukaraṇḍako añjanakaraṇḍako gaṇṭhikā vidho añjanī añjanisalākā udakapuñchanīti idaṁ sabbaṁ bhājanīyameva.",
  "atk-vin02a35:104": "Mattikābhaṇḍe sabbaṁ manussānaṁ upabhogaparibhogaṁ ghaṭapiṭharādikulālabhājanaṁ pattakaṭāhaṁ aṅgārakaṭāhaṁ dhūmadānakaṁ dīparukkhako dīpakapallikā cayaniṭṭhakā chadaniṭṭhakā thūpikāti saṅghassa dinnakālato paṭṭhāya garubhaṇḍaṁ, pādagaṇhanakato anatirittappamāṇo pana ghaṭako pattaṁ thālakaṁ kañcanako kuṇḍikāti idamettha bhājanīyabhaṇḍaṁ. Yathā ca mattikābhaṇḍe; evaṁ lohabhaṇḍepi kuṇḍikā bhājanīyakoṭṭhāsameva bhajatīti ayamettha anupubbikathā.",
  "atk-vin02a35:105": "Avissajjiyavatthukathā niṭṭhitā.",
  "atk-vin02a35:106": "Navakammadānakathā",
  "atk-vin02a35:107": "323.Bhaṇḍikāṭṭhapanamattenāti dvārabāhānaṁ upari kapotabhaṇḍikayojanamattena. Paribhaṇḍakaraṇamattenāti gomayaparibhaṇḍakasāvaparibhaṇḍakaraṇamattena. Dhūmakālikanti idaṁ yāvassa citakadhūmo na paññāyati, tāva ayaṁ vihāro etassevāti evaṁ dhūmakāle apaloketvā katapariyositaṁ vihāraṁ denti. Vippakatanti ettha vippakato nāma yāva gopānasiyo na ārohanti. Gopānasīsu pana āruḷhāsu bahukato nāma hoti, tasmā tato paṭṭhāya na dātabbo, kiñcideva samādapetvā kāressati. Khuddake vihāre kammaṁ oloketvā chappañcavassikanti kammaṁ oloketvā catuhatthavihāre catuvassikaṁ, pañcahatthe pañcavassikaṁ, chahatthe chavassikaṁ dātabbaṁ. Aḍḍhayogo pana yasmā sattaṭṭhahattho hoti, tasmā ettha ‘‘sattaṭṭhavassika’’nti vuttaṁ. Sace pana so navahattho hoti navavassikampi dātabbaṁ. Mahallake pana dasahatthe ekādasahatthe vihāre vā pāsāde vā dasavassikaṁ vā ekādasavassikaṁ vā dātabbaṁ. Dvādasahatthe pana tato adhike vā lohapāsādasadisepi dvādasavassikameva dātabbaṁ, na tato uttari.",
  "atk-vin02a35:108": "Navakammiko bhikkhu antovasse taṁ āvāsaṁ labhati, utukāle paṭibāhituṁ na labhati. Sace so āvāso jīrati, āvāsasāmikassa vā tassa vaṁse uppannassa vā kassaci kathetabbaṁ – ‘‘āvāso te nassati, jaggatha etaṁ āvāsa’’nti. Sace so na sakkoti, bhikkhūhi ñātī vā upaṭṭhāke vā samādapetvā jaggitabbo. Sace tepi na sakkonti, saṅghikena paccayena jaggitabbo. Tasmimpi asati ekaṁ āvāsaṁ vissajjetvā avasesā jaggitabbā. Bahū vissajjetvā ekaṁ saṇṭhāpetumpi vaṭṭatiyeva.",
  "atk-vin02a35:109": "Dubbhikkhe bhikkhūsu pakkantesu sabbe āvāsā nassanti, tasmā ekaṁ vā dve vā tayo vā āvāse vissajjetvā tato yāgubhattacīvarādīni paribhuñjantehi sesāvāsā jaggitabbāyeva. Kurundiyaṁ pana vuttaṁ ‘‘saṅghike paccaye asati eko bhikkhu ‘tuyhaṁ ekaṁ mañcaṭṭhānaṁ gahetvā jaggāhī’ti vattabbo. Sace bahutaraṁ icchati, tibhāgaṁ vā upaḍḍhabhāgaṁ vā datvāpi jaggāpetabbaṁ. Atha ‘thambhamattamevettha avasiṭṭhaṁ, bahukammaṁ kātabba’nti na icchati, ‘tuyhaṁ puggalikameva katvā jagga; evampi hi saṅghassa bhaṇḍakaṭṭhapanaṭṭhānaṁ navakānañca vasanaṭṭhānaṁ labhissatī’ti jaggāpetabbo. Evaṁ jaggito pana tasmiṁ jīvante puggaliko hoti, mate saṅghikoyeva . Sace saddhivihārikānaṁ dātukāmo hoti, kammaṁ oloketvā tibhāgaṁ vā upaḍḍhaṁ vā puggalikaṁ katvā jaggāpetabbo. Evañhi saddhivihārikānaṁ dātuṁ labhati. Evaṁ jagganake pana asati ‘ekaṁ āvāsaṁ vissajjetvā’tiādinā nayena jaggāpetabbo’’ti.",
  "atk-vin02a35:110": "Idampi ca aññaṁ tattheva vuttaṁ – dve bhikkhū saṅghikaṁ bhūmiṁ gahetvā sodhetvā saṅghikaṁ senāsanaṁ karonti. Yena sā bhūmi paṭhamaṁ gahitā, so sāmī. Ubhopi puggalikaṁ karonti, soyeva sāmī. So saṅghikaṁ karoti, itaro puggalikaṁ karoti, aññaṁ ce bahuṁ senāsanaṭṭhānaṁ atthi , puggalikaṁ karontopi na vāretabbo. Aññasmiṁ pana tādise paṭirūpe ṭhāne asati taṁ paṭibāhitvā saṅghikaṁ karonteneva kātabbaṁ. Yaṁ pana tassa tattha vayakammaṁ kataṁ, taṁ dātabbaṁ. Sace pana katāvāse vā āvāsakaraṇaṭṭhāne vā chāyūpagaphalūpagarukkhā honti, apaloketvā hāretabbā. Puggalikā ce honti, sāmikā āpucchitabbā; no ce denti, yāvatatiyaṁ āpucchitvā ‘‘rukkhaagghanakamūlaṁ dassāmā’’ti hāretabbā.",
  "atk-vin02a35:111": "Yo pana saṅghikavallimattampi aggahetvā āharimena upakaraṇena saṅghikāya bhūmiyā puggalikavihāraṁ kāreti, upaḍḍhaṁ saṅghikaṁ hoti; upaḍḍhaṁ puggalikaṁ. Pāsādo ce hoti, heṭṭhāpāsādo saṅghiko; upari puggaliko. Sace so heṭṭhāpāsādaṁ icchati, tassa hoti. Atha heṭṭhā ca upari ca icchati, ubhayattha upaḍḍhaṁ labhati. Dve senāsanāni kāreti – ekaṁ saṅghikaṁ, ekaṁ puggalikaṁ. Sace vihāre uṭṭhitena dabbasambhārena kāreti, tatiyabhāgaṁ labhati. Sace akataṭṭhāne cayaṁ vā pamukhaṁ vā karoti, bahikuṭṭe upaḍḍhaṁ saṅghassa, upaḍḍhaṁ tassa. Atha mahantaṁ visamaṁ pūretvā apade padaṁ dassetvā kataṁ hoti, anissaro tattha saṅgho.",
  "atk-vin02a35:112": "Ekaṁvaraseyyanti ettha navakammadānaṭṭhāne vā vassaggena pattaṭṭhāne vā yaṁ icchati, taṁ ekaṁ varaseyyaṁ anujānāmīti attho.",
  "atk-vin02a35:113": "Pariyosite pakkamati tassevetanti puna āgantvā vasantassa antovassaṁ tasseva taṁ; anāgacchantassa pana saddhivihārikādayo gahetuṁ na labhanti.",
  "atk-vin02a35:114": "Navakammadānakathā niṭṭhitā.",
  "atk-vin02a35:115": "Aññatrapaṭibhogapaṭikkhepādikathā",
  "atk-vin02a35:116": "324.Nātiharantīti aññatra haritvā na paribhuñjanti. Guttatthāyāti yaṁ tattha mañcapīṭhādi, tassa guttatthāya, taṁ aññatra harituṁ anujānāmīti attho. Tasmā taṁ aññatra haritvā saṅghikaparibhogena paribhuñjantassa naṭṭhaṁ sunaṭṭhaṁ, jiṇṇaṁ sujiṇṇaṁ. Sace arogaṁ tasmiṁ vihāre paṭisaṅkhate puna pākatikaṁ kātabbaṁ. Puggalikaparibhogena paribhuñjato naṭṭhaṁ vā jiṇṇaṁ vā gīvā hoti, tasmiṁ paṭisaṅkhate dātabbameva. Sace tato gopānasiādīni gahetvā aññasmiṁ saṅghikāvāse yojenti, suyojitāni. Puggalikāvāse yojentehi pana mūlaṁ vā dātabbaṁ, paṭipākatikaṁ vā kātabbaṁ chaḍḍitavihārato mañcapīṭhādīni theyyacittena gaṇhanto uddhāreyeva bhaṇḍagghena kāretabbo. Puna āvāsikakāle dassāmīti gahetvā saṅghikaparibhogena paribhuñjantassa naṭṭhaṁ sunaṭṭhaṁ, jiṇṇaṁ sujiṇṇaṁ. Arogañce pākatikaṁ kātabbaṁ . Puggalikaparibhogena paribhuñjantassa naṭṭhaṁ gīvā hoti. Tato dvāravātapānādīni saṅghikāvāse vā puggalikāvāse vā yojitāni paṭidātabbāniyeva.",
  "atk-vin02a35:117": "Phātikammatthāyāti vaḍḍhikammatthāya. Phātikammañcettha samakaṁ vā atirekaṁ vā agghanakaṁ mañcapīṭhādisenāsanameva vaṭṭati.",
  "atk-vin02a35:118": "Cakkalikanti kambalādīhi veṭhetvā katacakkalikaṁ. Allehi pādehīti yehi akkantaṭṭhāne udakaṁ paññāyati, evarūpehi pādehi paribhaṇḍakatabhūmi vā senāsanaṁ vā na akkamitabbaṁ . Sace pana udakasinehamattameva paññāyati, na udakaṁ, vaṭṭati. Pādapuñchaniṁ pana allapādehipi akkamituṁ vaṭṭatiyeva. Saupāhanena dhotapādehi akkamitabbaṭṭhāneyeva na vaṭṭati.",
  "atk-vin02a35:119": "Coḷakena paliveṭhetunti sudhābhūmiyaṁ vā paribhaṇḍabhūmiyaṁ vā sace taṭṭikā vā kaṭasārako vā natthi, coḷakena pādā veṭhetabbā, tasmiṁ asati paṇṇampi attharituṁ vaṭṭati. Kiñci anattharitvā ṭhapentassa pana dukkaṭaṁ. Yadi pana tattha nevāsikā anatthatāyapi bhūmiyā ṭhapenti, adhotapādehipi vaḷañjenti, tatheva vaḷañjetuṁ vaṭṭati.",
  "atk-vin02a35:120": "Na bhikkhave parikammakatā bhittīti setabhitti vā cittakammakatā vā. Na kevalañca bhittimeva, dvārampi vātapānampi apassenaphalakampi pāsāṇatthambhampi rukkhatthambhampi cīvarena vā kenaci vā appaṭicchādetvā apassayituṁ na labbhatiyeva.",
  "atk-vin02a35:121": "Dhotapādakāti dhotapādakā hutvā dhotehi pādehi akkamitabbaṭṭhāne nipajjituṁ kukkuccāyanti. ‘‘Dhotapādake’’tipi pāṭho. Dhotehi pādehi akkamitabbaṭṭhānassetaṁ adhivacanaṁ . Paccattharitvāti paribhaṇḍakataṁ bhūmiṁ vā bhūmattharaṇasenāsanaṁ vā saṅghikamañcapīṭhaṁ vā attano santakena paccattharaṇena paccattharitvāva nipajjitabbaṁ. Sace niddāyatopi paccattharaṇe saṅkuṭite koci sarīrāvayavo mañcaṁ vā pīṭhaṁ vā phusati, āpattiyeva. Lomesu pana lomagaṇanāya āpattiyeva. Paribhogasīsena apassayantassāpi eseva nayo. Hatthatalapādatalehi pana phusituṁ vā akkamituṁ vā vaṭṭati. Mañcapīṭhaṁ nīharantassa kāye paṭihaññati, anāpatti.",
  "atk-vin02a35:122": "Aññatraparibhogapaṭikkhepādikathā niṭṭhitā.",
  "atk-vin02a35:123": "Saṅghabhattādianujānanakathā",
  "atk-vin02a35:124": "325.Nasakkonti saṅghabhattaṁ kātunti sakalassa saṅghassa bhattaṁ kātuṁ na sakkonti. Uddesabhattantiādīsu ‘‘ekaṁ vā dve vā…pe… dasa vā bhikkhū saṅghato uddisitvā dethā’’ti evaṁ uddesena laddhabhikkhūnaṁ bhattaṁ kātuṁ icchanti. Apare tatheva bhikkhū paricchinditvā nimantetvā tesaṁ bhattaṁ kātuṁ icchanti. Apare salākāyo chinditvā, apare pakkhikaṁ uposathikaṁ pāṭipadikanti evaṁ niyāmetvā, ekassa vā dvinnaṁ vā…pe… dasannaṁ vā bhikkhūnaṁ bhattaṁ kātuṁ icchanti. Iti etāni bhattāni uddesabhattaṁ nimantananti imaṁ vohāraṁ pattāni. Yasmā pana te sacepi dubbhikkhe na sakkonti, subhikkhe jāte pana puna saṅghabhattaṁ kātuṁ sakkhissanti, tasmā bhagavā tampi anto katvā ‘‘anujānāmi, bhikkhave, saṅghabhattaṁ uddesabhatta’’ntiādimāha.",
  "atk-vin02a35:125": "Tattha saṅghabhatte ṭhitikā nāma natthi, tasmā ‘‘amhākaṁ ajja dasa dvādasa divasā bhuñjantānaṁ idāni aññato bhikkhū ānethā’’ti na evaṁ tattha vattabbaṁ. ‘‘Purimadivasesu amhehi na laddhaṁ, idāni taṁ amhākaṁ gāhethā’’ti evampi vattuṁ na labbhati. Tañhi āgatāgatānaṁ pāpuṇātiyeva.",
  "atk-vin02a35:126": "Saṅghabhattādianujānanakathā niṭṭhitā.",
  "atk-vin02a35:127": "Uddesabhattakathā",
  "atk-vin02a35:128": "Uddesabhattādīsu pana ayaṁ nayo – raññā vā rājamahāmattena vā saṅghato uddisitvā ‘‘ettake bhikkhū ānethā’’ti pahite kālaṁ ghosetvā ṭhitikā pucchitabbā. Sace atthi, tato paṭṭhāya gāhetabbaṁ; no ce, therāsanato paṭṭhāya gāhetabbaṁ. Uddesakena piṇḍapātikānampi na atikkāmetabbaṁ. Te pana dhutaṅgaṁ rakkhantā sayameva atikkamissanti; evaṁ gāhiyamāne alasajātikā mahātherā pacchā āgacchanti, ‘‘bhante, vīsativassānaṁ gāhiyati, tumhākaṁ ṭhitikā atikkantā’’ti na vattabbā, ṭhitikaṁ ṭhapetvā tesaṁ gāhetvā pacchā ṭhitikāya gāhetabbaṁ. ‘‘Asukavihāre bahuṁ uddesabhattaṁ uppanna’’nti sutvā yojanantarikavihāratopi bhikkhū āgacchanti, sampattasampattānaṁ ṭhitaṭṭhānato paṭṭhāya gāhetabbaṁ. Asampattānampi upacārasīmaṁ paviṭṭhānaṁ antevāsikādīsu gaṇhantesu gāhetabbameva. Bahiupacārasīmāya ṭhitānaṁ gāhethāti vadanti, na gāhetabbaṁ. Sace pana upacārasīmaṁ okkantehi ekābaddhā hutvā attano vihāradvāre vā antovihāreyeva vā honti, parisāvasena vaḍḍhitā nāma sīmā hoti, tasmā gāhetabbaṁ. Saṅghanavakassa dinnepi pacchā āgatānaṁ gāhetabbameva . Dutiyabhāge pana therāsanaṁ āruḷhe puna āgatānaṁ paṭhamabhāgo na pāpuṇāti, dutiyabhāgato vassaggena gāhetabbaṁ.",
  "atk-vin02a35:129": "Ekasmiṁ vihāre ekaṁ bhattuddesaṭṭhānaṁ paricchinditvā gāvutappamāṇāyapi upacārasīmāya yattha katthaci ārocitaṁ uddesabhattaṁ, tasmiṁyeva bhattuddesaṭṭhāne gāhetabbaṁ. Eko ekassa bhikkhuno pahiṇāti ‘‘svepi saṅghato uddisitvā dasa bhikkhū pahiṇathā’’ti, tena so attho bhattuddesakassa ārocetabbo. Sace taṁ divasaṁ pamussati, dutiyadivase pātova ārocetabbo. Atha pamussitvāva piṇḍāya pavisanto sarati, yāva upacārasīmaṁ nātikkamati, tāva yā bhojanasālāya pakatiṭṭhitikā, tassāyeva vasena gāhetabbaṁ. Sacepi upacārasīmaṁ atikkantā bhikkhū ca upacārasīmaṭṭhakehi ekābaddhā honti, aññamaññaṁ dvādasahatthantaraṁ avijahitvā gacchanti, pakatiṭṭhitikāya vasena gāhetabbaṁ. Bhikkhūnaṁ pana tādise ekābaddhe asati bahiupacārasīmāya yasmiṁ ṭhāne sarati, tattha navaṁ ṭhitikaṁ katvā gāhetabbaṁ. Antogāme āsanasālāya sarantena āsanasālāya ṭhitikāya gāhetabbaṁ. Yattha katthaci saritvā gāhetabbameva, agāhetuṁ na vaṭṭati. Na hi etaṁ dutiyadivase labbhatīti.",
  "atk-vin02a35:130": "Sace sakavihārato aññaṁ vihāraṁ gacchante bhikkhū disvā koci uddesabhattaṁ uddisāpeti, yāva antoupacāre vā upacārasīmaṭṭhakehi saddhiṁ vuttanayena ekābaddhā vā honti, tāva sakavihāre ṭhitikāvaseneva gāhetabbaṁ. Bahiupacāre ṭhitānaṁ dinnaṁ pana ‘‘saṅghato bhante ettake nāma bhikkhū uddisathā’’ti vutte sampattānaṁ gāhetabbaṁ. Tattha dvādasahatthantaraṁ avijahitvā ekābaddhanayena dūre ṭhitāpi sampattāyevāti veditabbaṁ. Sace yaṁ vihāraṁ gacchanti, tattha paviṭṭhānaṁ ārocenti, tassa vihārassa ṭhitikāvasena gāhetabbaṁ. Sacepi gāmadvāre vā vīthiyaṁ vā catukke vā antaraghare vā bhikkhū disvā koci saṅghuddesaṁ āroceti, tasmiṁ tasmiṁ ṭhāne antoupacāragatānaṁ gāhetabbaṁ.",
  "atk-vin02a35:131": "Gharūpacāro cettha ‘‘ekaṁ gharaṁ ekūpacāraṁ, ekaṁ gharaṁ nānūpacāraṁ, nānāgharaṁ ekūpacāraṁ, nānāgharaṁ nānūpacāra’’nti imesaṁ vasena veditabbo. Tattha yaṁ ekakulassa gharaṁ ekavaḷañjaṁ hoti, taṁ suppapātaparicchedassa anto ekūpacāraṁ nāma. Tatthuppanno uddesalābho tasmiṁ upacāre bhikkhācāravattenapi ṭhitānaṁ sabbesaṁ pāpuṇāti, etaṁ ‘‘ekaṁ gharaṁ ekūpacāraṁ’’ nāma.",
  "atk-vin02a35:132": "Yaṁ pana ekaṁ gharaṁ dvinnaṁ bhariyānaṁ sukhavihāratthāya majjhe bhittiṁ uṭṭhāpetvā nānādvāravaḷañjaṁ kataṁ, tatthuppanno uddesalābho bhittiantarikassa na pāpuṇāti, tasmiṁ tasmiṁ ṭhāne nisinnasseva pāpuṇāti, etaṁ ‘‘ekaṁ gharaṁ nānūpacāraṁ’’ nāma.",
  "atk-vin02a35:133": "Yasmiṁ pana ghare bahū bhikkhū nimantetvā antogehato paṭṭhāya ekābaddhe katvā paṭivissakagharānipi pūretvā nisīdāpenti, tatthuppanno uddesalābho sabbesaṁ pāpuṇāti. Yampi nānākulassa nivesanaṁ majjhe bhittiṁ akatvā ekadvāreneva vaḷañjanti, tatrāpi eseva nayo. Etaṁ ‘‘nānāgharaṁ ekūpacāraṁ’’ nāma.",
  "atk-vin02a35:134": "Yo pana nānānivesanesu nisinnānaṁ bhikkhūnaṁ uddesalābho uppajjati, kiñcāpi bhitticchiddena bhikkhū dissanti, tasmiṁ tasmiṁ nivesane nisinnānaṁyeva pāpuṇāti, etaṁ ‘‘nānāgharaṁ nānūpacāraṁ’’ nāma.",
  "atk-vin02a35:135": "Yo pana gāmadvāravīthicatukkesu aññatarasmiṁ ṭhāne uddesabhattaṁ labhitvā aññasmiṁ bhikkhusmiṁ asati attanova pāpuṇāpetvā dutiyadivasepi tasmiṁyeva ṭhāne aññaṁ labhati, tena yaṁ aññaṁ navakaṁ vā vuḍḍhaṁ vā bhikkhuṁ passati, tassa gāhetabbaṁ. Sace koci natthi, attanova pāpetvā bhuñjitabbaṁ.",
  "atk-vin02a35:136": "Sace āsanasālāya nisīditvā kālaṁ paṭimānentesu bhikkhūsu koci āgantvā ‘‘saṅghuddesapattaṁ detha, uddesapattaṁ detha, saṅghato uddisitvā pattaṁ detha, saṅghikaṁ pattaṁ dethā’’ti vā vadati, uddesapattaṁ ṭhitikāya gāhetvā dātabbaṁ. ‘‘Saṅghuddesabhikkhuṁ detha, saṅghato uddisitvā bhikkhuṁ detha, saṅghikaṁ bhikkhuṁ dethā’’ti vuttepi eseva nayo.",
  "atk-vin02a35:137": "Uddesako panettha pesalo lajjī medhāvī icchitabbo, tena tikkhattuṁ ṭhitikaṁ pucchitvā sace koci ṭhitikaṁ jānanto natthi, therāsanato gāhetabbaṁ. Sace pana ‘‘ahaṁ jānāmi, dasavassena laddha’’nti koci bhaṇati, ‘‘atthāvuso, dasavassā bhikkhū’’ti pucchitabbaṁ. Sace tassa sutvā ‘‘dasavassamha dasavassamhā’’ti bahū āgacchanti, ‘‘tuyhaṁ pāpuṇāti, tuyhaṁ pāpuṇātī’’ti avatvā ‘‘sabbe appasaddā hothā’’ti vatvā paṭipāṭiyā ṭhapetabbā. Ṭhapetvā ‘‘kati icchathā’’ti upāsako pucchitabbo. ‘‘Ettake nāma, bhante, bhikkhū’’ti vutte ‘‘tuyhaṁ pāpuṇāti, tuyhaṁ pāpuṇātī’’ti avatvā sabbanavakassa vassaggañca utu ca divasabhāgo ca chāyā ca pucchitabbā. Sace chāyāyapi pucchiyamānāya añño vuḍḍhataro āgacchati, tassa dātabbaṁ. Atha chāyaṁ pucchitvā ‘‘tuyhaṁ pāpuṇātī’’ti vutte vuḍḍhataro āgacchati, na labhati. Kathāpapañcena hi nisinnassāpi niddāyantassāpi gāhitaṁ suggāhitaṁ, atikkantaṁ suatikkantaṁ, bhājanīyabhaṇḍañhi nāmetaṁ sampattasseva pāpuṇāti, tattha sampattabhāvo upacārena paricchinditabbo. Āsanasālāya ca antoparikkhepo upacāro, tasmiṁ ṭhitassa lābho pāpuṇātīti.",
  "atk-vin02a35:138": "Koci āsanasālato aṭṭha uddesapatte āharāpetvā satta patte paṇītabhojanānaṁ ekaṁ udakassa pūretvā āsanasālāyaṁ pahiṇāti, gahetvā āgatā kiñci avatvā bhikkhūnaṁ hatthesu patiṭṭhāpetvā pakkamanti. Yena yaṁ laddhaṁ, tasseva taṁ hoti. Yena pana udakaṁ laddhaṁ, tassa atikkantampi ṭhitikaṁ ṭhapetvā aññaṁ uddesabhattaṁ gāhetabbaṁ. Tañca lūkhaṁ vā labhatu paṇītaṁ vā ticīvaraparivāraṁ vā, tassevetaṁ. Īdiso hissa puññaviseso. Udakaṁ pana yasmā āmisaṁ na hoti, tasmā aññaṁ uddesabhattaṁ labbhati.",
  "atk-vin02a35:139": "Sace pana te gahetvā āgatā ‘‘idaṁ kira bhante sabbaṁ bhājetvā bhuñjathā’’ti vatvā gacchanti, sabbehi bhājetvā bhuñjitvā udakaṁ pātabbaṁ. Saṅghato uddisitvā ‘‘aṭṭha mahāthere detha, majjhime detha, navake detha, paripuṇṇavassasāmaṇere detha, majjhimabhāṇakādayo detha, mayhaṁ ñātibhikkhū dethā’’ti vadantassa pana ‘‘upāsaka, tvaṁ evaṁ vadasi, ṭhitikāya pana tesaṁ na pāpuṇātī’’ti vatvā ṭhitikāvaseneva dātabbā. Daharasāmaṇerehi pana uddesabhattesu laddhesu sace dāyakānaṁ ghare maṅgalaṁ hoti, ‘‘tumhākaṁ ācariyupajjhāye pesethā’’ti vattabbaṁ.",
  "atk-vin02a35:140": "Yasmiṁ pana uddesabhatte paṭhamabhāgo sāmaṇerānaṁ pāpuṇāti, anubhāgo mahātherānaṁ, na tattha sāmaṇerā ‘‘mayaṁ paṭhamabhāgaṁ labhimhā’’ti purato gantuṁ labhanti, yathāpaṭipāṭiyā eva gantabbaṁ. ‘‘Saṅghato uddisitvā ‘tumhe ethā’ti vutte ‘mayhaṁ aññadāpi jānissasi, ṭhitikā pana evaṁ gacchatī’’’ti ṭhitikāvaseneva gāhetabbaṁ. Atha ‘‘saṅghuddesapattaṁ dethā’’ti vatvā agāhiteyeva patte yassa kassaci pattaṁ gahetvā pūretvā āharati, āhaṭampi ṭhitikāya eva gāhetabbaṁ.",
  "atk-vin02a35:141": "Eko ‘‘saṅghuddesapattaṁ āharā’’ti pesito ‘‘bhante, ekaṁ pattaṁ detha, nimantanabhattaṁ āharissāmī’’ti vadati, so ce uddesabhattagharato ayaṁ āgatoti ñatvā bhikkhūhi ‘‘nanu tvaṁ asukagharato āgato’’ti vutto ‘‘āma, bhante, na nimantanabhattaṁ, uddesabhatta’’nti bhaṇati, ṭhitikāya gahetabbaṁ. Yo pana ‘‘ekaṁ pattaṁ āharā’’ti vutto ‘‘‘ki’nti vatvā āharāmī’’ti vatvā ‘‘yathā te ruccatī’’ti vutto āgacchati, ayaṁ vissaṭṭhadūto nāma. Uddesapattaṁ vā paṭipāṭipattaṁ vā puggalikapattaṁ vā yaṁ icchati, taṁ tassa dātabbaṁ. Eko bālo abyatto ‘‘uddesapattaṁ āharā’’ti pesito vattuṁ na jānāti, tuṇhībhūto tiṭṭhati, so ‘‘kassa santikaṁ āgatosī’’ti vā ‘‘kassa pattaṁ harissasī’’ti vā na vattabbo. Evañhi vutto pucchāsabhāgena ‘‘tumhākaṁ santikaṁ āgatomhī’’ti ‘‘tumhākaṁ pattaṁ harissāmī’’ti vā vadeyya, tato taṁ bhikkhuṁ aññe bhikkhū jigucchantā na olokeyyuṁ. ‘‘Kuhiṁ gacchasi, kiṁ karonto āhiṇḍasī’’ti pana vattabbo. Tassa ‘‘uddesapattatthāya āgatomhī’’ti vadantassa gāhetvā patto dātabbo.",
  "atk-vin02a35:142": "Ekā kūṭaṭṭhitikā nāma hoti. Rañño vā hi rājamahāmattassa vā gehe atipaṇītāni aṭṭha uddesabhattāni niccaṁ diyyanti, tāni ekacārikabhattāni katvā bhikkhū visuṁ ṭhitikāya paribhuñjanti. Ekacce bhikkhū ‘‘sve dāni amhākaṁ pāpuṇissantī’’ti attano ṭhitikaṁ sallakkhetvā gatā, tesu anāgatesuyeva aññe āgantukā bhikkhū āgantvā āsanasālāya nisīdanti; taṅkhaṇaññeva rājapurisā āgantvā ‘‘paṇītabhattapatte dethā’’ti vadanti. Āgantukā ṭhitikaṁ ajānantā gāhenti. Taṅkhaṇaññeva ca ṭhitikaṁ jānanakabhikkhū āgantvā ‘‘kiṁ gāhethā’’ti vadanti. ‘‘Rājagehe paṇītabhatta’’nti. ‘‘Kativassato paṭṭhāyā’’ti? ‘‘Ettakavassato nāmā’’ti. ‘‘Mā gāhethā’’ti nivāretvā ṭhitikāya gāhetabbaṁ. Gāhite āgatehipi pattadānakāle āgatehipi dinnakāle āgatehipi rājagehato patte pūretvā āhaṭakāle āgatehipi rājā ‘‘ajja bhikkhūyeva āgacchantū’’ti pesetvā bhikkhūnaṁyeva hatthe piṇḍapātaṁ deti; evaṁ dinnapiṇḍapātaṁ gahetvā āgatakāle āgatehipi ṭhitikaṁ jānanakabhikkhūhi ‘‘mā bhuñjitthā’’ti vāretvā ṭhitikāyameva gāhetabbaṁ.",
  "atk-vin02a35:143": "Atha ne rājā bhojetvā pattepi nesaṁ pūretvā deti, yaṁ āhaṭaṁ taṁ ṭhitikāya gāhetabbaṁ. Sace pana ‘‘mā tucchahatthā gacchantū’’ti thokameva pattesu pakkhittaṁ hoti, taṁ na gāhetabbaṁ. Atha bhuñjitvā tucchapattāva āgacchanti, yaṁ tehi bhuttaṁ, taṁ nesaṁ gīvā hotīti mahāsumatthero āha. Mahāpadumatthero panāha – ‘‘gīvākiccaṁ ettha natthi, ṭhitikaṁ pana ajānantehi yāva jānanakā āgacchanti, tāva nisīditabbaṁ siyā; evaṁ santepi bhuttaṁ subhuttaṁ, idāni pattaṭṭhānena gāhetabba’’nti.",
  "atk-vin02a35:144": "Eko ticīvaraparivāro satagghanako piṇḍapāto avassikassa bhikkhuno patto, vihāre ca ‘‘evarūpo piṇḍapāto avassikassa patto’’ti likhitvā ṭhapesuṁ. Atha saṭṭhivassaccayena añño tathārūpo piṇḍapāto uppanno, ayaṁ kiṁ avassikaṭṭhitikāya gāhetabbo, udāhu saṭṭhivassikaṭṭhitikāyāti. Saṭṭhivassikaṭṭhitikāyāti vuttaṁ, ayañhi bhikkhu ṭhitikaṁ gahetvāyeva vaḍḍhitoti.",
  "atk-vin02a35:145": "Eko uddesabhattaṁ bhuñjitvā sāmaṇero jāto, puna taṁ bhattaṁ sāmaṇeraṭṭhitikāya pattaṁ gaṇhituṁ labhati. Ayaṁ kira antarābhaṭṭhako nāma. Yo pana paripuṇṇavasso sāmaṇero ‘‘sve uddesabhattaṁ labhissatī’’ti ajjeva upasampajjati, atikkantā tassa ṭhitikā. Ekassa bhikkhuno uddesabhattaṁ pattaṁ, patto cassa na tuccho hoti, so aññassa samīpe nisinnassa pattaṁ dāpeti, tañce theyyāya haranti, gīvā hoti . Sace pana so bhikkhu ‘‘mayhaṁ pattaṁ dammī’’ti sayameva deti, assa gīvā na hoti. Athāpi tena bhattena anatthiko hutvā ‘‘alaṁ mayhaṁ, tavetaṁ bhattaṁ dammi, pattaṁ pesetvā āharāpehī’’ti aññaṁ vadati, yaṁ tato āharīyati sabbaṁ pattasāmikassa hoti. Pattañce theyyāya haranti, suhaṭo; bhattassa dinnattā gīvā na hoti.",
  "atk-vin02a35:146": "Vihāre dasa bhikkhū honti, tesu nava piṇḍapātikā, eko sādiyanako. ‘‘Dasa uddesapatte dethā’’ti vutte piṇḍapātikā gahetuṁ na icchanti. Itaro bhikkhu ‘‘sabbāni mayhaṁ pāpuṇantī’’ti gaṇhāti, ṭhitikā na hoti. Ekekaṁ ce pāpetvā gaṇhāti, ṭhitikā tiṭṭhati. Evaṁ gāhetvā dasahipi pattehi āharāpetvā ‘‘bhante, mayhaṁ saṅgahaṁ karothā’’ti nava patte piṇḍapātikānaṁ deti, bhikkhudattiyaṁ nāmetaṁ, gaṇhituṁ vaṭṭati.",
  "atk-vin02a35:147": "Sace so upāsako ‘‘bhante, gharaṁ āgantabba’’nti vadati, so ca bhikkhu te bhikkhū ‘‘etha, bhante, mayhaṁ sahāyā hothā’’ti tassa gharaṁ gacchati. Yaṁ tattha labhati, sabbaṁ tasseva hoti. Itare tena dinnaṁ labhanti. Atha nesaṁ ghareyeva nisīdāpetvā dakkhiṇodakaṁ datvā yāgukhajjakādīni denti, ‘‘bhante, yaṁ manussā denti, taṁ gaṇhathā’’ti tassa bhikkhuno vacaneneva itaresaṁ vaṭṭati. Bhuttāvīnaṁ patte pūretvā gaṇhitvā gamanatthāya denti, sabbaṁ tasseva bhikkhuno hoti, tena dinnaṁ itaresaṁ vaṭṭati.",
  "atk-vin02a35:148": "Yadi pana te vihāreyeva tena bhikkhunā ‘‘bhante, mayhaṁ bhikkhaṁ gaṇhatha, manussānañca vacanaṁ kātuṁ vaṭṭatī’’ti vuttā gacchanti, yaṁ tattha bhuñjanti ceva nīharanti ca, sabbaṁ taṁ tasseva santakaṁ. Athāpi ‘‘mayhaṁ bhikkhaṁ gaṇhathā’’ti avuttā ‘‘manussānaṁ vacanaṁ kātuṁ vaṭṭatī’’ti gacchanti, tatra ce ekassa madhurena sarena anumodanaṁ karontassa sutvā therānañca upasame pasīditvā bahuṁ samaṇaparikkhāraṁ denti, ayaṁ theresu pasādena uppanno ‘‘akatabhāgo’’ nāma, tasmā sabbesaṁ pāpuṇāti.",
  "atk-vin02a35:149": "Eko saṅghato uddisāpetvā ṭhitikāya gāhitaṁ pattaṁ haritvā paṇītassa khādanīyabhojanīyassa pūretvā āharitvā ‘‘imaṁ, bhante, sabbo saṅgho paribhuñjatū’’ti deti, sabbehi bhājetvā paribhuñjitabbaṁ. Pattasāmikassa pana atikkantampi ṭhitikaṁ ṭhapetvā aññaṁ uddesabhattaṁ dātabbaṁ. Atha ‘‘paṭhamaṁyeva sabbaṁ saṅghikaṁ pattaṁ dethā’’ti vadati, ekassa lajjibhikkhuno santako patto dātabbo. Āharitvā ca ‘‘sabbo saṅgho paribhuñjatū’’ti vutte bhājetvā paribhuñjitabbaṁ.",
  "atk-vin02a35:150": "Eko pātiyā bhattaṁ āharitvā ‘‘saṅghuddesaṁ dammī’’ti vadati, ekekaṁ ālopaṁ adatvā ṭhitikāya ekassa yāpanamattaṁ katvā dātabbaṁ. Atha so bhattaṁ āharitvā kiñci vattuṁ ajānanto tuṇhībhūto acchati, ‘‘kassa te ānītaṁ, kassa dātukāmosī’’ti na vattabbaṁ. Pucchāsabhāgena hi ‘‘tumhākaṁ ānītaṁ, tumhākaṁ dātukāmomhī’’ti vadeyya, tato taṁ bhikkhuṁ aññe bhikkhū jigucchantā gīvaṁ parivattetvā oloketabbampi na maññeyyuṁ. Sace pana ‘‘kuhiṁ yāsi, kiṁ karonto āhiṇḍasī’’ti vutte ‘‘uddesabhattaṁ gahetvā āgatomhī’’ti vadati, ekena lajjibhikkhunā ṭhitikāya gāhetabbaṁ. Sace ābhataṁ bahu hoti, sabbesaṁ pahoti, ṭhitikākiccaṁ natthi, therāsanato paṭṭhāya pattaṁ pūretvā dātabbaṁ.",
  "atk-vin02a35:151": "‘‘Saṅghuddesapattaṁ dethā’’ti vutte ‘‘kiṁ āharissasī’’ti avatvā pakatiṭṭhitikāya eva gāhetabbaṁ. Yo pana pāyāso vā rasapiṇḍapāto vā niccaṁ labbhati; evarūpānaṁ paṇītabhojanānaṁ āveṇikā ṭhitikā kātabbā, tathā saparivārāya yāguyā mahagghānaṁ phalānaṁ paṇītānañca khajjakānaṁ. Pakatibhattayāguphalakhajjakānaṁ pana ekāva ṭhitikā kātabbā. ‘‘Sappiṁ āharissāmī’’ti vutte sabbasappīnaṁ ekāva ṭhitikā vaṭṭati, tathā sabbatelānaṁ. ‘‘Madhuṁ āharissāmī’’ti vutte pana madhuno ekāva ṭhitikā vaṭṭati, tathā phāṇitassa laṭṭhimadhukādīnañca bhesajjānaṁ. Sace pana gandhamālaṁ saṅghuddesaṁ denti, piṇḍapātikassa vaṭṭati, na vaṭṭatīti. Āmisasseva paṭikkhittattā vaṭṭati, saṅghaṁ uddissa dinnattā pana na gahetabbanti vadanti.",
  "atk-vin02a35:152": "Uddesabhattakathā niṭṭhitā.",
  "atk-vin02a35:153": "Nimantanabhattakathā",
  "atk-vin02a35:154": "Nimantanaṁ puggalikañce, sayameva issaro. Saṅghikaṁ pana uddesabhatte vuttanayeneva gāhetabbaṁ. Sace panettha dūto byatto hoti, ‘‘bhante , rājagehe bhikkhusaṅghassa bhattaṁ gaṇhathā’’ti avatvā ‘‘bhikkhaṁ gaṇhathā’’ti vadati, piṇḍapātikānampi vaṭṭati. Atha dūto abyatto ‘‘bhattaṁ gaṇhathā’’ti vadati, bhattuddesako byatto ‘‘bhatta’’nti avatvā ‘‘bhante, tumhe yāthā’’ti vadati; evampi piṇḍapātikānampi vaṭṭati. Tumhākaṁ paṭipāṭiyā ‘‘bhattaṁ pāpuṇātī’’ti vutte pana na vaṭṭati. Sace nimantetuṁ āgatamanusso āsanasālaṁ pavisitvā ‘‘aṭṭha bhikkhū dethā’’ti vā ‘‘aṭṭha patte dethā’’ti vā vadati; evampi piṇḍapātikānaṁ vaṭṭati, ‘‘tumhe ca tumhe ca gacchathā’’ti vattabbaṁ. Sace pana ‘‘aṭṭha bhikkhū detha; bhattaṁ gaṇhatha, aṭṭha patte detha; bhattaṁ gaṇhathā’’ti vadati, paṭipāṭiyā gāhetabbaṁ. Gāhentena pana vicchinditvā ‘‘bhatta’’nti avadantena ‘‘tumhe ca tumhe ca gacchathā’’ti vutte piṇḍapātikānaṁ vaṭṭati. ‘‘Bhante, tumhākaṁ pattaṁ detha, tumhe ethā’’ti vutte pana ‘‘sādhu, upāsakā’’ti gantabbaṁ. Saṅghato uddisitvā ‘‘tumhe ethā’’ti vuttepi yathāṭhitikāya gāhetabbaṁ.",
  "atk-vin02a35:155": "Nimantanabhattagharato pana pattatthāya āgatassa uddesabhatte vuttanayeneva ṭhitikāya patto dātabbo. Eko ‘‘saṅghato paṭipāṭiyā patta’’nti avatvā kevalaṁ ‘‘ekaṁ pattaṁ dethā’’ti vatvā agāhiteyeva patte yassa kassaci pattaṁ gahetvā pūretvā āharati, taṁ pattasāmikasseva hoti, uddesabhatte viya ṭhitikāya na gāhetabbaṁ. Idhāpi yo āgantvā tuṇhībhūto tiṭṭhati, so ‘‘kassa santikaṁ āgatosī’’ti vā ‘‘kassa pattaṁ harissasī’’ti vā na vattabbo.",
  "atk-vin02a35:156": "Pucchāsabhāgena hi ‘‘tumhākaṁ santikaṁ āgato, tumhākaṁ pattaṁ harissāmī’’ti vadeyya, tato so bhikkhu bhikkhūhi jigucchanīyo assa. ‘‘Kuhiṁ gacchasi, kiṁ karonto āhiṇḍasī’’ti pana vutte ‘‘tassa pattatthāya āgatomhī’’ti vadantassa paṭipāṭiyā bhattaṭṭhitikāya gāhetvā patto dātabbo. ‘‘Bhattāharaṇakapattaṁ dethā’’ti vuttepi paṭipāṭiyā bhattaṭṭhitikāya eva dātabbo. Sace āharitvā ‘‘sabbo saṅgho bhuñjatū’’ti vadati, bhājetvā bhuñjitabbaṁ. Pattasāmikassa atikkantampi ṭhitikaṁ ṭhapetvā aññaṁ paṭipāṭibhattaṁ gāhetabbaṁ.",
  "atk-vin02a35:157": "Eko pātiyā bhattaṁ āharitvā ‘‘saṅghassa dammī’’ti vadati, ālopabhattaṭṭhitikato paṭṭhāya ālopasaṅkhepena bhājetabbaṁ. Sace pana tuṇhībhūto acchati, ‘‘kassa te ābhataṁ, kassa dātukāmosī’’ti na vattabbo. Sace pana ‘‘kuhiṁ gacchasi, kiṁ karonto āhiṇḍasī’’ti vutte ‘‘saṅghassa me bhattaṁ ābhataṁ, therānaṁ me bhattaṁ ābhata’’nti vadati, gahetvā ālopabhattaṭṭhitikāya bhājetabbaṁ. Sace pana evaṁ ābhataṁ bahuṁ hoti, sakalassa saṅghassa bahu hoti, abhihaṭabhikkhā nāma piṇḍapātikānampi vaṭṭati, ṭhitikāpucchanakiccaṁ natthi, therāsanato paṭṭhāya pattaṁ pūretvā dātabbaṁ.",
  "atk-vin02a35:158": "Upāsako saṅghattherassa vā ganthadhutaṅgavasena abhiññātassa vā bhattuddesakassa vā pahiṇāti ‘‘amhākaṁ bhattagahaṇatthāya aṭṭha bhikkhū gahetvā āgacchathā’’ti, sacepi ñātiupaṭṭhākehi pesitaṁ hoti, ime tayo janā pucchituṁ na labhanti, āruḷhāyeva mātikaṁ, saṅghato aṭṭha bhikkhū uddisāpetvā attanavamehi gantabbaṁ. Kasmā? Bhikkhusaṅghassa hi ete bhikkhū nissāya lābho uppajjatīti. Ganthadhutaṅgādīhi pana anabhiññāto āvāsikabhikkhu pucchituṁ labhati, tasmā tena ‘‘kiṁ saṅghato gaṇhāmi, udāhu ye jānāmi, tehi saddhiṁ āgacchāmī’’ti mātikaṁ āropetvā yathā dāyakā vadanti, tathā paṭipajjitabbaṁ. ‘‘Tumhākaṁ nissitake vā ye vā jānātha, te gahetvā ethā’’ti vutte pana ye icchanti, tehi saddhiṁ gantuṁ labhati. Sace ‘‘aṭṭha bhikkhū pahiṇathā’’ti pesenti, saṅghatova pesetabbā. Attanā sace aññasmiṁ gāme sakkā hoti bhikkhā labhituṁ, añño gāmo gantabbo. Na sakkā ce hoti labhituṁ, soyeva gāmo piṇḍāya pavisitabbo.",
  "atk-vin02a35:159": "Nimantitabhikkhū āsanasālāya nisinnā honti, tatra ce manussā ‘‘patte dethā’’ti āgacchanti, animantitehi na dātabbā. ‘‘Ete nimantitabhikkhū’’ti vattabbaṁ. ‘‘Tumhepi dethā’’ti vutte pana dātuṁ vaṭṭati. Ussavādīsu manussā sayameva pariveṇāni ca padhānagharāni ca gantvā tipiṭake ca dhammakathike ca bhikkhusatenapi saddhiṁ nimantenti. Tadā yepi jānanti, te gahetvā gantuṁ vaṭṭati. Kasmā? Na hi mahābhikkhusaṅghena atthikā manussā pariveṇāni ca padhānagharāni gacchanti, sannipātaṭṭhānatova yathāsatti yathābalaṁ bhikkhū gaṇhitvā gacchantīti.",
  "atk-vin02a35:160": "Sace pana saṅghatthero vā ganthadhutaṅgavasena abhiññātako vā bhattuddesako vā aññatra vā vassaṁ vasitvā katthaci vā gantvā puna sakaṭṭhānaṁ āgacchanti, manussā ca āgantukassa sakkāraṁ karonti, ekavāraṁ ye jānanti, te gahetvā gantabbaṁ. Paṭibaddhakālato pana paṭṭhāya dutiyavāre āraddhe saṅghatoyeva gahetvā gantabbaṁ. Abhinavaāgantukāva hutvā ñātī vā upaṭṭhāke vā passissāmāti gacchanti, tatra tesaṁ ñātī ca upaṭṭhākā ca sakkāraṁ karonti. Ettha pana ye jānanti, te gahetvā gantuṁ vaṭṭati.",
  "atk-vin02a35:161": "Yo pana atilābhī hoti, sakaṭṭhānañca āgantukaṭṭhānañca ekasadisaṁ, sabbattha manussā saṅghabhattaṁ sajjetvāva nisīdanti, tena saṅghatova gahetvā gantabbanti ayaṁ nimantane viseso. Avaseso sabbapañho uddesabhatte vuttanayeneva veditabbo. Kurundiyaṁ pana ‘‘aṭṭha mahāthere dethā’’ti vutte ‘‘aṭṭha mahātherāva dātabbā’’ti vuttaṁ. Esa nayo majjhimādīsu. Sace pana avisesetvā ‘‘aṭṭha bhikkhū dethā’’ti vadati, saṅghato dātabbā.",
  "atk-vin02a35:162": "Nimantanabhattakathā niṭṭhitā.",
  "atk-vin02a35:163": "Salākabhattakathā",
  "atk-vin02a35:164": "Salākabhatte pana ‘‘anujānāmi, bhikkhave, salākāya vā paṭṭikāya vā upanibandhitvā opuñjitvā uddisitu’’nti vacanato rukkhasāramayāya salākāya vā veḷuvilīvatālapaṇṇādimayāya paṭṭikāya vā ‘‘asukassa nāma salākabhatta’’nti evaṁ akkharāni upanibandhitvā pacchiyaṁ vā cīvarabhoge vā katvā sabbā salākāyo opuñjitvā punappunaṁ heṭṭhuparivaseneva āloḷetvā pañcaṅgasamannāgatena bhattuddesakena sace ṭhitikā atthi, ṭhitikato paṭṭhāya; no ce atthi, therāsanato paṭṭhāya salākā dātabbā. Pacchā āgatānampi ekābaddhavasena dūre ṭhitānampi uddesabhatte vuttanayeneva dātabbā.",
  "atk-vin02a35:165": "Sace vihārassa samantato bahū gocaragāmā, bhikkhū pana na bahukā, gāmavasenapi salākāyo pāpuṇanti, ‘‘tumhākaṁ asukagāme salākabhattaṁ pāpuṇātī’’ti gāmavaseneva gāhetabbā. Evaṁ gāhentena sacepi ekekasmiṁ gāme nānappakārāni saṭṭhisalākabhattāni, sabbāni gāhitāneva honti, tassa pattagāmasamīpe aññānipi dve tīṇi salākabhattāni honti, tānipi tasseva dātabbāni. Na hi sakkā tesaṁ kāraṇā aññaṁ bhikkhuṁ pahiṇitunti.",
  "atk-vin02a35:166": "Sace ekaccesu gāmesu bahūni salākabhattāni sallakkhetvā sattannampi aṭṭhannampi bhikkhūnaṁ dātabbāni. Dadantena pana catunnaṁ pañcannaṁ bhattānaṁ salākāyo ekato bandhitvā dātabbā. Sace taṁ gāmaṁ atikkamitvā añño gāmo hoti, tasmiñca ekameva salākabhattaṁ, taṁ pana pātova denti, tampi etesu bhikkhūsu ekassa niggahena datvā ‘‘pātova taṁ gahetvā pacchā orimagāme itarāni bhattāni gaṇhāhī’’ti vattabbo. Sace orimagāme salākabhattesu agāhitesveva gāhitasaññāya gacchati, parabhāgagāme salākabhattaṁ gāhetvā puna vihāraṁ āgantvā itarāni gāhetvā orimagāmo gantabbo. ‘‘Na hi bahisīmāya saṅghalābho gāhetuṁ labbhatī’’ti ayaṁ nayo kurundiyaṁ vutto.",
  "atk-vin02a35:167": "Sace pana bhikkhū bahū honti, gāmavasena salākā na pāpuṇanti, vīthivasena vā vīthiyaṁ ekagehavasena vā kulavasena vā gāhetabbā. Vīthiādīsu ca yattha bahūni bhattāni, tattha gāme vuttanayeneva bahūnaṁ bhikkhūnaṁ gāhetabbāni. Salākāsu asati uddisitvāpi gāhetabbāni.",
  "atk-vin02a35:168": "Salākadāyakena pana vattaṁ jānitabbaṁ. Tena hi kālasseva vuṭṭhāya pattacīvaraṁ gahetvā bhojanasālaṁ gantvā asammaṭṭhaṭṭhānaṁ sammajjitvā pānīyaṁ paribhojanīyaṁ upaṭṭhāpetvā ‘‘idāni bhikkhūhi vattaṁ kataṁ bhavissatī’’ti kālaṁ sallakkhetvā ghaṇṭiṁ paharitvā bhikkhūsu sannipatitesu paṭhamameva vāragāme salākabhattaṁ gāhetabbaṁ. ‘‘Tuyhaṁ asukasmiṁ nāma vāragāme salākā pāpuṇāti tatra gacchā’’ti vattabbaṁ.",
  "atk-vin02a35:169": "Sace atirekagāvute gāmo hoti, taṁ divasaṁ gacchantā kilamanti, ‘‘sve tuyhaṁ vāragāme pāpuṇātī’’ti ajjeva gāhetabbaṁ. Yo vāragāmaṁ pesiyamāno na gacchati, aññaṁ salākaṁ maggati, na dātabbā. Saddhānañhi manussānaṁ puññahāni saṅghassa ca lābhacchedo hoti, tasmā tassa dutiyepi tatiyepi divase aññā salākā na dātabbā, ‘‘attano pattaṭṭhānaṁ gantvā bhuñjāhī’’ti vattabbo, tīṇi pana divasāni agacchantassa vāragāmato orimavāragāme salākā gāhetabbā. Tañce na gaṇhāti, tato paṭṭhāya tassa aññaṁ salākaṁ dātuṁ na vaṭṭati, daṇḍakammaṁ pana gāḷhaṁ kātabbaṁ, saṭṭhito vā paṇṇāsato vā na parihāpetabbaṁ. Vāragāme gāhetvā vihāravāro gāhetabbo, ‘‘tuyhaṁ vihāravāro pāpuṇātī’’ti vattabbaṁ. Vihāravārikassa dve tisso yāgusalākāyo tisso catasso vā bhattasalākāyo ca dātabbā, nibaddhaṁ katvā pana na dātabbā. Yāgubhattadāyakā hi ‘‘amhākaṁ yāgubhattaṁ vihāragopakāva bhuñjantī’’ti aññathattaṁ āpajjeyyuṁ, tasmā aññesu kulesu dātabbā.",
  "atk-vin02a35:170": "Sace vihāravārikānaṁ sabhāgā āharitvā denti, iccetaṁ kusalaṁ; no ce, vāraṁ gāhetvā tesaṁ yāgubhattaṁ āharāpetabbaṁ. Tāva nesaṁ salākā phātikammameva bhavanti, vassaggena pattaṭṭhāne pana aññampi paṇītabhattasalākaṁ gaṇhituṁ labhantiyeva. Atirekauttaribhaṅgassa ekacārikabhattassa visuṁ ṭhitikaṁ katvā salākā dātabbā.",
  "atk-vin02a35:171": "Sace yena salākā laddhā, so taṁdivasaṁ taṁ bhattaṁ na labhati, punadivase gāhetabbaṁ. Bhattameva labhati, na uttaribhaṅgaṁ; evampi puna gāhetabbaṁ. Khīrabhattassa salākāyapi eseva nayo. Sace pana khīrameva labhati, na bhattaṁ; khīralābhato paṭṭhāya puna na gāhetabbaṁ. Dve tīṇi ekacārikabhattāni ekasseva pāpuṇanti, dubbhikkhasamaye saṅghanavakena laddhakāle vijaṭetvā visuṁ gāhetabbāni, pākatikasalākabhattaṁ aladdhassāpi punadivase gāhetabbaṁ.",
  "atk-vin02a35:172": "Sace khuddako vihāro hoti, sabbe bhikkhū ekasambhogā, ucchusalākaṁ gāhentena yassa kassaci sammukhībhūtassa pāpetvā mahātherādīnaṁ divā tacchetvā dātuṁ vaṭṭati. Rasasalākaṁ pāpetvā pacchābhattaṁ parissāvetvā vā phāṇitaṁ vā kāretvā piṇḍapātikādīnampi dātabbaṁ . Āgantukānaṁ āgatānāgatabhāvaṁ ñatvā gāhetabbā, mahāāvāse ṭhitikaṁ katvā gāhetabbā.",
  "atk-vin02a35:173": "Takkasalākampi sabhāgaṭṭhāne pāpetvā vā pacāpetvā vā dhūmāpetvā vā therānaṁ dātuṁ vaṭṭati. Mahāāvāse vuttanayeneva paṭipajjitabbaṁ phalasalākapūvasalākabhesajjagandhamālasalākāyopi visuṁ ṭhitikāya gāhetabbā. Bhesajjādisalākāyo cettha kiñcāpi piṇḍapātikānampi vaṭṭanti, salākavasena gāhitattā pana na sāditabbā. Aggabhikkhāmattaṁ salākabhattaṁ denti, ṭhitikaṁ pucchitvā gāhetabbaṁ. Asatiyā ṭhitikāya therāsanato paṭṭhāya gāhetabbaṁ. Sace tādisāni bhattāni bahūni honti, ekekassa bhikkhuno dve tīṇi dātabbāni; no ce, ekekameva datvā paṭipāṭiyā gatāya puna therāsanato paṭṭhāya dātabbaṁ. Sace antarāva upacchijjati, ṭhitikā sallakkhetabbā. Yadi pana tādisaṁ bhattaṁ nibaddhameva hoti, yassa pāpuṇāti, so vattabbo ‘‘laddhā vā aladdhā vā svepi gaṇheyyāsī’’ti. Ekaṁ anibaddhaṁ hoti, labhanadivase pana yāvadatthaṁ labhati, alabhanadivasā bahutarā honti, taṁ yassa pāpuṇāti, so alabhitvā ‘‘sve gaṇheyyāsī’’ti vattabbo.",
  "atk-vin02a35:174": "Yo salākāsu gāhitāsu pacchā āgacchati, tassa atikkantāva salākā na upaṭṭhāpetvā dātabbā. Salākaṁ nāma ghaṇṭippaharaṇato paṭṭhāya āgantvā hatthaṁ pasārentova labhati. Aññassa āgantvā samīpe ṭhitassāpi atikkantā atikkantāva hoti. Sace panassa añño gaṇhanto atthi, sayaṁ anāgatopi labhati. Sabhāgaṭṭhāne asuko anāgatoti ñatvā ‘‘ayaṁ tassa salākā’’ti ṭhapetuṁ vaṭṭati. Sace ‘‘anāgatassa na dātabbā’’ti katikaṁ karonti, adhammikā hoti. Antoupacāre ṭhitassa hi bhājanīyabhaṇḍaṁ pāpuṇāti. Sace pana ‘‘anāgatassa dethā’’ti mahāsaddaṁ karonti, daṇḍakammaṁ ṭhapetabbaṁ, ‘‘āgantvā gaṇhantū’’ti vattabbaṁ.",
  "atk-vin02a35:175": "Chappañcasalākā naṭṭhā honti, bhattuddesako dāyakānaṁ nāmaṁ nassarati, so ce naṭṭhasalākā mahātherassa vā attano vā pāpetvā bhikkhū vadeyya, ‘‘mayā asukagāme salākabhattaṁ mayhaṁ pāpitaṁ, tumhe tattha laddhaṁ salākabhattaṁ bhuñjeyyāthā’’ti, vaṭṭati. Vihāre apāpitaṁ pana āsanasālāya taṁ bhattaṁ labhitvā tattheva pāpetvā bhuñjituṁ na vaṭṭati. ‘‘Ajja paṭṭhāya mayhaṁ salākabhattaṁ gaṇhathā’’ti vutte tatra āsanasālāya gāhetuṁ na vaṭṭati, vihāraṁ ānetvā gāhetabbaṁ. ‘‘Sve paṭṭhāyā’’ti vutte pana bhattuddesakassa ācikkhitabbaṁ ‘‘sve paṭṭhāya asukakulaṁ nāma salākabhattaṁ deti, salākaggāhaṇakāle sareyyāsī’’ti. Dubbhikkhe salākabhattaṁ pacchinditvā subhikkhe jāte kiñci disvā ‘‘ajja paṭṭhāya amhākaṁ salākabhattaṁ gaṇhathā’’ti puna paṭṭhapenti, antogāme agāhetvā vihāraṁ ānetvāva gāhetabbaṁ. Idañhi ‘‘salākabhattaṁ’’ nāma. Uddesabhattasadisaṁ na hoti, vihārameva sandhāya diyyati, tasmā bahiupacāre gāhetuṁ na vaṭṭati. ‘‘Sve paṭṭhāyā’’ti vutte pana vihāre gāhetabbameva.",
  "atk-vin02a35:176": "Gamiko bhikkhu yaṁ disābhāgaṁ gantukāmo, tattha aññena vāragāmasalākā laddhā hoti, taṁ gahetvā itaraṁ bhikkhuṁ ‘‘mayhaṁ pattasalākaṁ tvaṁ gaṇhāhī’’ti vatvā gantuṁ vaṭṭati. Tena pana upacārasīmaṁ anatikkanteyeva tasmiṁ tassa salākā gāhetabbā.",
  "atk-vin02a35:177": "Chaḍḍitavihāre manussā bodhicetiyādīni jaggitvā bhuñjantūti salākabhattaṁ paṭṭhapenti, bhikkhū sakaṭṭhānesu vasitvā kālasseva gantvā tattha vattaṁ karitvā taṁ bhattaṁ bhuñjanti, vaṭṭati. Sace tesu svātanāya attano pāpetvā gatesu āgantuko bhikkhu chaḍḍitavihāre vasitvā kālasseva vattaṁ katvā ghaṇṭiṁ paharitvā salākabhattaṁ attano pāpetvā āsanasālaṁ gacchati, sova tassa bhattassa issaro. Yo pana bhikkhūsu vattaṁ karontesuyeva bhūmiyaṁ dve tayo sammuñjanippahāre datvā ghaṇṭiṁ paharitvā ‘‘dhuragāme salākabhattaṁ mayhaṁ pāpuṇātī’’ti gacchati, tassa taṁ corikāya gahitattā na pāpuṇāti, vattaṁ katvā pāpetvā pacchā gatabhikkhūnaṁyeva hoti.",
  "atk-vin02a35:178": "Eko gāmo atidūre hoti, bhikkhū niccaṁ gantuṁ na icchanti, manussā ‘‘mayaṁ puññena paribāhirā homā’’ti vadanti, ye tassa gāmassa āsannavihāre sabhāgabhikkhū, te vattabbā ‘‘imesaṁ bhikkhūnaṁ anāgatadivase tumhe bhuñjathā’’ti. Salākā pana devasikaṁ pāpetabbā, tā ca kho pana ghaṇṭippaharaṇamattena vā pacchicālanamattena vā pāpitā na honti, pacchiṁ pana gahetvā salākā pīṭhake ākiritabbā, pacchi pana mukhavaṭṭiyaṁ na gahetabbā. Sace hi tattha ahi vā vicchiko vā bhaveyya, dukkhaṁ uppādeyya; tasmā heṭṭhā gahetvā pacchiṁ parammukhaṁ katvā salākā ākiritabbā ‘‘sacepi sappo bhavissati, ettova palāyissatī’’ti. Evaṁ salākā ākiritvā gāmādivasena pubbe vuttanayeneva gāhetabbā. Apica ekaṁ mahātherassa pāpetvā ‘‘avasesā mayhaṁ pāpuṇantī’’ti attano pāpetvā vattaṁ katvā cetiyaṁ vanditvā vitakkamāḷake ṭhitehi bhikkhūhi ‘‘pāpitā, āvuso, salākā’’ti vutte ‘‘āma, bhante, tumhe gatagatagāme salākabhattaṁ gaṇhathā’’ti vattabbaṁ; evaṁ pāpitāpi hi supāpitāva honti.",
  "atk-vin02a35:179": "Bhikkhū sabbarattiṁ dhammasavanatthaṁ aññaṁ vihāraṁ gacchantā ‘‘mayaṁ tattha dānaṁ aggahetvāva amhākaṁ gocaragāmeva piṇḍāya caritvā āgamissāmā’’ti salākā aggahetvāva gatā, vihāre therassa pattasalākabhattaṁ bhuñjituṁ āgacchanti, vaṭṭati. Atha mahātheropi ‘‘ahaṁ idha kiṁ karomī’’ti tehiyeva saddhiṁ gacchati, tehi gatavihāre abhuñjitvāva gocaragāmaṁ anuppattehi ‘‘detha, bhante, patte salākayāguādīni āharissāmā’’ti vutte pattā na dātabbā. ‘‘Kasmā, bhante, na dethā’’ti ‘‘vihāraṭṭhakaṁ bhattaṁ vihāre vutthānaṁ pāpuṇāti, mayaṁ aññasmiṁ vihāre vutthā’’ti. ‘‘Detha, bhante, na mayaṁ vihāre pālikāya dema, tumhākaṁ dema, gaṇhatha amhākaṁ bhikkha’’nti vutte pana vaṭṭati.",
  "atk-vin02a35:180": "Salākabhattakathā niṭṭhitā.",
  "atk-vin02a35:181": "Pakkhikabhattādikathā",
  "atk-vin02a35:182": "Pakkhikādīsu pana yaṁ abhilakkhitesu cātuddasī pañcadasī pañcamī aṭṭhamīti imesu pakkhesu kammappasutehi uposathaṁ kātuṁ satikaraṇatthāya diyyati, taṁ pakkhikaṁ nāma. Taṁ salākabhattagatikameva hoti, gāhetvā bhuñjitabbaṁ. Sace salākabhattampi pakkhikabhattampi bahu sabbesaṁ vinivijjhitvā gacchati, dvepi bhattāni visuṁ visuṁ gāhetabbāni. Sace bhikkhusaṅgho mahā, pakkhikaṁ gāhetvā tassa ṭhitikāya salākabhattaṁ gāhetabbaṁ , salākabhattaṁ vā gāhāpetvā tassa ṭhitikāya pakkhikaṁ gāhetabbaṁ. Yesaṁ na pāpuṇāti, te piṇḍāya carissanti. Sace dvepi bhattāni bahūni, bhikkhū mandā; salākabhattaṁ nāma devasikaṁ labbhati, tasmā taṁ ṭhapetvā ‘‘pakkhikaṁ āvuso bhuñjathā’’ti pakkhikameva gāhetabbaṁ. Pakkhikaṁ paṇītaṁ denti, visuṁ ṭhitikā kātabbā. ‘‘Sve pakkho’’ti ajja pakkhikaṁ na gāhetabbaṁ. Sace pana dāyakā vadanti ‘‘sve amhākaṁ ghare lūkhabhattaṁ bhavissati, ajjeva pakkhikabhattaṁ uddisathā’’ti, evaṁ vaṭṭati.",
  "atk-vin02a35:183": "Uposathikaṁ nāma anvaḍḍhamāse uposathaṅgāni samādiyitvā yaṁ attanā bhuñjati, tadeva diyyati. Pāṭipadikaṁ nāma ‘‘uposathe bahū saddhā pasannā bhikkhūnaṁ sakkāraṁ karonti, pāṭipade pana bhikkhū kilamanti, pāṭipade dinnaṁ dubbhikkhadānasadisaṁ mahapphalaṁ hoti, uposathakammena vā parisuddhasīlānaṁ dutiyadivase dinnaṁ mahapphalaṁ hotī’’ti sallakkhetvā pāṭipade diyyanakadānaṁ, tampi ubhayaṁ salākabhattagatikameva. Iti imāni sattapi bhattāni piṇḍapātikānaṁ na vaṭṭanti, dhutaṅgabhedaṁ karontiyeva.",
  "atk-vin02a35:184": "Aparānipi cīvarakkhandhake visākhāya varaṁ yācitvā dinnāni āgantukabhattaṁ gamiyabhattaṁ gilānabhattaṁ gilānupaṭṭhākabhattanti cattāri bhattāni pāḷiyaṁ āgatāneva, tattha āgantukānaṁ dinnaṁ bhattaṁ ‘‘āgantukabhattaṁ’’. Esa nayo sesesu. Sace panettha āgantukabhattānipi āgantukāpi bahū honti, sabbesaṁ ekekaṁ gāhetabbaṁ, bhattesu appahontesu ṭhitikāya gāhetabbaṁ. Eko āgantuko paṭhamameva āgantvā sabbaṁ āgantukabhattaṁ attano gāhetvā nisīdati, sabbaṁ tasseva hoti, pacchā āgatehi āgantukehi tena dinnāni paribhuñjitabbāni. Tenapi ekaṁ attano gahetvā sesāni dātabbāni. Ayaṁ uḷāro.",
  "atk-vin02a35:185": "Sace pana yo paṭhamaṁ āgantvāpi attano aggahetvā tuṇhībhūto nisīdati, pacchā āgatehi saddhiṁ paṭipāṭiyā gaṇhitabbaṁ. Sace niccaṁ āgantukā āgacchanti, āgatadivaseyeva bhuñjitabbaṁ, antarantarā ce āgacchanti, dve tīṇi divasāni bhuñjitabbaṁ. Mahāpaccariyaṁ pana ‘‘satta divasāni bhuñjituṁ vaṭṭatī’’ti vuttaṁ.",
  "atk-vin02a35:186": "Āvāsiko katthaci gantvā āgato, tenāpi āgantukabhattaṁ paribhuñjitabbaṁ. Sace pana taṁ vihāre nibandhāpitaṁ hoti, vihāre gāhetabbaṁ. Atha vihāro dūre hoti, āsanasālāya nibandhāpitaṁ āsanasālāya gāhetabbaṁ. Sace pana dāyakā ‘‘āgantukesu asati āvāsikāpi paribhuñjantū’’ti vadanti, vaṭṭati.",
  "atk-vin02a35:187": "Gamiyabhattepi ayameva kathāmaggo. Ayaṁ pana viseso – āgantuko āgantukabhattameva labhati, gamiko āgantukabhattampi gamiyabhattampi. Āvāsikopi pakkamitukāmo gamiko hoti; gamiyabhattaṁ labhati. Yathā pana āgantukabhattaṁ; evamidaṁ dve vā tīṇi vā satta vā divasāni na labbhati. ‘‘Gamissāmī’’ti bhutto taṁdivasaṁ kenacideva kāraṇena na gato, punadivasepi bhuñjituṁ vaṭṭati, saussāhattā. ‘‘Gamissāmī’’ti bhuttassa corā vā panthaṁ rundhanti udakaṁ vā, devo vā vassati, sattho vā na gacchati, saussāhena bhuñjitabbaṁ. Ete upaddave olokentena ‘‘dve tayo divase bhuñjituṁ vaṭṭatī’’ti mahāpaccariyaṁ vuttaṁ. ‘‘Gamissāmī’’ti pana lesaṁ oḍḍetvā bhuñjituṁ na labhati.",
  "atk-vin02a35:188": "Gilānabhattampi sace sabbesaṁ gilānānaṁ pahoti, sabbesaṁ dātabbaṁ; no ce, ṭhitikaṁ katvā gāhetabbaṁ. Eko gilāno arogarūpo sakkoti antogāmaṁ gantuṁ, eko na sakkoti, ayaṁ ‘‘mahāgilāno’’ nāma. Etassa gilānabhattaṁ dātabbaṁ. Dve mahāgilānā – eko lābhī abhiññāto bahuṁ khādanīyaṁ bhojanīyaṁ labhati, eko anātho appalābhatāya antogāmaṁ pavisati – etassa gilānabhattaṁ dātabbaṁ. Gilānabhatte pana divasaparicchedo natthi. Yāva rogo na vūpasammati, sappāyabhojanaṁ abhuñjanto na yāpeti, tāva bhuñjitabbaṁ. Yadā pana missakayāguṁ vā missakabhattaṁ vā bhuttassāpi rogo na kuppati, tato paṭṭhāya na bhuñjitabbaṁ.",
  "atk-vin02a35:189": "Gilānupaṭṭhākabhattampi yaṁ sabbesaṁ pahoti, taṁ sabbesaṁ dātabbaṁ; no ce pahoti, ṭhitikaṁ katvā gāhetabbaṁ. Idampi dvīsu gilānesu mahāgilānupaṭṭhākassa gāhetabbaṁ, dvīsu mahāgilānesu anāthagilānupaṭṭhākassa. Yaṁ kulaṁ gilānabhattampi deti gilānupaṭṭhākabhattampi, tattha yassa gilānassa bhattaṁ pāpuṇāti tadupaṭṭhākassāpi tattheva gāhetabbaṁ. Gilānupaṭṭhākabhattepi divasaparicchedo natthi, yāva gilāno labhati, tāvassa upaṭṭhākopi labhatīti. Imāni cattāri bhattāni sace evaṁ dinnāni honti ‘‘āgantukagamikagilānupaṭṭhākā mama bhikkhaṁ gaṇhantū’’ti, piṇḍapātikānampi vaṭṭati. Sace pana āgantukādīnaṁ bhattaṁ nibandhāpemi, ‘‘mama bhattaṁ gaṇhantū’’ti evaṁ dinnāni honti, piṇḍapātikānaṁ na vaṭṭati.",
  "atk-vin02a35:190": "Aparānipi ‘‘dhurabhattaṁ, kuṭibhattaṁ, vārabhatta’’nti tīṇi bhattāni. Tattha dhurabhattanti niccabhattaṁ vuccati, taṁ duvidhaṁ – saṅghikaṁ puggalikañca. Tattha yaṁ ‘‘saṅghassa dhurabhattaṁ demā’’ti nibandhāpitaṁ, taṁ salākabhattagatikaṁ. ‘‘Mama nibaddhaṁ bhikkhaṁ gaṇhantū’’ti vatvā dinnaṁ pana piṇḍapātikānampi vaṭṭati. Puggalikepi ‘‘tumhākaṁ dhurabhattaṁ dammī’’ti vutte piṇḍapātiko ce, na vaṭṭati. ‘‘Mama nibaddhaṁ bhikkhaṁ gaṇhathā’’ti vutte pana vaṭṭati, sāditabbaṁ. Sacepi pacchā katipāhe vītivatte ‘‘dhurabhattaṁ gaṇhathā’’ti vadati, mūle suṭṭhu sampaṭicchitattā vaṭṭati.",
  "atk-vin02a35:191": "Kuṭibhattaṁ nāma yaṁ saṅghassa āvāsaṁ kāretvā ‘‘amhākaṁ senāsanavāsino amhākaṁyeva bhattaṁ gaṇhantū’’ti evaṁ nibandhāpitaṁ, taṁ salākabhattagatikameva hoti, gahetvā bhuñjitabbaṁ. ‘‘Amhākaṁ senāsanavāsino amhākaṁyeva bhikkhaṁ gaṇhantū’’ti vutte pana piṇḍapātikānampi vaṭṭati . Yaṁ pana puggale pasīditvā tassa vā āvāsaṁ katvā ‘‘tumhākaṁ demā’’ti dinnaṁ, taṁ tasseva hoti, tasmiṁ katthaci gate nissitakehi bhuñjitabbaṁ.",
  "atk-vin02a35:192": "Vārabhattaṁ nāma dubbhikkhasamaye ‘‘vārena bhikkhū jaggissāmā’’ti dhuragehato paṭṭhāya dinnaṁ, tampi bhikkhāvacanena dinnaṁ piṇḍapātikānaṁ vaṭṭati. ‘‘Vārabhatta’’nti vutte pana salākabhattagatikaṁ hoti. Sace taṇḍulādīni pesenti, ‘‘sāmaṇerā pacitvā dentū’’ti, piṇḍapātikānaṁ vaṭṭati. Iti imāni ca tīṇi āgantukabhattādīni ca cattārīti satta, tāni saṅghabhattādīhi saha cuddasa bhattāni honti.",
  "atk-vin02a35:193": "Aṭṭhakathāyaṁ pana vihārabhattaṁ, aṭṭhakabhattaṁ, catukkabhattaṁ, guḷhakabhattanti aññānipi cattāri bhattāni vuttāni. Tattha vihārabhattaṁ nāma vihāre tatruppādabhattaṁ, taṁ saṅghabhattena gahitaṁ. Taṁ pana tissamahāvihāracittalapabbatādīsu paṭisambhidāpattehi khīṇāsavehi yathā piṇḍapātikānampi sakkā hoti paribhuñjituṁ, tathā paṭiggahitattā tādisesu ṭhānesu piṇḍapātikānampi vaṭṭati. ‘‘Aṭṭhannaṁ bhikkhūnaṁ dema, catunnaṁ demā’’ti evaṁ dinnaṁ pana aṭṭhakabhattañceva catukkabhattañca; tampi bhikkhāvacanena dinnaṁ piṇḍapātikānaṁ vaṭṭati. Mahābhisaṅkhārikena atirasakapūvena pattaṁ pūretvā thaketvā dinnaṁ guḷhakabhattaṁ nāma. Imāni tīṇi salākabhattagatikāneva.",
  "atk-vin02a35:194": "Aparampi guḷakabhattaṁ nāma atthi, idhekacce manussā mahādhammasavanañca vihārapūjañca kāretvā sakalasaṅghassa dātuṁ na sakkomāti, ‘‘dve tīṇi bhikkhusatāni amhākaṁ bhikkhaṁ gaṇhantū’’ti bhikkhuparicchedajānanatthaṁ guḷake denti, idaṁ piṇḍapātikānampi vaṭṭati. Iti cīvarakkhandhake cīvarabhājanīyaṁ, imasmiṁ pana senāsanakkhandhake senāsanabhājanīyañceva piṇḍapātabhājanīyañca vuttaṁ.",
  "atk-vin02a35:195": "Gilānapaccayabhājanīyaṁ pana evaṁ veditabbaṁ – sappiādīsu bhesajjesu rājarājamahāmattā sappissa tāva kumbhasatampi kumbhasahassampi vihāraṁ pesenti, ghaṇṭiṁ paharitvā therāsanato paṭṭhāya gahitabhājanaṁ pūretvā dātabbaṁ , piṇḍapātikānampi vaṭṭati. Sace alasajātikā mahātherā pacchā āgacchanti, ‘‘bhante, vīsativassānaṁ diyyati, tumhākaṁ ṭhitikā atikkantā’’ti na vattabbā, ṭhitikaṁ ṭhapetvā tesaṁ datvā pacchā ṭhitikāya dātabbaṁ.",
  "atk-vin02a35:196": "‘‘Asukavihāre bahu sappi uppanna’’nti sutvā yojanantaravihāratopi bhikkhū āgacchanti, sampattasampattānaṁ ṭhitaṭṭhānato paṭṭhāya dātabbaṁ. Asampattānampi upacārasīmaṁ paviṭṭhānaṁ antevāsikādīsu gaṇhantesu dātabbameva. ‘‘Bahiupacārasīmāya ṭhitānaṁ dethā’’ti vadanti, na dātabbaṁ. Sace pana upacārasīmaṁ okkantehi ekābaddhā hutvā attano vihāradvāre vā antovihāreyeva vā honti, parisāvasena vaḍḍhitā nāma sīmā hoti, tasmā dātabbaṁ. Saṅghanavakassa dinnepi pacchā āgatānaṁ dātabbameva. Dutiyabhāge pana therāsanaṁ āruḷhe pacchā āgatānaṁ paṭhamabhāgo na pāpuṇāti, dutiyabhāgato vassaggena dātabbaṁ. Upacārasīmaṁ pavisitvā yattha katthaci dinnaṁ hoti, sabbasannipātaṭṭhāneyeva bhājetabbaṁ.",
  "atk-vin02a35:197": "Yasmiṁ vihāre dasa bhikkhū, daseva ca sappikumbhā diyyanti, ekekakumbhavaseneva bhājetabbaṁ. Eko sappikumbho hoti, dasa bhikkhūhi bhājetvā gahetabbaṁ. Sace yathāṭhitaṁyeva ‘‘amhākaṁ pāpuṇātī’’ti gaṇhanti, duggahitaṁ; gatagataṭṭhāne saṅghikameva hoti. Kumbhaṁ pana āvajjetvā thālake thokaṁ sappiṁ katvā ‘‘idaṁ mahātherassa pāpuṇāti, avasesaṁ amhākaṁ pāpuṇātī’’ti vatvā tampi kumbheyeva ākiritvā yathicchitaṁ gahetvā gantuṁ vaṭṭati. Sace thinaṁ sappi hoti, lekhaṁ katvā ‘‘lekhato parabhāgo mahātherassa pāpuṇāti, avasesaṁ amhāka’’nti gahitampi suggahitaṁ, vuttaparicchedato ūnādhikesupi bhikkhūsu ca sappikumbhesu ca etenevupāyena bhājetabbaṁ.",
  "atk-vin02a35:198": "Sace paneko bhikkhu, ekopi kumbho hoti, ghaṇṭiṁ paharitvā ‘‘ayaṁ mayhaṁ pāpuṇātī’’tipi gahetuṁ vaṭṭati. ‘‘Ayaṁ paṭhamabhāgo mayhaṁ pāpuṇāti, ayaṁ dutiyabhāgo’’ti evaṁ thokaṁ thokampi pāpetuṁ vaṭṭati. Esa nayo navanītādīsupi. Yasmiṁ pana vippasanne tilatelādimhi lekhā na santiṭṭhati, taṁ uddharitvā bhājetabbaṁ. Siṅgiveramaricādibhesajjampi avasesapattathālakādisamaṇaparikkhāropi sabbo vuttānurūpeneva nayena suṭṭhu sallakkhetvā bhājetabboti.",
  "atk-vin02a35:199": "Pāḷiṁ aṭṭhakathañceva, oloketvā vicakkhaṇo;",
  "atk-vin02a35:200": "Saṅghike paccaye evaṁ, appamattova bhājayeti.",
  "atk-vin02a35:201": "Iti sabbākārena paccayabhājanīyakathā niṭṭhitā.",
  "atk-vin02a35:202": "Sammannitvā ṭhapitayāgubhājakādīhi bhājanīyaṭṭhānaṁ āgatamanussānaṁ anāpucchitvāva upaḍḍhabhāgo dātabbo, asammatehi pana apaloketvā dātabbo. Sammatena appamattakavissajjanakena bhikkhunā cīvarakammaṁ karontassa ‘‘sūciṁ dehī’’ti vadato ekā dīghā, ekā rassāti dve sūciyo dātabbā. ‘‘Avibhattaṁ saṅghikaṁ bhaṇḍa’’nti pucchitabbakiccaṁ natthi. Pipphalakatthikassa eko pipphalako, addhānakantāraṁ paṭipajjitukāmassa upāhanayugaḷaṁ, kāyabandhanatthikassa kāyabandhanaṁ, ‘‘aṁsabaddhako me jiṇṇo’’ti āgatassa aṁsabaddhako, parissāvanatthikassa parissāvanaṁ dātabbaṁ. Dhammakaraṇatthikassa dhammakaraṇo. Sace paṭako na hoti, dhammakaraṇo paṭakena saddhiṁ dātabbo. ‘‘Āgantukapaṭṭaṁ āropessāmī’’ti yācantassa kusiyā ca aḍḍhakusiyā ca pahonakaṁ dātabbaṁ. ‘‘Maṇḍalaṁ nappahotī’’ti āgatassa maṇḍalaṁ ekaṁ dātabbaṁ, aḍḍhamaṇḍalāni dve dātabbāni. Dve maṇḍalāni yācantassa na dātabbāni. Anuvātaparibhaṇḍatthikassa ekassa cīvarassa pahonakaṁ dātabbaṁ. Sappinavanītādiatthikassa gilānassa ekaṁ bhesajjaṁ nāḷimattaṁ katvā tato tatiyakoṭṭhāso dātabbo. Evaṁ tīṇi divasāni datvā nāḷiyā paripuṇṇāya catutthadivasato paṭṭhāya saṅghaṁ pucchitvā dātabbaṁ. Guḷapiṇḍepi ekadivasaṁ tatiyabhāgo dātabbo. Evaṁ tīhi divasehi niṭṭhite piṇḍe tato paraṁ saṅghaṁ pucchitvā dātabbaṁ. Sesaṁ sabbattha uttānamevāti.",
  "atk-vin02a35:203": "Pakkhikabhattādikathā niṭṭhitā.",
  "atk-vin02a35:204": "Senāsanakkhandhakavaṇṇanā niṭṭhitā."
}