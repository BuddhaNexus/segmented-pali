{
  "atk-s0403a15:0": "(16) 1. Saddhammavaggo",
  "atk-s0403a15:1": "1. Paṭhamasammattaniyāmasuttavaṇṇanā",
  "atk-s0403a15:2": "151. Catutthassa paṭhame abhabbo niyāmaṁ okkamituṁ kusalesu dhammesu sammattanti kusalesu dhammesu sammattabhūtaṁ magganiyāmaṁ okkamituṁ abhabbo abhājanaṁ. Kathaṁ paribhotītiādīsu ‘‘kiṁ kathā nāma esā’’ti vadanto kathaṁ paribhoti nāma. ‘‘Kiṁ nāmesa katheti, kiṁ ayaṁ jānātī’’ti vadanto kathikaṁ paribhoti nāma. ‘‘Mayaṁ kiṁ jānāma, kuto amhākaṁ etaṁ sotuṁ bala’’nti vadanto attānaṁ paribhoti nāma. Vipariyāyena sukkapakkho veditabbo.",
  "atk-s0403a15:3": "2. Dutiyasammattaniyāmasuttavaṇṇanā",
  "atk-s0403a15:4": "152. Dutiye anaññāte aññātamānīti aviññātasmiṁyeva ‘‘viññātamidaṁ mayā’’ti evaṁmānī.",
  "atk-s0403a15:5": "3. Tatiyasammattaniyāmasuttavaṇṇanā",
  "atk-s0403a15:6": "153. Tatiye makkhī dhammaṁ suṇātīti makkhī hutvā guṇamakkhanacittena dhammaṁ suṇāti. Upārambhacittoti niggahāropanacitto. Randhagavesīti guṇarandhaṁ guṇacchiddaṁ gavesanto.",
  "atk-s0403a15:7": "4. Paṭhamasaddhammasammosasuttavaṇṇanā",
  "atk-s0403a15:8": "154. Catutthe na sakkaccaṁ dhammaṁ suṇantīti ohitasotā sukatakārino hutvā na suṇanti . Na pariyāpuṇantīti yathāsutaṁ dhammaṁ vaḷañjantāpi sakkaccaṁ na vaḷañjenti. Pañcamaṁ uttānameva.",
  "atk-s0403a15:9": "6. Tatiyasaddhammasammosasuttavaṇṇanā",
  "atk-s0403a15:10": "156. Chaṭṭhe appaṭisaraṇoti appatiṭṭho. Ācariyā hi suttantassa paṭisaraṇaṁ nāma, tesaṁ abhāvā appaṭisaraṇo hoti. Sesamettha heṭṭhā vuttanayameva.",
  "atk-s0403a15:11": "7. Dukkathāsuttavaṇṇanā",
  "atk-s0403a15:12": "157. Sattame puggalaṁ upanidhāyāti taṁ taṁ puggalaṁ upanikkhipitvā, sakkhiṁ katvāti attho. Kacchamānāyāti kathiyamānāya. Sesamettha aṭṭhamañca uttānatthamevāti.",
  "atk-s0403a15:13": "9. Udāyīsuttavaṇṇanā",
  "atk-s0403a15:14": "159. Navame anupubbiṁ kathaṁ kathessāmīti dānānantaraṁ sīlaṁ, sīlānantaraṁ sagganti evaṁ desanānupubbiṁ kathaṁ vā, yaṁ yaṁ suttapadaṁ vā gāthāpadaṁ vā nikkhittaṁ hoti, tassa tassa anurūpakathaṁ kathessāmīti cittaṁ upaṭṭhapetvā paresaṁ dhammo desetabbo. Pariyāyadassāvīti tassa tassa atthassa taṁ taṁ kāraṇaṁ dassento. Kāraṇañhi idha pariyāyoti vuttaṁ. Anuddayataṁ paṭiccāti ‘‘mahāsambādhappatte satte sambādhato mocessāmī’’ti anukampaṁ āgamma. Na āmisantaroti na āmisahetuko, attano catupaccayalābhaṁ anāsīsantoti attho. Attānañca parañca anupahaccāti attukkaṁsanaparavambhanādivasena attānañca parañca guṇupaghātena anupahantvā.",
  "atk-s0403a15:15": "10. Duppaṭivinodayasuttavaṇṇanā",
  "atk-s0403a15:16": "160. Dasame duppaṭivinodayāti yāni hassādīni kiccāni nipphādetuṁ ṭhānāni uppannāni honti, tesu matthakaṁ asampattesu antarāyeva dunnīhārā duvikkhambhayā honti. Paṭibhānanti kathetukāmatā vuccati. Imāni pañca duppaṭivinodayāni, na suppaṭivinodayāni. Upāyena pana kāraṇena anurūpāhi paccavekkhaṇaanusāsanādīhi sakkā paṭivinodetunti.",
  "atk-s0403a15:17": "Saddhammavaggo paṭhamo."
}