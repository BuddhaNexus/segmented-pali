{
  "atk-s0511a9:0": "9. Anomadassībuddhavaṁsavaṇṇanā",
  "atk-s0511a9:1": "Sobhitabuddhe pana parinibbute tassa aparabhāge ekamasaṅkhyeyyaṁ buddhuppādarahitaṁ ahosi. Atīte pana tasmiṁ asaṅkhyeyye ekasmiṁ kappe tayo buddhā nibbattiṁsu anomadassī, padumo, nāradoti. Tattha anomadassī bhagavā soḷasa asaṅkhyeyyāni kappasatasahassañca pāramiyo pūretvā tusitapure nibbattitvā devehi abhiyācito tato cavitvā candavatiyaṁ nāma rājadhāniyaṁ yasavā nāmassa rañño kule samussitacārupayodharāya yasodharāya nāma aggamahesiyā kucchismiṁ paṭisandhiṁ aggahesi. Anomadassikumāre kira yasodharāya deviyā kucchigate tassa puññappabhāvena pabhā asītihatthappamāṇaṁ ṭhānaṁ pharitvā aṭṭhāsi. Candasūriyappabhāhi anabhibhavanīyāva ahosi. Sā dasannaṁ māsānaṁ accayena bodhisattaṁ sucandanuyyāne vijāyi. Pāṭihāriyāni heṭṭhā vuttanayāneva.",
  "atk-s0511a9:2": "Nāmaggahaṇadivase panassa nāmaṁ gaṇhantā, yasmā jātiyaṁ ākāsato satta ratanāni patiṁsu, tasmā anomānaṁ ratanānaṁ uppattihetubhūtattā ‘‘anomadassī’’ti nāmamakaṁsu. So anukkamena vuddhippatto dibbehi kāmaguṇehi paricāriyamāno dasavassasahassāni agāraṁ ajjhāvasi. Tassa kira siri upasiri sirivaḍḍhoti tayo pāsādā ahesuṁ. Sirimādevippamukhāni tevīsati itthisahassāni paccupaṭṭhitāni ahesuṁ. So sirimāya deviyā upavāṇe nāma putte jāte cattāri nimittāni disvā sivikāyānena mahābhinikkhamanaṁ nikkhamitvā pabbaji. Taṁ tisso janakoṭiyo anupabbajiṁsu.",
  "atk-s0511a9:3": "Tehi parivuto mahāpuriso dasa māse padhānacariyaṁ cari. Tato visākhapuṇṇamāya anupamabrāhmaṇagāme piṇḍāya caritvā anupamaseṭṭhidhītāya dinnaṁ madhupāyāsaṁ paribhuñjitvā sālavane divāvihāraṁ vītināmetvā anomanāmājīvakena dinnā aṭṭha tiṇamuṭṭhiyo gahetvā ajjunarukkhabodhiṁ padakkhiṇaṁ katvā aṭṭhattiṁsahatthavitthataṁ tiṇasantharaṁ santharitvā caturaṅgavīriyaṁ adhiṭṭhāya pallaṅkaṁ ābhujitvā samāraṁ mārabalaṁ viddhaṁsetvā tīsu yāmesu tisso vijjā uppādetvā – ‘‘anekajātisaṁsāraṁ…pe… taṇhānaṁ khayamajjhagā’’ti udānaṁ udānesi. Tena vuttaṁ –",
  "atk-s0511a9:4": "1.",
  "atk-s0511a9:5": " ‘‘Sobhitassa aparena, sambuddho dvipaduttamo;",
  "atk-s0511a9:6": "Anomadassī amitayaso, tejassī duratikkamo.",
  "atk-s0511a9:7": "2.",
  "atk-s0511a9:8": " ‘‘So chetvā bandhanaṁ sabbaṁ, viddhaṁsetvā tayo bhave;",
  "atk-s0511a9:9": "Anivattigamanaṁ maggaṁ, desesi devamānuse.",
  "atk-s0511a9:10": "3.",
  "atk-s0511a9:11": " ‘‘Sāgarova asaṅkhobho, pabbatova durāsado;",
  "atk-s0511a9:12": "Ākāsova ananto so, sālarājāva phullito.",
  "atk-s0511a9:13": "4.",
  "atk-s0511a9:14": " ‘‘Dassanenapi taṁ buddhaṁ, tositā honti pāṇino;",
  "atk-s0511a9:15": "Byāharantaṁ giraṁ sutvā, amataṁ pāpuṇanti te’’ti.",
  "atk-s0511a9:16": "Tattha anomadassīti anupamadassano, amitadassano vā. Amitayasoti amitaparivāro, amitakitti vā. Tejassīti sīlasamādhipaññātejena samannāgato. Duratikkamoti duppadhaṁsiyo, aññena devena vā mārena vā kenaci vā atikkamituṁ asakkuṇeyyoti attho. Sochetvā bandhanaṁ sabbanti sabbaṁ dasavidhaṁ saṁyojanaṁ chinditvā. Viddhaṁsetvā tayo bhaveti tibhavūpagaṁ kammaṁ kammakkhayakarañāṇena viddhaṁsetvā, abhāvaṁ katvāti attho. Anivattigamanaṁ magganti nivattiyā pavattiyā paṭipakkhabhūtaṁ nibbānaṁ anivattīti vuccati, taṁ anivattiṁ gacchati anenāti anivattigamano. Taṁ anivattigamanaṁ aṭṭhaṅgikaṁ maggaṁ desesīti attho. ‘‘Dassetī’’tipi pāṭho, soyevattho. Devamānuseti devamanussānaṁ, sāmiatthe upayogavacanaṁ daṭṭhabbaṁ.",
  "atk-s0511a9:17": "Asaṅkhobhoti khobhetuṁ cāletuṁ asakkuṇeyyoti akkhobhiyo. Yathā hi samuddo caturāsītiyojanasahassagambhīro anekayojanasahassabhūtāvāso akkhobhiyo, evaṁ akkhobhiyoti attho. Ākāsova anantoti yathā pana ākāsassa anto natthi, atha kho ananto appameyyo apāro, evaṁ bhagavāpi buddhaguṇehi ananto appameyyo apāro. Soti so bhagavā. Sālarājāva phullitoti sabbalakkhaṇānubyañjanasamalaṅkatasarīrattā suphullitasālarājā viya sobhatīti attho. Dassanenapi taṁ buddhanti tassa buddhassa dassanenāpīti attho. Īdisesupi sāmivacanaṁ payujjanti saddasatthavidū. Tositāti paritositā pīṇitā. Byāharantanti byāharantassa, sāmiatthe upayogavacanaṁ. Amatanti nibbānaṁ. Pāpuṇantīti adhigacchanti. Teti ye tassa giraṁ dhammadesanaṁ suṇanti, te amataṁ pāpuṇantīti attho.",
  "atk-s0511a9:18": "Bhagavā pana bodhimūle sattasattāhaṁ vītināmetvā brahmunā āyācito dhammadesanāya buddhacakkhunā lokaṁ olokento attanā saha pabbajite tikoṭisaṅkhe jane upanissayasampanne disvā – ‘‘kattha nu kho te etarahi viharantī’’ti upadhārento subhavatīnagare sudassanuyyāne viharante disvā ākāsena gantvā sudassanuyyāne otari. So tehi parivuto sadevamanussāya parisāya majjhe dhammacakkaṁ pavattesi. Tattha koṭisatānaṁ paṭhamābhisamayo ahosi. Tena vuttaṁ –",
  "atk-s0511a9:19": "5.",
  "atk-s0511a9:20": " ‘‘Dhammābhisamayo tassa, iddho phīto tadā ahu;",
  "atk-s0511a9:21": "Koṭisatāni abhisamiṁsu, paṭhame dhammadesane’’ti.",
  "atk-s0511a9:22": "Tattha phītoti phātippatto bāhujaññavasena. Koṭisatānīti koṭīnaṁ satāni koṭisatāni. ‘‘Koṭisatayo’’tipi pāṭho, tassa satakoṭiyoti attho.",
  "atk-s0511a9:23": "Athāparena samayena osadhīnagaradvāre asanarukkhamūle yamakapāṭihāriyaṁ katvā asurehi durabhibhavane tāvatiṁsabhavane paṇḍukambalasilāyaṁ nisinno temāsaṁ abhidhammavassaṁ vassāpayi. Tadā asītidevatākoṭiyo abhisamiṁsu. Tena vuttaṁ –",
  "atk-s0511a9:24": "6.",
  "atk-s0511a9:25": " ‘‘Tato paraṁ abhisamaye, vassante dhammavuṭṭhiyo;",
  "atk-s0511a9:26": "Asītikoṭiyobhisamiṁsu, dutiye dhammadesane’’ti.",
  "atk-s0511a9:27": "Tattha vassanteti buddhamahāmeghe vassante. Dhammavuṭṭhiyoti dhammakathāvassavuṭṭhiyo.",
  "atk-s0511a9:28": "Tato aparena samayena maṅgalapañhāniddese aṭṭhasattati koṭiyo abhisamiṁsu. So tatiyo abhisamayo ahosi. Tena vuttaṁ –",
  "atk-s0511a9:29": "7.",
  "atk-s0511a9:30": " ‘‘Tato parampi vassante, tappayante ca pāṇinaṁ;",
  "atk-s0511a9:31": "Aṭṭhasattatikoṭīnaṁ, tatiyābhisamayo ahū’’ti.",
  "atk-s0511a9:32": "Tattha vassanteti dhammakathāsaliladhāraṁ vassante. Tappayanteti dhammāmatavassena tappayante, tappanaṁ karonte bhagavatīti attho.",
  "atk-s0511a9:33": "Anomadassissapi bhagavato tayo sāvakasannipātā ahesuṁ. Tattha soreyyanagare isidattassa rañño dhamme desiyamāne pasīditvā ehibhikkhupabbajjāya pabbajitānaṁ aṭṭhannaṁ arahantasatasahassānaṁ majjhe pātimokkhaṁ uddisi. Ayaṁ paṭhamo sannipāto ahosi. Rādhavatīnagare sundarindharassa nāma rañño dhamme desiyamāne ehibhikkhupabbajjāya pabbajitānaṁ sattannaṁ arahantasatasahassānaṁ majjhe pātimokkhaṁ uddisi. Ayaṁ dutiyo sannipāto ahosi. Puna soreyyanagareyeva soreyyaraññā saha ehibhikkhupabbajjāya pabbajitānaṁ channaṁ arahantasatasahassānaṁ majjhe pātimokkhaṁ uddisi. Ayaṁ tatiyo sannipāto ahosi. Tena vuttaṁ –",
  "atk-s0511a9:34": "8.",
  "atk-s0511a9:35": " ‘‘Sannipātā tayo āsuṁ, tassāpi ca mahesino;",
  "atk-s0511a9:36": "Abhiññābalappattānaṁ, pupphitānaṁ vimuttiyā.",
  "atk-s0511a9:37": "9.",
  "atk-s0511a9:38": " ‘‘Aṭṭhasatasahassānaṁ, sannipāto tadā ahu;",
  "atk-s0511a9:39": "Pahīnamadamohānaṁ, santacittāna tādinaṁ.",
  "atk-s0511a9:40": "10.",
  "atk-s0511a9:41": " ‘‘Sattasatasahassānaṁ, dutiyo āsi samāgamo;",
  "atk-s0511a9:42": "Anaṅgaṇānaṁ virajānaṁ, upasantāna tādinaṁ.",
  "atk-s0511a9:43": "11.",
  "atk-s0511a9:44": " ‘‘Channaṁ satasahassānaṁ, tatiyo āsi samāgamo;",
  "atk-s0511a9:45": "Abhiññābalappattānaṁ, nibbutānaṁ tapassina’’nti.",
  "atk-s0511a9:46": "Tattha tassāpi ca mahesinoti tassa mahesino anomadassissāpi. ‘‘Tassāpi dvipaduttamo’’tipi pāṭho, tassapi dvipaduttamassāti attho. Lakkhaṇaṁ saddasatthato gahetabbaṁ. Abhiññābalappattānanti abhiññānaṁ balappattānaṁ, ciṇṇavasitāya khippanisantibhāvena abhiññāsu thirabhāvappattānanti attho. Pupphitānanti sabbaphāliphullabhāvena ativiya sobhaggappattānaṁ. Vimuttiyāti arahattaphalavimuttiyā.",
  "atk-s0511a9:47": "Anaṅgaṇānanti ettha ayaṁ aṅgaṇa-saddo katthaci kilesesu dissati. Yathāha – ‘‘tattha katamāni tīṇi aṅgaṇāni? Rāgo aṅgaṇaṁ doso aṅgaṇaṁ moho aṅgaṇa’’nti (vibha. 924). ‘‘Pāpakānaṁ kho etaṁ, āvuso, akusalānaṁ icchāvacarānaṁ adhivacanaṁ yadidaṁ aṅgaṇa’’nti (ma. ni. 1.60). Katthaci kismiñci male? Yathāha – ‘‘tasseva rajassa vā aṅgaṇassa vā pahānāya vāyamatī’’ti (ma. ni. 1.184). Katthaci tathārūpe bhūmibhāge ‘‘cetiyaṅgaṇaṁ bodhiyaṅgaṇaṁ rājaṅgaṇa’’nti. Idha pana kilesesu daṭṭhabbo. Tasmā nikkilesānanti attho (ma. ni. aṭṭha. 1.57). Virajānanti tasseva vevacanaṁ. Tapassinanti kilesakkhayakaro ariyamaggasaṅkhāto tapo yesaṁ atthi te tapassino, tesaṁ tapassīnaṁ, khīṇāsavānanti attho.",
  "atk-s0511a9:48": "Tadā amhākaṁ bodhisatto eko mahesakkho yakkhasenāpati ahosi mahiddhiko mahānubhāvo anekakoṭisatasahassānaṁ yakkhānaṁ adhipati. So ‘‘buddho loke uppanno’’ti sutvā āgantvā paramaruciradassanaṁ sattaratanamayaṁ abhirucirarajanikaramaṇḍalasadisaṁ maṇḍapaṁ nimminitvā tattha sattāhaṁ mahādānaṁ buddhappamukhassa saṅghassa adāsi. Atha naṁ bhagavā bhattānumodanasamaye ‘‘anāgate kappasatasahassādhike ekasmiṁ asaṅkhyeyye atikkante gotamo nāma buddho bhavissatī’’ti byākāsi. Tena vuttaṁ –",
  "atk-s0511a9:49": "12.",
  "atk-s0511a9:50": " ‘‘Ahaṁ tena samayena, yakkho āsiṁ mahiddhiko;",
  "atk-s0511a9:51": "Nekānaṁ yakkhakoṭīnaṁ, vasavattimhi issaro.",
  "atk-s0511a9:52": "13.",
  "atk-s0511a9:53": " ‘‘Tadāpi taṁ buddhavaraṁ, upagantvā mahesinaṁ;",
  "atk-s0511a9:54": "Annapānena tappesiṁ, sasaṅghaṁ lokanāyakaṁ.",
  "atk-s0511a9:55": "14.",
  "atk-s0511a9:56": " ‘‘Sopi maṁ tadā byākāsi, visuddhanayano muni;",
  "atk-s0511a9:57": "Aparimeyyito kappe, ayaṁ buddho bhavissati.",
  "atk-s0511a9:58": "15.",
  "atk-s0511a9:59": " ‘‘Padhānaṁ padahitvāna…pe… hessāma sammukhā imaṁ.",
  "atk-s0511a9:60": "16.",
  "atk-s0511a9:61": " ‘‘Tassāpi vacanaṁ sutvā, haṭṭho saṁviggamānaso;",
  "atk-s0511a9:62": "Uttariṁ vatamadhiṭṭhāsiṁ, dasapāramipūriyā’’ti.",
  "atk-s0511a9:63": "Tattha uttariṁ vatamadhiṭṭhāsinti pāramipūraṇatthāya bhiyyopi daḷhataraṁ parakkamamakāsīti attho.",
  "atk-s0511a9:64": "Tassa pana anomadassissa bhagavato candavatī nāma nagaraṁ ahosi, yasavā nāma rājā pitā, yasodharā nāma mātā, nisabho ca anomo ca dve aggasāvakā, varuṇo nāmupaṭṭhāko, sundarī ca sumanā ca dve aggasāvikā, ajjunarukkho bodhi, sarīraṁ aṭṭhapaṇṇāsahatthubbedhaṁ ahosi, vassasatasahassaṁ āyu, sirimā nāma aggamahesī, upavāṇo nāmassa putto, dasavassasahassāni agāraṁ ajjhāvasi. So sivikāyānena nikkhami. Sivikāyānena gamanaṁ pana sobhitabuddhavaṁsavaṇṇanāya pāsādagamane vuttanayeneva veditabbaṁ. Dhammako nāma rājā upaṭṭhāko. Dhammārāme kira bhagavā vihāsīti. Tena vuttaṁ –",
  "atk-s0511a9:65": "17.",
  "atk-s0511a9:66": " ‘‘Nagaraṁ candavatī nāma, yasavā nāma khattiyo;",
  "atk-s0511a9:67": "Mātā yasodharā nāma, anomadassissa satthuno.",
  "atk-s0511a9:68": "22.",
  "atk-s0511a9:69": " ‘‘Nisabho ca anomo ca, ahesuṁ aggasāvakā;",
  "atk-s0511a9:70": "Varuṇo nāmupaṭṭhāko, anomadassissa satthuno.",
  "atk-s0511a9:71": "23.",
  "atk-s0511a9:72": " ‘‘Sundarī ca sumanā ca, ahesuṁ aggasāvikā;",
  "atk-s0511a9:73": "Bodhi tassa bhagavato, ajjunoti pavuccati.",
  "atk-s0511a9:74": "25.",
  "atk-s0511a9:75": " ‘‘Aṭṭhapaṇṇāsaratanaṁ, accuggato mahāmuni;",
  "atk-s0511a9:76": "Pabhā niddhāvatī tassa, sataraṁsīva uggato.",
  "atk-s0511a9:77": "26.",
  "atk-s0511a9:78": " ‘‘Vassasatasahassāni, āyu vijjati tāvade;",
  "atk-s0511a9:79": "Tāvatā tiṭṭhamāno so, tāresi janataṁ bahuṁ.",
  "atk-s0511a9:80": "27.",
  "atk-s0511a9:81": " ‘‘Supupphitaṁ pāvacanaṁ, arahantehi tādihi;",
  "atk-s0511a9:82": "Vītarāgehi vimalehi, sobhittha jinasāsanaṁ.",
  "atk-s0511a9:83": "28.",
  "atk-s0511a9:84": " ‘‘So ca satthā amitayaso, yugāni tāni atuliyāni;",
  "atk-s0511a9:85": "Sabbaṁ tamantarahitaṁ, nanu rittā sabbasaṅkhārā’’ti.",
  "atk-s0511a9:86": "Tattha pabhā niddhāvatīti tassa sarīrato pabhā nikkhamati. Sarīrappabhā panassa niccakālaṁ dvādasayojanappamāṇaṁ padesaṁ pharitvā tiṭṭhati. Yugāni tānīti aggasāvakayugādīni yugaḷāni. Sabbaṁtamantarahitanti vuttappakāraṁ sabbampi aniccamukhaṁ paviṭṭhaṁ vinaṭṭhanti attho. ‘‘Nanu rittakameva saṅkhārā’’tipi pāṭho, tassa nanu rittakā tucchakāyeva sabbe saṅkhārāti attho. Ma-kāro padasandhikaro. Sesagāthāsu sabbattha uttānamevāti.",
  "atk-s0511a9:87": "Imassa pana anomadassissa bhagavato santike sāriputto ca mahāmoggallāno cāti ime dve aggasāvakā aggasāvakabhāvatthāya paṇidhānamakaṁsu. Imesaṁ pana therānaṁ vatthu cettha kathetabbaṁ. Mayā ganthavitthārabhayena na uddhaṭanti.",
  "atk-s0511a9:88": "Anomadassībuddhavaṁsavaṇṇanā niṭṭhitā.",
  "atk-s0511a9:89": "Niṭṭhito sattamo buddhavaṁso."
}