{
  "atk-s0515a1:0": "1. Kāmasuttaniddesavaṇṇanā",
  "atk-s0515a1:1": "Tattha kāmasuttaṁ ādi. Tasmimpi ‘‘kāmaṁ kāmayamānassā’’ti gāthā ādi. Sā uddesaniddesapaṭiniddesavasena tidhā ṭhitā. ‘‘Kāmaṁ kāmayamānassā’’ti evamādi uddeso. ‘‘Kāmāti uddānato dve kāmā – vatthukāmā ca kilesakāmā cā’’ti niddeso. ‘‘Katame vatthukāmā? Manāpikā rūpā’’ti evamādi paṭiniddeso.",
  "atk-s0515a1:2": "1. Tattha kāmanti manāpiyarūpāditebhūmakadhammasaṅkhātaṁ vatthukāmaṁ. Kāmayamānassāti icchamānassa. Tassa cetaṁ samijjhatīti tassa kāmayamānassa sattassa taṁ kāmasaṅkhātaṁ vatthu samijjhati ce, sace so taṁ labhatīti vuttaṁ hoti. Addhā pītimano hotīti ekaṁsaṁ tuṭṭhacitto hoti. Laddhāti labhitvā. Maccoti satto. Yadicchatīti yaṁ icchati. Idaṁ pana saṅkhepato padatthasambandhamattameva, vitthāro pana upari pāḷiyaṁ āgatanayeneva veditabbo. Yathā ca imasmiṁ, evaṁ ito paraṁ sabbesupīti.",
  "atk-s0515a1:3": "Kāmāti uddisitabbapadaṁ. Uddānatoti niddisitabbapadaṁ. Uddānatoti vaggavasena ‘‘macchuddānaṁ kineyyā’’ti ādīsu viya. Atha vā uparūpari dānato uddānaṁ, uddhaṁ uddhaṁ sodhanato byavadānaṭṭhena vodānaṁ viya. Vitthārakaraṇabhāvena vā. Kāmā iti pāṭhasesaṁ katvā vattabbaṁ. Dveti gaṇanaparicchedo , na ekaṁ, na tayo. Vatthukāmā cāti manāpiyarūpādivatthukāmā ca. Upatāpanaṭṭhena vibādhanaṭṭhena ca kilesakāmā ca. Tesu vatthukāmo pariññeyyo, kilesakāmo pahātabbo. Tattha vatthukāmo kilesakāmena patthayitabboti kāmīyatīti kāmo. Kilesakāmo vatthukāmānaṁ paccāsīsanassa kāraṇabhāvena kāmīyate anenāti kāmo. Tattha rūpādikkhandhe saṅgahito vatthukāmo, saṅkhārakkhandhe saṅgahito kilesakāmo. Chahi viññāṇehi vijānitabbo vatthukāmo, manoviññāṇena jānitabbo kilesakāmo. Kilesānaṁ patiṭṭhaṭṭhena kāraṇaṭṭhena ārammaṇaṭṭhena ca vatthukāmo.",
  "atk-s0515a1:4": "‘‘Nete kāmā yāni citrāni loke, saṅkapparāgo purisassa kāmo;",
  "atk-s0515a1:5": "Tiṭṭhanti citrāni tatheva loke, athettha dhīrā vinayanti chanda’’nti. (a. ni. 6.63);",
  "atk-s0515a1:6": "Nandamāṇavaka- (dha. pa. aṭṭha. 1.68 uppalavaṇṇattherīvatthu) soreyyaseṭṭhiputtādīnaṁ (dha. pa. 43) vatthūni cettha nidassanaṁ. Kilesakāmo tāpanaṭṭhena bādhanaṭṭhena ca sayaṁ kāmetīti kāmo. Vuttampi cetaṁ ‘‘ratto kho, brāhmaṇa, rāgena abhibhūto pariyādinnacitto attabyābādhāyapi ceteti, parabyābādhāyapi ceteti, ubhayabyābādhāyapi cetetī’’ti ca ‘‘ratto kho, brāhmaṇa, pāṇampi hanati, adinnampi ādiyati, paradārampi gacchati, musāpi bhaṇatī’’ti (a. ni. 3.54) ca evamādi nidassanaṁ.",
  "atk-s0515a1:7": "Tameva paṭiniddesavasena vitthāretvā vattukāmo – ‘‘katame vatthukāmā’’tiādimāha. Tattha katameti kathetukamyatāpucchā. Pañcavidhā hi pucchā, tāsaṁ vibhāgo upari pāḷiyaṁyeva āvi bhavissati. Tāsu ayaṁ kathetukamyatāpucchā. Tattha manāpikāti manaṁ appāyanti vaddhentīti manāpā, manāpā eva manāpikā. Rūpāti kammacittautuāhārasamuṭṭhānavasena catusamuṭṭhānikā rūpārammaṇā. Rūpayantīti rūpā, vaṇṇavikāraṁ āpajjamānā hadayaṅgatabhāvaṁ pakāsentīti attho.",
  "atk-s0515a1:8": "Tattha kenaṭṭhena rūpanti? Ruppanaṭṭhena. Vuttañhetaṁ bhagavatā –",
  "atk-s0515a1:9": "‘‘Kiñca, bhikkhave, rūpaṁ vadetha? Ruppatīti kho, bhikkhave, tasmā ‘rūpa’nti vuccati. Kena ruppati? Sītenapi ruppati, uṇhenapi ruppati, jighacchāyapi ruppati, pipāsāyapi ruppati, ḍaṁsamakasavātātapasarīsapasamphassenapi ruppati. Ruppatīti kho, bhikkhave, tasmā ‘rūpa’nti vuccatī’’ti (saṁ. ni. 3.79).",
  "atk-s0515a1:10": "Tattha ruppatīti kuppati ghaṭṭīyati pīḷīyati, bhijjatīti attho. Sītena tāva ruppanaṁ lokantarikaniraye pākaṭaṁ. Mahiṁsakaraṭṭhādīsupi himapātasītalesu padesesu etaṁ pākaṭameva. Tattha hi sattā sītena bhinnachinnasarīrā jīvitakkhayampi pāpuṇanti.",
  "atk-s0515a1:11": "Uṇhena ruppanaṁ avīcimahāniraye pākaṭaṁ. Tattha hi tattāya lohapathaviyā nipajjāpetvā pañcavidhabandhanādikaraṇakāle sattā mahādukkhaṁ anubhavanti.",
  "atk-s0515a1:12": "Jighacchāya ruppanaṁ pettivisaye ceva dubbhikkhakāle ca pākaṭaṁ. Pettivisayasmiñhi sattā dve tīṇi buddhantarāni kiñcideva āmisaṁ hatthena gahetvā mukhe pakkhipantā nāma na honti, antoudaraṁ ādittasusirarukkho viya hoti. Dubbhikkhe kañjikamattampi alabhitvā maraṇasattānaṁ pamāṇaṁ natthi.",
  "atk-s0515a1:13": "Pipāsāya ruppanaṁ kālakañjikādīsu pākaṭaṁ. Tattha hi sattā dve tīṇi buddhantarāni hadayatemanamattaṁ vā jivhātemanamattaṁ vā udakabindumpi laddhuṁ na sakkonti. ‘‘Pānīyaṁ pivissāmā’’ti nadiṁ gatānaṁ jalaṁ vālukātalaṁ sampajjati. Mahāsamuddaṁ pakkhantānampi samuddo piṭṭhipāsāṇoyeva hoti. Te sussantā balavadukkhapīḷitā viravanti. Ḍaṁsādīhi ruppanaṁ ḍaṁsamakkhikādibahulesu padesesu pākaṭaṁ. Taṁ pana – ‘‘katamaṁ taṁ rūpaṁ sanidassanaṁ? Sappaṭigha’’nti ādinā nayena abhidhamme (dha. sa. 656, 658) vitthāritameva.",
  "atk-s0515a1:14": "Sappantīti saddā, udāharīyantīti attho. Utucittavasena dvisamuṭṭhānikā saddā. Gandhayantīti gandhā, attano vatthūni sūcayantīti attho. Rasanti te sattāti rasā, assādentīti attho. Phusīyantīti phoṭṭhabbā. Ete gandhādayo catusamuṭṭhānikāva . Tesaṁ vibhāgo abhidhamme (dha. sa. 622-624) vitthāritoyeva.",
  "atk-s0515a1:15": "Tamevatthaṁ vitthāravasena dassento ‘‘attharaṇā pāvuraṇā’’tiādimāha. Tattha attharitvā nipajjiyantīti attharaṇā. Sarīraṁ veṭhetvā pārupīyantīti pāvuraṇā. Antojātādayo cattāro dāsī ca dāso ca dāsidāsā. Khettaṁ nāma yasmiṁ pubbaṇṇaṁ ruhati. Vatthu nāma yasmiṁ aparaṇṇaṁ ruhati. Yattha vā ubhayampi ruhati, taṁ khettaṁ. Tadatthāya katabhūmibhāgo vatthu. Khettavatthusīsena cettha vāpītaḷākādīnipi saṅgahitāni. Hiraññanti kahāpaṇo. Suvaṇṇanti jātarūpaṁ. Tesaṁ gahaṇena lohamāsako jatumāsako dārumāsakoti sabbepi saṅgahaṁ gacchanti. Gāmanigamarājadhāniyoti ekakuṭikādi gāmo. Āpaṇayutto nigamo. Ekassa rañño āṇāpavattiṭṭhānaṁ rājadhānī. Raṭṭhanti janapadekadesaṁ. Janapadoti kāsikosalādijanapado. Kosoti catubbidho koso – hatthī asso ratho patti. Koṭṭhāgāranti tividhaṁ koṭṭhāgāraṁ – dhanakoṭṭhāgāraṁ dhaññakoṭṭhāgāraṁ vatthakoṭṭhāgāraṁ. Yaṁ kiñcīti anavasesapariyādānavacanaṁ. Rajanīyanti rañjetuṁ yuttaṭṭhena.",
  "atk-s0515a1:16": "Ito paraṁ tikavasena dassetuṁ atītattikaajjhattattikahīnattikaokāsattikasaṁyogattikakāmāvacarattikavasena chattike āha. Tattha atītattike tāva attano sabhāvaṁ uppādādikkhaṇaṁ vā patvā atikkantāti atītā. Tadubhayampi na āgatāti anāgatā. Taṁ taṁ kāraṇaṁ paṭicca uppannāti paccuppannā. Idaṁ bhavena paricchannaṁ. Paṭisandhito hi paṭṭhāya atītabhavesu nibbattā anantarabhave vā nibbattā hontu kappakoṭisatasahassamatthake vā, sabbe atītāyeva nāma. Cutito paṭṭhāya anāgatabhavesu nibbattanakā kāmā anantarabhave vā nibbattantu kappakoṭisatasahassamatthake vā, sabbe anāgatāyeva nāma. Cutipaṭisandhiantare pavattā kāmā paccuppannā nāma.",
  "atk-s0515a1:17": "Ajjhattattike ‘‘evaṁ pavattamānā mayaṁ attāti gahaṇaṁ gamissāmā’’ti iminā viya adhippāyena attānaṁ adhikāraṁ katvā pavattā attano santāne pavattā pāṭipuggalikā kāmā ajjhattā kāmā nāma. Tato bahibhūtā pana indriyabaddhā vā anindriyabaddhā vā bahiddhā nāma. Tatiyapadaṁ tadubhayavasena vuttaṁ.",
  "atk-s0515a1:18": "Hīnattike hīnāti lāmakā. Majjhimāti hīnapaṇītānaṁ majjhe bhavāti majjhimā. Avasesā uttamaṭṭhena paṇītā. Api ca upādāyupādāya hīnamajjhimapaṇītatā veditabbā. Nerayikānañhi kāmā koṭippattā hīnā nāma. Te upādāya tiracchānesu nāgasupaṇṇānaṁ kāmā paṇītā nāma. Sesatiracchānagatānaṁ kāmā majjhimā nāma. Tesampi kāmā hīnā. Te upādāya mahesakkhapetānaṁ kāmā paṇītā nāma. Avasesānaṁ kāmā majjhimā nāma. Tesampi hīnā. Te upādāya jānapadānaṁ kāmā paṇītā nāma. Paccantavāsīnaṁ kāmā majjhimā nāma. Tesampi hīnā. Te upādāya gāmabhojakānaṁ kāmā paṇītā nāma. Tesaṁ paricārikānaṁ kāmā majjhimā nāma. Tesampi hīnā. Te upādāya janapadasāmikānaṁ kāmā paṇītā nāma. Tesaṁ paricārikānaṁ kāmā majjhimā nāma. Tesampi hīnā. Te upādāya padesarājūnaṁ kāmā paṇītā nāma. Tesaṁ amaccānaṁ kāmā majjhimā nāma. Tesampi hīnā. Te upādāya cakkavattirañño kāmā paṇītā nāma. Tassa amaccānaṁ kāmā majjhimā nāma. Tassapi hīnā. Te upādāya bhummadevānaṁ kāmā paṇītā nāma. Tesaṁ paricārikānaṁ devānaṁ kāmā majjhimā nāma. Tesampi hīnā. Te upādāya cātumahārājikānaṁ devānaṁ kāmā paṇītātiādinā nayena yāva akaniṭṭhadevānaṁ kāmā matthakappattā paṇītā nāma. Evaṁ upādāyupādāya hīnamajjhimapaṇītatā veditabbā.",
  "atk-s0515a1:19": "Okāsattike āpāyikā kāmāti avaḍḍhisaṅkhātesu apagataayesu catūsu apāyesu nibbattakāmā āpāyikā. Manussesu nibbattakāmā mānusikā. Devesu nibbattakāmā dibbā.",
  "atk-s0515a1:20": "Saṁyogattike paccupaṭṭhitānaṁ kāmānaṁ paribhuñjanato ṭhapetvā nerayike sesaapāyasattānaṁ manussānaṁ cātumahārājike deve upādāya yāva tusitakāyikānañca devānaṁ kāmā paccupaṭṭhitā kāmā nāma. Pakatipaṭiyattārammaṇato atirekena ramitukāmatākāle yathārucitaṁ ārammaṇaṁ nimminitvā nimminitvā ramantīti nimmānaratīnaṁ devānaṁ kāmā nimmitā kāmā nāma. Attano ajjhāsayaṁ ñatvā parehi nimmite ārammaṇe sevantīti paranimmitavasavattīnaṁ kāmā paranimmitā kāmā nāma. Pariggahitāti ‘‘mayhaṁ eta’’nti gahitā kāmā. Apariggahitāti tathā apariggahitā uttarakurukānaṁ kāmā. Mamāyitāti taṇhāvasena ‘‘mama eta’’nti gahitā. Amamāyitāti vuttapaṭipakkhā.",
  "atk-s0515a1:21": "Sabbepi kāmāvacarā dhammāti ‘‘heṭṭhato avīcinirayaṁ pariyantaṁ karitvā’’tiādinā (dha. sa. 1287) nayena vuttesu kāmāvacaradhammesu pariyāpannā. Tatrāyaṁ vacanattho – uddānato dve kāmā, vatthukāmo ca kilesakāmo cāti. Tattha kilesakāmo atthato chandarāgo. Vatthukāmo tebhūmakaṁ vaṭṭaṁ. Kilesakāmo cettha kāmetīti kāmo. Itaro kāmīyatīti. Yasmiṁ pana padese duvidhopeso kāmo pavattivasena avacarati, so catunnaṁ apāyānaṁ manussānaṁ channañca devalokānaṁ vasena ekādasavidho padeso kāmo ettha avacaratīti kāmāvacaro. Tattha pariyāpannadhamme sandhāya ‘‘sabbepi kāmāvacarā dhammā’’ti vuttaṁ. Attano sabhāvaṁ dhārentīti dhammā. Rūpāvacarā dhammāti ‘‘heṭṭhato brahmalokaṁ pariyantaṁ karitvā uparito akaniṭṭhe deve antokaritvā’’tiādinā (dha. sa. 1289) nayena vuttānaṁ rūpāvacaradhammānaṁ vasena sabbepi dhammā rūpāvacarā. Arūpāvacarā dhammāti ‘‘heṭṭhato ākāsānañcāyatanupage deve pariyantaṁ karitvā uparito nevasaññānāsaññāyatanupage deve antokaritvā’’tiādinā (dha. sa. 1291) nayena vuttā sabbepi arūpāvacarā dhammā . Tattha rūpe avacarantīti rūpāvacarā. Arūpe avacarantīti arūpāvacarā. Taṇhāvatthukāti patiṭṭhaṭṭhena kāraṇaṭṭhena ca taṇhāya vatthubhūtā. Taṇhārammaṇāti taṇhāpavattivasena taṇhāya ārammaṇabhūtā. Kāmanīyaṭṭhenāti paccāsīsitabbaṭṭhena. Rajanīyaṭṭhenāti rañjetuṁ yuttaṭṭhena. Madanīyaṭṭhenāti kulamadādimadaṁ uppādanīyaṭṭhena.",
  "atk-s0515a1:22": "Tattha ‘‘katame vatthukāmā? Manāpikā rūpā’’tiādiṁ katvā ‘‘yaṁ kiñci rajanīyaṁ vatthū’’ti pariyosānaṁ saviññāṇakaaviññāṇakavasena vuttaṁ. Avasesaṁ ekacatukkādikachattikanti veditabbaṁ.",
  "atk-s0515a1:23": "Evaṁ vatthukāmaṁ dassetvā kilesakāmaṁ dassetuṁ ‘‘katame kilesakāmā’’tiādimāha. Tattha chandoti dubbalarāgo. Rāgoti tato balavataro . Upari tayopi rāgā imehi balavatarā. Kāmesūti pañcasu kāmaguṇesu. Kāmacchandoti kāmasaṅkhāto chando, na kattukamyatāchando, na dhammacchando. Kāmanavasena rajjanavasena ca kāmoyeva rāgo kāmarāgo. Kāmanavasena nandanavasena ca kāmoyeva nandī kāmanandī. Evaṁ sabbattha kāmatthaṁ viditvā taṇhāyanaṭṭhena kāmataṇhā. Sinehanaṭṭhena kāmasneho. Pariḍayhanaṭṭhena kāmapariḷāho. Mucchanaṭṭhena kāmamucchā. Gilitvā pariniṭṭhāpanaṭṭhena kāmajjhosānaṁ. Vaṭṭasmiṁ oghehi osīdāpetīti kāmogho. Vaṭṭasmiṁ yojetīti kāmayogo. Daḷhavasena taṇhādiṭṭhiggahaṇaṁ upādānaṁ. Cittaṁ nīvarati pariyonandhatīti nīvaraṇaṁ.",
  "atk-s0515a1:24": "Addasanti addakkhiṁ. Kāmāti ālapanaṁ. Teti tava. Mūlanti patiṭṭhaṁ. Saṅkappāti parikappena. Na taṁ saṅkappayissāmīti taṁ parikappanaṁ na karissāmi. Na hohisīti na bhavissasi.",
  "atk-s0515a1:25": "Icchamānassāti paccāsīsantassa. Sādiyamānassāti assādiyamānassa. Patthayamānassāti patthanaṁ uppādentassa. Pihayamānassāti pāpuṇituṁ icchaṁ uppādentassa. Abhijappamānassāti taṇhāvasena tittiṁ uppādentassa. Atha vā abhivadantassa.",
  "atk-s0515a1:26": "Khattiyassa vātiādi catujjātivasena vuttaṁ. Gahaṭṭhassa vā pabbajitassa vāti liṅgavasena vuttaṁ. Devassa vā manussassa vāti upapattivasena vuttaṁ. Ijjhatīti nipphajjati. Samijjhatīti sammā nipphajjati. Ijjhati visesarūpapaṭilābhavasena. Labhati dassanīyarūpapaṭilābhavasena. Paṭilabhati pasādanīyarūpapaṭilābhavasena. Adhigacchati saṇṭhānarūpapaṭilābhavasena. Vindati chavippasādarūpapaṭilābhavasena. Atha vā puññamahattena ijjhati. Jātimahattena labhati. Issariyamahattena paṭilabhati. Sukhamahattena adhigacchati. Sampattimahattena vindatīti.",
  "atk-s0515a1:27": "Ekaṁsavacananti ekakoṭṭhāsavacanaṁ. ‘‘Ekaṁsaṁ cīvaraṁ katvā (pārā. 349, 367), ekaṁsabyākaraṇīyo pañho’’tiādīsu (dī. ni. 3.312; a. ni. 4.42) viya anekaṁsagahaṇapaṭikkhepo. Nissaṁsayavacananti saṁsayavirahitavacanaṁ, sandehapaṭikkhepavacananti attho. Nikkaṅkhāvacananti ‘‘kathamidaṁ kathamida’’nti kaṅkhāpaṭikkhepavacanaṁ. Advejjhavacananti dvidhābhāvaṁ dvejjhaṁ, taṁabhāvena advejjhavacanaṁ. Dvidhābhāvavirahitaṁ ‘‘advejjhavacanā buddhā’’tiādīsu viya vimatipaṭikkhepo. Adveḷhakavacananti dvihadayābhāvena adveḷhakaṁ. ‘‘Itihāsa, itihāsā’’ti dveḷhakapaṭikkhepavacanaṁ. Niyogavacananti ekasmiṁ atthe dve na yujjantīti niyogavacanaṁ dvidhāpathapaṭikkhepo. Aññattha pana ‘‘niyogā anāgatārammaṇā natthī’’ti āgataṁ. Apaṇṇakavacananti palāsarahitaṁ sāravacanaṁ aviraddhakāraṇaṁ ‘‘apaṇṇakaṁ ṭhānameke’’tiādīsu (jā. 1.1.1) viya, apaṇṇakamaṇi viya sappatiṭṭhavacanaṁ. Avatthāpanavacanametanti etaṁ vacanaṁ otaritvā patiṭṭhitaṁ santiṭṭhāpanaṁ ṭhapanaṁ.",
  "atk-s0515a1:28": "Yāni imasmiṁ mahāniddese vibhattiṁ āropitāni padāni, tāni vibhattiṁ gacchantāni tīhi kāraṇehi vibhattiṁ gacchanti, nānā hontāni catūhi kāraṇehi nānā bhavanti. Aparadīpanā panettha dve ṭhānāni gacchanti. Kathaṁ? Tāni hi byañjanavasena upasaggavasena atthavasena vāti imehi tīhi kāraṇehi vibhattiṁ gacchanti. Tattha ‘‘kodho kujjhanā kujjhitattaṁ, doso dussanā dussitatta’’nti (dha. sa. 1066) evaṁ byañjanavasena vibhattigamanaṁ veditabbaṁ. Tattha hi ekova kodho byañjanavasena evaṁ vibhattiṁ labhati. ‘‘Ijjhati samijjhati labhati paṭilabhati gacchati adhigacchatī’’ti evaṁ pana upasaggavasena vibhattigamanaṁ veditabbaṁ. ‘‘Paṇḍiccaṁ kosallaṁ nepuññaṁ vebhabyā cintā upaparikkhā’’ti (dha. sa. 16) evaṁ atthavasena vibhattigamanaṁ veditabbaṁ.",
  "atk-s0515a1:29": "Tesu pītipadaniddese tāva imā tisso vibhattiyo labbhanti. Pīti pāmojjanti hi byañjanavasena vibhattigamanaṁ hoti. Āmodanā pamodanā pahāsoti upasaggavasena. Vitti tuṭṭhi odagyaṁ attamanatāti atthavasena. Iminā nayena sabbapadaniddesesu vibhattigamanaṁ veditabbaṁ.",
  "atk-s0515a1:30": "Nānā hontānipi nāmanānattena lakkhaṇanānattena kiccanānattena paṭikkhepanānattenāti imehi catūhi kāraṇehi nānā honti. Tattha ‘‘katamo tasmiṁ samaye byāpādo hoti? Yo tasmiṁ samaye doso dussanā’’ti ettha byāpādoti vā dosoti vā dvepi ete kodho eva, nāmena pana nānattaṁ gatāti evaṁ nāmanānattena nānattaṁ veditabbaṁ.",
  "atk-s0515a1:31": "Rāsaṭṭhena ca pañcapi khandhā ekova khandho hoti. Ettha pana rūpaṁ ruppanalakkhaṇaṁ, vedanā vedayitalakkhaṇā, saññā sañjānanalakkhaṇā, cetanā cetayitalakkhaṇā, viññāṇaṁ vijānanalakkhaṇanti iminā lakkhaṇanānattena pañcakkhandhā honti. Evaṁ lakkhaṇanānattena nānattaṁ veditabbaṁ.",
  "atk-s0515a1:32": "‘‘Cattāro sammappadhānā – idha bhikkhu anuppannānaṁ pāpakānaṁ akusalānaṁ dhammānaṁ anuppādāya…pe… cittaṁ paggaṇhāti padahatī’’ti (vibha. 390; dī. ni. 2.402) ekameva vīriyaṁ kiccanānattena catūsu ṭhānesu āgataṁ. Evaṁ kiccanānattena nānattaṁ veditabbaṁ.",
  "atk-s0515a1:33": "‘‘Cattāro asaddhammā kodhagarutā, na saddhammagarutā, makkhagarutā, na saddhammagarutā, lābhagarutā, na saddhammagarutā, sakkāragarutā, na saddhammagarutā’’ti evamādīsu (a. ni. 4.44) pana paṭikkhepanānattena nānattaṁ veditabbaṁ.",
  "atk-s0515a1:34": "Imāni pana cattāri nānattāni na pītiyāyeva labbhanti, sabbesupi yathālābhavasena labbhanti. Pītiyā hi pītīti nāmaṁ, cittassa cittanti nāmaṁ. Pīti ca pharaṇalakkhaṇā, vedanā vedayitalakkhaṇā, saññā sañjānanalakkhaṇā, cetanā cetayitalakkhaṇā, viññāṇaṁ vijānanalakkhaṇaṁ.",
  "atk-s0515a1:35": "Tathā pīti pharaṇakiccā, vedanā anubhavanakiccā, saññā sañjānanakiccā, cetanā cetayitakiccā, viññāṇaṁ vijānanakiccanti evaṁ kiccanānattena nānattaṁ veditabbaṁ. Paṭikkhepanānattaṁ pītipade natthi.",
  "atk-s0515a1:36": "Alobhādiniddese pana ‘‘alobho alubbhanā alubbhitatta’’ntiādinā (dha. sa. 35) nayena labbhatīti evaṁ paṭikkhepanānattena nānattaṁ veditabbaṁ. Evaṁ sabbapadaniddesesu labbhamānavasena catubbidhampi nānattaṁ veditabbaṁ.",
  "atk-s0515a1:37": "Aparadīpanā pana padatthuti vā hoti daḷhīkammaṁ vāti evaṁ dve ṭhānāni gacchati. Yaṭṭhikoṭiyā uppīḷentena viya hi sakimeva ‘‘pītī’’ti vutte etaṁ padaṁ phullitamaṇḍitavibhūsitaṁ nāma na hoti, punappunaṁ byañjanavasena upasaggavasena atthavasena ‘‘pīti pāmojjaṁ āmodanā pamodanā hāso pahāso vittī’’ti (dha. sa. 9) vutte phullitamaṇḍitavibhūsitaṁ nāma hoti. Yathā hi daharakumāraṁ nahāpetvā manoramaṁ vatthaṁ paridahāpetvā pupphāni piḷandhāpetvā akkhīni añjetvā athassa nalāṭe ekameva manosilābinduṁ kareyya, na tassa ettāvatā cittatilako nāma hoti, nānāvaṇṇehi pana parivāretvā bindūsu katesu cittatilako nāma hoti. Evaṁ sampadamidaṁ veditabbaṁ. Ayaṁ padatthuti nāma.",
  "atk-s0515a1:38": "Byañjanavasena pana upasaggavasena atthavasena ca punappunaṁ bhaṇanameva daḷhīkammaṁ nāma. Yathā hi ‘‘āvuso’’ti vā ‘‘bhante’’ti vā ‘‘yakkho’’ti vā ‘‘sappo’’ti vā vutte daḷhīkammaṁ nāma na hoti, ‘‘āvuso āvuso, bhante bhante, yakkho yakkho, sappo sappo’’ti vutte pana daḷhīkammaṁ nāma hoti, evameva sakiṁdeva yaṭṭhikoṭiyā uppīḷentena viya ‘‘pītī’’ti vuttamatte daḷhīkammaṁ nāma na hoti, punappunaṁ byañjanavasena upasaggavasena atthavasena ‘‘pīti pāmojjaṁ āmodanā pamodanā hāso pahāso vittī’’ti vutteyeva daḷhīkammaṁ nāma hotīti evaṁ aparadīpanā dve ṭhānāni gacchati. Etissāpi vasena labbhamānakapadaniddesesu sabbattha attho veditabbo.",
  "atk-s0515a1:39": "Tattha pīnayatīti pīti. Sā sampiyāyanalakkhaṇā, kāyacittapīṇanarasā pharaṇarasā vā, odagyapaccupaṭṭhānā. Yā pañcakāmaguṇapaṭisaññuttāti yā rūpādipañcakāmakoṭṭhāsapaṭisaṁyuttā pīti, sā pīnayatīti pīti, idaṁ sabhāvapadaṁ. Pamuditassa bhāvo pāmojjaṁ. Āmodanākāro āmodanā. Pamodanākāro pamodanā. Yathā vā bhesajjānaṁ vā telānaṁ vā uṇhodakasītodakānaṁ vā ekato karaṇaṁ ‘‘modanā’’ti vuccati, evamayampi pītidhammānaṁ ekato karaṇena modanā. Upasaggavasena pana maṇḍetvā ‘‘āmodanā pamodanā’’ti vuttā.",
  "atk-s0515a1:40": "Hāsetīti hāso. Pahāsetīti pahāso, haṭṭhapahaṭṭhākārānametaṁ adhivacanaṁ. Vittīti vittaṁ, dhanassetaṁ nāmaṁ. Ayaṁ pana somanassapaccayattā vittisarikkhatāya vitti. Yathā hi dhanino dhanaṁ paṭicca somanassaṁ uppajjati, evaṁ pītimatopi pītiṁ paṭicca somanassaṁ uppajjati. Tasmā ‘‘vittī’’ti vuttā. Tuṭṭhīti sabhāvasaṇṭhitāya pītiyā etaṁ nāmaṁ. Pītimā pana puggalo kāyacittānaṁ uggatattā abbhuggatattā ‘‘udaggo’’ti vuccati, udaggassa bhāvo odagyaṁ.",
  "atk-s0515a1:41": "Attano manatā attamanatā. Anabhiraddhassa hi mano dukkhapadaṭṭhānattā na attano mano nāma hoti, abhiraddhassa sukhapadaṭṭhānattā attano mano nāma hoti, iti attano manatā attamanatā, sakamanatā, sakamanassa bhāvoti attho. Sā pana yasmā na aññassa kassaci attano manatā, cittasseva panesā bhāvo cetasiko dhammo, tasmā ‘‘attamanatā cittassā’’ti vuttā.",
  "atk-s0515a1:42": "Cittavicittatāya cittaṁ. Ārammaṇaṁ minamānaṁ jānātīti mano. Mānasanti mano eva, ‘‘antalikkhacaro pāso, yvāyaṁ carati mānaso’’ti (mahāva. 33; saṁ. ni. 1.151) hi ettha pana sampayuttakadhammo ‘‘mānaso’’ti vutto.",
  "atk-s0515a1:43": "‘‘Kathañhi bhagavā tuyhaṁ, sāvako sāsane rato;",
  "atk-s0515a1:44": "Appattamānaso sekkho, kālaṁkayirā jane sutā’’ti. (saṁ. ni. 1.159) –",
  "atk-s0515a1:45": "Ettha arahattaṁ ‘‘mānasa’’nti vuttaṁ. Idha pana mano eva mānasaṁ, byañjanavasena hetaṁ padaṁ vaḍḍhitaṁ.",
  "atk-s0515a1:46": "Hadayanti cittaṁ. ‘‘Cittaṁ vā te khipissāmi, hadayaṁ vā te phālessāmī’’ti (su. ni. āḷavakasuttaṁ; saṁ. ni. 1.237; 246) ettha uro ‘‘hadaya’’nti vuttaṁ. ‘‘Hadayā hadayaṁ maññe aññāya tacchatī’’ti (ma. ni. 1.63) ettha cittaṁ. ‘‘Vakkaṁ hadaya’’nti (khu. pā. 3.dvatiṁsākāro; dī. ni. 2.377; ma. ni. 1.110) ettha hadayavatthu. Idha pana cittameva abbhantaraṭṭhena ‘‘hadaya’’nti vuttaṁ. Tameva parisuddhaṭṭhena paṇḍaraṁ, bhavaṅgaṁ sandhāyetaṁ vuttaṁ. Yathāha – ‘‘pabhassaramidaṁ, bhikkhave, cittaṁ, tañca kho āgantukehi upakkilesehi upakkiliṭṭha’’nti (a. ni. 1.49). Tato nikkhantattā pana akusalampi gaṅgāya nikkhantā nadī gaṅgā viya godhāvarito nikkhantā godhāvarī viya ca ‘‘paṇḍara’’ntveva vuttaṁ.",
  "atk-s0515a1:47": "Mano manāyatananti idha pana manoggahaṇaṁ manasseva āyatanabhāvadīpanatthaṁ. Tenetaṁ dīpeti ‘‘nayidaṁ devāyatanaṁ viya manassa āyatanattā manāyatanaṁ, atha kho mano eva āyatanaṁ manāyatana’’nti. Tattha nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena ca āyatanaṁ veditabbaṁ. Tathā hi loke ‘‘issarāyatanaṁ, vāsudevāyatana’’ntiādīsu nivāsaṭṭhānaṁ ‘‘āyatana’’nti vuccati. ‘‘Suvaṇṇāyatanaṁ, rajatāyatana’’ntiādīsu ākaro. Sāsane pana ‘‘manorame āyatane, sevanti naṁ vibhaṅgamā’’tiādīsu (a. ni. 5.38) samosaraṇaṭṭhānaṁ. ‘‘Dakkhiṇāpatho gunnaṁ āyatana’’ntiādīsu sañjātideso. ‘‘Tatra tatreva sakkhibhabbataṁ pāpuṇāti sati satiāyatane’’tiādīsu (a. ni. 3.102; 5.23; ma. ni. 3.158) kāraṇaṁ. Idha pana sañjātidesaṭṭhena samosaraṇaṭhānaṭṭhena kāraṇaṭṭhenāti tidhāpi vaṭṭati.",
  "atk-s0515a1:48": "Phassādayo hi dhammā ettha sañjāyantīti sañjātidesaṭṭhenapi etaṁ āyatanaṁ. Bahiddhā rūpasaddagandharasaphoṭṭhabbā ārammaṇabhāvenettha osarantīti samosaraṇaṭhānaṭṭhenapi āyatanaṁ. Phassādīnaṁ pana sahajātādipaccayaṭṭhena kāraṇattā kāraṇaṭṭhenapi āyatananti veditabbaṁ. Tadeva mananalakkhaṇe indaṭṭhaṁ kāretīti indriyaṁ, mano eva indriyaṁ manindriyaṁ.",
  "atk-s0515a1:49": "Vijānātīti viññāṇaṁ. Viññāṇameva khandho viññāṇakkhandho. Tassa rāsiādivasena attho veditabbo. ‘‘Mahāudakakkhandhotveva saṅkhaṁ gacchatī’’ti (a. ni. 4.51) ettha hi rāsaṭṭhena khandho vutto. ‘‘Sīlakkhandho samādhikkhandho’’tiādīsu (dī. ni. 3.555) guṇaṭṭhena. ‘‘Addasā kho bhagavā mahantaṁ dārukkhandha’’nti (saṁ. ni. 4.241-242) ettha paṇṇattimattaṭṭhena. Idha pana ruḷhito khandho vutto. Rāsaṭṭhena hi viññāṇakkhandhassa ekadeso ekaṁ viññāṇaṁ. Tasmā yathā rukkhassa ekadesaṁ chindanto ‘‘rukkhaṁ chindatī’’ti vuccati, evameva viññāṇakkhandhassa ekadesabhūtaṁ ekampi viññāṇaṁ rūḷhito ‘‘viññāṇakkhandho’’ti vuttaṁ.",
  "atk-s0515a1:50": "Tajjā manoviññāṇadhātūti tesaṁ phassādīnaṁ dhammānaṁ anucchavikā manoviññāṇadhātu. Imasmiñhi pade ekameva cittaṁ minanaṭṭhena mano, vijānanaṭṭhena viññāṇaṁ, sabhāvaṭṭhena nissattaṭṭhena vā dhātūti tīhi nāmehi vuttaṁ. Sahagatoti avijahito. Sahajātoti saddhiṁ niggato. Saṁsaṭṭhoti saṁsaggo hutvā ṭhito. Sampayuttoti samaṁ pakārehi yutto. Katamehi pakārehīti? Ekuppādādīhi. Natthi keci dhammā kehici dhammehi sampayuttāti? Āmantā. Iti hi imassa pañhassa paṭikkhepe ‘‘nanu atthi keci dhammā kehici dhammehi sahagatā sahajātā saṁsaṭṭhā ekuppādā ekanirodhā ekavatthukā ekārammaṇā’’ti (kathā. 473) evaṁ ekuppādatādīnaṁ vasena sampayogattho vutto. Iti imehi ekuppādatādīhi samaṁ pakārehi yutto sampayutto. Ekuppādoti ekato uppanno, na vināti attho. Ekanirodhoti ekato nirodho. Ekavatthukoti hadayavatthuvasena ekavatthuko. Ekārammaṇoti rūpādivasena ekārammaṇo.",
  "atk-s0515a1:51": "Ettha sahagatasaddo tabbhāve, vokiṇṇe, ārammaṇe, nissaye, saṁsaṭṭheti pañcasu atthesu dissati jinavacane. ‘‘Yāyaṁ taṇhā ponobhavikā nandirāgasahagatā’’ti (mahāva. 14; vibha. 203; ma. ni. 3.374; saṁ. ni. 5.1081; paṭi. ma. 2.30) ettha tabbhāve veditabbo, nandirāgabhūtāti attho. ‘‘Yā, bhikkhave, vīmaṁsā kosajjasahagatā kosajjasampayuttā’’ti (saṁ. ni. 5.832) ettha vokiṇṇe, antarantarā uppajjamānena kosajjena vokiṇṇāti ayamettha attho. ‘‘Lābhī hoti rūpasahagatānaṁ vā samāpattīnaṁ arūpasahagatānaṁ vā samāpattīna’’nti (pu. pa. 3-6) ettha ārammaṇe, rūpārammaṇānaṁ arūpārammaṇānanti attho. ‘‘Aṭṭhikasaññāsahagataṁ satisambojjhaṅgaṁ bhāvetī’’ti (saṁ. ni. 5.238) ettha nissaye, aṭṭhikasaññaṁ nissāya aṭṭhikasaññaṁ bhāvetvā paṭiladdhanti attho. ‘‘Idaṁ sukhaṁ imāya pītiyā sahagataṁ hoti sahajātaṁ sampayutta’’nti (vibha. 578) ettha saṁsaṭṭhe, saṁmissanti attho. Imasmimpi ṭhāne saṁsaṭṭhe āgato.",
  "atk-s0515a1:52": "Sahajātasaddo ‘‘sahajātaṁ purejātaṁ pacchājāta’’nti (paṭṭha. 1.1.435) ettha viya sahajāte. Saṁsaṭṭhasaddo ‘‘gihīhi saṁsaṭṭho’’ti ca, ‘‘evaṁ saṁsaṭṭho, bhante’’ti (saṁ. ni. 3.3) cāti evamādīsu saṁsagge. ‘‘Kise thūle vivajjetvā saṁsaṭṭhā yojitā hayā’’ti (jā. 2.22.70) ettha sadise.",
  "atk-s0515a1:53": "‘‘Pucimandaparivāro, ambo te dadhivāhana;",
  "atk-s0515a1:54": "Mūlaṁ mūlena saṁsaṭṭhaṁ, sākhā sākhā nisevare’’ti. (jā. 1.2.72) –",
  "atk-s0515a1:55": "Ettha upacite. ‘‘Cittasaṁsaṭṭhā dhammā’’ti (dha. sa. dukamātikā 59) ettha cittasampayuttadhamme . Idha pana yo phalappadāne aviyogadhammo vinibbhogaṁ akatvā ekuppādādidhammo hutvā ‘‘sampayutto’’ti vuccati. Taṁvisayo. Atha vā ‘‘sahagato’’ti vatvā pacchato pacchato āgatasuttena viya so na hotīti dassetuṁ ‘‘sahajāto’’ti vuttaṁ. Ekato uppannarūpārūpaṁ viya sopi na hotīti dassetuṁ ‘‘saṁsaṭṭho’’ti vuttaṁ.",
  "atk-s0515a1:56": "Khīrodakaṁ viya ca sopi na hotīti dassetuṁ ‘‘sampayutto’’ti vuttaṁ. Vinibbhogaṁ kātuṁ asakkuṇeyyaṭṭhena hi sahuppannā dhammā sampayuttāpi atthi khīratelaṁ viya. Tathā vippayuttāpi khīrato apanītaṁ navanītaṁ viya. Evaṁ lakkhaṇasampayutto ekuppādādilakkhaṇoyeva hotīti dassetuṁ ‘‘ekuppādo’’tiādi vuttaṁ. Ettha ekuppādasahajātānaṁ kiṁ nānattaṁ? Uppāde antaravirahito ekuppādo. Khīrakālamuttassāpi dadhino mathane mathane pākaṭaṁ navanītaṁ viya purebhattapacchābhattavasena ekadivasameva jāto viya so na hotīti dassetuṁ ekakkhaṇe nibbattoti sahajāto. Ekavatthukoti patiṭṭhaṭṭhena ekaparicchedena ekavatthuko, dvinnaṁ bhikkhūnaṁ ekavatthukatā viya ṭhānantaravirahito. Ekārammaṇoti aniyatekārammaṇo na cakkhuviññāṇaṁ viyāti evameke vaṇṇayanti.",
  "atk-s0515a1:57": "Maccoti mūlapadaṁ. Rūpādīsu satto laggo laggitoti satto. Vuttañhetaṁ ‘‘satto sattoti, bhante, vuccati, kittāvatā nu kho, bhante, ‘satto’ti vuccatīti? Rūpe kho, rādha, yo chando yo rāgo yā nandī yā taṇhā, tatra satto tatra visatto, tasmā ‘satto’ti vuccatī’’ti (saṁ. ni. 3.161; mahāni. 7). Sattayogena vā satto. Sugatiduggatiṁ naratīti naro. Manuno puttoti mānavo. Upakaraṇena sayaṁ posayatīti poso. Puṁ vuccati nirayo, taṁ galatīti puggalo. Jīvitindriyaṁ dhāretīti jīvo. Cutito jātiṁ gacchatīti jāgu. Jiyatīti jantu. Indriyena gacchatīti indagu. Atha vā indabhūtena kammunā gacchatīti indagu. ‘‘Hindagū’’tipi pāḷi. Hindanti maraṇaṁ, taṁ gacchatīti hindagu. Manuto jātoti manujo. Yaṁ sādiyatīti yaṁ rūpādiṁ assādiyati. Sesaṁ vuttanayameva. Ito paraṁ vuttamatthaṁ nigamento tenāha bhagavā –",
  "atk-s0515a1:58": "‘‘Kāmaṁ kāmayamānassa…pe… laddhā macco yadicchatī’’ti;",
  "atk-s0515a1:59": "Ito paraṁ ettakampi avatvā visesamattameva vakkhāma.",
  "atk-s0515a1:60": "2.Tassace kāmayānassāti tassa puggalassa kāme icchamānassa, kāmena vā yāyamānassa. Chandajātassāti jātataṇhassa. Jantunoti sattassa. Te kāmā parihāyantīti te kāmā parihāyanti ce. Sallaviddhova ruppatīti atha so ayomayādinā sallena viddho viya pīḷīyati. Ito paraṁ vuttaṁ vajjetvā avuttesu yaṁ yaṁ anuttānaṁ, taṁ tadeva kathayissāmi.",
  "atk-s0515a1:61": "Cakkhupīṇanaṁ ārammaṇaṁ pāpuṇanavasena yāyati gacchati . Dassanīyavasena piyattaṁ ārammaṇavasena appāpetīti niyyati. Savanīyaṁ hutvā kaṇṇasotapīṇanaṁ ārammaṇavasena parikaḍḍhatīti vuyhati. Saritabbaṁ hutvā cittapīṇanaṁ ārammaṇavasena gahetvā upasaṁharīyatīti saṁharīyati. Yathāti opammatthe nipāto. Hatthinā yāyati gacchatīti hatthiyānena vā, vāiti vikappatthe. Assena yāyati gacchatīti assayānena vā. Goyuttaṁ vayhādiyānaṁ goyānaṁ, tena goyānena. Ajayānādīsupi eseva nayo. Iṭṭhavasena jāto sañjāto.",
  "atk-s0515a1:62": "Ārammaṇapiyattavasena nibbatto abhinibbatto. Ārammaṇamanāpabhāvena pātubhūto. Atha vā kāmarāgavasena jāto sañjāto. Kāmanandivasena nibbatto abhinibbatto. Kāmataṇhāvasena kāmasinehavasena kāmacchandavasena kāmapariḷāhavasena ca pātubhūtoti veditabbo.",
  "atk-s0515a1:63": "Te vā kāmā parihāyantīti te vatthukāmādayo parihāyanti vigacchanti. So vā kāmehi parihāyatīti eso khattiyādipuggalo vatthukāmādikāmehi parihāyati vigacchati ‘‘pubbeva maccaṁ vijahanti bhogā, macco dhane pubbataraṁ jahātī’’ti (jā. 1.5.2) evamādīsu viya. Kathanti kena pakārena. Tiṭṭhantassevāti dharantasseva. Te bhogeti te vatthukāmādayo bhoge. Rājāno vāti pathabyādirājāno. Harantīti gahetvā gacchanti, apaharanti vā. Corā vāti sandhicchedādikā. Aggi vāti dāvaggiādi. Dahatīti jhāpeti bhasmaṁ karoti. Udakaṁ vāti oghādiudakaṁ . Vahatīti gahetvā mahāsamuddaṁ pāpeti. Appiyā vāti akantā amanāpā. Dāyādā harantīti dāyajjavirahitā assāmikā haranti. Nihitaṁvāti nidhānaṁ katvā ṭhapitaṁ. Nādhigacchatīti na vindati na paṭilabhati, na passatīti attho. Duppayuttāti visamapayogena yojitā kasivāṇijjādikammantā. Bhijjantīti bhedaṁ pāpuṇanti, na pavattantīti attho. ‘‘Bhañjanti rathaṁ ayānakā’’tiādīsu (jā. 2.21.296) sambhavo veditabbo.",
  "atk-s0515a1:64": "Kule vā kulaṅgāro uppajjatīti khattiyādikule kulajhāpako kule antimapuriso nibbattati . ‘‘Kulaṅkaro’’tipi pāḷi. Yo te bhoge vikiratīti yo eso kule pacchimako te hiraññādike bhoge khepeti. Vidhamatīti viyogaṁ karoti, dūre khipati. Viddhaṁsetīti nāseti adassanaṁ gameti. Atha vā itthidhutto hutvā vikirati. Surādhutto hutvā vidhamati. Akkhadhutto hutvā viddhaṁseti. Vikirati vā uppannaṁ āyaṁ ajānanena. Vidhamati vissajjanamukhaṁ ajānanena. Viddhaṁseti ṭhapitaṭṭhāne ārakkhaṁ asaṁvidhānenāti evamādinā yojetabbaṁ.",
  "atk-s0515a1:65": "Aniccatāyeva aṭṭhamīti vināsabhāvo eva aṭṭhamo. Hāyantīti adassanaṁ yanti. Parihāyantīti na puna paññāyanti. Paridhaṁsentīti ṭhānato apagacchanti. Paripatantīti paggharanti. Antaradhāyantīti antaradhānaṁ adassanaṁ gacchanti. Vippalujjantīti cuṇṇavicuṇṇā hutvā apagacchanti.",
  "atk-s0515a1:66": "Tiṭṭhantevate bhogeti tesaṁ dhanānaṁ ṭhitakāle ‘‘tiṭṭhante nibbute cāpī’’ti evamādīsu (vi. va. 806) viya. Soti so bhogasāmiko puggalo. Cavati devalokato. Marati manussalokato. Vippalujjati nāgasupaṇṇādilokato. Atha vā hāyati dhaññakoṭṭhāgāravasena. Parihāyati dhanakoṭṭhāgāravasena. Paridhaṁsati balibaddahatthiassādivasena. Paripatati dāsidāsavasena. Antaradhāyati dārābharaṇavasena. Nassati udakādivasenāti eke vaṇṇayanti.",
  "atk-s0515a1:67": "Ayomayenāti kāḷalohādinibbattena. Sallenāti kaṇḍena. Aṭṭhimayenāti manussaṭṭhiṁ ṭhapetvā avasesena. Dantamayenāti hatthidantādinā. Visāṇamayenāti govisāṇādinā. Kaṭṭhamayenāti veḷukaṭṭhādinā. Viddhoti vuttappakārasallānaṁ aññataraññatarena pahaṭo. Ruppatīti vikirati, vikāraṁ āpajjati. Kuppatīti calati, kopaṁ uppādeti. Ghaṭṭīyatīti ghaṭṭito hoti. Pīḷīyatīti pīḷito hoti, laddhappahāro kuppati. ‘‘Tatiyadivase salākaṁ pavesetvā dhovanakāle ghaṭṭīyati. Khārappadāne pīḷīyati. Pahāradhovane vā ruppati. Tasmiṁ dukkhuppādane kuppati. Salākapavesane pīḷīyati. Khārappadāne ghaṭṭīyatī’’ti evameke vaṇṇayanti.",
  "atk-s0515a1:68": "Byādhitoti laddhappahāro hutvā pīḷito. Domanassitoti domanassappatto. Vipariṇāmaññathābhāvāti pakatibhāvaṁ jahitvā aññathābhāvaṁ upanītena, antososādi soko ca vācāvippalāpo paridevo ca kāyapīḷanādi dukkhañca cittapīḷanādi domanassañca bhuso āyāso upāyāso ca. Ete vuttappakārā sokādayo uppajjanti samudācāraṁ gacchanti.",
  "atk-s0515a1:69": "3. Tatiyagāthāyaṁ saṅkhepattho – yo pana ime kāme tattha chandarāgavikkhambhanena vā samucchedena vā attano pādena sappassa siraṁ viya parivajjeti, so bhikkhu sabbalokaṁ vipphāretvā ṭhitattā loke visattikāsaṅkhātaṁ taṇhaṁ sato hutvā samativattatīti.",
  "atk-s0515a1:70": "Yoti vibhajitabbaṁ padaṁ. Yo yādisotiādīni tassa vibhajanapadāni. Ettha ca yasmā yoti atthapadaṁ. tañca aniyamena puggalaṁ dīpeti. Tasmā tassa atthaṁ dassento aniyamena puggaladīpakaṁ yo-saddameva āha. Tasmā ettha evamattho veditabbo – yoti yo kocīti. Yasmā yo yo koci nāma, so avassaṁ yathāliṅgayathāyuttayathāvihitayathāppakārayaṁṭhānapattayaṁdhammasamannāgatavasena ekenākārena paññāyati, tasmā taṁ tattha ñāpetuṁ taṁ bhedaṁ pakāsento ‘‘yādiso’’tiādimāha. Tattha yādisoti liṅgavasena yādiso vā tādiso vā hotu, dīgho vā rasso vā kāḷo vā odāto vā maṅguracchavi vā kiso vā thūlo vāti attho.",
  "atk-s0515a1:71": "Yathāyuttoti yogavasena yena vā tena vā yutto hotu, navakammayutto vā uddesayutto vā vāsadhurayutto vāti attho. Yathāvihitoti yathāṭhapito navakammādhiṭṭhāyikādivasena. Yathāpakāroti yathāpakārena patiṭṭhito padīpanāyakādivasena. Yaṁṭhānappattoti yaṁ ṭhānantaraṁ patto senāpatiseṭṭhiṭṭhānādivasena. Yaṁdhammasamannāgatoti yena dhammena upāgato dhutaṅgādivasena.",
  "atk-s0515a1:72": "Vikkhambhanato vāti upacārappanāsamādhīti kilesānaṁ dūrīkaraṇato vā ghaṭappahārena sevālānaṁ viya. Samucchedato vāti puna appavattiṁ katvā accantato maggena kilesānaṁ ucchinnamūlato pahānavasena samucchedato vā. Aṭṭhikaṅkalūpamā kāmātiādīni ekādasa padāni vipassanāvasena vuttāni.",
  "atk-s0515a1:73": "Buddhānussatiṁ bhāventopītiādīni cha padāni maraṇassatiṁ bhāventopi, upasamānussatiṁ bhāventopīti imāni ca upacārajjhānavasena vuttāni. Ānāpānassatiṁ bhāventopi, kāyagatāsatiṁ bhāventopi, paṭhamaṁ jhānaṁ bhāventopītiādīni nevasaññānāsaññāyatanasamāpattiṁ bhāventopīti pariyosānāni appanājjhānavasena vuttāni. Tattha aṭṭhikaṅkalūpamā kāmāti sunikkantaṁ nikkantaṁ nimmaṁsaṁ lohitamakkhitaṁ aṭṭhikaṅkalaṁ upamā etesaṁ kāmānanti aṭṭhikaṅkalūpamā kāmā. Appassādaṭṭhenāti ‘‘appaṁ parittaṁ sukhassādaṁ ādīnavo ettha bhiyyo’’ti dassanaṭṭhena. Passantoti ‘‘yāvadeva pana so kukkuro kilamathassa vighātassa bhāgī assā’’ti ñāṇacakkhunā passanto. Parivajjetīti dūraṅgameti. Vuttañhetaṁ bhagavatā –",
  "atk-s0515a1:74": "‘‘Seyyathāpi , gahapati, kukkuro jighacchādubbalyapareto goghātakasūnaṁ paccupaṭṭhito assa, tamenaṁ dakkho goghātako vā goghātakantevāsī vā aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ upasumbheyya. Taṁ kiṁ maññasi, gahapati, api nu kho so kukkuro amhaṁ aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ palehanto jighacchādubbalyaṁ paṭivineyyā’’ti? ‘‘No hetaṁ, bhante’’. ‘‘Taṁ kissa hetu’’? ‘‘Aduñhi, bhante, aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ, yāvadeva pana so kukkuro kilamathassa vighātassa bhāgī assā’’ti. ‘‘Evameva kho, gahapati, ariyasāvako iti paṭisañcikkhati ‘aṭṭhikaṅkalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. Evametaṁ yathābhūtaṁ sammappaññāya disvā yāyaṁ upekkhā nānattā nānattasitā , taṁ abhinivajjetvā yāyaṁ upekkhā ekattā ekattasitā, yattha sabbaso lokāmisupādānā aparisesā nirujjhanti, tamevūpekkhaṁ bhāvetī’’ti (ma. ni. 2.42).",
  "atk-s0515a1:75": "Gijjhādīhi sādhāraṇā maṁsapesi upamā etesanti maṁsapesūpamā. Bahūnaṁ sādhāraṇaṭṭhena bahusādhāraṇā. Ādittaṁ tiṇukkaṁ upamā etesanti tiṇukkūpamā. Anudahanaṭṭhenāti hatthādijhāpanaṭṭhena. Sādhikaporisappamāṇā vītaccikānaṁ vītadhūmānaṁ aṅgārānaṁ pūrā aṅgārakāsu upamā etesanti aṅgārakāsūpamā. Mahāpariḷāhaṭṭhenāti mahantaparitāpanaṭṭhena. Ārāmarāmaṇeyyādikaṁ supinaṁ upamā etesanti supinakūpamā. Ittarapaccupaṭṭhānaṭṭhenāti appatvā, na upagantvā tiṭṭhanaṭṭhena. Yācitena laddhaṁ yānādibhaṇḍaṁ upamā etesanti yācitakūpamā. Tāvakālikaṭṭhenāti anibandhanaṭṭhena. Sampannaphalarukkho upamā etesanti rukkhaphalūpamā. Sambhañjanaparibhañjanaṭṭhenāti sākhābhañjanaṭṭhena ceva samantato bhañjitvā rukkhapātanaṭṭhena ca. Asi ca sūnā ca upamā etesanti asisūnūpamā. Adhikuṭṭanaṭṭhenāti chindanaṭṭhena. Sattisūlaṁ upamā etesanti sattisūlūpamā. Vinivijjhanaṭṭhenāti nipatetvā gamanaṭṭhena. Bhayajananaṭṭhena sappasiraṁ upamā etesanti sappasirūpamā. Sappaṭibhayaṭṭhenāti saha abhimukhe bhayaṭṭhena. Dukkhajananaṁ aggikkhandhaṁ upamā etesanti aggikkhandhūpamā. Mahābhitāpanaṭṭhenāti mahantaabhitāpakāyapīḷāuppādanaṭṭhenāti kāmaṁ parivajjetīti. Vuttañhetaṁ –",
  "atk-s0515a1:76": "‘‘Seyyathāpi, gahapati, gijjho vā kaṅko vā kulalo vā maṁsapesiṁ ādāya uḍḍīyeyya, tamenaṁ gijjhāpi kaṅkāpi kulalāpi anupatitvā anupatitvā vitaccheyyuṁ vissajjeyyuṁ. Taṁ kiṁ maññasi, gahapati, sace so gijjho vā kaṅko vā kulalo vā taṁ maṁsapesiṁ na khippameva paṭinissajjeyya, so tatonidānaṁ maraṇaṁ vā nigaccheyya , maraṇamattaṁ vā dukkha’’nti ‘‘evaṁ, bhante’’. ‘‘Evameva kho, gahapati, ariyasāvako iti paṭisañcikkhati ‘maṁsapesūpamā kāmā vuttā bhagavatā…pe… tamevūpekkhaṁ bhāveti. Seyyathāpi, gahapati, puriso ādittaṁ tiṇukkaṁ ādāya paṭivātaṁ gaccheyya. Taṁ kiṁ maññasi, gahapati, sace so puriso taṁ ādittaṁ tiṇukkaṁ na khippameva paṭinissajjeyya, tassa sā ādittā tiṇukkā hatthaṁ vā daheyya, bāhuṁ vā daheyya, aññataraṁ vā aññataraṁ vā aṅgapaccaṅgaṁ daheyya, so tatonidānaṁ maraṇaṁ vā nigaccheyya, maraṇamattaṁ vā dukkha’’nti? ‘‘Evaṁ, bhante’’. ‘‘Evameva kho, gahapati, ariyasāvako iti paṭisañcikkhati ‘tiṇukkūpamā kāmā vuttā bhagavatā bahudukkhā bahupāyāsā…pe… tamevūpekkhaṁ bhāveti. Seyyathāpi, gahapati, aṅgārakāsu sādhikaporisā pūrā aṅgārānaṁ vītaccikānaṁ vītadhūmānaṁ. Atha puriso āgaccheyya jīvitukāmo amaritukāmo sukhakāmo dukkhappaṭikkūlo, tamenaṁ dve balavanto purisā nānābāhāsu gahetvā aṅgārakāsuṁ upakaḍḍheyyuṁ. Taṁ kiṁ maññasi gahapati, api nu so puriso iti citi ceva kāyaṁ sannāmeyyā’’ti? ‘‘Evaṁ, bhante’’. ‘‘Taṁ kissahetu’’? ‘‘Viditañhi, bhante, tassa purisassa ‘imañca ahaṁ aṅgārakāsuṁ papatissāmi, tatonidānaṁ maraṇaṁ vā nigacchissāmi maraṇamattaṁ vā dukkha’’’nti. ‘‘Evameva kho gahapati ariyasāvako iti paṭisañcikkhati ‘aṅgārakāsūpamā kāmā vuttā bhagavatā…pe… tamevūpekkhaṁ bhāveti. Seyyathāpi, gahapati, puriso supinakaṁ passeyya ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakaṁ, so paṭibuddho na kiñci paṭipasseyya. Evameva kho, gahapati, ariyasāvako iti paṭisañcikkhati ‘supinakūpamā kāmā vuttā bhagavatā…pe… tamevūpekkhaṁ bhāveti. Seyyathāpi, gahapati, puriso yācitakaṁ bhogaṁ yācitvā yānaṁ vā poriseyyaṁ pavaramaṇikuṇḍalaṁ. So tehi yācitakehi bhogehi purakkhato parivuto antarāpaṇaṁ paṭipajjeyya. Tamenaṁ jano disvā evaṁ vadeyya ‘bhogī vata bho puriso, evaṁ kira bho bhogino bhogāni bhuñjantī’ti. Tamenaṁ sāmikā yattha yattheva tāni passeyyuṁ, tattha tattheva tāni hareyyuṁ. Taṁ kiṁ maññasi, gahapati, alaṁ nu kho tassa purisassa aññathattāyā’’ti? ‘‘Evaṁ, bhante’’. ‘‘Taṁ kissahetu’’? ‘‘Sāmino hi, bhante, tāni harantī’’ti. ‘‘Evameva kho, gahapati, ariyasāvako iti paṭisañcikkhati ‘yācitakūpamā kāmā vuttā bhagavatā…pe… tamevūpekkhaṁ bhāveti. Seyyathāpi, gahapati, gāmassa vā nigamassa vā avidūre tibbo vanasaṇḍo, tatrassa rukkho sampannaphalo ca upapannaphalo ca. Na cassu kānici phalāni bhūmiyaṁ patitāni. Atha puriso āgaccheyya phalatthiko phalagavesī phalapariyesanaṁ caramāno. So taṁ vanasaṇḍaṁ ajjhogāhetvā taṁ rukkhaṁ passeyya sampannaphalañca upapannaphalañca. Tassa evamassa ‘ayaṁ kho rukkho sampannaphalo ca upapannaphalo ca, natthi ca kānici phalāni bhūmiyaṁ patitāni, jānāmi kho panāhaṁ rukkhaṁ āropituṁ. Yaṁnūnāhaṁ imaṁ rukkhaṁ ārohitvā yāvadatthañca khādeyyaṁ, ucchaṅgañca pūreyya’nti? So taṁ rukkhaṁ ārohitvā yāvadatthañca khādeyya, ucchaṅgañca pūreyya. Atha dutiyo puriso āgaccheyya phalatthiko phalagavesī phalapariyesanaṁ caramāno tiṇhaṁ kuṭhāriṁ ādāya. So taṁ vanasaṇḍaṁ ajjhogāhetvā taṁ rukkhaṁ passeyya sampannaphalañca upapannaphalañca. Tassa evamassa ‘ayaṁ kho rukkho sampannaphalo ca upapannaphalo ca, natthi ca kānici phalāni bhūmiyaṁ patitāni, na kho panāhaṁ jānāmi rukkhaṁ ārohituṁ. Yaṁnūnāhaṁ imaṁ rukkhaṁ mūlato chetvā yāvadatthañca khādeyyaṁ, ucchaṅgañca pūreyya’nti. So taṁ rukkhaṁ mūlatova chindeyya. Taṁ kiṁ maññasi , gahapati, amuko so puriso paṭhamaṁ rukkhaṁ ārūḷho, sace so na khippameva oroheyya, tassa so rukkho papatanto hatthaṁ vā bhañjeyya pādaṁ vā bhañjeyya aññataraṁ vā aññataraṁ vā aṅgapaccaṅgaṁ bhañjeyya, so tatonidānaṁ maraṇaṁ vā nigaccheyya, maraṇamattaṁ vā dukkha’’nti? ‘‘Evaṁ, bhante’’. ‘‘Evameva kho, gahapati, ariyasāvako iti paṭisañcikkhati ‘rukkhaphalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. Evametaṁ yathābhūtaṁ sammappaññāya disvā yāyaṁ upekkhā nānattā nānattasitā, taṁ abhinivajjetvā yāyaṁ upekkhā ekattā ekattasitā. Yattha sabbaso lokāmisūpādānā aparisesā nirujjhanti. Tamevūpekkhaṁ bhāvetī’’ti (ma. ni. 2.43-48).",
  "atk-s0515a1:77": "Evaṁ aṭṭhikaṅkalādikaaggikkhandhūpamapariyosānato vipassanaṁ dassetvā idāni upacārasamādhiṁ dassento ‘‘buddhānussatiṁ bhāvento’’tiādimāha.",
  "atk-s0515a1:78": "Tattha punappunaṁ uppajjanato sati eva anussati. Pavattitabbaṭṭhānamhiyeva ca pavattattā saddhāpabbajitassa kulaputtassa anurūpā satītipi anussati. Buddhaṁ ārabbha uppannā anussati buddhānussati. Arahatādibuddhaguṇārammaṇāya satiyā etaṁ adhivacanaṁ, taṁ buddhānussatiṁ. Bhāventoti vaḍḍhento byūhento. Dhammaṁ ārabbha uppannā anussati dhammānussati, svākkhātatādidhammaguṇārammaṇāya satiyā etaṁ adhivacanaṁ. Saṅghaṁ ārabbha uppannā anussati saṅghānussati, suppaṭipannatādisaṅghaguṇārammaṇāya satiyā etaṁ adhivacanaṁ. Sīlaṁ ārabbha uppannā anussati sīlānussati, attano akhaṇḍatādisīlaguṇārammaṇāya satiyā etaṁ adhivacanaṁ. Cāgaṁ ārabbha uppannā anussati cāgānussati, attano muttacāgatādicāgaguṇārammaṇāya satiyā etaṁ adhivacanaṁ. Devatā ārabbha uppannā anussati devatānussati, devatā sakkhiṭṭhāne ṭhapetvā attano saddhādiguṇārammaṇāya satiyā etaṁ adhivacanaṁ. Ānāpāne ārabbha uppannā sati ānāpānassati, ānāpānanimittārammaṇāya satiyā etaṁ adhivacanaṁ. Maraṇaṁ ārabbha uppannā sati maraṇassati, ekabhavapariyāpannajīvitindriyupacchedasaṅkhātamaraṇārammaṇāya satiyā etaṁ adhivacanaṁ.",
  "atk-s0515a1:79": "Kucchitānaṁ kesādīnaṁ paṭikkūlānaṁ āyattā ākarattā kāyoti saṅkhaṁ gate sarīre gatā pavattā sati kāyagatāsati, tādisaṁ vā kāyaṁ gatā sati ‘‘kāyagatasatī’’ti vattabbe rassaṁ akatvā ‘‘kāyagatāsatī’’ti vuttaṁ. Kesādikesu kāyakoṭṭhāsesu paṭikkūlanimittārammaṇāya satiyā etaṁ adhivacanaṁ. Upasamaṁ ārabbha uppannā anussati. Upasamānussati, sabbadukkhūpasamārammaṇāya satiyā etaṁ adhivacanaṁ.",
  "atk-s0515a1:80": "Vitakkavicārapītisukhacittekaggatāsampayuttaṁ paṭhamajjhānaṁ bhāvento. Pītisukhacittekaggatāsampayuttaṁ dutiyajjhānaṁ bhāvento. Sukhacittekaggatāsampayuttaṁ tatiyajjhānaṁ bhāvento. Upekkhācittekaggatāsampayuttaṁ catutthajjhānaṁ bhāvento…pe… nevasaññānāsaññāyatanaṁ bhāventopi kāme parivajjetīti.",
  "atk-s0515a1:81": "Vikkhambhanappahānaṁ dassetvā idāni samucchedena kāmānaṁ pahānaṁ dassetuṁ ‘‘sotāpattimaggaṁ bhāventopī’’tiādimāha. Tattha maggasotassa āpajjanaṁ sotāpatti, sotāpattiyā maggo sotāpattimaggo. Apāyagamanīye kāmeti yehi apāyaṁ gacchanti, te apāyagamanīye kāme samucchedato sotāpattimaggaṁ bhāvento parivajjeti. Paṭisandhivasena sakiṁyeva imaṁ lokaṁ āgacchatīti sakadāgāmī, tassa maggo sakadāgāmimaggo. Taṁ maggaṁ bhāvento. Oḷāriketi pariḷāhappatte. Paṭisandhivaseneva kāmabhavaṁ nāgacchatīti anāgāmī, tassa maggo anāgāmimaggo. Taṁ maggaṁ bhāvento. Anusahagateti sukhumabhāvappatte. Kilesehi ārakattā, kilesārīnaṁ hatattā, saṁsāracakkassa arānaṁ hatattā, pāpakaraṇe rahābhāvā, paccayādīnaṁ arahattā ca arahaṁ, arahato bhāvo arahattaṁ. Kiṁ taṁ? Arahattaphalaṁ. Arahattassa maggo arahattamaggo. Taṁ arahattamaggaṁ bhāvento. Sabbena sabbanti sabbenākārena sabbaṁ. Sabbathā sabbanti sabbappakārena sabbaṁ. Asesaṁ nissesanti niravasesaṁ gandhamattampi aṭṭhapetvā. Atha vā sabbenasabbaṁ mūlavasena. Sabbathā sabbaṁ ākāranippadesavasena. Asesaṁ nissesaṁ bhāvanānippadesavasena. Tathā purimena duccaritābhāvena. Dutiyena pariyuṭṭhānābhāvena. Tatiyena anusayābhāvena evameke vaṇṇayanti.",
  "atk-s0515a1:82": "Sappo vuccati ahīti yo koci saranto gacchati. Kenaṭṭhenāti kena atthena. Saṁsappanto gacchatīti yasmā sammā saṁsaranto gacchatīti sappo. Bhujantoti vaṅkavaṅko hutvā. Pannasiroti nipannasīso hutvā. Sirena supatīti sīsaṁ bhogantare katvā supanabhāvena sirasā supatīti sarīsapo. Bile sayatīti bilāsayo. ‘‘Bilasayo’’tipi pāḷi, taṁ sundaraṁ. Guhāyaṁ setīti guhāsayo. Dāṭhā tassa āvudhoti tassa sappassa duve dāṭhā paharaṇasatthasaṅkhāto āvudho. Visaṁ tassa ghoranti tassa sappassa byāpakasaṅkhātaṁ visaṁ dāruṇaṁ kakkhaḷaṁ. Jivhā tassa duvidhāti tassa sappassa dvedhā jivhā. Dvīhi jivhāhi rasaṁ sāyatīti duvidhāhi jivhāhi rasaṁ jānāti assādaṁ vindati sādiyatīti. Jīvituṁ kāmayatīti jīvitukāmo. Amarituṁ kāmayatīti amaritukāmo. Sukhaṁ kāmayatīti sukhakāmo. Dukkhappaṭikkūloti dukkhaṁ anicchamāno. Pādenāti attano pādena. Sappasiranti sappassa sīsaṁ. Vajjeyyāti dūrato vajjeyya. Vivajjeyyāti tassa pamāṇena. Parivajjeyyāti samantato. Abhinivajjeyyāti catutthappamāṇena. Atha vā purimena sīsato. Dutiyatatiyena dvīhi passehi. Catutthena pacchato. ‘‘Kāme pana appattassa pariyesanamūladukkhavatthubhāvena vajjeyya. Pattassa ārakkhamūladukkhavatthubhāvena vivajjeyya. Aññāṇapariḷāhadukkhavatthubhāvena parivajjeyya. Vināsamukhe piyavippayogadukkhavatthubhāvena abhinivajjeyyā’’ti evameke vaṇṇayanti.",
  "atk-s0515a1:83": "Rañjanavasena rāgo. Balavarañjanaṭṭhena sārāgo. Visaye sattānaṁ anu anu nayanato anunayo. Anurujjhatīti anurodho, kāmetīti attho. Yattha katthaci bhave sattā etāya nandantīti nandī, sayaṁ vā nandatīti nandī. Nandī ca sā rañjanaṭṭhena rāgo cāti nandirāgo. Tattha ekasmiṁ ārammaṇe sakiṁ uppannā taṇhā nandī, punappunaṁ uppajjamānā nandirāgoti vuccati. Cittassa sārāgoti yo heṭṭhā ‘‘balavarañjanaṭṭhena sārāgo’’ti vutto, so na sattassa, cittasseva sārāgoti attho.",
  "atk-s0515a1:84": "Icchanti etāya ārammaṇānīti icchā. Bahalakilesabhāvena mucchanti etāya pāṇinoti mucchā. Gilitvā pariniṭṭhapetvā gahaṇavasena ajjhosānaṁ. Iminā sattā gijjhanti gedhaṁ āpajjantīti gedho. Bahalaṭṭhena vā gedho. ‘‘Gedhaṁ vā pana pavanasaṇḍa’’nti hi bahalaṭṭheneva vuttaṁ . Anantarapadaṁ upasaggavasena vaḍḍhitaṁ, sabbatobhāgena vā gedhoti paligedho. Sajjanti etenāti saṅgo. Lagganaṭṭhena vā saṅgo. Osīdanaṭṭhena paṅko. Ākaḍḍhanavasena ejā. ‘‘Ejā imaṁ purisaṁ parikaḍḍhati tassa tasseva bhavassa abhinibbattiyā’’ti hi vuttaṁ. Vañcanaṭṭhena māyā. Vaṭṭasmiṁ sattānaṁ jananaṭṭhena janikā. ‘‘Taṇhā janeti purisaṁ, cittamassa vidhāvatī’’ti (saṁ. ni. 1.55) hi vuttaṁ. Vaṭṭasmiṁ satte dukkhena saṁyojayamānā janetīti sañjananī. Ghaṭanaṭṭhena sibbinī. Ayañhi vaṭṭasmiṁ satte cutipaṭisandhivasena sibbati ghaṭeti tunnakāro viya pilotikāya pilotikaṁ, tasmā ‘‘ghaṭanaṭṭhena sibbinī’’ti vuttā. Anekappakāraṁ visayajālaṁ taṇhāvipphanditanivesasaṅkhātaṁ vā jālamassā atthīti jālinī.",
  "atk-s0515a1:85": "Ākaḍḍhanaṭṭhena sīghasotā saritā viyāti saritā. Allaṭṭhena vā saritā. Vuttañhetaṁ ‘‘saritāni sinehitāni ca somanassāni bhavanti jantuno’’ti (dha. pa. 341). Allāni ceva siniddhāni cāti ayañhettha attho. Anayabyasanāpādanaṭṭhena kummānubandhasuttakaṁ viyāti suttaṁ. Vuttañhetaṁ ‘‘suttanti kho, bhikkhave, nandirāgassetaṁ adhivacana’’nti (saṁ. ni. 2.159). Rūpādīsu vitthataṭṭhena visatā. Tassa tassa paṭilābhatthāya satte āyūhāpetīti āyūhinī. Ukkaṇṭhituṁ apadānato sahāyaṭṭhena dutiyā. Ayañhi sattānaṁ vaṭṭasmiṁ ukkaṇṭhituṁ na deti, gatagataṭṭhāne piyasahāyo viya abhiramāpeti. Teneva vuttaṁ –",
  "atk-s0515a1:86": "‘‘Taṇhādutiyo puriso, dīghamaddhānasaṁsaraṁ;",
  "atk-s0515a1:87": "Itthabhāvaññathābhāvaṁ, saṁsāraṁ nātivattatī’’ti. (itivu. 15; a. ni. 4.9; mahāni. 191; cūḷani. pāyāyanānugītigāthāniddesa 107);",
  "atk-s0515a1:88": "Paṇidhānakavasena paṇidhi. Bhavanettīti bhavarajju. Etāya hi sattā rajjuyā gīvāyaṁ baddhā goṇā viya icchiticchitaṭṭhānaṁ niyyanti. Taṁ taṁ ārammaṇaṁ vanati bhajati allīyatīti vanaṁ, vanati yācatīti vā vanaṁ. Vanathoti byañjanena padaṁ vaḍḍhitaṁ. Anatthadukkhānaṁ vā samuṭṭhāpanaṭṭhena gahanaṭṭhena ca vanaṁ viyāti vanaṁ. Balavataṇhāyetaṁ nāmaṁ. Gahanataraṭṭhena pana tato balavatarā vanatho nāma. Tena vuttaṁ –",
  "atk-s0515a1:89": "‘‘Vanaṁ chindatha mā rukkhaṁ, vanato jāyate bhayaṁ;",
  "atk-s0515a1:90": "Chetvā vanañca vanathañca, nibbanā hotha bhikkhavo’’ti. (dha. pa. 283);",
  "atk-s0515a1:91": "Santhavanavasena santhavo, saṁsaggoti attho. So duvidho – taṇhāsanthavo mittasanthavo ca. Tesu idha taṇhāsanthavo adhippeto. Sinehavasena sneho. Ālayakaraṇavasena kampamānā apekkhatīti apekkhā. Vuttampi cetaṁ ‘‘imāni te deva caturāsīti nagarasahassāni kusāvatīrājadhānippamukhāni, ettha deva chandaṁ janehi jīvite apekkhaṁ karohī’’ti (dī. ni. 2.266). Ālayaṁ karohīti ayañhettha attho. Pāṭiyekke pāṭiyekke ārammaṇe bandhatīti paṭibandhu, ñātakaṭṭhena vā pāṭiyekko bandhūtipi paṭibandhu. Niccasannissitaṭṭhenapi sattānaṁ taṇhāsamo bandhu nāma natthi. Ārammaṇānaṁ asanato āsā. Ajjhottharaṇato ceva tittiṁ anugantvāva paribhuñjanato cāti attho. Āsīsanavasena āsīsanā. Āsīsitassa bhāvo āsīsitattaṁ.",
  "atk-s0515a1:92": "Idāni tassā pavattiṭṭhānaṁ dassetuṁ ‘‘rūpāsā’’tiādi vuttaṁ. Tattha āsīsanavasena āsāti āsāya atthaṁ gahetvā rūpe āsā rūpāsā. Evaṁ navapi padāni veditabbāni. Ettha ca purimāni pañca pañcakāmaguṇavasena vuttāni, parikkhāralobhavasena chaṭṭhaṁ. Taṁ visesato pabbajitānaṁ, tato parāni tīṇi atittiyavatthuvasena gahaṭṭhānaṁ. Na hi tesaṁ dhanaputtajīvitehi aññaṁ piyataraṁ atthi. ‘‘Idaṁ mayhaṁ, idaṁ mayha’’nti vā ‘‘asukena me idaṁ dinnaṁ, idaṁ dinna’’nti vā evaṁ satte jappāpetīti jappā. Parato dve padāni upasaggena vaḍḍhitāni, tato paraṁ aññenākārena vibhajituṁ āraddhattā puna ‘‘jappā’’ti vuttaṁ. Jappanākāro jappanā. Jappitassa bhāvo jappitattaṁ. Punappunaṁ visaye lumpati ākaḍḍhatīti lolupo, lolupassa bhāvo loluppaṁ. Loluppanākāro loluppāyanā. Loluppasamaṅgino bhāvo loluppāyitattaṁ.",
  "atk-s0515a1:93": "Pucchañjikatāti yāya taṇhāya lābhaṭṭhānesu pucchaṁ cālayamānā sunakhā viya kampamānā vicaranti, taṁ tassā kampanataṇhāya nāmaṁ. Sādhu manāpamanāpe visaye kāmetīti sādhukāmo, tassa bhāvo sādhukamyatā. Mātāmātucchātiādike ayuttaṭṭhāne rāgoti adhammarāgo. Yuttaṭṭhānepi balavā hutvā uppanno lobho visamalobho. ‘‘Rāgo visama’’ntiādivacanato (vibha. 924) vā yuttaṭṭhāne vā ayuttaṭṭhāne vā uppanno chandarāgo adhammaṭṭhena adhammarāgo. Visamaṭṭhena visamalobhoti veditabbo. Ārammaṇānaṁ nikāmanavasena nikanti. Nikāmanākāro nikāmanā. Patthayanavasena patthanā. Pihāyanavasena pihanā. Suṭṭhu patthanā sampatthanā. Pañcasu kāmaguṇesu taṇhā kāmataṇhā. Rūpārūpabhavesu taṇhā bhavataṇhā. Ucchedasaṅkhāte vibhave taṇhā vibhavataṇhā. Suddhe rūpabhavasmiṁyeva taṇhā rūpataṇhā. Arūpabhave taṇhā arūpataṇhā. Ucchedadiṭṭhisahagato rāgo, nirodhe taṇhā nirodhataṇhā. Rūpe taṇhā rūpataṇhā. Sadde taṇhā saddataṇhā. Gandhataṇhādīsupi eseva nayo. Oghādayo vuttatthāva.",
  "atk-s0515a1:94": "Kusaladhamme āvaratīti āvaraṇaṁ. Chādanavasena chadanaṁ. Satte vaṭṭasmiṁ bandhatīti bandhanaṁ. Cittaṁ upahantvā kilissati saṁkiliṭṭhaṁ karotīti upakkileso. Thāmagataṭṭhena anu anu setīti anusayo. Uppajjamānaṁ cittaṁ pariyuṭṭhātīti pariyuṭṭhānaṁ, uppajjituṁ apadānena kusalavāraṁ gaṇhātīti attho. ‘‘Corā magge pariyuṭṭhiṁsu, dhuttā magge pariyuṭṭhiṁsū’’tiādīsu (cūḷava. 430) hi maggaṁ gaṇhiṁsūti attho. Evamidhāpi gahaṇaṭṭhena pariyuṭṭhānaṁ veditabbaṁ. Paliveṭhanaṭṭhena latā viyāti latā. ‘‘Latā uppajja tiṭṭhatī’’ti (dha. pa. 340) āgataṭṭhānepi ayaṁ taṇhā latāti vuttā. Vividhāni vatthūni icchatīti vevicchaṁ. Vaṭṭadukkhassa mūlanti dukkhamūlaṁ. Tasseva dukkhassa nidānanti dukkhanidānaṁ. Taṁ dukkhaṁ ito pabhavatīti dukkhappabhavo. Bandhanaṭṭhena pāso viyāti pāso, mārassa pāso mārapāso. Duruggilanaṭṭhena baḷisaṁ viyāti baḷisaṁ, mārassa baḷisaṁ mārabaḷisaṁ. Taṇhābhibhūtā mārassa visayaṁ nātikkamanti, tesaṁ upari māro vasaṁ vattetīti iminā pariyāyena mārassa visayoti māravisayo. Sandanaṭṭhena taṇhāva nadī taṇhānadī. Ajjhottharaṇaṭṭhena taṇhāva jālaṁ taṇhājālaṁ. Yathā sunakhā gaddūlabaddhā yadicchakaṁ niyyanti, evaṁ taṇhābaddhā sattāti daḷhabandhanaṭṭhena gaddūlaṁ viyāti gaddūlaṁ, taṇhāva gaddūlaṁ taṇhāgaddūlaṁ. Duppūraṇaṭṭhena taṇhāva samuddo taṇhāsamuddo. Abhijjhāyanaṭṭhena abhijjhā. Lubbhanti etena, sayaṁ vā lubbhati, lubbhanamattameva vā tanti lobho. Sampayuttakānaṁ akusalānaṁ patiṭṭhaṭṭhena mūlaṁ.",
  "atk-s0515a1:95": "Visattikātīti visattikā iti. Kenaṭṭhenāti kena sabhāvena. Visatāti vitthaṭā rūpādīsu. Visālāti vipulā. Visaṭāti tebhūmakabyāpakavasena visaṭā. Purimavacanameva takārassa ṭakāraṁ katvā byañjanavibhāgaṁ katvā vuttaṁ. Visakkatīti parisappati sahati vā. Ratto hi rāgavatthunā pādena tāḷiyamānopi sahati. Osakkanaṁ vipphandanaṁ vā ‘‘visakkana’’ntipi vadanti. ‘‘Kusalākusalānaṁ patī’’ti keci vaṇṇayanti. Visaṁharatīti tathā tathā kāmesu ānisaṁsaṁ passantī vividhehi ākārehi nekkhammābhimukhappavattito cittaṁ saṁharati saṅkhipati, visaṁ vā dukkhaṁ, taṁ harati, vahatīti attho. Visaṁvādikāti aniccādiṁ niccādito gaṇhantī visaṁvādikā hoti. Dukkhanibbattakassa kammassa hetubhāvato visamūlā, visaṁ vā dukkhadukkhādibhūtā vedanā mūlaṁ etissāti visamūlā. Dukkhasamudayattā visaṁ phalaṁ etissāti visaphalā. Yāya taṇhāya rūpādikassa dukkhasseva paribhogo hoti, na amatassāti sā ‘‘visaparibhogā’’ti vuttā. Sabbattha niruttivasena padasiddhi veditabbā.",
  "atk-s0515a1:96": "Tassā visayaṁ dassetukāmo ‘‘visālā vā pana sā taṇhā rūpe’’tiādimāha. Tattha visālā vā panāti mahantī eva taṇhāyanaṭṭhena taṇhā, rūpādayo pañca pañcakāmaguṇikarāgavasena vuttā. Kule gaṇetiādīni ekādasa padāni loluppādavasena vuttāni. Kāmadhātuttiko kammavaṭṭavasena vibhatto, kāmabhavattiko vipākavaṭṭavasena vibhatto, saññābhavattiko saññāvasena vibhatto, ekavokārabhavattiko khandhavasena vibhatto. Atītattiko kālavasena, diṭṭhacatukko ārammaṇavasena, apāyattiko okāsavasena, khandhattiko nissattanijjīvavasena vibhattoti ñātabbaṁ. Tatrāyaṁ saṅkhepena atthadīpanā vibhāvanā ca –",
  "atk-s0515a1:97": "‘‘Tattha katamā kāmadhātu? Heṭṭhato avīcinirayaṁ pariyantaṁ karitvā uparito paranimmitavasavattideve antokaritvā yaṁ etasmiṁ antare etthāvacarā ettha pariyāpannā khandhadhātuāyatanā rūpaṁ vedanā saññā saṅkhārā viññāṇaṁ, ayaṁ vuccati kāmadhātu’’ (dha. sa. 1287).",
  "atk-s0515a1:98": "‘‘Tattha katamā rūpadhātu? Heṭṭhato brahmalokaṁ pariyantaṁ karitvā uparito akaniṭṭhe deve antokaritvā yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā, ayaṁ vuccati rūpadhātu’’ (dha. sa. 1289).",
  "atk-s0515a1:99": "‘‘Tattha katamā arūpadhātu? Heṭṭhato ākāsānañcāyatanupage deve pariyantaṁ karitvā uparito nevasaññānāsaññāyatanupage deve antokaritvā yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā, ayaṁ vuccati arūpadhātū’’ti (dha. sa. 1291). Aṭṭhakathāyaṁ pana ‘‘kāmadhātūti kāmabhavo, pañcakkhandhā labbhanti. Rūpadhātūti rūpabhavo, pañcakkhandhā labbhanti. Arūpadhātūti arūpabhavo, cattāro khandhā labbhantī’’ti vuttaṁ.",
  "atk-s0515a1:100": "Atha vā kāmarāgasaṅkhātena kāmena yuttā dhātu kāmadhātu, kāmasaṅkhātā vā dhātu kāmadhātu. Kāmaṁ pahāya rūpena yuttā dhātu rūpadhātu, rūpasaṅkhātā vā dhātu rūpadhātu. Kāmañca rūpañca pahāya arūpena yuttā dhātu arūpadhātu, arūpasaṅkhātā vā dhātu arūpadhātu. Tā eva dhātuyo puna bhavapariyāyena vuttā. Bhavantīti hi bhavāti vuccanti. Saññāya yutto bhavo, saññāvataṁ vā bhavo, saññā vā ettha bhave atthīti saññābhavo. So kāmabhavo ca asaññābhavamutto rūpabhavo ca nevasaññānāsaññābhavamutto arūpabhavo ca hoti.",
  "atk-s0515a1:101": "Na saññābhavo asaññābhavo, so rūpabhavekadeso. Oḷārikattābhāvato nevasaññā, sukhumattena sabbhāvato nāsaññāti nevasaññānāsaññā, tāya yutto bhavo nevasaññānāsaññābhavo. Atha vā oḷārikāya saññāya abhāvā sukhumāya ca bhāvā nevasaññānāsaññā asmiṁ bhaveti nevasaññānāsaññābhavo, so arūpabhavekadeso. Ekena rūpakkhandhena vokiṇṇo bhavo, eko vā vokāro, assa bhavassāti ekavokārabhavo, so asaññābhavova. Catūhi arūpakkhandhehi vokiṇṇo bhavo, cattāro vā vokārā assa bhavassāti catuvokārabhavo, so arūpabhavo eva. Pañcahi khandhehi vokiṇṇo bhavo, pañca vā vokārā assa bhavassāti pañcavokārabhavo, so kāmabhavo ca rūpabhavekadeso ca hoti. Atītattiko heṭṭhā vuttanayova. Diṭṭhanti catusamuṭṭhānikaṁ rūpārammaṇaṁ. Sutanti dvisamuṭṭhānikaṁ saddārammaṇaṁ. Mutanti phusitvā gahetabbāni catusamuṭṭhānikāni gandharasaphoṭṭhabbārammaṇāni. Viññātabbaṁ nāma manasā jānitabbaṁ dhammārammaṇaṁ. Tesu diṭṭhasutamutaviññātabbesu dhammesu. Visaṭā vitthatāti mahantā patthaṭā.",
  "atk-s0515a1:102": "Apāyaloketi vaḍḍhisaṅkhātassa ayassa abhāvena apāyo, tasmiṁ apāyaloke. Khandhaloketi rāsaṭṭhena rūpādayo pañcakkhandhā eva loko. Dhātuloketi suññataṭṭhena cakkhudhātuādayo aṭṭhārasa dhātuyo eva loko. Āyatanaloketi āyatanādīhi kāraṇehi dvādasāyatanāni eva loko. Sabbepi lujjanapalujjanaṭṭhena loko, vuttappakāre loke visaṭā vitthaṭāti visattikā. Satoti saratīti sato, puggalena sati vuttā.",
  "atk-s0515a1:103": "Tattha saraṇalakkhaṇā sati. Saranti tāya, sayaṁ vā sarati, saraṇamattameva vā esāti sati. Sā panesā apilāpanalakkhaṇā, asammosanarasā, ārakkhapaccupaṭṭhānā, visayābhimukhabhāvapaccupaṭṭhānā vā, thirasaññāpadaṭṭhānā, kāyādisatipaṭṭhānapadaṭṭhānā vā. Ārammaṇe daḷhapatiṭṭhitattā pana esikā viya, cakkhudvārādīnaṁ rakkhaṇato dovāriko viya ca daṭṭhabbā.",
  "atk-s0515a1:104": "Tassā pavattiṭṭhānaṁ dassento ‘‘kāye kāyānupassanāsatipaṭṭhānaṁ bhāvento sato’’tiādinā nayena catubbidhaṁ satipaṭṭhānamāha. Tattha kāyeti rūpakāye. Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena hatthikāyarathakāyādayo viya ‘‘kāyo’’ti adhippeto. Yathā ca samūhaṭṭhena, evaṁ kucchitānaṁ āyaṭṭhena. Kucchitānañhi paramajegucchānaṁ so āyotipi kāyo. Āyoti uppattideso. Tatrāyaṁ vacanattho – āyanti tatoti āyo. Ke āyantīti? Kucchitā kesādayo. Iti kucchitānaṁ kesādīnaṁ āyoti kāyo.",
  "atk-s0515a1:105": "Kāyānupassanāti kāyassa anupassanā, kāyaṁ vā anupassanā, ‘‘kāye’’ti ca vatvāpi puna ‘‘kāyānupassanā’’ti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ katanti veditabbaṁ.",
  "atk-s0515a1:106": "Tena na kāye vedanānupassanā cittadhammānupassanā vā, atha kho kāyānupassanāyevāti kāyasaṅkhāte vatthusmiṁ kāyānupassanākārasseva dassanena asammissato vavatthānaṁ dassitaṁ hoti, tathā na kāye aṅgapaccaṅgavinimuttaekadhammānupassanā, nāpi kesalomādivinimuttaitthipurisānupassanā. Yopi cettha kesalomādiko bhūtupādāyasamūhasaṅkhāto kāyo, tatthāpi na bhūtupādāyavinimuttaekadhammānupassanā, atha kho rathasambhārānupassakassa viya aṅgapaccaṅgasamūhānupassanā, nagarāvayavānupassakassa viya kesalomādisamūhānupassanā, kadalikkhandhapattavaṭṭivinibhujanakassa viya rittamuṭṭhiviniveṭhakassa viya ca bhūtupādāyasamūhānupassanāyevāti samūhavaseneva kāyasaṅkhātassa vatthuno nānappakārato dassentena ghanavinibbhogo dassito hoti. Na hettha yathāvuttasamūhavinimutto kāyo vā itthī vā puriso vā añño vā koci dhammo dissati, yathāvuttadhammasamūhamatteyeva pana tathā tathā sattā micchābhinivesaṁ karonti. Tenāhu porāṇā –",
  "atk-s0515a1:107": "‘‘Yaṁ passati na taṁ diṭṭhaṁ, yaṁ diṭṭhaṁ taṁ na passati;",
  "atk-s0515a1:108": "Apassaṁ bajjhate mūḷho, bajjhamāno na muccatī’’ti. (dī. ni. aṭṭha. 2.373; ma. ni. aṭṭha. 1.106);",
  "atk-s0515a1:109": "Ghanavinibbhogādidassanatthanti vuttaṁ. Ādisaddena cettha ayampi attho veditabbo. Ayañhi etasmiṁ kāye kāyānupassanāyeva , na aññadhammānupassanā. Yathā anudakabhūtāyapi marīciyā udakānupassanā hoti, na evaṁ aniccadukkhānattāsubhabhūteyeva imasmiṁ kāye niccasukhattasubhabhāvānupassanā , atha kho kāyānupassanā aniccadukkhānattāsubhākārasamūhānupassanāyevāti vuttaṁ hoti.",
  "atk-s0515a1:110": "Atha vā yvāyaṁ mahāsatipaṭṭhāne ‘‘idha, bhikkhave, bhikkhu araññagato vā…pe… so satova assasatī’’tiādinā (dī. ni. 2.374; ma. ni. 1.107) nayena assāsapassāsādicuṇṇikajātaaṭṭhikapariyosāno kāyo vutto, yo ca paṭisambhidāyaṁ satipaṭṭhānakathāyaṁ ‘‘idhekacco pathavīkāyaṁ aniccato anupassati. Āpokāyaṁ. Tejokāyaṁ. Vāyokāyaṁ. Kesakāyaṁ. Lomakāyaṁ. Chavikāyaṁ. Cammakāyaṁ. Maṁsakāyaṁ. Ruhirakāyaṁ. Nhārukāyaṁ. Aṭṭhikāyaṁ. Aṭṭhimiñjakāya’’nti kāyo vutto, tassa sabbassa imasmiṁyeva kāye anupassanato kāye kāyānupassanāti evampi attho daṭṭhabbo.",
  "atk-s0515a1:111": "Atha vā kāye ‘‘aha’’nti vā ‘‘mama’’nti vā evaṁ gahetabbassa yassa kassaci anupassanato tassa tasseva pana kesalomādikassa nānādhammasamūhassa anupassanato kāye kesādisamūhasaṅkhātakāyānupassanāti evamattho daṭṭhabbo. Api ca ‘‘imasmiṁ kāye aniccato anupassati, no niccato’’tiādinā (paṭi. ma. 3.35) anukkamena paṭisambhidāyaṁ āgatanayassa sabbasseva aniccalakkhaṇādino ākārasamūhasaṅkhātassa kāyassa anupassanatopi kāye kāyānupassanāti evampi attho daṭṭhabbo. Ayaṁ pana catusatipaṭṭhānasādhāraṇo attho.",
  "atk-s0515a1:112": "Satipaṭṭhānanti tayo satipaṭṭhānā satigocaropi, tidhā paṭipannesu sāvakesu satthuno paṭighānunayavītivattatāpi, satipi. ‘‘Catunnaṁ, bhikkhave, satipaṭṭhānānaṁ samudayañca atthaṅgamañca desissāmi, taṁ suṇātha sādhukaṁ manasi karotha…pe… ko ca, bhikkhave, kāyassa samudayo? Āhārasamudayā kāyasamudayo’’tiādīsu (saṁ. ni. 5.408) hi satigocaro ‘‘satipaṭṭhāna’’nti vuccati . Tathā ‘‘kāyo upaṭṭhānaṁ, no sati, sati upaṭṭhānañceva sati cā’’tiādīsupi (paṭi. ma. 3.35). Tassattho – patiṭṭhāti asminti paṭṭhānaṁ. Kā patiṭṭhāti? Sati. Satiyā paṭṭhānaṁ satipaṭṭhānaṁ, padhānaṭṭhānanti vā paṭṭhānaṁ, satiyā paṭṭhānaṁ satipaṭṭhānaṁ, hatthiṭṭhānaassaṭṭhānādīni viya.",
  "atk-s0515a1:113": "‘‘Tayo satipaṭṭhānā yadariyo sevati, yadariyo sevamāno satthā gaṇamanusāsitumarahatī’’ti (ma. ni. 3.304, 311) ettha tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttā. Tassattho – paṭṭhapetabbato paṭṭhānaṁ, pavattayitabbatoti attho. Kena paṭṭhapetabboti? Satiyā, satiyā paṭṭhānaṁ satipaṭṭhānanti. ‘‘Cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (ma. ni. 3.147) pana satiyeva ‘‘satipaṭṭhāna’’nti vuccati. Tassattho – patiṭṭhātīti paṭṭhānaṁ, upaṭṭhāti okkantitvā pakkhanditvā pavattatīti attho. Satiyeva paṭṭhānanti satipaṭṭhānaṁ. Atha vā saraṇaṭṭhena sati, upaṭṭhānaṭṭhena paṭṭhānaṁ. Iti sati ca sā paṭṭhānañcātipi satipaṭṭhānaṁ. Idamidha adhippetaṁ. Taṁ satipaṭṭhānaṁ. Bhāventoti vaḍḍhento. Ettha ca yaṁ tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttaṁ, taṁ iminā suttena gahetabbaṁ. Vuttañhetaṁ bhagavatā –",
  "atk-s0515a1:114": "‘‘Tayo satipaṭṭhānā yadariyo sevati, yadariyo sevamāno satthā gaṇamanusāsitumarahatī’’ti (ma. ni. 3.304, 311) iti kho panetaṁ vuttaṁ, kiñcetaṁ paṭicca vuttaṁ. Idha, bhikkhave, satthā sāvakānaṁ dhammaṁ deseti anukampako hitesī anukampaṁ upādāya ‘‘idaṁ vo hitāya idaṁ vo sukhāyā’’ti. Tassa sāvakā na sussūsanti, na sotaṁ odahanti, na aññā cittaṁ upaṭṭhapenti, vokkamma ca satthu sāsanā vattanti. Tatra, bhikkhave, tathāgato na ceva anattamano hoti, na ca anattamanataṁ paṭisaṁvedeti , anavassuto ca viharati sato sampajāno. Idaṁ, bhikkhave, paṭhamaṁ satipaṭṭhānaṁ. Yadariyo…pe… marahati.",
  "atk-s0515a1:115": "‘‘Puna caparaṁ, bhikkhave, satthā…pe… idaṁ vo sukhāyāti. Tassa ekacce sāvakā na sussūsanti…pe… vattanti. Ekacce sāvakā sussūsanti…pe… na ca vokkamma satthu sāsanā vattanti. Tatra, bhikkhave, tathāgato na ceva anattamano hoti, na ca anattamanataṁ paṭisaṁvedeti, na ca attamano hoti, na ca attamanataṁ paṭisaṁvedeti. Anattamanatā ca attamanatā ca tadubhayaṁ abhinivajjetvā upekkhako viharati sato sampajāno. Idaṁ vuccati, bhikkhave, dutiyaṁ…pe….",
  "atk-s0515a1:116": "‘‘Puna caparaṁ…pe… idaṁ vo sukhāyāti. Tassa sāvakā sussūsanti…pe… vattanti. Tatra, bhikkhave, tathāgato attamano ceva hoti, attamanatañca paṭisaṁvedeti, anavassuto ca viharati sato sampajāno. Idaṁ vuccati, bhikkhave, tatiya’’nti (dī. ni. 3.311).",
  "atk-s0515a1:117": "Evaṁ paṭighānunayehi anavassutatā niccaṁ upaṭṭhitasatitāya tadubhayaṁ vītivattatā ‘‘satipaṭṭhāna’’nti vuttā. Buddhānameva kira niccaṁ upaṭṭhitasatitā hoti, na paccekabuddhādīnanti.",
  "atk-s0515a1:118": "Vedanāsu vedanānupassanātiādīsu vedanādīnaṁ puna vacane payojanaṁ kāyānupassanāyaṁ vuttanayeneva yathāyogaṁ yojetvā veditabbaṁ. Ayampi sādhāraṇattho. Sukhādīsu anekappabhedāsu vedanāsu visuṁ visuṁ aniccādito ekekavedanānupassanā. Sarāgādike soḷasappabhede citte visuṁ visuṁ aniccādito ekekacittānupassanā. Kāyavedanācittāni ṭhapetvā sesatebhūmakadhammesu visuṁ visuṁ aniccādito ekekadhammānupassanā satipaṭṭhānasuttante vuttanayena nīvaraṇādidhammānupassanāti. Ettha ca kāyeti ekavacanaṁ, sarīrassa ekattā . Citteti ekavacanaṁ, cittassa sabhāvabhedābhāvato jātiggahaṇena katanti veditabbaṁ. Yathā ca vedanādayo anupassitabbā, tathānupassanto vedanāsu vedanānupassanā, citte cittānupassanā, dhammesu dhammānupassanāti veditabbā. Kathaṁ vedanā anupassitabbā? Sukhā tāva vedanā dukkhato, dukkhā vedanā sallato, adukkhamasukhā aniccato anupassitabbā. Yathāha –",
  "atk-s0515a1:119": "‘‘Yo sukhaṁ dukkhato adda, dukkhamaddakkhi sallato;",
  "atk-s0515a1:120": "Adukkhamasukhaṁ santaṁ, addakkhi naṁ aniccato;",
  "atk-s0515a1:121": "Sa ve sammaddaso bhikkhu, parijānāti vedanā’’ti. (saṁ. ni. 4.253);",
  "atk-s0515a1:122": "Sabbā eva cetā dukkhatopi anupassitabbā. Vuttañhetaṁ ‘‘yaṁ kiñci vedayitaṁ, taṁ dukkhasminti vadāmī’’ti (saṁ. ni. 4.259). Sukhadukkhatopi ca anupassitabbā. Yathāha ‘‘sukhā vedanā ṭhitisukhā, vipariṇāmadukkhā. Dukkhā vedanā ṭhitidukkhā, vipariṇāmasukhā. Adukkhamasukhā vedanā ñāṇasukhā, aññāṇadukkhā’’ti (ma. ni. 1.465). Api ca aniccādisattavipassanāvasenāpi anupassitabbā. Cittadhammesupi cittaṁ tāva ārammaṇādhipatisahajātabhūmikammavipākakiriyādinānattabhedānaṁ aniccādisattānupassanānaṁ sarāgādisoḷasabhedānañca vasena anupassitabbaṁ. Dhammā salakkhaṇasāmaññalakkhaṇānaṁ suññatadhammassa aniccādisattānupassanānaṁ santāsantādīnañca vasena anupassitabbā.",
  "atk-s0515a1:123": "Ime cattāro satipaṭṭhānā pubbabhāge nānācittesu labbhanti. Aññeneva hi cittena kāyaṁ pariggaṇhāti, aññena vedanaṁ, aññena cittaṁ, aññena dhamme pariggaṇhāti, lokuttaramaggakkhaṇe pana ekacitteyeva labbhantīti. Ādito hi kāyaṁ pariggaṇhitvā āgatassa vipassanāsampayuttā sati kāyānupassanā nāma, tāya satiyā samannāgato puggalo kāyānupassī nāma. Vipassanaṁ ussukkāpetvā ariyamaggaṁ pattassa maggakkhaṇe maggasampayuttā sati kāyānupassanā nāma, tāya satiyā samannāgato puggalo kāyānupassī nāma.",
  "atk-s0515a1:124": "Vedanaṁ pariggaṇhitvā cittaṁ pariggaṇhitvā dhamme pariggaṇhitvā āgatassa vipassanāsampayuttā sati dhammānupassanā nāma, tāya satiyā samannāgato puggalo dhammānupassī nāma. Vipassanaṁ ussukkāpetvā ariyamaggaṁ pattassa maggakkhaṇe maggasampayuttā sati dhammānupassanā nāma, tāya satiyā samannāgato puggalo dhammānupassī nāma, evaṁ tāva desanā puggale tiṭṭhati, kāye pana ‘‘subha’’nti vipallāsappahānā kāyapariggāhikā sati maggena samijjhatīti kāyānupassanā nāma. Vedanāya ‘‘sukha’’nti vipallāsappahānā vedanāpariggāhikā sati maggena samijjhatīti vedanānupassanā nāma. Citte ‘‘nicca’’nti vipallāsappahānā cittapariggāhikā sati maggena samijjhatīti cittānupassanā nāma. Dhammesu ‘‘attā’’ti vipallāsappahānā dhammapariggāhikā sati maggena samijjhatīti dhammānupassanā nāma. Iti ekāva maggasampayuttā sati catukiccasādhakaṭṭhena cattāri nāmāni labhati. Tena vuttaṁ ‘‘lokuttaramaggakkhaṇe pana ekacitteyeva labbhantī’’ti.",
  "atk-s0515a1:125": "Puna upakāravasena ca aparihīnavasena ca guṇavasena ca apare tayo catukkā vuttā. Tattha asatiparivajjanāyāti na sati asati, sati ettha natthīti vā asati, muṭṭhassatiyā etaṁ adhivacanaṁ. Parivajjanāyāti samantato vajjanena. Bhattanikkhittakākasadise hi muṭṭhasatipuggale parivajjanena upaṭṭhitasatipuggalasevanena ṭhānanisajjādīsu satisamuṭṭhāpanatthaṁ ninnapoṇapabbhāracittatāya ca sati uppajjati. Satikaraṇīyānaṁ dhammānanti satiyā kātabbānaṁ dhammānaṁ. Katattāti katabhāvena. Catunnaṁ maggānaṁ katattā, bhāvitattāti attho. Satiparibandhānaṁ dhammānaṁ hatattāti kāmacchandādīnaṁ nāsitabhāvena. Satinimittānaṁ dhammānaṁ asammuṭṭhattāti satiyā kāraṇānaṁ kāyādiārammaṇānaṁ anaṭṭhabhāvena.",
  "atk-s0515a1:126": "Satiyāsamannāgatattāti satiyā sammā āgatattā aparihīnattā ca. Vasitattāti vasibhāvappattena. Pāguññatāyāti paguṇabhāvena. Apaccorohaṇatāyāti anivattanabhāvena apaccosakkanabhāvena.",
  "atk-s0515a1:127": "Sattattāti sabhāvena vijjamānattā. Santattāti nibbutasabhāvattā. Samitattāti kilesānaṁ vūpasamitabhāvattā. Santadhammasamannāgatattāti sappurisadhammehi aparihīnattā. Buddhānussatiādayo heṭṭhā vuttanayā eva. Saraṇakavasena sati, idaṁ satiyā sabhāvapadaṁ. Punappunaṁ saraṇato anussaraṇavasena anussati. Abhimukhaṁ gantvā viya saraṇato paṭisaraṇavasena paṭissati. Upasaggavasena vā vaḍḍhitamattameva. Saraṇākāro saraṇatā. Yasmā pana saraṇatāti tiṇṇaṁ saraṇānampi nāmaṁ, tasmā taṁ paṭisedhetuṁ puna satiggahaṇaṁ kataṁ. Satisaṅkhātā saraṇatāti ayañhettha attho. Sutapariyattassa dhāraṇabhāvato dhāraṇatā. Anupavisanasaṅkhātena ogāhanaṭṭhena apilāpanabhāvo apilāpanatā. Yathā hi udake lābukaṭāhādīni palavanti, na anupavisanti, na tathā ārammaṇe sati. Ārammaṇañhi esā anupavisati, tasmā ‘‘apilāpanatā’’ti vuttā. Cirakatacirabhāsitānaṁ na sammussanabhāvato asammussanatā. Upaṭṭhānalakkhaṇe jotanalakkhaṇe ca indaṭṭhaṁ kāretīti indriyaṁ, satisaṅkhātaṁ indriyaṁ satindriyaṁ. Pamāde na kampatīti satibalaṁ. Yāthāvasati niyyānasati kusalasatīti sammāsati. Bujjhanakassa aṅgoti bojjhaṅgo, pasaṭṭho sundaro vā bojjhaṅgo sambojjhaṅgo, satiyeva sambojjhaṅgo satisambojjhaṅgo.",
  "atk-s0515a1:128": "Ekāyanamaggoti ekamaggo, ayaṁ maggo na dvedhāpathabhūtoti evamattho daṭṭhabbo. Atha vā ekena ayitabboti ekāyano. Ekenāti gaṇasaṅgaṇikaṁ pahāya vūpakaṭṭhena pavivittacittena. Ayitabbo paṭipajjitabbo, ayanti vā etenāti ayano, saṁsārato nibbānaṁ gacchatīti attho . Ekassa ayano ekāyano. Ekassāti seṭṭhassa. Sabbasattānaṁ seṭṭhova bhagavā, tasmā ‘‘bhagavato’’ti vuttaṁ hoti. Kiñcāpi hi tena aññepi ayanti, evaṁ santepi bhagavatova so ayano tena uppāditattā. Yathāha ‘‘so hi brāhmaṇa bhagavā anuppannassa maggassa uppādetā’’tiādi (saṁ. ni. 1.215; paṭi. ma. 3.5; ma. ni. 3.79). Ayatīti vā ayano, gacchati pavattatīti attho. Ekasmiṁ ayano ekāyano. Imasmiṁyeva dhammavinaye pavattati, na aññatthāti vuttaṁ hoti. Yathāha ‘‘imasmiṁ kho, subhadda, dhammavinaye ariyo aṭṭhaṅgiko maggo upalabbhatī’’ti (dī. ni. 2.214). Desanābhedoyeva heso, atthato pana ekova. Api ca ekaṁ ayatīti ekāyano. Pubbabhāge nānāmukhabhāvanānayena pavattopi aparabhāge ekaṁ nibbānameva gacchatīti vuttaṁ hoti. Yathāha brahmā sahampati –",
  "atk-s0515a1:129": "‘‘Ekāyanaṁ jātikhayantadassī, maggaṁ pajānāti hitānukampī;",
  "atk-s0515a1:130": "Etena maggena tariṁsu pubbe, tarissanti ye ca taranti ogha’’nti. (saṁ. ni. 5.384, 409);",
  "atk-s0515a1:131": "Maggoti kenaṭṭhena maggo? Nibbānaṁ gamanaṭṭhena, nibbānatthikehi magganīyaṭṭhena ca. Upetoti āsannaṁ gato. Samupetoti tato āsannataraṁ gato. Ubhayenapi satiyā aparihīnoti attho. Upagatoti upagantvā ṭhito. Samupagatoti sampayutto hutvā ṭhito. ‘‘Upāgato samupāgato’’tipi pāḷi. Ubhayenāpi satisamīpaṁ āgatoti attho. Upapannoti aviyogāpanno. Samupapannoti paripuṇṇo. Samannāgatoti avikalo vijjamāno. ‘‘Upeto samupetoti dvīhi padehi pavattaṁ kathitaṁ. Upagato samupagatoti dvīhi padehi paṭivedho. Upapanno samupapanno samannāgatoti tīhi padehi paṭilābho kathito’’ti evameke vaṇṇayanti.",
  "atk-s0515a1:132": "Loke vā sā visattikāti yā esā anekappakārena vuttā visattikā, sā khandhaloke eva, na aññatra khandhehi pavattatīti attho. Loke vā taṁ visattikanti khandhaloke eva pavattaṁ etaṁ visattikasaṅkhātaṁ taṇhaṁ. Tarati kāme parivajjento. Uttarati kilese pajahanto. Patarati tesaṁ patiṭṭhāhetuṁ chindanto. Samatikkamati saṁsāraṁ atikkamanto. Vītivattati paṭisandhiabhabbuppattikaṁ karonto. Atha vā tarati uttarati kāyānupassanena. Patarati vedanānupassanena. Samatikkamati cittānupassanena. Atha vā tarati sīlena. Uttarati samādhinā. Patarati vipassanāya. Samatikkamati maggena. Vītivattati phalenāti evamādinā yojetabbaṁ.",
  "atk-s0515a1:133": "4. Catutthagāthāya ayaṁ saṅkhepattho – yo ekaṁ sālikhettādikhettaṁ vā gharavatthādivatthuṁ vā kahāpaṇasaṅkhātaṁ hiraññaṁ vā goassādibhedaṁ gavāssaṁ vā antojātādidāse vā bhatakādikammakare vā itthisaññitā thiyo vā ñātibandhavādibandhū vā aññe vā manāpiyarūpādike puthukāme anugijjhatīti. Sālikkhettanti yattha sāliyo viruhanti. Vīhikkhettādīsupi eseva nayo. Vīhīti avasesavīhayo. Modayatīti muggo. Gharavatthunti gharapatiṭṭhāpanatthaṁ katākatabhūmibhāgo. Koṭṭhakavatthādīsupi eseva nayo. Koṭṭhakoti dvārakoṭṭhādi. Pureti gharassa purato. Pacchāti gharassa pacchato. Ettha ārāmenti cittaṁ tosentīti ārāmo, pupphenapi phalenapi chāyāyapi dakenapi ramantīti attho.",
  "atk-s0515a1:134": "Pasukādayoti eḷakādayo. Antojātakoti antogharadāsiyā kucchimhi jāto. Dhanakkītakoti dhanena kīṇitvā parivattetvā gahito. Sāmaṁ vāti sayaṁ vā. Dāsabyanti dāsassa bhāvo dāsabyaṁ, taṁ dāsabyaṁ. Upetīti upagacchati. Akāmako vāti attano aruciyā vā karamarānīto.",
  "atk-s0515a1:135": "Te cattāro punapi dassetuṁ ‘‘āmāya dāsāpi bhavanti heke’’ti āha. Āmāya dāsāti antojātadāsā. ‘‘Yattha dāso āmajāto ṭhito thullāni gacchatī’’ti etthāpi eteva vuttā. Dhanena kītāti dhanadāsā. Sāmañca eketi sayaṁ dāsā. Bhayāpaṇunnāti akāmadāsā. Bhayena paṇunnā khipitā.",
  "atk-s0515a1:136": "Bhatakāti bhatiyā jīvanakā. Kasikammādikammaṁ karontīti kammakarā. Upajīvinoti sammantanādinā upagantvā nissayaṁ katvā jīvantīti upajīvino.",
  "atk-s0515a1:137": "Itthīti thiyati etissaṁ gabbhoti itthī. Pariggahoti sahāyī sassāmikā. Mātāpitibandhavāpi ñātibandhu. Sagotto gottabandhu. Ekācariyakule vā ekajātimantaṁ vā uggahitamanto mantabandhu. Dhanusippādisaddhiṁ uggahitako sippabandhu. ‘‘Mittabandhavātipi bandhū’’ti katthaci potthake pāṭho dissati.",
  "atk-s0515a1:138": "Gijjhatīti kilesakāmena pattheti. Anugijjhatīti anu anu gijjhati punappunaṁ pattheti. Paligijjhatīti samantato pattheti. Palibajjhatīti visesena pattheti. ‘‘Oḷārikattena nimittaggāhavasena gijjhati, anugijjhati, anubyañjanaggāhavasena paligijjhati, palibajjhatī’’ti evameke vaṇṇayanti.",
  "atk-s0515a1:139": "5. Pañcamagāthāyaṁ ayaṁ saṅkhepattho – taṁ puggalaṁ abalakhyā kilesā balīyanti sahanti maddanti. Saddhābalādivirahena vā abalaṁ taṁ puggalaṁ abalā kilesā balīyanti, abalattā balīyantīti attho. Atha vā taṁ kāmagiddhaṁ kāmarattaṁ kāmapariyesantañca sīhādayo ca pākaṭaparissayā, kāyaduccaritādayo ca apākaṭaparissayā maddanti. Tato apākaṭaparissayehi abhibhūtaṁ taṁ puggalaṁ jātiādidukkhaṁ bhinnaṁ nāvaṁ udakaṁ viya anveti.",
  "atk-s0515a1:140": "Abalāti natthi etesaṁ balanti abalā, balavirahitā. Dubbalāti mandapayogābalena kattabbakiccavirahitā . Appabalāti appaṁ parittaṁ etesaṁ balanti appabalā, yujjhituṁ asamatthā. Appathāmakāti appo paritto thāmo etesaṁ vāyāmo ussāhoti appathāmakā. Hīnā nihīnā payogahīnena. Omakā thāmahīnena. Lāmakā paccayahīnena. Chatukkā ajjhāsayahīnena. Parittā pattihīnena. Sahantīti maddanti ghaṭṭanaṁ uppādenti. Parisahantīti sabbato maddanti. Abhibhavanti aparāparaṁ uppattivasena. Ajjhottharanti punappunaṁ uppattivasena. Pariyādiyanti sussosetvā ṭhānena. Maddanti kusaluppattinivāraṇena.",
  "atk-s0515a1:141": "Saddhābalanti saddahanti etāya, sayaṁ vā saddahati, saddahanamattameva vā esāti saddhā. Sā saddahanalakkhaṇā, okappanalakkhaṇā vā, sampasādanarasā udakappasādakamaṇi viya. Pakkhandanarasā vā oghuttaraṇo viya. Akālusiyapaccupaṭṭhānā, adhimuttipaccupaṭṭhānā vā. Saddheyyavatthupadaṭṭhānā, sotāpattiyaṅgapadaṭṭhānā vā. Sā hatthavittabījāni viya daṭṭhabbā. Asaddhiye na kampatīti saddhābalaṁ. Vīriyabalanti vīrassa bhāvo vīriyaṁ, vīrānaṁ vā kammaṁ vīriyaṁ, vidhinā vā nayena upāyena īrayitabbaṁ pavattayitabbanti vīriyaṁ. Taṁ panetaṁ upatthambhanalakkhaṇañca paggahaṇalakkhaṇañca vīriyaṁ, sahajātānaṁ upatthambhanarasaṁ, asaṁsīdanabhāvapaccupaṭṭhānaṁ, ‘‘saṁviggo yoniso padahatī’’ti vacanato (a. ni. 4.113) saṁvegapadaṭṭhānaṁ, vīriyārambhavatthupadaṭṭhānaṁ vā. Sammā āraddhaṁ sabbasampattīnaṁ mūlanti daṭṭhabbaṁ. Kosajje na kampatīti vīriyabalaṁ. Satiyā lakkhaṇādīni vuttāneva.",
  "atk-s0515a1:142": "Muṭṭhassacce na kampatīti satibalaṁ. Sahajātāni sammā ādhīyati ṭhapetīti samādhi. So pāmokkhalakkhaṇo avikkhepalakkhaṇo vā, sahajātānaṁ dhammānaṁ ārammaṇe sampiṇḍanaraso nhāniyacuṇṇānaṁ udakaṁ viya, upasamapaccupaṭṭhāno, ñāṇapaccupaṭṭhāno vā. ‘‘Samāhito yathābhūtaṁ pajānāti passatī’’ti hi vuttaṁ. Visesato sukhapadaṭṭhāno nivāte padīpaccīnaṁ ṭhiti viya cetaso ṭhitīti daṭṭhabbo. Uddhacce na kampatīti samādhibalaṁ. Pajānātīti paññā. Kiṁ pajānāti? ‘‘Idaṁ dukkha’’ntiādinā (mahāva. 15) nayena ariyasaccāni. Sā yathāsabhāvapaṭivedhalakkhaṇā, akkhalitapaṭivedhalakkhaṇā vā kusalissāsakhittausupaṭivedho viya, visayobhāsanarasā padīpo viya, asammohapaccupaṭṭhānā araññagatasudesako viya. Avijjāya na kampatīti paññābalaṁ. Hiribalaṁ ottappabalanti ahirike na kampatīti hiribalaṁ. Anottappe na kampatīti ottappabalaṁ. Ayaṁ ubhayavasena atthavaṇṇanā hoti. Kāyaduccaritādīhi hirīyatīti hirī, lajjāyetaṁ adhivacanaṁ. Tehi eva ottappatīti ottappaṁ, pāpato ubbegassetaṁ adhivacanaṁ.",
  "atk-s0515a1:143": "Tesaṁ nānākaraṇadīpanatthaṁ – ‘‘samuṭṭhānaṁ adhipati, lajjādilakkhaṇena cā’’ti imaṁ mātikaṁ ṭhapetvā ayaṁ vitthārakathā vuttā – ajjhattasamuṭṭhānā hirī nāma, bahiddhāsamuṭṭhānaṁ ottappaṁ nāma. Attādhipati hirī nāma, lokādhipati ottappaṁ nāma. Lajjāsabhāvasaṇṭhitā hirī nāma, bhayasabhāvasaṇṭhitaṁ ottappaṁ nāma. Sappatissavalakkhaṇā hirī nāma, vajjabhīrukabhayadassāvilakkhaṇaṁ ottappaṁ nāma.",
  "atk-s0515a1:144": "Tattha ajjhattasamuṭṭhānaṁ hiriṁ catūhi kāraṇehi samuṭṭhāpeti – jātiṁ paccavekkhitvā, vayaṁ paccavekkhitvā, sūrabhāvaṁ paccavekkhitvā, bāhusaccaṁ paccavekkhitvā. Kathaṁ? ‘‘Pāpakaraṇaṁ nāmetaṁ na jātisampannānaṁ kammaṁ, hīnajaccānaṁ kevaṭṭādīnaṁ idaṁ kammaṁ, mādisassa jātisampannassa idaṁ kammaṁ kātuṁ na yutta’’nti evaṁ tāva jātiṁ paccavekkhitvā pāṇātipātādipāpaṁ akaronto hiriṁ samuṭṭhāpeti. Tathā ‘‘pāpakaraṇaṁ nāmetaṁ daharehi kattabbaṁ kammaṁ, mādisassa vaye ṭhitassa idaṁ kammaṁ kātuṁ na yutta’’nti evaṁ vayaṁ paccavekkhitvā pāṇātipātādipāpaṁ akaronto hiriṁ samuṭṭhāpeti. Tathā ‘‘pāpakammaṁ nāmetaṁ dubbalajātikānaṁ kammaṁ, mādisassa sūrabhāvasampannassa idaṁ kammaṁ kātuṁ na yutta’’nti evaṁ sūrabhāvaṁ paccavekkhitvā pāṇātipātādipāpaṁ akaronto hiriṁ samuṭṭhāpeti. Tathā ‘‘pāpakammaṁ nāmetaṁ andhabālānaṁ kammaṁ, na paṇḍitānaṁ. Mādisassa paṇḍitassa bahussutassa idaṁ kammaṁ kātuṁ na yutta’’nti evaṁ bāhusaccaṁ paccavekkhitvā pāṇātipātādipāpaṁ akaronto hiriṁ samuṭṭhāpeti. Evaṁ ajjhattasamuṭṭhānaṁ hiriṁ catūhi kāraṇehi samuṭṭhāpeti. Samuṭṭhāpetvā ca pana attano citte hiriṁ pavesetvā pāpakammaṁ na karoti. Evaṁ ajjhattasamuṭṭhānā hirī nāma hoti. Kathaṁ bahiddhāsamuṭṭhānaṁ ottappaṁ nāma? ‘‘Sace tvaṁ pāpakammaṁ karissasi, catūsu parisāsu garahappatto bhavissasi –",
  "atk-s0515a1:145": "‘‘Garahissanti taṁ viññū, asuciṁ nāgariko yathā;",
  "atk-s0515a1:146": "Vajjito sīlavantehi, kathaṁ bhikkhu karissasī’’ti. (dha. sa. aṭṭha. 1 kāmāvacarakusala dhammuddesakathā) –",
  "atk-s0515a1:147": "Evaṁ paccavekkhanto hi bahiddhāsamuṭṭhitena ottappena pāpakammaṁ na karoti, evaṁ bahiddhāsamuṭṭhānaṁ ottappaṁ nāma hoti.",
  "atk-s0515a1:148": "Kathaṁ attādhipati hirī nāma? Idhekacco kulaputto attānaṁ adhipatiṁ jeṭṭhakaṁ katvā ‘‘mādisassa saddhāpabbajitassa bahussutassa dhutaṅgadharassa na yuttaṁ pāpakammaṁ kātu’’nti pāpaṁ na karoti. Evaṁ attādhipati hirī nāma hoti. Tenāha bhagavā ‘‘so attānaṁyeva adhipatiṁ karitvā akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti, suddhaṁ attānaṁ pariharatī’’ti (dha. sa. aṭṭha. 1 kāmāvacarakusala dhammuddesakathā; a. ni. 3.40).",
  "atk-s0515a1:149": "Kathaṁ lokādhipati ottappaṁ nāma? Idhekacco kulaputto lokaṁ adhipatiṁ jeṭṭhakaṁ katvā pāpakammaṁ na karoti. Yathāha –",
  "atk-s0515a1:150": "‘‘Mahā kho panāyaṁ lokasannivāso, mahantasmiṁ kho pana lokasannivāse santi samaṇabrāhmaṇā iddhimanto dibbacakkhukā paracittaviduno, te dūratopi passanti, āsannāpi na dissanti, cetasāpi cittaṁ jānanti. Tepi maṁ evaṁ jāneyyuṁ ‘passatha bho imaṁ kulaputtaṁ saddhāya agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti. Devatāpi kho santi iddhimantiniyo dibbacakkhukā paracittaviduniyo, tā dūratopi passanti, āsannāpi na dissanti, cetasāpi cittaṁ jānanti. Tāpi maṁ evaṁ jāneyyuṁ ‘passatha bho imaṁ kulaputtaṁ saddhāya agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti. So iti paṭisañcikkhati ‘āraddhaṁ kho pana me vīriyaṁ bhavissati asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekagga’nti. So lokaṁyeva adhipatiṁ karitvā akusalaṁ pajahati, kusalaṁ bhāveti, sāvajjaṁ pajahati, anavajjaṁ bhāveti, suddhaṁ attānaṁ pariharatī’’ti (dha. sa. aṭṭha. 1 kāmāvacarakusala dhammuddesakathā; a. ni. 3.40).",
  "atk-s0515a1:151": "Evaṁ lokādhipati ottappaṁ nāma hoti. ‘‘Lajjāsabhāvasaṇṭhitā hirī, bhayasabhāvasaṇṭhitaṁ ottappa’’nti ettha pana lajjāti lajjanākāro, tena sabhāvena saṇṭhitā hirī. Bhayanti apāyabhayaṁ, tena sabhāvena saṇṭhitaṁ ottappaṁ. Tadubhayampi pāpaparivajjane pākaṭaṁ hoti. Ekacco hi yathā nāma eko kulaputto uccārapassāvādīni karonto lajjitabbayuttakaṁ ekaṁ disvā lajjanākārappatto bhaveyya hīḷito, evameva ajjhattaṁ lajjīdhammaṁ okkamitvā pāpakammaṁ na karoti. Ekacco apāyabhayabhīto hutvā pāpakammaṁ na karoti.",
  "atk-s0515a1:152": "Tatridaṁ opammaṁ – yathā hi dvīsu ayoguḷesu eko sītalo bhaveyya gūthamakkhito, eko uṇho āditto. Tattha paṇḍito sītalaṁ gūthamakkhitattā jigucchanto na gaṇhāti, itaraṁ ḍāhabhayena. Tattha sītalassa gūthamakkhanajigucchāya agaṇhanaṁ viya ajjhattaṁ lajjīdhammaṁ okkamitvā pāpassa akaraṇaṁ, uṇhassa ḍāhabhayena agaṇhanaṁ viya apāyabhayena pāpassa akaraṇaṁ veditabbaṁ.",
  "atk-s0515a1:153": "‘‘Sappatissavalakkhaṇā hirī, vajjabhīrukabhayadassāvilakkhaṇaṁ ottappa’’nti idampi dvayaṁ pāpaparivajjane eva pākaṭaṁ hoti. Ekacco hi jātimahattapaccavekkhaṇā satthumahattapaccavekkhaṇā dāyajjamahattapaccavekkhaṇā sabrahmacārimahattapaccavekkhaṇāti catūhi kāraṇehi sappatissavalakkhaṇaṁ hiriṁ samuṭṭhāpetvā pāpaṁ na karoti. Ekacco attānuvādabhayaṁ parānuvādabhayaṁ daṇḍabhayaṁ duggatibhayanti catūhākārehi vajjabhīrukabhāvadassāvilakkhaṇaṁ ottappaṁ samuṭṭhāpetvā pāpaṁ na karoti. Tattha jātimahattapaccavekkhaṇādīni ceva attānuvādabhayādīni ca vitthāretvā kathetabbāni. Evaṁ vuttaṁ sattavidhaṁ balaṁ yassa puggalassa natthi, te kilesā taṁ puggalaṁ sahanti…pe… pariyādiyanti maddantīti.",
  "atk-s0515a1:154": "Dve parissayāti pākaṭāpākaṭavasena dve eva upaddavā, na ekaṁ, na tīṇi. Te vibhāgato dassetuṁ ‘‘katame pākaṭaparissayā’’tiādimāha. Tattha kokāti kekā. Ayameva vā pāṭho. Corāti coriyakammehi yuttā. Māṇavāti sāhasikakammehi yuttā. Katakammāti sandhicchedādikatacorikakammā. Akatakammāti taṁ kammaṁ kātuṁ nikkhantā. Ettha assūti bhaveyyunti attho. Cakkhurogoti cakkhusmiṁ uppannarogo, rujatīti rogo. Cakkhurogotiādayo vatthuvasena veditabbā. Nibbattitapasādānañhi rogo nāma natthi. Kaṇṇarogoti bahikaṇṇarogo. Mukharogoti mukhe uppannarogo. Dantarogoti dantasūlaṁ. Kāsoti khayarogo. Sāsoti svāso uggārarogo. Pināsoti bahināsikāya rogo. Ḍāhoti abbhantare uppajjanako uṇho. Mucchāti sativissajjanakā. Pakkhandikāti lohitapakkhandikā atisāro. Sūlāti āmasūlā kucchivāto. Visūcikāti mahanto virecanako. Kilāsoti sabalo. Sosoti sukkhanako sosabyādhi. Apamāroti amanussaggāho veriyakkhābādho. Daddūti daddupīḷakā. Kaṇḍūti khuddakapīḷakā. Kacchūti mahākacchu. Rakhasāti nakhehi vilikhitaṭṭhāne rogo. ‘‘Nakhasā’’tipi pāḷi. Vitacchikāti hatthatalapādatalesu hīraṁ hīraṁ katvā phālento uppajjanakarogo. Lohitapittanti soṇitapittaṁ, rattapittanti vuttaṁ hoti. Madhumehoti sarīrabbhantare ukkaṭṭharogo. Vuttañhetaṁ ‘‘api ca madhumeho ābādho ukkaṭṭho’’ti (pāci. 15).",
  "atk-s0515a1:155": "Aṁsāti arisarogo. Pīḷakāti lohitapīḷakā. Bhagaṁ dālayatīti bhagandalā, vaccamaggaṁ phāletīti attho. Pittasamuṭṭhānāti pittena samuṭṭhānaṁ uppatti etesanti pittasamuṭṭhānā. Te kira dvattiṁsa honti. Semhasamuṭṭhānādīsupi eseva nayo. Sannipātikāti vātapittasemhānaṁ sannipātena ekībhāvena uppannā. Ābādhaṭṭhena ābādhā. Utupariṇāmajāti utupariṇāmena. Accuṇhāti sītena uppajjanakarogā. Visamaparihārajāti atiṭṭhānanisajjādinā visamaparihārena jātā. Opakkamikāti vadhabandhanādinā upakkamena jātā. Kammavipākajāti balavakammavipākasambhūtā. Sītaṁ uṇhaṁ…pe… samphassoti ime pākaṭā eva. Iti vāti evaṁ vā. Ime vuccantīti nigamento āha.",
  "atk-s0515a1:156": "Katame paṭicchannaparissayāti apākaṭā acchāditaupaddavā katameti pucchati. Tattha kāyaduccaritanti pāṇātipātaadinnādānamicchācāracetanā veditabbā. Vacīduccaritanti musāvādapisuṇavācāpharusavācāsamphappalāpacetanā veditabbā. Manoduccaritanti abhijjhābyāpādamicchādiṭṭhiyo veditabbā. Kāye pavattaṁ, kāyato vā pavattaṁ, duṭṭhu caritaṁ, kilesapūtikattā vā duṭṭhu caritanti kāyaduccaritaṁ. Vacīmanoduccaritesupi eseva nayo.",
  "atk-s0515a1:157": "Kāmīyantīti kāmā, pañca kāmaguṇā. Kāmesu chando kāmacchando. Kāmayatīti vā kāmo, kāmo eva chando, kāmacchando na kattukamyatāchando, na dhammacchando vā. Kāmataṇhāva evaṁnāmikā. Kusaladhamme nīvaratīti nīvaraṇaṁ, kāmacchando eva nīvaraṇaṁ kāmacchandanīvaraṇaṁ. Evaṁ sesesupi. Byāpajjati tena cittaṁ pūtibhāvaṁ upagacchati, byāpādayati vā vinayācārarūpasampattihitasukhādīnīti vā byāpādo. Thinanatā thinaṁ. Middhanatā middhaṁ, anussāhasaṁhananatā asattivighātatā cāti attho. Thinañca middhañca thinamiddhaṁ. Tattha thinaṁ anussāhanalakkhaṇaṁ, vīriyavinodanarasaṁ, saṁsīdanapaccupaṭṭhānaṁ. Middhaṁ akammaññatālakkhaṇaṁ, onahanarasaṁ, līnabhāvapaccupaṭṭhānaṁ, pacalāyikāniddāpaccupaṭṭhānaṁ vā. Ubhayampi aratitandīvijambhitādīsu ayonisomanasikārapadaṭṭhānanti.",
  "atk-s0515a1:158": "Uddhatassa bhāvo uddhaccaṁ. Taṁ avūpasamalakkhaṇaṁ vātābhighātacalajalaṁ viya, anavaṭṭhānarasaṁ vātābhighātacaladhajapaṭākaṁ viya, bhantattapaccupaṭṭhānaṁ pāsāṇābhighātasamuddhatabhasmaṁ viya , cetaso avūpasamo ayonisomanasikārapadaṭṭhānaṁ. Cittavikkhepoti daṭṭhabbaṁ. Kucchitaṁ kataṁ kukataṁ, tassa bhāvo kukkuccaṁ. Taṁ pacchānutāpalakkhaṇaṁ, katākatānusocanarasaṁ, vippaṭisārapaccupaṭṭhānaṁ, katākatapadaṭṭhānaṁ dāsabyaṁ viya daṭṭhabbaṁ . Uddhaccañca kukkuccañca uddhaccakukkuccaṁ. Vigatā cikicchāti vicikicchā, sabhāvaṁ vā vicinanto etāya kicchati kilamatīti vicikicchā, sā saṁsayalakkhaṇā, saṁsappanarasā, anicchayapaccupaṭṭhānā, anekaṁsaggāhapaccupaṭṭhānā vā, ayonisomanasikārapadaṭṭhānā. Paṭipattiantarāyakarāti daṭṭhabbā.",
  "atk-s0515a1:159": "Rajjanalakkhaṇo rāgo. Dussanalakkhaṇo doso. Muyhanalakkhaṇo moho. Kujjhanalakkhaṇo kodho, caṇḍikkalakkhaṇo vā, āghātakaraṇaraso, dūsanapaccupaṭṭhāno. Upanandhanalakkhaṇo upanāho, veraappaṭinissajjanaraso, kodhānubandhabhāvapaccupaṭṭhāno. Vuttañcetaṁ ‘‘pubbakālaṁ kodho, aparakālaṁ upanāho’’tiādi (vibha. 891).",
  "atk-s0515a1:160": "Paraguṇamakkhanalakkhaṇo makkho. Tesaṁ vināsanaraso, tadacchādanapaccupaṭṭhāno. Yugaggāhalakkhaṇo paḷāso, paraguṇehi attano guṇānaṁ samīkaraṇaraso, paresaṁ guṇappamāṇena upaṭṭhānapaccupaṭṭhāno.",
  "atk-s0515a1:161": "Parasampattikhīyanalakkhaṇā issā, tassa akkhamanalakkhaṇā vā, tattha anabhiratirasā, tato vimukhabhāvapaccupaṭṭhānā. Attano sampattinigūhanalakkhaṇaṁ macchariyaṁ, attano sampattiyā parehi sādhāraṇabhāvaṁ akkhamanarasaṁ, saṅkocanapaccupaṭṭhānaṁ.",
  "atk-s0515a1:162": "Katapāpapaṭicchādanalakkhaṇā māyā, tassa nigūhanarasā, tadāvaraṇapaccupaṭṭhānā. Attano avijjamānaguṇappakāsanalakkhaṇaṁ sāṭheyyaṁ, tesaṁ samudāharaṇarasaṁ, sarīrākārehipi tesaṁ vibhūtakaraṇapaccupaṭṭhānaṁ.",
  "atk-s0515a1:163": "Cittassa uddhumātabhāvalakkhaṇo thambho, appatissavavuttiraso, amaddavapaccupaṭṭhāno. Karaṇuttariyalakkhaṇo sārambho, vipaccanīkatāraso, agāravapaccupaṭṭhāno.",
  "atk-s0515a1:164": "Uṇṇatilakkhaṇo māno, ahaṁkāraraso, uddhumātabhāvapaccupaṭṭhāno. Abbhuṇṇatilakkhaṇo atimāno, ativiya ahaṁkāraraso, accuddhumātabhāvapaccupaṭṭhāno.",
  "atk-s0515a1:165": "Mattabhāvalakkhaṇo mado, madaggahaṇaraso, ummādapaccupaṭṭhāno . Pañcasu kāmaguṇesu cittassa vossaggalakkhaṇo pamādo, vossaggānuppadanaraso, sativippavāsapaccupaṭṭhānoti evaṁ imesaṁ dhammānaṁ lakkhaṇādīni veditabbāni. Ayamettha saṅkhepo, vitthāro pana ‘‘tattha katamo kodho’’tiādinā vibhaṅge (vibha. 891) vuttanayeneva veditabbo.",
  "atk-s0515a1:166": "Visesato cettha āmisagiddho attanā alabhanto aññassa lābhino kujjhati, tassa sakiṁ uppanno kodho kodhoyeva. Taduttari upanāho. So evaṁ kuddho upanayhanto ca santepi aññassa lābhino guṇaṁ makkheti ‘‘ahampi tādiso’’ti ca yugaggāhaṁ gaṇhāti. Ayamassa makkho ca palāso ca, so evaṁ makkhī palāsī tassa lābhasakkārādīsu ‘‘kiṁ imassa iminā’’ti issati padussati, ayamassa issā. Sace panassa kāci sampatti hoti, tassā tena sādhāraṇabhāvaṁ na sahati, idamassa maccheraṁ. Lābhahetu kho pana attano santepi dose paṭicchādeti, ayamassa māyā. Asantepi guṇe pakāseti, idamassa sāṭheyyaṁ. So evaṁ paṭipanno sace pana yathādhippāyaṁ lābhaṁ labhati, tena thaddho hoti amuducitto ‘‘na idaṁ evaṁ kātabba’’nti ovadituṁ asakkuṇeyyo, ayamassa thambho. Sace pana naṁ koci kiñci vadati ‘‘na idaṁ evaṁ kātabba’’nti, tena sāraddhacitto hoti, bhākuṭikamukho ‘‘ko me tva’’nti pasayhabhāṇī, ayamassa sārambho. Tato thambhena ‘‘ahameva seyyo’’ti attānaṁ maññanto mānī hoti. Sārambhena ‘‘ke ime’’ti pare atimaññanto atimānī, ayamassa māno ca atimāno ca. So tehi mānātimānehi jātimadādianekarūpaṁ madaṁ janeti, matto samāno kāmaguṇādibhedesu vatthūsu pamajjati, ayamassa mado ca pamādo cāti veditabbaṁ.",
  "atk-s0515a1:167": "Sabbe kilesāti sabbepi akusalā dhammā. Upatāpanaṭṭhena vibādhanaṭṭhena ca kilesā. Kilesapūtikattā duccaritā. Kilesadarathakaraṇaṭṭhena darathā. Antoḍāhādikaraṇaṭṭhena pariḷāhā. Sadā tāpanaṭṭhena santāpā. Akosallasambhūtaṭṭhena abhisaṅkharaṇaṭṭhena ca sabbe akusalābhisaṅkhārā.",
  "atk-s0515a1:168": "Kenaṭṭhenāti kena atthena. Abhibhavanāditividhaṁ atthaṁ dassetuṁ ‘‘parisahantīti parissayā’’tiādimāha. Parisahantīti dukkhaṁ uppādenti abhibhavanti. Parihānāya saṁvattantīti kusalānaṁ dhammānaṁ pariccajanāya saṁvattanti. Tatrāsayāti tasmiṁ sarīre akusalā dhammā āsayanti nivasanti uppajjantīti attho. Te parissayāti kāyaduccaritādayo upaddavā. Kusalānaṁ dhammānaṁ antarāyāyāti upari vattabbānaṁ sammāpaṭipadādito kosallasambhūtānaṁ dhammānaṁ antaradhānāya adassanatthāya saṁvattanti. Sammāpaṭipadāyāti sundarāya pasaṭṭhāya vā paṭipadāya, na micchāpaṭipadāya. Anulomapaṭipadāyāti aviruddhapaṭipadāya, na paṭilomapaṭipadāya. Apaccanīkapaṭipadāyāti na paccanīkapaṭipadāya, apaccatthikapaṭipadāya. Anvatthapaṭipadāyāti atthaanugatāya paṭipadāya, uparūpari vaḍḍhitāya paṭipadāya. Yathā attho, tathā paṭipajjitabbāya paṭipadāyāti vuttaṁ hoti. ‘‘Attatthapaṭipadāyā’’tipi pāḷi, taṁ na sundaraṁ. Dhammānudhammapaṭipadāyāti dhammo nāma navalokuttaradhammo. Anudhammo nāma vipassanādi. Tassa dhammassa anurūpā dhammapaṭipadā dhammānudhammapaṭipadā, tassā dhammānudhammapaṭipadāya.",
  "atk-s0515a1:169": "Sīlesu paripūrikāritāyāti pātimokkhasīlesu pāripūriṁ katvā ṭhitatāya. Indriyesu guttadvāratāyāti ‘‘cakkhunā rūpaṁ disvā’’tiādinā (dī. ni. 1.213; a. ni. 3.16; ma. ni. 2.24; cūḷani. mettagūmāṇavapucchāniddesa 18) nayena vuttesu manacchaṭṭhesu indriyesu sugopitadvārabhāvassa. Bhojane mattaññutāyāti paṭiggahaṇādīsu pamāṇayuttatāya. Alaṁsāṭakādiṁ muñcitvā mitabhojanatāya.",
  "atk-s0515a1:170": "Jāgariyānuyogassāti ‘‘divasaṁ caṅkamena nisajjāya āvaraṇīyehi dhammehī’’ti (a. ni. 3.16; ma. ni. 2.24) evamādinā nayena pañca jāgaraṇadhamme anuyogassa. Satisampajaññassāti sabbakammaṭṭhānabhāvanānuyuttānaṁ sabbayogīnaṁ sabbadā upakārakassa satisampajaññassa.",
  "atk-s0515a1:171": "Satipaṭṭhānānanti ārammaṇesu okkantitvā pakkanditvā upaṭṭhānato paṭṭhānaṁ, satiyeva paṭṭhānaṁ satipaṭṭhānaṁ. Kāyavedanācittadhammesu panassā asubhadukkhāniccānattākāragahaṇavasena subhasukhaniccattasaññāpahānakiccasādhanavasena ca pavattito catudhā pabhedo hoti, tesaṁ catunnaṁ satipaṭṭhānānaṁ.",
  "atk-s0515a1:172": "Catunnaṁ sammappadhānānanti padahanti etenāti padhānaṁ, sobhanaṁ padhānaṁ sammappadhānaṁ, sammā vā padahanti etenāti sammappadhānaṁ, sobhanaṁ vā taṁ kilesavirūpattavirahato, padhānañca hitasukhanipphādakaṭṭhena seṭṭhabhāvāvahanato, padhānabhāvakaraṇato cāti sammappadhānaṁ, vīriyassetaṁ adhivacanaṁ. Uppannuppannānaṁ anuppannuppannānañca catunnaṁ akusalakusalānaṁ pahānānuppattiuppādaṭṭhitikiccasādhanavasena pavattito panassa catudhā pabhedo hoti, tesaṁ catunnaṁ sammappadhānānaṁ.",
  "atk-s0515a1:173": "Catunnaṁ iddhipādānanti ettha chandavīriyacittavīmaṁsāsu ekeko ijjhatīti iddhi, samijjhati nipphajjatīti attho. Ijjhanti vā etāya sattā iddhā vuddhā ukkaṁsagatā hontīti iddhi. Paṭhamena atthena iddhiyeva pādoti iddhipādo, iddhikoṭṭhāsoti attho. Dutiyena atthena iddhiyā pādoti iddhipādo, pādoti patiṭṭhā adhigamupāyoti attho. Tena hi yasmā uparūparivisesasaṅkhātaṁ iddhiṁ pajjanti pāpuṇanti, tasmā pādoti vuccati. Tesaṁ catunnaṁ iddhipādānaṁ.",
  "atk-s0515a1:174": "Sattannaṁ bojjhaṅgānanti bodhiyā, bodhissa vā aṅgāti bojjhaṅgā. Idaṁ vuttaṁ hoti, yā esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā ‘‘bodhī’’ti vuccati, bujjhatīti kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikaroti, tassā dhammasāmaggisaṅkhātāya bodhiyā aṅgātipi bojjhaṅgā jhānaṅgamaggaṅgādīni viya. Yo panesa yathāvuttappakārāya etāya dhammasāmaggiyā bujjhatīti katvā ariyasāvako ‘‘bodhī’’ti vuccati, tassa bodhissa aṅgātipi bojjhaṅgā senaṅgarathaṅgādayo viya. Tenāhu aṭṭhakathācariyā ‘‘bujjhanakassa puggalassa aṅgāti bojjhaṅgā’’ti. Tesaṁ sattannaṁ bojjhaṅgānaṁ.",
  "atk-s0515a1:175": "Ariyassa aṭṭhaṅgikassa maggassāti ariyoti taṁtaṁmaggavajjhakilesehi ārakattā ariyabhāvakarattā ariyaphalapaṭilābhakarattā ca ariyo. Aṭṭhaṅgāni assāti aṭṭhaṅgiko. Svāyaṁ caturaṅgikā viya senā, pañcaṅgikaṁ viya ca tūriyaṁ aṅgamattameva hoti, aṅgavinimutto natthi. Nibbānaṁ maggati, kilese vā mārento gacchatīti maggo, tassa ariyassa aṭṭhaṅgikassa maggassa bhāvanānuyogassa. Imesaṁ kusalānaṁ dhammānanti vuttappakārānaṁ lokiyalokuttarakusaladhammānaṁ. Antarāyāyāti lokuttarakusaladhammānaṁ antarāyāya antaradhānāya lokiyakusaladhammānaṁ pariccāgāya.",
  "atk-s0515a1:176": "Tesu lokuttarakusaladhammānaṁ uppajjituṁ appadānaṭṭhena parissayā nāma. Te hi uppajjitvā nirujjhamānā upaddavaṁ nāvahanti. Tattheteti tasmiṁ attabhāve ete. Pāpakāti lāmakā. Attabhāvasannissayāti attabhāvaṁ upanissāya ārammaṇaṁ katvā uppajjantīti attabhāvasannissayā. Daketi udake.",
  "atk-s0515a1:177": "Vuttaṁhetanti kathitañhi etaṁ. Sāntevāsikoti antevāsikasaṅkhātena kilesena saha vasatīti sāntevāsiko. Sācariyakoti samudācaraṇasaṅkhātena kilesena saha vasatīti sācariyako.",
  "atk-s0515a1:178": "Cakkhunā rūpaṁ disvāti cakkhuviññāṇena rūpaṁ passitvā. Upari sotena saddaṁ sutvātiādīsupi eseva nayo. Uppajjantīti samudācaranti. Sarasaṅkappāti nānārammaṇe saṁsaraṇavasena uppannā parikappā. Saṁyojaniyāti ārammaṇabhāvaṁ upagantvā saṁyojanasambandhanena saṁyojanānaṁ hitā. Tyassāti te pāpakā assa puggalassa. Anto vasantīti abbhantare citte nivasanti. Anvāsavantīti kilesasantānaṁ anugantvā bhusaṁ savanti anubandhanti. Te nanti taṁ puggalaṁ ete akusalā dhammā. Samudācarantīti sammā ācaranti pavattantīti attho.",
  "atk-s0515a1:179": "Kilissanaṭṭhena malā. Sattuatthena amittā. Veriatthena sapattā. Hananaṭṭhena vadhakā. Paccāmittaṭṭhena paccatthikā. Atha vā malā sūriyassopakkilesavalāhakā viya. Amittā sūriyassa dhūmaṁ viya. Sapattā sūriyassa himaṁ viya. Vadhakā sūriyassa rajaṁ viya. Paccatthikā sūriyassa rāhu viya. ‘‘Malā suvaṇṇassa malaṁ viya cittappabhānāsakā. Amittā kāḷalohamalaṁ viya citte siniddhabhāvanāsakā, sapattā yuganaddhaṁ yujjhantā sapattā viya citte patiṭṭhitadhammadhaṁsakā. Vadhakā manussaghātakā viya dhammaghātakā. Paccatthikā raññā upagatassa vināso viya mokkhamaggassa paṭisedhakā’’ti evameke vaṇṇayanti.",
  "atk-s0515a1:180": "Anatthajananoti na atthaṁ anatthaṁ, taṁ anatthaṁ uppādetīti anatthajanano. Ko so? Lobho. Cittappakopanoti cittassa pakopano calano, kusalaṁ nivāretvā cittaṁ rundhatīti attho. Bhayamantarato jātanti abbhantare attano citteyeva jātaṁ, anatthajananādibhayahetu. Taṁ jano nāvabujjhatīti taṁ bhayaṁ bālamahājano avagantvā otaritvā na jānāti. Atthanti luddho puggalo lokiyalokuttaraatthaṁ na jānāti. Dhammanti tassa hetuṁ. Andhatamanti bahalandhakāraṁ. Yanti yasmā, yaṁ naraṁ vā. Sahateti abhibhavati.",
  "atk-s0515a1:181": "Ajjhattanti sakasantāne. Uppajjamānā uppajjantīti pubbantato uddhaṁ uppajjamānā ahitāya uppajjanti dukkhāya . Tadubhayena aphāsuvihārāya. Ahitāyāti cetasikadukkhatthāya. Dukkhāyāti kāyikadukkhatthāya. Aphāsuvihārāyāti tadubhayena na sukhavihāratthāya. Atha vā ‘‘uppajjamānā uppajjantīti bhavaṅgacalanato paṭṭhāya yāva voṭṭhabbanā, tāva uppajjamānā nāma. Voṭṭhabbanaṁ pana patvā anivattanabhāvena uppajjanti nāmā’’ti evameke vaṇṇayanti.",
  "atk-s0515a1:182": "Tacasāraṁva samphalanti attano phalena nāsitaṁ tacasārasaṅkhātaṁ veḷu viya. Aratīti kusalesu dhammesu ukkaṇṭhitatā. Ratīti pañcakāmaguṇe abhirati. Lomahaṁsoti kaṇṭakasadiso hutvā uddhaggalomo. Itonidānāti ayaṁ attabhāvo nidānaṁ paccayo etesanti itonidānā. Itojāti ito attabhāvato jātā. Ito samuṭṭhāya manovitakkāti yathā dīghasuttakena pāde baddhaṁ kākaṁ kumārakā tassa suttassa pariyantaṁ aṅguliṁ veṭhetvā ossajjanti, so dūraṁ gantvāpi puna tesaṁ pādamūleyeva patati, evameva ito attabhāvato samuṭṭhāya pāpavitakkā cittaṁ ossajjanti.",
  "atk-s0515a1:183": "‘‘Sāntevāsiko’’tiādikaṁ paṭhamasuttaṁ kilesena sahavāsaṁ sandhāya vuttaṁ. ‘‘Tayome, bhikkhave, antarāmalā’’tiādikaṁ dutiyaṁ kusaladhammamalīnakaraṇavasena atthānatthassa ajānanavasena ca. ‘‘Tayo kho, mahārāja, purisassa dhammā ajjhattaṁ uppajjamānā’’tiādikaṁ tatiyaṁ attano nissayaghātanavasena. ‘‘Rāgo ca doso ca itonidānā’’tiādikaṁ catutthaṁ kilesānaṁ patiṭṭhādassanavasena vuttanti ñātabbaṁ.",
  "atk-s0515a1:184": "Tato tato parissayatoti tamhā tamhā upaddavā. Taṁ puggalanti vuttappakārakilesasamaṅgīpuggalaṁ. Dukkhaṁ anvetīti dukkhaṁ anu eti mātu pacchato khīrapivako viya. Anugacchatīti samīpaṁ gacchati coraghātako viya vajjhappattassa . Anvāyikaṁ hotīti sampattaṁ hoti dhammaganthikāya paricchedo viya. Jātidukkhanti jātisaddassa tāva aneke atthā paveditā. Yathā –",
  "atk-s0515a1:185": "Bhavo kulaṁ nikāyo ca, sīlaṁ paññatti lakkhaṇaṁ;",
  "atk-s0515a1:186": "Pasūti sandhi cevāti, jātiatthā paveditā.",
  "atk-s0515a1:187": "Tathā hissa ‘‘ekampi jātiṁ dvepi jātiyo’’tiādīsu (pārā. 12; dī. ni. 1.31; ma. ni. 2.257) bhavo attho. ‘‘Akkhitto anupakkuṭṭho jātivādenā’’ti (dī. ni. 1.303) ettha kulaṁ. ‘‘Atthi, visākhe, nigaṇṭhā nāma samaṇajātī’’ti (a. ni. 3.71) ettha nikāyo. ‘‘Yatohaṁ, bhagini, ariyāya jātiyā jāto nābhijānāmī’’ti (ma. ni. 2.351) ettha ariyasīlaṁ. ‘‘Tiriyā nāma tiṇajāti nābhiyā uggantvā nabhaṁ āhacca ṭhitā ahosī’’ti (a. ni. 5.196) ettha paññatti. ‘‘Jāti dvīhi khandhehi saṅgahitā’’ti (dhātu. 71) ettha saṅkhatalakkhaṇaṁ. ‘‘Sampatijāto, ānanda, bodhisatto’’ti (dī. ni. 2.31; ma. ni. 3.207) ettha pasūti. ‘‘Bhavapaccayā jātī’’ti (mahāva. 1; udā. 1; ma. ni. 1.403; saṁ. ni. 2.53; vibha. 225; kathā. 450) ca, ‘‘jātipi dukkhā’’ti (mahāva. 14; vibha. 190; dī. ni. 2.387; ma. ni. 2.373; saṁ. ni. 5.1081; paṭi. ma. 2.30) ca ettha pariyāyato paṭisandhikkhaṇo, nippariyāyato pana tattha tattha nibbattamānānaṁ sattānaṁ ye ye khandhā pātubhavanti, tesaṁ tesaṁ paṭhamapātubhāvo jāti nāma.",
  "atk-s0515a1:188": "Kasmā panesā jāti dukkhāti ce? Anekesaṁ dukkhānaṁ vatthubhāvato. Anekāni hi dukkhāni. Seyyathidaṁ – dukkhadukkhaṁ vipariṇāmadukkhaṁ saṅkhāradukkhaṁ paṭicchannadukkhaṁ appaṭicchannadukkhaṁ pariyāyadukkhaṁ nippariyāyadukkhanti.",
  "atk-s0515a1:189": "Tattha kāyikacetasikā dukkhavedanā sabhāvato ca nāmato ca dukkhattā ‘‘dukkhadukkha’’nti vuccati.",
  "atk-s0515a1:190": "Sukhavedanā vipariṇāmena dukkhuppattihetuto vipariṇāmadukkhaṁ. Upekkhāvedanā ceva avasesā ca tebhūmakā saṅkhārā udayabbayapīḷitattā saṅkhāradukkhaṁ.",
  "atk-s0515a1:191": "Kaṇṇasūladantasūlarāgajapariḷāhadosamohajapariḷāhādi kāyikacetasiko ābādho pucchitvā jānitabbato upakkamassa ca apākaṭabhāvato paṭicchannadukkhaṁ. Apākaṭadukkhantipi vuccati.",
  "atk-s0515a1:192": "Dvattiṁsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato appaṭicchannadukkhaṁ. Pākaṭadukkhantipi vuccati.",
  "atk-s0515a1:193": "Ṭhapetvā dukkhadukkhaṁ sesaṁ dukkhasaccavibhaṅge āgataṁ jātiādi sabbampi tassa tassa dukkhassa vatthubhāvato pariyāyadukkhaṁ. Dukkhadukkhaṁ pana nippariyāyadukkhanti vuccati.",
  "atk-s0515a1:194": "Tatrāyaṁ jāti yaṁ taṁ bālapaṇḍitasuttādīsu (ma. ni. 3.246 ādayo) bhagavatāpi upamāvasena pakāsitaṁ āpāyikaṁ dukkhaṁ, yañca sugatiyampi manussaloke gabbhokkantimūlakādibhedaṁ dukkhaṁ uppajjati, tassa vatthubhāvato dukkhā.",
  "atk-s0515a1:195": "Tatridaṁ gabbhokkantimūlakādibhedaṁ dukkhaṁ – ayañhi satto mātukucchimhi nibbattamāno na uppalapadumapuṇḍarikādīsu nibbattati, atha kho heṭṭhā āmāsayassa upari pakkāsayassa udarapaṭalapiṭṭhikaṇṭakānaṁ vemajjhe paramasambādhe tibbandhakāre nānākuṇapagandhaparibhāvite asuciparamaduggandhapavanavicarite adhimattajegucche kucchippadese pūtimacchapūtikummāsacandanikādīsu kimi viya nibbattati. So tattha nibbatto dasa māse mātukucchisambhavena usmanā puṭapākaṁ viya paccamāno piṭṭhapiṇḍi viya sediyamāno samiñjanapasāraṇādivirahito adhimattaṁ dukkhaṁ paccanubhotīti, idaṁ tāva gabbhokkantimūlakaṁ dukkhaṁ.",
  "atk-s0515a1:196": "Yaṁ pana so mātu sahasā upakkhalanagamananisīdanavuṭṭhānaparivattanādīsu surādhuttahatthagato eḷako viya ahituṇḍikahatthagato sappapotako viya ca ākaḍḍhanaparikaḍḍhanaodhunanaddhunanādinā upakkamena adhimattaṁ dukkhaṁ anubhavati, yañca mātu sītudakapānakāle sītanarakupapanno viya uṇhayāgubhattādiajjhoharaṇakāle aṅgāravuṭṭhisamparikiṇṇo viya loṇambilādiajjhoharaṇakāle khārāpaṭicchakādikammakāraṇapatto viya tibbaṁ dukkhaṁ anubhoti, idaṁ gabbhapariharaṇamūlakaṁ dukkhaṁ.",
  "atk-s0515a1:197": "Yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṁ uppajjati, idaṁ gabbhavipattimūlakaṁ dukkhaṁ.",
  "atk-s0515a1:198": "Yaṁ vijāyamānāya mātuyā kammajehi vātehi parivattetvā narakapapātaṁ viya atibhayānakaṁ yonimaggaṁ paṭipātiyamānassa paramasambādhena ca yonimukhena tāḷacchiggaḷena viya mahānāgassa nikaḍḍhiyamānassa narakasattassa viya ca saṅghātapabbatehi vicuṇṇiyamānassa dukkhaṁ uppajjati, idaṁ vijāyanamūlakaṁ dukkhaṁ.",
  "atk-s0515a1:199": "Yaṁ pana jātassa taruṇavaṇasadisasukhumālasarīrassa hatthaggahaṇanhāpanadhovanacoḷaparimajjanādikāle sūcimukhakhuradhārāhi vijjhanaphālanasadisaṁ dukkhaṁ uppajjati, idaṁ mātukucchito bahinikkhamanamūlakaṁ dukkhaṁ.",
  "atk-s0515a1:200": "Yaṁ pana tato paraṁ pavattiyaṁ attanāva attānaṁ vadhentassa acelakavatādivasena ātāpanaparitāpanānuyogamanuyuttassa kodhavasena abhuñjantassa ubbandhantassa ca dukkhaṁ hoti, idaṁ attūpakkamamūlakaṁ dukkhaṁ.",
  "atk-s0515a1:201": "Yaṁ pana parato vadhabandhanādīni anubhavantassa dukkhaṁ uppajjati, idaṁ parūpakkamamūlakaṁ dukkhanti.",
  "atk-s0515a1:202": "Iti imassa sabbassāpi dukkhassa ayaṁ jāti vatthumeva hoti, idaṁ jātidukkhaṁ anveti.",
  "atk-s0515a1:203": "Jarādukkhanti duvidhā jarā – saṅkhatalakkhaṇañca khaṇḍiccādisammato santatiyaṁ ekabhavapariyāpanno khandhapurāṇabhāvo ca, sā idha adhippetā. Sā panesā dukkhā saṅkhāradukkhabhāvato ceva dukkhavatthuto ca. Yaṁ hidaṁ aṅgapaccaṅgasithilabhāvato indriyavikāravirūpatā yobbanavināsabalūpaghātasatimativippavāsaparaparibhavādianekapaccayaṁ kāyikacetasikaṁ dukkhamuppajjati, jarā tassa vatthu. Tenetaṁ vuccati –",
  "atk-s0515a1:204": "‘‘Aṅgānaṁ sithilabhāvā, indriyānaṁ vikārato;",
  "atk-s0515a1:205": "Yobbanassa vināsena, balassa upaghātato.",
  "atk-s0515a1:206": "‘‘Vippavāsā satādīnaṁ, puttadārehi attano;",
  "atk-s0515a1:207": "Appasādanīyato ceva, bhiyyo bālattapattiyā.",
  "atk-s0515a1:208": "‘‘Pappoti dukkhaṁ yaṁ macco, kāyikaṁ mānasaṁ tathā;",
  "atk-s0515a1:209": "Sabbametaṁ jarāhetu, yasmā tasmā jarā dukhā’’ti. (vibha. aṭṭha. 192; visuddhi. 2.542);",
  "atk-s0515a1:210": "Idaṁ jarādukkhaṁ anvetīti sambandho. Byādhīti vividhaṁ dukkhaṁ ādahati vidahatīti byādhi. Byādhayati tāpayati kampayatīti vā byādhi.",
  "atk-s0515a1:211": "Maraṇadukkhanti etthāpi duvidhaṁ maraṇaṁ saṅkhatalakkhaṇañca, yaṁ sandhāya vuttaṁ ‘‘jarāmaraṇaṁ dvīhi khandhehi saṅgahita’’nti (dhātu. 71). Ekabhavapariyāpannajīvitindriyapabandhavicchedo ca, yaṁ sandhāya vuttaṁ ‘‘niccaṁ maraṇato bhaya’’nti (su. ni. 581; jā. 1.11.88). Taṁ idha adhippetaṁ. Jātipaccayā maraṇaṁ upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva nāmaṁ. Puna khaṇikamaraṇaṁ sammutimaraṇaṁ samucchedamaraṇanti ayampi bhedo veditabbo. Pavatte rūpārūpadhammānaṁ bhedo khaṇikamaraṇaṁ nāma. Tisso mato phusso matoti idaṁ paramatthato sattassa abhāvā, sassaṁ mataṁ, rukkho matoti idampi jīvitindriyassa abhāvā sammutimaraṇaṁ nāma. Khīṇāsavassa appaṭisandhikā kālakiriyā samucchedamaraṇaṁ nāma. Bāhirasammutimaraṇaṁ ṭhapetvā itaraṁ sammutimaraṇañca idha yathāvuttappabandhavicchedanabhāvena saṅgahitaṁ, dukkhassa pana vatthubhāvato dukkhaṁ. Tenetaṁ vuccati –",
  "atk-s0515a1:212": "‘‘Pāpassa pāpakammādi-nimittamanupassato;",
  "atk-s0515a1:213": "Bhaddassāpasahantassa, viyogaṁ piyavatthukaṁ;",
  "atk-s0515a1:214": "Mīyamānassa yaṁ dukkhaṁ, mānasaṁ avisesato.",
  "atk-s0515a1:215": "‘‘Sabbesañcāpi yaṁ sandhi-bandhanacchedanādikaṁ;",
  "atk-s0515a1:216": "Vitujjamānamammānaṁ, hoti dukkhaṁ sarīrajaṁ.",
  "atk-s0515a1:217": "‘‘Asayhamappatikāraṁ, dukkhassetassidaṁ yato;",
  "atk-s0515a1:218": "Maraṇaṁ vatthu tenetaṁ, dukkhamicceva bhāsita’’nti. (vibha. aṭṭha. 193; visuddhi. 2.543);",
  "atk-s0515a1:219": "Sokaparidevadukkhadomanassupāyāsadukkhanti ettha sokādīsu soko nāma ñātibyasanādīhi phuṭṭhassa antonijjhānalakkhaṇo cittasantāpo. Dukkho panassa dukkhadukkhattā ceva dukkhassa ca vatthubhāvato. Tenetaṁ vuccati –",
  "atk-s0515a1:220": "‘‘Sattānaṁ hadayaṁ soko, sallaṁ viya vitujjati;",
  "atk-s0515a1:221": "Aggitattova nārāco, bhusañca ḍahate puna.",
  "atk-s0515a1:222": "‘‘Samāvahati ca byādhi-jarāmaraṇabhedanaṁ;",
  "atk-s0515a1:223": "Dukkhampi vividhaṁ yasmā, tasmā dukkhoti vuccatī’’ti. (vibha. aṭṭha. 194; visuddhi. 2.544);",
  "atk-s0515a1:224": "Paridevo nāma ñātibyasanādīhi phuṭṭhassa vacīpalāpo. Dukkho panassa saṁsāradukkhabhāvato dukkhavatthuto ca. Tenetaṁ vuccati –",
  "atk-s0515a1:225": "‘‘Yaṁ sokasallavihato paridevamāno, kaṇṭhoṭṭhatālutalasosajamappasayhaṁ;",
  "atk-s0515a1:226": "Bhiyyodhimattamadhigacchatiyeva dukkhaṁ, dukkhoti tena bhagavā paridevamāhā’’ti. (vibha. aṭṭha. 195; visuddhi. 2.545);",
  "atk-s0515a1:227": "Dukkhaṁ nāma kāyapīḷanalakkhaṇaṁ kāyikaṁ dukkhaṁ. Dukkhaṁ panassa dukkhadukkhattā ceva mānasadukkhāvahanato ca. Tenetaṁ vuccati –",
  "atk-s0515a1:228": "‘‘Pīḷeti kāyikamidaṁ, dukkhaṁ dukkhañca mānasaṁ bhiyyo;",
  "atk-s0515a1:229": "Janayati yasmā tasmā, dukkhanti visesato vutta’’nti. (vibha. aṭṭha. 196-197; visuddhi. 2.546);",
  "atk-s0515a1:230": "Domanassaṁ nāma cittapīḷanalakkhaṇaṁ mānasaṁ dukkhaṁ. Dukkhaṁ panassa dukkhadukkhattā ceva kāyikadukkhāvahanato ca. Cetodukkhasamappitā hi kese pakiriya kandanti, urāni patipisenti, āvaṭṭanti, vivaṭṭanti, chinnapapātaṁ papatanti, satthaṁ āharanti, visaṁ khādanti, rajjuyā ubbandhanti, aggiṁ pavisanti, nānappakāraṁ dukkhaṁ anubhavanti. Tenetaṁ vuccati –",
  "atk-s0515a1:231": "‘‘Pīḷeti yato cittaṁ, kāyassa ca pīḷanaṁ samāvahati;",
  "atk-s0515a1:232": "Dukkhanti domanassampi, domanassaṁ tato ahū’’ti. (vibha. aṭṭha. 196-197; visuddhi. 2.547);",
  "atk-s0515a1:233": "Upāyāso nāma ñātibyasanādīhi phuṭṭhassa adhimattacetodukkhappabhāvito dosoyeva. Saṅkhārakkhandhapariyāpanno eko dhammoti eke. Dukkho panassa saṅkhāradukkhabhāvato cittaṁ paridahanato kāyassa vihananato ca. Tenetaṁ vuccati –",
  "atk-s0515a1:234": "‘‘Cittassa ca paridahanā, kāyassa vihananato ca adhimattaṁ;",
  "atk-s0515a1:235": "Yaṁ dukkhamupāyāso, janeti dukkho tato vutto’’ti. (vibha. aṭṭha. 198; visuddhi. 2.548);",
  "atk-s0515a1:236": "Ettha ca mandagginā antobhājane pāko viya soko, tikkhagginā paccamānassa bhājanato bahi nikkhamanaṁ viya paridevo, bahi nikkhantāvasesassa nikkhamitumpi appahontassa antobhājaneyeva yāva parikkhayā pāko viya upāyāso daṭṭhabbo.",
  "atk-s0515a1:237": "Nerayikaṁ dukkhanti niraye pañcavidhabandhanādikaṁ dukkhaṁ anveti, taṁ devadūtasuttena dīpetabbaṁ. Tenetaṁ vuccati –",
  "atk-s0515a1:238": "‘‘Jāyetha no ce narakesu satto, tatthaggidāhādikamappasayhaṁ;",
  "atk-s0515a1:239": "Labhetha dukkhaṁ nu kuhiṁ patiṭṭhaṁ, iccāha dukkhāti munīdha jāti’’nti. (vibha. aṭṭha. 191; visuddhi. 2.541);",
  "atk-s0515a1:240": "Tiracchānayonikaṁdukkhanti tiracchānesu kasāpatodatāḷanavijjhanādikaṁ anekavidhaṁ dukkhaṁ anveti, taṁ bālapaṇḍitasuttato gahetabbaṁ. Tenetaṁ vuccati –",
  "atk-s0515a1:241": "‘‘Dukkhaṁ tiracchesu kasāpatodadaṇḍābhighātādibhavaṁ anekaṁ;",
  "atk-s0515a1:242": "Yaṁ taṁ kathaṁ tattha bhaveyya jātiṁ, vinā tahiṁ jāti tatopi dukkhā’’ti. (vibha. aṭṭha. 191; visuddhi. 2.541);",
  "atk-s0515a1:243": "Pettivisayikaṁ dukkhanti petesu pana khuppipāsa vātātapādinibbattaṁ dukkhañca lokantare tibbandhakāre asayhasītādidukkhañca anveti. Tenetaṁ vuccati –",
  "atk-s0515a1:244": "‘‘Petesu dukkhaṁ pana khuppipāsāvātātapādippabhavaṁ vicittaṁ;",
  "atk-s0515a1:245": "Yasmā ajātassa na tattha atthi, tasmāpi dukkhaṁ muni jātimāha.",
  "atk-s0515a1:246": "‘‘Tibbandhakāre ca asayhasīte, lokantare yaṁ asuresu dukkhaṁ;",
  "atk-s0515a1:247": "Na taṁ bhave tattha na cassa jāti, yato ayaṁ jāti tatopi dukkhā’’ti. (vibha. aṭṭha. 191; visuddhi. 2.541);",
  "atk-s0515a1:248": "Mānusikaṁ dukkhanti manussesu vadhabandhanādikaṁ dukkhaṁ. Gabbhokkantimūlakaṁ dukkhanti ‘‘ayañhi satto mātukucchimhi nibbattamāno na uppalapadumapuṇḍarikādīsu nibbattatī’’tiādinā nayena yaṁ jātidukkhaṁ vuttaṁ, idaṁ tāva gabbhokkantimūlakaṁ dukkhaṁ anveti. Gabbhe ṭhitimūlakaṁ dukkhanti yaṁ pana ‘‘so mātu sahasā upakkhalanagamananisīdanā’’tiādinā nayena yaṁ tibbaṁ dukkhaṁ vuttaṁ, idaṁ gabbhe ṭhitimūlakaṁ dukkhaṁ anveti. Gabbhā vuṭṭhānamūlakaṁ dukkhanti ‘‘yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne’’tiādinā nayena yaṁ dukkhaṁ vuttaṁ, idaṁ mātukucchito bahi nikkhantamūlakaṁ dukkhaṁ anveti. Tenetaṁ vuccati –",
  "atk-s0515a1:249": "‘‘Yañcāpi gūthanarake viya mātugabbhe,",
  "atk-s0515a1:250": "Satto vasaṁ ciramato bahi nikkhamanañca;",
  "atk-s0515a1:251": "Pappoti dukkhamatighoramidampi natthi,",
  "atk-s0515a1:252": "Jātiṁ vinā itipi jāti ayañhi dukkhā.",
  "atk-s0515a1:253": "‘‘Kiṁ bhāsitena bahunā nanu yaṁ kuhiñci,",
  "atk-s0515a1:254": "Atthīdha kiñcirapi dukkhamidaṁ kadāci;",
  "atk-s0515a1:255": "Nevatthi jātivirahe yadato mahesi,",
  "atk-s0515a1:256": "Dukkhāti sabbapaṭhamaṁ imamāha jāti’’nti. (vibha. aṭṭha. 191; visuddhi. 2.541);",
  "atk-s0515a1:257": "Jātassūpanibandhakaṁ dukkhanti jātassa upanibandhanaṁ nhānalepanakhādanapivanādijagganadukkhaṁ anveti. Jātassa parādheyyakaṁ dukkhanti parassa aññassa āyattaṁ issariyadukkhaṁ anveti. ‘‘Sabbaṁ paravasaṁ dukkha’’nti hi vuttaṁ. Attūpakkamaṁ dukkhanti yaṁ attanāva attānaṁ vadhentassa acelakavatādivasena ātāpanaparitāpanānuyogamanuyuttassa kodhavasena abhuñjantassa ubbandhantassa ca dukkhaṁ hoti, idaṁ attūpakkamaṁ dukkhaṁ anveti. Parūpakkamaṁ dukkhanti yaṁ parato vadhabandhanādīni anubhavantassa uppajjati, idaṁ parūpakkamaṁ dukkhaṁ anveti. Dukkhadukkhanti kāyikacetasikā dukkhā vedanā sabhāvato ca nāmato ca dukkhattā dukkhadukkhaṁ, idaṁ dukkhadukkhaṁ anveti. Saṅkhāradukkhanti upekkhāvedanā ceva avasesā ca tebhūmakasaṅkhārā udayabbayapīḷitattā saṅkhāradukkhaṁ, idaṁ saṅkhāradukkhaṁ anveti. Vipariṇāmadukkhanti sukhavedanā vipariṇāmadukkhassa hetuto vipariṇāmadukkhaṁ, idaṁ vipariṇāmadukkhaṁ anveti.",
  "atk-s0515a1:258": "Mātumaraṇanti mātuyā maraṇaṁ. Pitumaraṇanti pituno maraṇaṁ. Bhātumaraṇanti jeṭṭhakaniṭṭhabhātūnaṁ maraṇaṁ. Bhaginimaraṇanti jeṭṭhakaniṭṭhabhaginīnaṁ maraṇaṁ. Puttamaraṇanti puttānaṁ maraṇaṁ. Dhītumaraṇanti dhītūnaṁ maraṇaṁ. Ñātibyasanaṁ dukkhanti ñātīnaṁ byasanaṁ, corarogabhayādīhi ñātikkhayo, ñātivināsoti attho. Tena ñātibyasanena phuṭṭhassa ajjhotthaṭassa abhibhūtassa uppannaṁ dukkhaṁ ñātibyasanaṁ dukkhaṁ, taṁ ñātibyasanaṁ dukkhaṁ anveti. Sesesupi eseva nayo. Ayaṁ pana viseso – bhogānaṁ byasanaṁ bhogabyasanaṁ, rājacorādivasena bhogakkhayo, bhogavināsoti attho. Vuttanayena taṁ bhogabyasanaṁ dukkhaṁ anveti. Rogabyasananti rogo eva byasanaṁ rogabyasanaṁ. Rogo hi ārogyaṁ byasati vināsetīti byasanaṁ, vuttanayena taṁ rogabyasanaṁ dukkhaṁ anveti. Sīlabyasanaṁ dukkhanti sīlassa byasanaṁ sīlabyasanaṁ, dussīlyassetaṁ nāmaṁ. Vuttanayena taṁ sīlabyasanaṁ dukkhaṁ anveti. Sammādiṭṭhiṁ vināsayamānā uppannā diṭṭhiyeva byasanaṁ diṭṭhibyasanaṁ, vuttanayena taṁ diṭṭhibyasanaṁ dukkhaṁ anveti. Ettha ca purimāni dve anipphannāni, pacchimāni tīṇi nipphannāni tilakkhaṇāhatāni. Purimāni ca tīṇi neva kusalāni nākusalāni. Sīladiṭṭhibyasanadvayaṁ akusalaṁ.",
  "atk-s0515a1:259": "Yathāti opamme. Bhinnaṁ nāvanti sithilabandhanaṁ nāvaṁ, jajjarībhūtaṁ vā padarugghāṭimaṁ vā. Dakamesinti udakadāyiṁ udakappavesaniṁ. Tato tato udakaṁ anvetīti tato tato bhinnaṭṭhānato udakaṁ pavisati. Puratopīti nāvāya purimabhāgatopi. Pacchatopīti tassā pacchimabhāgatopi. Heṭṭhatopīti adhobhāgatopi. Passatopīti ubhayapassatopi. Yaṁ antarantarā na vuttaṁ, taṁ pāṭhānusārena veditabbaṁ.",
  "atk-s0515a1:260": "Tasmā kāyagatāsatiādibhāvanāya jantu, sadā sato hutvā vikkhambhanasamucchedavasena rūpādīsu vatthukāmesu sabbappakārampi kilesakāmaṁ parivajjento kāmāni parivajjeyya. Evaṁ te kāme pahāya tappahānakaramaggeneva catubbidhampi oghaṁ tareyya tarituṁ sakkuṇeyya. Tato yathā puriso garukaṁ nāvaṁ udakaṁ siñcitvā lahukāya nāvāya appakasireneva pāragū bhaveyya pāraṁ gaccheyya, evamevaṁ attabhāvanāvaṁ kilesūdakagarukaṁ siñcitvā lahukena attabhāvena pāragū bhaveyya. Sabbadhammapāraṁ nibbānaṁ gato bhaveyya, arahattappattiyā gaccheyya anupādisesāya nibbānadhātuyā parinibbānenāti arahattanikūṭena desanaṁ niṭṭhāpesi.",
  "atk-s0515a1:261": "Tasmāti yasmā jātiādikaṁ dukkhaṁ etaṁ puggalaṁ anveti, tasmā. Taṁkāraṇā taṁhetūtiādīsupi eseva nayo. Yasmā vuttappakāradukkhaṁ etaṁ anveti, taṁhetu. Yasmā anveti tappaccayā, yasmā anveti taṁnidānanti evaṁ padayojanā kātabbā. Hetūtiādīni kāraṇavevacanāni. Kāraṇañhi tena tassa phalaṁ hinoti pavattatīti hetu. Taṁ taṁ paṭicca phalaṁ eti pavattatīti paccayo. ‘‘Handa naṁ gaṇhathā’’ti dassentaṁ viya attano phalaṁ nidetīti nidānaṁ.",
  "atk-s0515a1:262": "‘‘Taṁkāraṇāti akāraṇanikkāraṇapaṭisedho. Taṁhetūti ahetumahābhūtahetupaṭisedho. Tappaccayāti appaccayena saddhiṁ asādhāraṇapaccayapaṭisedho . Taṁnidānāti anidānena saha āgamādhigamanidānapaṭisedho’’ti evameke vaṇṇayanti. Etaṁ ādīnavaṁ sampassamānoti etaṁ vuttappakāraṁ upaddavaṁ vipassanāñāṇena sammā passamāno dakkhamāno.",
  "atk-s0515a1:263": "Sadāti mūlapadaṁ. Puna sadāti atthapadaṁ. Sadāti sabbadivase. Sabbadāti sabbasmiṁ kāle. Sabbakālanti pubbaṇhādisabbakālaṁ. Niccakālanti divase divase. Dhuvakālanti abbocchinnakālaṁ. Satatanti nirantaraṁ. Samitanti ekībhūtaṁ. Abbokiṇṇanti aññena asammissaṁ. Poṅkhānupoṅkhanti paṭipāṭiyā ghaṭitaṁ ‘‘poṅkhānupoṅkhaṁ avirādhitaṁ upaṭṭhātī’’tiādīsu (saṁ. ni. 5.1115) viya. Udakūmikajātanti nibbattaudakaūmitaraṅgaṁ viya. Avīcīti aviraḷaṁ. Santatīti anupacchinnaṁ. Sahitanti ghaṭitaṁ ekībhūtaṁ vā ‘‘sahitaṁ me, asahitaṁ te’’tiādīsu (dī. ni. 1.202) viya. Phassitanti phusitaṁ ‘‘nivāte phusitaggale’’tiādīsu viya. Purebhattaṁ pacchābhattanti dve padāni divākālavibhāgavasena. Purimaṁ yāmaṁ majjhimaṁ yāmaṁ pacchimaṁ yāmanti tīṇi rattivibhāgavasena. Kāḷe juṇheti aḍḍhamāsavasena. Vasse…pe… gimheti tīṇi utuvasena. Purime vayokhandhe…pe… pacchime vayokhandheti tīṇi vayovibhāgavasena vuttānīti ñātabbaṁ.",
  "atk-s0515a1:264": "Satoti catūhi kāraṇehi sato. ‘‘Kāye kāyānupassanāsatipaṭṭhānaṁ bhāvento sato’’tiādīni ‘‘evaṁ samucchedato kāme parivajjeyyā’’ti pariyosānāni vuttatthāneva. Api ca sattattā satoti tīsu vatthūsu sattabhāvena vā tayo kilese paṭikkamāpetuṁ sattibhāvena vā satattā sato. Santattāti kilesopakkilese palāpetvā ṭhānena ca ārammaṇena ca pamocetvā santattā sato. Samitattāti iṭṭhaphaladāyakapuññena ca aniṭṭhaphaladāyakapāpena ca samitattā sato. Santadhammasamannāgatoti sappurisadhamme bhajanato buddhādiariyapuggale sevanato santadhammasamannāgatattā sato.",
  "atk-s0515a1:265": "Vatthukāme parijānitvāti ete vuttappakāre tebhūmake vatthukāme tīraṇapariññāya jānitvā. Pahāyāti kilesakāme pahānapariññāya pariccajitvā. Pajahitvāti chaḍḍetvā. Kiṁ kacavaraṁ viya piṭakenāti? Na hi, api ca kho taṁ vinodetvā taritvā vijjhitvā nīharitvā. Kiṁ balibaddamiva patodenāti ? Na hi, atha kho taṁ byantiṁ karitvā vigatantaṁ karitvā. Yathāssa antopi nāvasissati, antamaso bhaṅgamattampi, tathā taṁ karitvā. Kathaṁ pana taṁ tathā katanti? Anabhāvaṁ gahetvā anu abhāvaṁ gametvā. Samucchedappahānena yathā samucchinnā hoti, tathā karitvāti vuttaṁ hoti. Esa nayo kāmacchandanīvaraṇādīsu.",
  "atk-s0515a1:266": "Kāmoghantiādīsu pañcakāmaguṇikarāgo avasīdanaṭṭhena ‘‘kāmogho’’ti vuccati. Bhavoghoti rūpārūpabhavesu chandarāgo jhānanikanti ca. Diṭṭhoghoti sassatadiṭṭhādisahagatā bhave patthanāyeva, diṭṭhogho bhavoghe eva samodhānaṁ gacchati. Avijjogho catūsu saccesu aññāṇaṁ. Tattha kāmaguṇe assādato manasi karoto anuppanno ca kāmogho uppajjati, uppanno ca kāmogho saṁvaḍḍhati. Mahaggatadhamme assādato manasi karoto anuppanno ca bhavogho uppajjati, uppanno ca saṁvaḍḍhati. Tebhūmakadhammesu catuvipallāsapadaṭṭhānabhāvena anuppanno ca avijjogho uppajjati, uppanno ca saṁvaḍḍhatīti veditabbo. Vuttanayapaccanīkato sukkapakkho vitthāretabbo.",
  "atk-s0515a1:267": "Appaṇihitavimokkhaṁ paṭipanno kāmoghaṁ, animittavimokkhaṁ paṭipanno bhavoghaṁ, suññatavimokkhaṁ paṭipanno avijjoghañca tareyya. Paṭhamamaggavasena tareyya, dutiyamaggavasena uttareyya, tatiyamaggavasena patareyya, catutthamaggavasena samatikkameyya, phalavasena vītivatteyyāti. Atha vā ‘‘kāmoghavasena tareyya, bhavoghavasena uttareyya, diṭṭhoghavasena patareyya, avijjoghavasena samatikkameyya, sabboghavasena vītivatteyyā’’ti evameke vaṇṇayanti.",
  "atk-s0515a1:268": "Garukanti na sallahukaṁ. Bhārikanti bhārabhaṇḍaṁ ettha ṭhapayantīti bhārikaṁ. Udakaṁ sitvāti udakaṁ siñcitvā. Osiñcitvāti atirekaṁ siñcitvā. Chaḍḍetvāti pātetvā. Lahukāyāti sallahukāya. Khippanti sīghaṁ. Lahunti taṁkhaṇaṁ. Appakasirenevāti nidukkheneva. Pāraṁ vuccati amataṁ nibbānanti sakkāyaorato pārabhūtaṁ pāraṁ. Taṇhāvānato nikkhantaṁ nibbānaṁ kathīyati. Yosoti yo eso. Sabbasaṅkhārasamathotiādi sabbaṁ nibbānameva. Yasmā hi taṁ āgamma sabbasaṅkhāravipphanditāni samanti vūpasamanti, tasmā ‘‘sabbasaṅkhārasamatho’’ti vuccati. Yasmā cetaṁ āgamma sabbe upadhayo paṭinissaṭṭhā honti, sabbā taṇhā khīyanti, sabbe kilesarajjā virajjanti, sabbaṁ dukkhaṁ nirujjhati, tasmā ‘‘sabbūpadhipaṭinissaggo, taṇhakkhayo, virāgo, nirodho’’ti vuccati. Yā panesā taṇhā bhavena bhavaṁ, phalena vā saddhiṁ kammaṁ vinati saṁsibbatīti katvā vānanti vuccati, tato nikkhantaṁ vānatoti nibbānaṁ. Pāraṁ gaccheyya nimittavasena ekato vuṭṭhānagotrabhuñāṇena nibbānapāraṁ pāpuṇeyya. Adhigaccheyya nimittapavattehi ubhatovuṭṭhānamaggañāṇena nibbānapāraṁ visesena pāpuṇeyya. Phuseyya nibbānārammaṇaphalacittavasena nibbānapāraṁ phuseyya. Sacchikareyya guṇavasena phusitvā paccavekkhaṇañāṇena nibbānapāraṁ paccakkhaṁ kareyya. Atha vā ‘‘paṭhamamaggena pāraṁ gaccheyya, dutiyena adhigaccheyya, tatiyena phuseyya, catutthena sacchi kareyyā’’ti evameke vaṇṇayanti. Yopi pāraṁ gantukāmoti yo koci vipassanāñāṇe ṭhito puggalo nibbānapāraṁ gantukāmo, sopi avassaṁ tattha gamissatīti pāragū. Vuttañhetaṁ – ‘‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehī’’tiādi . Pubbabhāge ajjhāsayavasena vipassanāyogena ca, sopi pāragū nāma. Yopi pāraṁ gacchatīti yopi maggasamaṅgī nibbānapāraṁ gacchati, sopi pāragū nāma. Yopi pāraṁ gatoti yopi maggena kiccaṁ niṭṭhāpetvā phale ṭhito nibbānapāraṅgato, sopi pāragū nāma.",
  "atk-s0515a1:269": "Taṁ jinavacanena dassetuṁ ‘‘vuttampi hetaṁ bhagavatā – tiṇṇo pāraṅgato thale tiṭṭhati brāhmaṇo’’tiādimāha. Abhiññāpāragūti adhigatena ñāṇena ñātapariññāya nibbānapāraṁ gantukāmo gacchati, gatoti pāragū. Pariññāpāragūti sabbadhammānaṁ tīraṇapariññāya samatikkamitvā vuttanayena pāragū. Pahānapāragūti samudayapakkhikānaṁ kilesānaṁ pahānapariññāya samatikkamitvā vuttanayena pāragū. Yo hi sabbadhammaṁ parijānāti, so tīhi pariññāhi parijānāti ñātapariññāya tīraṇapariññāya pahānapariññāyāti. Tattha katamā ñātapariññā? Sabbadhammaṁ jānāti ‘‘ime ajjhattikā, ime bāhirā, idamassa lakkhaṇaṁ, imāni rasapaccupaṭṭhānapadaṭṭhānānī’’ti, ayaṁ ñātapariññā. Katamā tīraṇapariññā? Evaṁ ñātaṁ katvā labbhamānavasena sabbadhammaṁ tīreti ‘‘aniccato dukkhato rogato’’tiādinā (saṁ. ni. 3.122), ayaṁ tīraṇapariññā. Katamā pahānapariññā? Evaṁ tīrayitvā aggamaggena dhammesu chandarāgaṁ pajahati, ayaṁ pahānapariññāti. Imā pariññāyo sandhāya ‘‘so abhiññāpāragū pariññāpāragū pahānapāragū’’ti āha.",
  "atk-s0515a1:270": "Bhāvanāpāragūti bhāvanāya koṭiṁ patvā maggavasena nibbānapāraṁ gato. Sacchikiriyāpāragūti phalanibbānavasena sacchi kiriyāphalanibbānapāraṁ gato. Samāpattipāragūti aṭṭhannaṁ samāpattīnaṁ pāraṁ patto. Sabbadhammānanti pañcakkhandhādisabbadhammānaṁ. Sabbadukkhānanti jātidukkhādisabbadukkhānaṁ. Sabbakilesānanti kāyaduccaritādisabbakilesānaṁ. Ariyamaggānanti sotāpattimaggādicatunnaṁ ariyamaggānaṁ . Nirodhassāti nibbānassa. Sabbasamāpattīnanti sabbāsampi aṭṭhannaṁ rūpārūpasamāpattīnaṁ. Soti so ariyo. Vasippattoti vasībhāvappatto. Atha vā kantabhāvaṁ issariyabhāvaṁ nipphannabhāvaṁ patto. Pāramippattoti pāramīti avasānaṁ niṭṭhānaṁ, uttamabhāvaṁ vā taṁ patto. Kattha pattoti āha ‘‘ariyasmiṁ sīlasmi’’ntiādi. Tattha ariyasmiṁ sīlasminti niddose sīlasmiṁ. Ariyasmiṁ samādhisminti niddose samādhismiṁ. Ariyāya paññāyāti niddosāya paññāya. Ariyāya vimuttiyāti niddosāya phalavimuttiyā. Purimena vācākammantājīvā gahitā, dutiyena vāyāmasatisamādhayo gahitā, tatiyena vitakkasammādiṭṭhiyo gahitā, catutthena taṁsampayuttā sesadhammā gahitāti veditabbā.",
  "atk-s0515a1:271": "Antagatoti maggena saṅkhāralokantaṁ gato. Antappattoti tameva lokantaṁ phalena patto. Koṭigatoti maggena saṅkhārakoṭiṁ gato. Koṭippattoti tameva koṭiṁ phalena patto. Pariyantagatoti maggena khandhāyatanādilokapariyantaṁ paricchedaṁ parivaṭumaṁ katvā gato. Pariyantappattoti tameva lokaṁ phalena pariyantaṁ katvā patto. Vosānagatoti maggena avasānaṁ gato. Vosānappattoti phalena avasānaṁ patto. Tāṇagatoti maggena tāyanaṁ gato. Tāṇappattoti phalena tāyanaṁ patto. Leṇagatoti maggena nilīyanaṁ gato. Leṇappattoti taṁ phalena nilīyanaṁ patto. Saraṇagatoti maggena patiṭṭhaṁ gato. Saraṇappattoti phalena saraṇaṁ patto . Abhayagatoti maggena nibbhayaṁ gato. Abhayappattoti phalena nibbhayaṁ nibbānaṁ patto. Accutagatoti cutivirahitaṁ nibbānaṁ maggena gato. Accutappattoti taṁ phalena patto. Amatagatoti maraṇarahitaṁ nibbānaṁ maggena gato. Amatappattoti taṁ phalena patto. Nibbānagatoti taṇhāvānato nikkhantaṁ nibbānaṁ maggena gato. Nibbānappattoti tameva phalena patto. Sovuṭṭhavāsoti so arahā dasasu ariyavāsesu vasi parivasi vuṭṭho vuṭṭhāti ca vuṭṭhavāso. Ciṇṇacaraṇoti sīlena saha aṭṭhasu samāpattīsu ciṇṇavasīti ciṇṇacaraṇo. Gataddhoti saṁsāraddhānaṁ atikkanto. Gatadisoti supinantenapi agatapubbaṁ nibbānadisaṁ gato. Gatakoṭikoti anupādisesanibbānakoṭiṁ gato hutvā ṭhito. Pālitabrahmacariyoti rakkhitabrahmacariyo. Uttamadiṭṭhippattoti uttamaṁ sammādiṭṭhiṁ patto. Paṭividdhākuppoti akuppaṁ acalanaṁ arahattaphalaṁ paṭivijjhitvā ṭhito. Sacchikatanirodhoti nirodhaṁ nibbānaṁ sacchikatvā ṭhito.",
  "atk-s0515a1:272": "Dukkhaṁ tassa pariññātanti tividhaṁ dukkhaṁ tena samatikkamitvā paricchinnaṁ. Abhiññeyyanti sabhāvalakkhaṇāvabodhavasena sobhanena ākārena jānitabbaṁ. Abhiññātanti adhikena ñāṇena ñātaṁ. Pariññeyyanti sāmaññalakkhaṇāvabodhavasena kiccasamāpannavasena ca byāpitvā parijānitabbaṁ. Pariññātanti samantato ñātaṁ. Bhāvetabbanti vaḍḍhetabbaṁ. Sacchikātabbanti paccakkhaṁ kātabbaṁ. Duvidhā hi sacchikiriyā paṭilābhasacchikiriyā ārammaṇasacchikiriyā cāti.",
  "atk-s0515a1:273": "Ukkhittapalighoti ettha palighoti vaṭṭamūlikā avijjā. Ayañhi dukkhipanaṭṭhena ‘‘paligho’’ti vuccati. Tenesa tassā ukkhittattā ‘‘ukkhittapaligho’’ti vutto. Saṁkiṇṇaparikhoti parikhā vuccati punabbhavadāyako bhavesu jāyanavasena ceva saṁsaraṇavasena ca ‘‘jātisaṁsāro’’ti laddhanāmānaṁ punabbhavakkhandhānaṁ paccayo kammābhisaṅkhāro. So hi punappunaṁ uppattikaraṇavasena parikkhipitvā ṭhitattā ‘‘parikhā’’ti vuccati. Tenesa tassā saṁkiṇṇattā vikiṇṇattā ‘‘saṁkiṇṇaparikho’’ti vutto. Abbūḷhesikoti esikāti vaṭṭamūlikā taṇhā. Ayañhi gambhīrānugataṭṭhena ‘‘esikā’’ti vuccati. Tenesa tassā abbūḷhattā luñcitvā chaḍḍitattā ‘‘abbūḷhesiko’’ti vuccati. Niraggaḷoti aggaḷaṁ vuccanti orambhāgajanakāni kāmabhave uppattipaccayāni orambhāgiyāni. Etāni hi mahākavāṭaṁ viya nagaradvāraṁ cittaṁ pidahitvā ṭhitattā ‘‘aggaḷa’’nti vuccanti . Tenesa tesaṁ niraggaḷattā bhinnattā ‘‘niraggaḷo’’ti vutto. Ariyoti nikkileso parisuddho. Pannaddhajoti pātitamānaddhajo. Pannabhāroti khandhabhārakilesabhāraabhisaṅkhārabhārapañcakāmaguṇabhārā pannā oropitā assāti pannabhāro. Api ca idha mānabhārasseva oropitattā ‘‘pannabhāro’’ti adhippeto. Visaṁyuttoti catūhi yogehi sabbakilesehi ca visaṁyutto. Idha pana mānayogeneva visaṁyuttattā ‘‘visaṁyutto’’ti adhippeto.",
  "atk-s0515a1:274": "Ettāvatā therena maggena kilese khepetvā nirodhasayanavaragatassa khīṇāsavassa nibbānārammaṇaṁ phalasamāpattiṁ appetvā viharaṇakālo dassito. Yathā hi dve nagarāni ekaṁ coranagaraṁ, ekaṁ khemanagaraṁ. Atha ekassa mahāyodhassa evaṁ icchā uppajjeyya ‘‘yāvimaṁ coranagaraṁ tiṭṭhati, tāva khemanagaraṁ bhayato na muccati. Coranagaraṁ anagaraṁ karissāmī’’ti sannāhaṁ katvā khaggaṁ gahetvā coranagaraṁ upasaṅkamitvā nagaradvāre ussāpite esikatthambhe khaggena chinditvā saddhiṁ dvārabāhāhi kavāṭaṁ bhinditvā palighaṁ ukkhipitvā pākāraṁ bhindanto parikhaṁ saṁkiritvā nagarasobhanatthāya ussāpite dhaje pātetvā nagaraṁ agginā jhāpetvā khemanagaraṁ pavisitvā uparipāsādamāruyha ñātigaṇaparivuto surasabhojanaṁ bhuñjeyya. Evaṁ coranagaraṁ viya sakkāyo, khemanagaraṁ viya nibbānaṁ, mahāyodho viya yogāvacaro. Tassevaṁ hoti ‘‘yāva sakkāyavaṭṭaṁ vaṭṭati, tāva dvattiṁsakammakāraṇehi aṭṭhanavutirogehi pañcavīsatimahabbhayehi ca parimuccanaṁ natthī’’ti. So mahāyodho viya sannāhaṁ sīlasannāhaṁ katvā paññātiṇhakhaggaṁ gahetvā khaggena esikatthambhe viya arahattamaggena taṇhesikaṁ chinditvā, so yodho sadvārabāhakaṁ nagarakavāṭaṁ viya pañcorambhāgiyasaṁyojanaggaḷaṁ ugghoṭetvā, so yodho palighaṁ viya avijjāpalighaṁ ukkhipitvā, so yodho pākāraṁ bhindanto parikhaṁ viya kammābhisaṅkhārapākāraṁ bhindanto jātisaṁsāraparikhaṁ saṁkiritvā, so yodho nagarasobhanatthāya ussāpite dhaje viya mānaddhaje pātetvā sakkāyanagaraṁ jhāpetvā, so yodho khemanagaraṁ pavisitvā uparipāsāde surasabhojanaṁ bhuñjanto viya nibbānanagaraṁ pavisitvā amatanirodhārammaṇaṁ phalasamāpattisukhaṁ anubhavamāno kālaṁ vītināmeti. Vuttañhetaṁ bhagavatā (a. ni. 5.71) –",
  "atk-s0515a1:275": "‘‘Kathañca, bhikkhave, bhikkhu ukkhittapaligho hoti? Idha, bhikkhave, bhikkhuno avijjā pahīnā hoti ucchinnamūlā tālāvatthukatā anabhāvaṁkatā āyatiṁ anuppādadhammā. Evaṁ kho, bhikkhave, bhikkhu ukkhittapaligho hoti.",
  "atk-s0515a1:276": "‘‘Kathañca, bhikkhave, bhikkhu saṁkiṇṇaparikho hoti? Idha, bhikkhave, bhikkhuno ponobhaviko jātisaṁsāro pahīno hoti…pe… evaṁ kho, bhikkhave, bhikkhu saṁkiṇṇaparikho hoti.",
  "atk-s0515a1:277": "‘‘Kathañca, bhikkhave, bhikkhu abbūḷhesiko hoti? Idha, bhikkhave, bhikkhuno taṇhā pahīnā hoti…pe… evaṁ kho, bhikkhave, bhikkhu abbūḷhesiko hoti.",
  "atk-s0515a1:278": "‘‘Kathañca , bhikkhave, bhikkhu niraggaḷo hoti? Idha, bhikkhave, bhikkhuno pañcorambhāgiyāni saṁyojanāni pahīnāni honti…pe… evaṁ kho, bhikkhave, bhikkhu niraggaḷo hoti.",
  "atk-s0515a1:279": "‘‘Kathañca, bhikkhave, bhikkhu ariyo pannaddhajo pannabhāro visaṁyutto hoti? Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṁkato āyatiṁ anuppādadhammo. Evaṁ kho, bhikkhave, bhikkhu ariyo pannaddhajo pannabhāro visaṁyutto hoti (a. ni. 5.71).",
  "atk-s0515a1:280": "‘‘Evaṁ vimuttacittaṁ kho, bhikkhave, bhikkhuṁ saindā devā sabrahmakā sapajāpatikā anvesaṁ nādhigacchanti ‘idaṁnissitaṁ tathāgatassa viññāṇa’’’nti (ma. ni. 1.246).",
  "atk-s0515a1:281": "Pañcaṅgavippahīnoti kāmacchandādipañcaṅgāni vividhehi upāyehi pajahitvā ṭhito. Vuttañhetaṁ –",
  "atk-s0515a1:282": "‘‘Kathañcāvuso , bhikkhu pañcaṅgavippahīno hoti? Idhāvuso, bhikkhuno kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ pahīnaṁ hoti, vicikicchā pahīnā hoti. Evaṁ kho, āvuso, bhikkhu pañcaṅgavippahīno hotī’’ti (dī. ni. 3.348, 360).",
  "atk-s0515a1:283": "Chaḷaṅgasamannāgatoti channaṁ aṅgānaṁ pūretvā chasu dvāresu rūpādiārammaṇe paṭighānunayaṁ vajjetvā upekkhāvasena sato sampajāno hutvā viharaṇavasena chaḷaṅgāni pūretvā paripuṇṇaṁ katvā ṭhitattā ‘‘chaḷaṅgasamannāgato’’ti vutto. Vuttañhetaṁ –",
  "atk-s0515a1:284": "‘‘Kathañcāvuso, bhikkhu chaḷaṅgasamannāgato hoti? Idhāvuso, bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno. Sotena saddaṁ sutvā…pe… ghānena gandhaṁ ghāyitvā, jivhāya rasaṁ sāyitvā, kāyena phoṭṭhabbaṁ phusitvā, manasā dhammaṁ viññāya neva sumano hoti na dummano, upekkhako viharati sato sampajāno. Evaṁ kho, āvuso, bhikkhu chaḷaṅgasamannāgato hotī’’ti (dī. ni. 3.348, 360).",
  "atk-s0515a1:285": "Ekārakkhoti satiārakkhena eko uttamo ārakkho assāti ekārakkho. Vuttañhetaṁ –",
  "atk-s0515a1:286": "‘‘Kathañcāvuso, bhikkhu ekārakkho hoti? Idhāvuso, bhikkhu satārakkhena cetasā samannāgato viharati. Evaṁ kho, āvuso, bhikkhu ekārakkho hotī’’ti (dī. ni. 3.348, 360).",
  "atk-s0515a1:287": "Caturāpassenoti paññāya paṭisevanaparivajjanavinodanapajahanānaṁ vasena catunnaṁ apassayānaṁ ito cito ca aparivattamānānaṁ vasena caturāpasseno, tesaṁ pāpuṇitvā ṭhito. Vuttañhetaṁ –",
  "atk-s0515a1:288": "‘‘Kathañcāvuso, bhikkhu caturāpasseno hoti? Idhāvuso, bhikkhu saṅkhāyekaṁ paṭisevati, saṅkhāyekaṁ parivajjeti. Saṅkhāyekaṁ vinodeti, saṅkhāyekaṁ pajahatī’’tiādinā (dī. ni. 3.348, 360) nayena vitthāretabbaṁ.",
  "atk-s0515a1:289": "Paṇunnapaccekasaccoti ‘‘idameva dassanaṁ saccaṁ, idameva sacca’’nti evaṁ pāṭiekkaṁ gahitattā paccekasaṅkhātāni diṭṭhisaccāni paṇunnāni nihaṭāni pahīnāni assāti paṇunnapaccekasacco.",
  "atk-s0515a1:290": "Samavayasaṭṭhesanoti ettha avayāti anūnā. Saṭṭhāti vissaṭṭhā. Sammā avayā saṭṭhā esanā assāti samavayasaṭṭhesano. Sammā vissaṭṭhasabbaesanoti attho. Kevalīti paripuṇṇo. Vusitavāti vusitabrahmacariyo, garusaṁvāse ariyamaggepi dasasu ariyavāsesupi vusitavanto. Uttamapurisoti khīṇakilesattā visesapuriso ājaññapuriso. Paramapurisoti uttamapuriso, paramaṁ vā paṭilābhaṁ pattattā uttamaṁ pattabbaṁ arahattapaṭilābhaṁ patto anuttarapuññakkhettabhūto uttamapuriso, tenevatthena paramapuriso. Anuttaraṁ samāpattiṁ samāpajjituṁ amataṁ paṭilābhaṁ pattattā paramapattippatto. Atha vā ‘‘gharāvāse ādīnavaṁ sañjānitvā sāsanapavisanavasena uttamapuriso. Attabhāve ādīnavaṁ sañjānitvā vipassanāpavisanavasena paramapuriso. Kilese ādīnavaṁ sañjānitvā ariyabhūmantaraṁ paviṭṭho paramapattippattoti evameke vaṇṇayanti.",
  "atk-s0515a1:291": "Nevācinatīti kusalākusalānaṁ pahīnattā tesaṁ vipākaṁ na vaḍḍheti. Nāpacinatīti phale ṭhitattā na viddhaṁseti. Apacinitvā ṭhitoti paṭippassaddhipahāne ṭhitattā kilese viddhaṁsetvā ṭhito. Ito paraṁ tīhipi padehi maggaphalavaseneva yojetabbaṁ. Neva pajahatīti pahātabbābhāvena kilese na pajahati. Na upādiyatīti taṇhāmānadiṭṭhīhi gahetabbābhāvato tehi na gaṇhāti. Pajahitvā ṭhitoti cajitvā ṭhito. Neva saṁsibbatīti taṇhāvasena neva saṁsibbati. Na ussinetīti mānavasena na ukkaṁsati. Visinitvā ṭhitoti taṇhāsaṁsīvanaṁ akatvā ṭhitoti evameke vaṇṇayanti. Neva vidhūpetīti kilesaggiṁ na nibbāpeti. Na sandhūpetīti kilesaggiṁ na jālāpeti. Vidhūpetvā ṭhitoti taṁ nibbāpetvā ṭhito.",
  "atk-s0515a1:292": "Asekkhenasīlakkhandhenāti sikkhitabbābhāvena asekkhena vācākammantājīvasīlakkhandhena sīlarāsinā samannāgatattā ṭhito, aparihīnabhāvena ṭhito. Samādhikkhandhenāti vāyāmasatīhi sampayuttena samādhinā. Vimuttikkhandhenāti phalavimuttisampayuttakkhandhena. Vimuttiñāṇadassanakkhandhenāti paccavekkhaṇañāṇena. Saccaṁ sampaṭipādiyitvāti catuariyasaccaṁ sabhāvavasena sakasantāne sampādiyitvā paṭivijjhitvā ṭhito. Ejaṁ samatikkamitvāti kampanataṇhaṁ atikkamitvā. Kilesagginti rāgādikilesaggiṁ. Pariyādiyitvāti khepetvā nibbāpetvā. Aparigamanatāyāti saṁsāre agamanabhāvena punāgamanābhāvenāti attho. Kaṭaṁ samādāyāti jayaggāhaṁ gahetvā. Muttipaṭisevanatāyāti sabbakilesehi muccitvā rūpādiārammaṇasevanavasena. Atha vā sabbakilesehi muttaphalasamāpattisevanavasena. Mettāya pārisuddhiyāti upakkilesamuttāya parisuddhabhāve ṭhitāya mettāya ṭhito. Karuṇādīsupi eseva nayo.",
  "atk-s0515a1:293": "Accantapārisuddhiyāti atikkantaparisuddhabhāvena parisuddhiyā antaṁ pāpuṇitvā ṭhito. Atammayatāyāti taṇhādiṭṭhimānā ‘‘tammayā’’ti vuccanti. Tesaṁ abhāvo atammayatā, tāya taṇhādiṭṭhimānavirahitatāya ṭhito. Vuttañhetaṁ –",
  "atk-s0515a1:294": "‘‘So tādiso lokavidū sumedho, sabbesu dhammesu atammayo munī’’ti (a. ni. 3.40). Etthāpi taṇhāmānadiṭṭhivirahitoti attho. Vimuttattāti sabbakilesehi muttabhāvena. Santussitattāti yathālābhayathābalayathāsāruppasantosavasena santuṭṭhabhāvena ṭhito.",
  "atk-s0515a1:295": "Khandhapariyanteti ekacatupañcakkhandhānaṁ tīhi pariññaggīhi jhāpetvā ante avasāne ṭhito , natthi etassa antoti vā pariyantaṁ, tasmiṁ pariyante. Dhātupariyantādīsupi eseva nayo. Ayaṁ pana viseso – dhātupariyanteti aṭṭhārasannaṁ dhātūnaṁ pariyante. Āyatanapariyanteti dvādasannaṁ āyatanānaṁ. Gatipariyanteti nirayādipañcannaṁ gatīnaṁ. Upapattipariyanteti sugatiduggatīsu nibbattiyā. Paṭisandhipariyanteti kāmarūpārūpabhavesu paṭisandhiyā . Bhavapariyanteti ekavokāracatupañcasaññāasaññānevasaññānāsaññākāmarūpaarūpabhavānaṁ. Saṁsārapariyanteti khandhadhātuāyatanānaṁ abbocchinnapavattiyā. Vaṭṭapariyanteti kammavipākakilesavaṭṭānaṁ pariyante. Antime bhaveti avasāne upapattibhave. Antime samussaye ṭhitoti avasāne samussaye sarīre ṭhito. Antimadehadharoti antimaṁ avasānadehaṁ sarīraṁ dhāretīti antimadehadharo. Arahāti ārakattā arīnaṁ, arānañca hatattā, paccayādīnaṁ arahattā, pāpakaraṇe rahābhāvā arahā.",
  "atk-s0515a1:296": "Tassāyaṁ pacchimakoti tassa khīṇāsavassa ayaṁ samussayo attabhāvo avasāno. Carimoti appo mando carimo ālopo, carimaṁ kabaḷaṁ viya. Puna paṭisandhiyā natthibhāvaṁ sandhāya ‘‘jātimaraṇasaṁsāro, natthi tassa punabbhavo’’ti āha. Jananaṁ jāti, maranti tenāti maraṇaṁ, khandhādīnaṁ abbocchinnā saṁsārapavatti ca tassa khīṇāsavassa puna natthīti vuttaṁ gāthaṁ nigamento āha tenāha bhagavā –",
  "atk-s0515a1:297": "‘‘Tasmā jantu…pe… nāvaṁ sitvāva pāragū’’ti.",
  "atk-s0515a1:298": "Imasmiṁ sutte yaṁ antarantarā na vuttaṁ, taṁ pāṭhānusārena gahetabbaṁ.",
  "atk-s0515a1:299": "Saddhammappajjotikāya mahāniddesaṭṭhakathāya",
  "atk-s0515a1:300": "Kāmasuttaniddesavaṇṇanā niṭṭhitā."
}