{
  "atk-abh02a7:0": "8. Sammappadhānavibhaṅgo",
  "atk-abh02a7:1": "1. Suttantabhājanīyavaṇṇanā",
  "atk-abh02a7:2": "390. Idāni tadanantare sammappadhānavibhaṅge cattāroti gaṇanaparicchedo. Tena na tato heṭṭhā na uddhanti sammappadhānaparicchedaṁ dīpeti. Sammappadhānāti kāraṇappadhānā upāyappadhānā yonisopadhānā. Idha bhikkhūti imasmiṁ sāsane paṭipannako bhikkhu. Anuppannānanti anibbattānaṁ. Pāpakānanti lāmakānaṁ. Akusalānaṁ dhammānanti akosallasambhūtānaṁ dhammānaṁ. Anuppādāyāti na uppādanatthāya. Chandaṁ janetīti kattukamyatāsaṅkhātaṁ kusalacchandaṁ janeti uppādeti. Vāyamatīti payogaṁ parakkamaṁ karoti. Vīriyaṁ ārabhatīti kāyikacetasikaṁ vīriyaṁ karoti. Cittaṁ paggaṇhātīti teneva sahajātavīriyena cittaṁ ukkhipati. Padahatīti padhānavīriyaṁ karoti. Paṭipāṭiyā panetāni cattāripi padāni āsevanābhāvanābahulīkammasātaccakiriyāhi yojetabbāni.",
  "atk-abh02a7:3": "Uppannānaṁ pāpakānanti anuppannanti avattabbataṁ āpannānaṁ pāpadhammānaṁ. Pahānāyāti pajahanatthāya. Anuppannānaṁ kusalānaṁ dhammānanti anibbattānaṁ kosallasambhūtānaṁ dhammānaṁ. Uppādāyāti uppādanatthāya. Uppannānanti nibbattānaṁ. Ṭhitiyāti ṭhitatthāya. Asammosāyāti anassanatthaṁ. Bhiyyobhāvāyāti punappunaṁ bhāvāya. Vepullāyāti vipulabhāvāya. Bhāvanāyāti vaḍḍhiyā. Pāripūriyāti paripūraṇatthāya. Ayaṁ tāva catunnaṁ sammappadhānānaṁ uddesavāravasena ekapadiko atthuddhāro.",
  "atk-abh02a7:4": "391. Idāni paṭipāṭiyā tāni padāni bhājetvā dassetuṁ kathañca bhikkhu anuppannānantiādinā nayena niddesavāro āraddho. Tattha yaṁ heṭṭhā dhammasaṅgahe āgatasadisaṁ, taṁ tassa vaṇṇanāyaṁ vuttanayeneva veditabbaṁ. Yaṁ pana tasmiṁ anāgataṁ, tattha chandaniddese tāva yo chandoti yo chandaniyavasena chando. Chandikatāti chandikabhāvo, chandakaraṇākāro vā. Kattukamyatāti kattukāmatā. Kusaloti cheko. Dhammacchandoti sabhāvacchando. Ayañhi chando nāma taṇhāchando, diṭṭhichando, vīriyachando, dhammacchandoti bahuvidho nānappakārako. Tesu dhammacchandoti imasmiṁ ṭhāne kattukamyatākusaladhammacchando adhippeto.",
  "atk-abh02a7:5": "Imaṁ chandaṁ janetīti chandaṁ kurumānova chandaṁ janeti nāma. Sañjanetīti upasaggena padaṁ vaḍḍhitaṁ. Uṭṭhapetīti chandaṁ kurumānova taṁ uṭṭhapeti nāma. Samuṭṭhapetīti upasaggena padaṁ vaḍḍhitaṁ. Nibbattetīti chandaṁ kurumānova taṁ nibbatteti nāma. Abhinibbattetīti upasaggena padaṁ vaḍḍhitaṁ. Apica chandaṁ karontova chandaṁ janeti nāma. Tameva satataṁ karonto sañjaneti nāma. Kenacideva antarāyena patitaṁ puna ukkhipanto uṭṭhapeti nāma. Pabandhaṭṭhitiṁ pāpento samuṭṭhapeti nāma. Taṁ pākaṭaṁ karonto nibbatteti nāma. Anosakkanatāya alīnavuttitāya anolīnavuttitāya abhimukhabhāvena nibbattento abhinibbatteti nāma.",
  "atk-abh02a7:6": "394. Vīriyaniddese vīriyaṁ karontova vīriyaṁ ārabhati nāma. Dutiyapadaṁ upasaggena vaḍḍhitaṁ. Vīriyaṁ karontoyeva ca āsevati bhāveti nāma. Punappunaṁ karonto vahulīkaroti. Āditova karonto ārabhati. Punappunaṁ karonto samārabhati. Bhāvanāvasena bhajanto āsevati. Vaḍḍhento bhāveti. Sabbakiccesu tadeva bahulīkaronto bahulīkarotīti veditabbo.",
  "atk-abh02a7:7": "395. Cittapaggahaniddese vīriyapaggahena yojento cittaṁ paggaṇhāti, ukkhipatīti attho. Punappunaṁ paggaṇhanto sampaggaṇhāti. Evaṁ sampaggahitaṁ yathā na patati tathā naṁ vīriyupatthambhena upatthambhento upatthambheti. Upatthambhitampi thirabhāvatthāya punappunaṁ upatthambhento paccupatthambheti nāma.",
  "atk-abh02a7:8": "406.Ṭhitiyātipadassa niddese sabbesampi asammosādīnaṁ ṭhitivevacanabhāvaṁ dassetuṁ yā ṭhiti so asammosotiādi vuttaṁ. Ettha hi heṭṭhimaṁ heṭṭhimaṁ padaṁ uparimassa uparimassa padassa attho, uparimaṁ uparimaṁ padaṁ heṭṭhimassa heṭṭhimassa atthotipi vattuṁ vaṭṭati. Sesaṁ sabbattha uttānatthamevāti. Ayaṁ tāva pāḷivaṇṇanā.",
  "atk-abh02a7:9": "Ayaṁ panettha vinicchayakathā. Ayañhi sammappadhānakathā nāma duvidhā – lokiyā lokuttarā ca. Tattha lokiyā sabbapubbabhāge hoti. Sā kassapasaṁyuttapariyāyena lokiyamaggakkhaṇe veditabbā. Vuttañhi tattha –",
  "atk-abh02a7:10": "‘‘Cattāro me, āvuso, sammappadhānā. Katame cattāro?",
  "atk-abh02a7:11": "Idhāvuso, bhikkhu ‘anuppannā me pāpakā akusalā dhammā uppajjamānā anatthāya saṁvatteyyu’nti ātappaṁ karoti; ‘uppannā me pāpakā akusalā dhammā appahīyamānā anatthāya saṁvatteyyu’nti ātappaṁ karoti; ‘anuppannā me kusalā dhammā anuppajjamānā anatthāya saṁvatteyyu’nti ātappaṁ karoti. ‘Uppannā me kusalā dhammā nirujjhamānā anatthāya saṁvatteyyu’nti ātappaṁ karotī’’ti (saṁ. ni. 2.145).",
  "atk-abh02a7:12": "Ettha ca ‘anuppannā me kusalā dhammā’ti samathavipassanā ceva maggo ca. Uppannākusalā nāma samathavipassanāva. Maggo pana sakiṁ uppajjitvā nirujjhamāno anatthāya saṁvattanako nāma natthi. So hi phalassa paccayaṁ datvāva nirujjhati. Purimasmiṁ vā samathavipassanāva gahetabbāti vuttaṁ, taṁ pana na yuttaṁ.",
  "atk-abh02a7:13": "Tattha ‘‘uppannā samathavipassanā nirujjhamānā anatthāya saṁvattantī’’ti atthassa āvibhāvatthaṁ idaṁ vatthu – eko kira khīṇāsavatthero ‘mahācetiyañca mahābodhiñca vandissāmī’ti samāpattilābhinā bhaṇḍagāhakasāmaṇerena saddhiṁ janapadato mahāvihāraṁ āgantvā vihārapariveṇaṁ pāvisi; sāyanhasamaye mahābhikkhusaṅghe cetiyaṁ vandamāne cetiyaṁ vandanatthāya na nikkhami. Kasmā? Khīṇāsavānañhi tīsu ratanesu mahantaṁ gāravaṁ hoti. Tasmā bhikkhusaṅghe vanditvā paṭikkante manussānaṁ sāyamāsabhuttavelāya sāmaṇerampi ajānāpetvā ‘cetiyaṁ vandissāmī’ti ekakova nikkhami. Sāmaṇero ‘kiṁ nu kho thero avelāya ekakova gacchati, jānissāmī’ti upajjhāyassa padānupadikova nikkhami. Thero anāvajjanena tassa āgamanaṁ ajānanto dakkhiṇadvārena mahācetiyaṅgaṇaṁ āruḷho. Sāmaṇeropi anupadaṁyeva āruḷho.",
  "atk-abh02a7:14": "Mahāthero mahācetiyaṁ ulloketvā buddhārammaṇaṁ pītiṁ gahetvā sabbaṁ cetaso samannāharitvā haṭṭhapahaṭṭho mahācetiyaṁ vandati. Sāmaṇero therassa vandanākāraṁ disvā ‘upajjhāyo me ativiya pasannacitto vandati; kiṁ nu kho pupphāni labhitvā pūjaṁ kareyyā’ti cintesi. There vanditvā uṭṭhāya sirasi añjaliṁ ṭhapetvā mahācetiyaṁ ulloketvā ṭhite sāmaṇero ukkāsitvā attano āgatabhāvaṁ jānāpesi. Thero parivattetvā olokento ‘‘kadā āgatosī’’ti pucchi. ‘‘Tumhākaṁ cetiyaṁ vandanakāle, bhante; ativiya pasannā cetiyaṁ vandittha; kinnu kho pupphāni labhitvā pūjeyyāthā’’ti? ‘‘Āma, sāmaṇera, imasmiṁ cetiye viya aññatra ettakaṁ dhātunidhānaṁ nāma natthi. Evarūpaṁ asadisaṁ mahāthūpaṁ pupphāni labhitvā ko na pūjeyyā’’ti? ‘‘Tena hi, bhante, adhivāsetha, āharissāmī’’ti tāvadeva jhānaṁ samāpajjitvā iddhiyā himavantaṁ gantvā vaṇṇagandhasampannāni pupphāni gahetvā parissāvanaṁ pūretvā mahāthere dakkhiṇamukhato pacchimamukhe asampatteyeva āgantvā pupphaparissāvanaṁ hatthe ṭhapetvā ‘‘pūjetha bhante’’ti āha. Thero ‘‘atimandāni no, sāmaṇera, pupphānī’’ti āha. ‘‘Gacchatha, bhante, bhagavato guṇe āvajjetvā pūjethā’’ti.",
  "atk-abh02a7:15": "Thero pacchimamukhanissitena sopānena āruyha kucchivedikābhūmiyaṁ pupphapūjaṁ kātuṁ āraddho. Vedikābhūmi paripuṇṇā; pupphāni patitvā dutiyabhūmiyaṁ jaṇṇuppamāṇena odhinā pūrayiṁsu. Tato otaritvā pādapiṭṭhikapantiṁ pūjesi; sāpi paripūri; paripuṇṇabhāvaṁ ñatvā heṭṭhimatale vikiranto agamāsi; sabbaṁ cetiyaṅgaṇaṁ paripūri; tasmiṁ paripuṇṇe ‘‘sāmaṇera, pupphāni na khīyantī’’ti āha. ‘‘Parissāvanaṁ, bhante, adhomukhaṁ karothā’’ti. Adhomukhaṁ katvā cālesi. Tadā pupphāni khīṇāni. Thero parissāvanaṁ sāmaṇerassa datvā saddhiṁ hatthipākārena cetiyaṁ tikkhattuṁ padakkhiṇaṁ katvā catūsu ṭhānesu vanditvā pariveṇaṁ gacchanto cintesi – ‘yāva mahiddhiko vatāyaṁ sāmaṇero; sakkhissati nu kho imaṁ iddhānubhāvaṁ rakkhitunti? Tato ‘na sakkhissatī’ti disvā sāmaṇeraṁ āha – ‘‘sāmaṇera, tvaṁ idāni mahiddhiko; evarūpaṁ pana iddhiṁ nāsetvā pacchimakāle kāṇapesakāriyā hatthena madditaṁkañjiyaṁ pivissasī’’ti. Daharakabhāvassa nāmesa doso yaṁ so upajjhāyassa kathāya saṁvejetvā ‘kammaṭṭhānaṁ me, bhante, ācikkhathā’ti na yāci; ‘amhākaṁ upajjhāyo kiṁ vadatī’ti taṁ pana asuṇanto viya agamāsi.",
  "atk-abh02a7:16": "Thero mahācetiyañca mahābodhiñca vanditvā sāmaṇeraṁ pattacīvaraṁ gāhāpetvā anupubbena kuṭeḷitissamahāvihāraṁ agamāsi. Sāmaṇero upajjhāyassa padānupadiko hutvā bhikkhācāraṁ na gacchati. ‘‘Kataraṁ gāmaṁ pavisatha, bhante’’ti pucchitvā pana ‘idāni me upajjhāyo gāmadvāraṁ sampatto bhavissatī’ti ñatvā attano ca upajjhāyassa ca pattacīvaraṁ gahetvā ākāsenāgantvā therassa pattacīvaraṁ datvā piṇḍāya pavisati. Thero sabbakālaṁ ovadati – ‘‘sāmaṇera, mā evamakāsi; puthujjaniddhi nāma calā anibaddhā; asappāyaṁ rūpādiārammaṇaṁ labhitvā appamattakeneva bhijjati; santāya samāpattiyā parihīnā brahmacariyavāse santhambhituṁ na sakkontī’’ti. Sāmaṇero ‘kiṁ katheti mayhaṁ upajjhāyo’ti sotuṁ na icchati, tatheva karoti. Thero anupubbena cetiyavandanaṁ karonto kammupendavihāraṁ nāma gato. Tattha vasantepi there sāmaṇero tatheva karoti.",
  "atk-abh02a7:17": "Athekadivasaṁ ekā pesakāradhītā abhirūpā paṭhamavaye ṭhitā kammupendagāmato nikkhamitvā padumassaraṁ oruyha gāyamānā pupphāni bhañjati. Tasmiṁ samaye sāmaṇero padumassaramatthakena gacchati gacchanto pana, sakkaralasikāya kāṇamakkhikā viya, tassā gītasadde bajjhi; tāvadeva iddhi antarahitā, chinnapakkho kāko viya ahosi. Santasamāpattibalena pana tattheva udakapiṭṭhe apatitvā simbalitūlaṁ viya patamānaṁ anupubbena padumassaratīre aṭṭhāsi. So vegena gantvā upajjhāyassa pattacīvaraṁ datvā nivatti. Mahāthero ‘pagevetaṁ mayā diṭṭhaṁ, nivāriyamānopi na nivattissatī’ti kiñci avatvā piṇḍāya pāvisi.",
  "atk-abh02a7:18": "Sāmaṇero gantvā padumassaratīre aṭṭhāsi tassā paccuttaraṇaṁ āgamayamāno. Sāpi sāmaṇeraṁ ākāsena gacchantañca punāgantvā ṭhitañca disvā ‘addhā esa maṁ nissāya ukkaṇṭhito’ti ñatvā ‘paṭikkama sāmaṇerā’ti āha. Sopi paṭipakkami. Itarā paccuttaritvā sāṭakaṁ nivāsetvā taṁ upasaṅkamitvā ‘kiṁ, bhante’ti pucchi. So tamatthaṁ ārocesi. Sā bahūhi kāraṇehi gharāvāse ādīnavaṁ brahmacariyavāse ānisaṁsañca dassetvā ovadamānāpi tassa ukkaṇṭhaṁ vinodetuṁ asakkontī ‘ayaṁ mama kāraṇā evarūpāya iddhiyā parihīno; na dāni yuttaṁ pariccajitu’nti. ‘Idheva tiṭṭhā’ti vatvā gharaṁ gantvā mātāpitūnaṁ taṁ pavattiṁ ārocesi. Tepi āgantvā nānappakāraṁ ovadamānā vacanaṁ aggaṇhantaṁ āhaṁsu – ‘‘tvaṁ amhe uccākulāti mā sallakkhesi. Mayaṁ pesakārā. Sakkhissasi pesakārakammaṁ kātu’’nti? Sāmaṇero āha – ‘‘upāsaka, gihībhūto nāma pesakārakammaṁ vā kareyya naḷakārakammaṁ vā, kiṁ iminā, mā sāṭakamatte lobhaṁ karothā’’ti . Pesakārako udare baddhasāṭakaṁ datvā gharaṁ netvā dhītaraṁ adāsi.",
  "atk-abh02a7:19": "So pesakārakammaṁ uggaṇhitvā pesakārehi saddhiṁ sālāya kammaṁ karoti. Aññesaṁ itthiyo pātova bhattaṁ sampādetvā āhariṁsu. Tassa bhariyā na tāva āgacchati. So itaresu kammaṁ vissajjetvā bhuñjamānesu tasaraṁ vaṭṭento nisīdi. Sā pacchā āgamāsi. Atha naṁ so ‘aticirena āgatāsī’ti tajjesi. Mātugāmo ca nāma api cakkavattirājānaṁ attani paṭibaddhacittaṁ ñatvā dāsaṁ viya sallakkheti. Tasmā sā evamāha – ‘‘aññesaṁ ghare dārupaṇṇaloṇādīni sannihitāni; bāhirato āharitvā dāyakā pesakārakāpi atthi. Ahaṁ pana ekikā; tvampi ‘mayhaṁ ghare idaṁ atthi, idaṁ natthī’ti na jānāsi. Sace icchasi bhuñja, no ce icchasi mā bhuñjā’’ti. So ‘na kevalaṁ ussūre bhattaṁ āharasi, vācāyapi maṁ ghaṭṭesī’ti kujjhitvā aññaṁ paharaṇaṁ apassanto tameva tasaradaṇḍakaṁ tasarato luñcitvā khipi. Sā taṁ āgacchantaṁ disvā īsakaṁ parivatti. Tasaradaṇḍakassa ca koṭi nāma tikhiṇā hoti. Sā tassā parivattamānāya akkhikoṭiyaṁ pavisitvā aṭṭhāsi. Sā ubhohi hatthehi vegena akkhiṁ aggahesi. Bhinnaṭṭhānato lohitaṁ paggharati.",
  "atk-abh02a7:20": "So tasmiṁ kāle upajjhāyassa vacanaṁ anussari ‘idaṁ sandhāya maṁ upajjhāyo ‘‘anāgate kāle kāṇapesakāriyā hatthena madditaṁ kañjiyaṁ pivissasī’’ti āha. Idaṁ therena diṭṭhaṁ bhavissati. Aho dīghadassī ayyo’ti mahāsaddena rodituṁ ārabhi. Tamenaṁ aññe ‘‘alaṁ, āvuso, mā rodi; akkhi nāma bhinnaṁ na sakkā rodanena paṭipākatikaṁ kātu’’nti āhaṁsu. So ‘‘nāhaṁ etamatthaṁ rodāmi; apica kho idaṁ sandhāya rodāmī’’ti sabbaṁ pavattiṁ paṭipāṭiyā kathesi. Evaṁ uppannā samathavipassanā nirujjhamānā anatthāya saṁvattanti.",
  "atk-abh02a7:21": "Aparampi vatthu – tiṁsamattā bhikkhū kalyāṇiyaṁ mahācetiyaṁ vanditvā aṭavimaggena mahāmaggaṁ otaramānā antarāmagge jhāmakkhette kammaṁ katvā āgacchantaṁ ekaṁ manussaṁ addasaṁsu. Tassa sarīraṁ masimakkhitaṁ hoti, masimakkhitameva ca ekaṁ kāsāvaṁ kacchaṁ pīḷetvā nivatthaṁ. Olokiyamāno jhāmakhāṇuko viya khāyati. So divasabhāge kammaṁ katvā upaḍḍhajhāyamānānaṁ dārūnaṁ kalāpaṁ ukkhipitvā piṭṭhiyaṁ vippakiṇṇehi kesehi kummaggena āgantvā bhikkhūnaṁ sammukhe aṭṭhāsi. Sāmaṇerā disvā aññamaññaṁ olokayamānā ‘‘āvuso, tuyhaṁ pitā, tuyhaṁ mahāpitā, tuyhaṁ mātulo’’ti hasamānā gantvā ‘‘ko nāmosi tvaṁ, upāsakā’’ti nāmaṁ pucchiṁsu. So nāmaṁ pucchito vippaṭisārī hutvā dārukalāpaṁ chaḍḍetvā vatthaṁ saṁvidhāya nivāsetvā mahāthere vanditvā ‘‘tiṭṭhatha tāva, bhante’’ti āha. Mahātherā aṭṭhaṁsu.",
  "atk-abh02a7:22": "Daharasāmaṇerā āgantvā mahātherānaṁ sammukhāpi parihāsaṁ karonti. Upāsako āha – ‘‘bhante, tumhe maṁ passitvā parihasatha; ettakeneva matthakaṁ pattamhāti sallakkhetha. Ahampi pubbe tumhādisova samaṇo ahosiṁ. Tumhākaṁ pana cittekaggatāmattampi natthi. Ahaṁ imasmiṁ sāsane mahiddhiko mahānubhāvo ahosiṁ; ākāsaṁ gahetvā pathaviṁ karomi, pathaviṁ ākāsaṁ; dūraṁ gaṇhitvā santikaṁ karomi, santikaṁ dūraṁ; cakkavāḷasahassaṁ khaṇena vinivijjhāmi. Hatthe me passatha; idāni pana makkaṭahatthasadisā. Ahaṁ imeheva hatthehi idha nisinnova candimasūriye parāmasiṁ. Imesaṁyeva pādānaṁ candimasūriye pādakathalikaṁ katvā nisīdiṁ. Evarūpā me iddhi pamādena antarahitā. Tumhe mā pamajjittha. Pamādena hi evarūpaṁ byasanaṁ pāpuṇanti. Appamattā viharantā jātijarāmaraṇassa antaṁ karonti. Tasmā tumhe maññeva ārammaṇaṁ karitvā appamattā hotha, bhante’’ti tajjetvā ovādamadāsi. Te tassa kathentasseva saṁvegaṁ āpajjitvā vipassamānā tiṁsa janā tattheva arahattaṁ pāpuṇiṁsūti. Evampi uppannā samathavipassanā nirujjhamānā anatthāya saṁvattantīti veditabbā. Ayaṁ tāva lokiyasammappadhānakathāya vinicchayo.",
  "atk-abh02a7:23": "Lokuttaramaggakkhaṇe panetaṁ ekameva vīriyaṁ catukiccasādhanavasena cattāri nāmāni labhati. Tattha anuppannānanti asamudācāravasena vā ananubhūtārammaṇavasena vā anuppannānaṁ; aññathā hi anamatagge saṁsāre anuppannā pāpakā akusalā dhammā nāma natthi. Anuppannā pana uppajjamānāpi eteyeva uppajjanti , pahīyamānāpi eteyeva pahīyanti.",
  "atk-abh02a7:24": "Tattha ekaccassa vattavasena kilesā na samudācaranti. Ekaccassa ganthadhutaṅgasamādhivipassanā navakammikānaṁ aññataravasena. Kathaṁ? Ekacco hi vattasampanno hoti. Tassa dvāsītikhuddakavattāni (cūḷava. 243 ādayo), cuddasa mahāvattāni (cūḷava. 356 ādayo), cetiyaṅgaṇabodhiyaṅgaṇapānīyamāḷauposathāgāraāgantukagamikavattāni ca karontasseva kilesā okāsaṁ na labhanti; aparabhāge panassa vattaṁ vissajjetvā bhinnavattassa vicarato ayonisomanasikārañceva sativossaggañca āgamma uppajjanti. Evaṁ asamudācāravasena anuppannā uppajjanti nāma.",
  "atk-abh02a7:25": "Ekacco ganthayutto hoti; ekampi nikāyaṁ gaṇhāti, dvepi, tayopi, cattāropi, pañcapi. Tasseva tepiṭakaṁ buddhavacanaṁ atthavasena pāḷivasena anusandhivasena pubbāparavasena gaṇhantassa sajjhāyantassa cintentassa vācentassa desentassa pakāsentassa kilesā okāsaṁ na labhanti; aparabhāge panassa ganthakammaṁ pahāya kusītassa vicarato ayonisomanasikārasativossagge āgamma uppajjanti. Evampi asamudācāravasena anuppannā uppajjanti nāma.",
  "atk-abh02a7:26": "Ekacco pana dhutaṅgadharo hoti, terasa dhutaṅgaguṇe samādāya vattati. Tassa dhutaṅgaguṇe pariharantassa kilesā okāsaṁ na labhanti; aparabhāge panassa dhutaṅgāni vissajjetvā bāhullāya āvaṭṭassa vicarato ayonisomanasikārasativossagge āgamma uppajjanti. Evampi asamudācāravasena anuppannā uppajjanti nāma.",
  "atk-abh02a7:27": "Ekacco pana aṭṭhasu samāpattīsu ciṇṇavasī hoti. Tassa paṭhamajjhānādīsu āvajjanavasīādīnaṁ vasena viharantassa kilesā okāsaṁ na labhanti; aparabhāge panassa parihīnajjhānassa vā vissaṭṭhajjhānassa vā bhassādīsu anuyuttassa viharato ayonisomanasikārasativossagge āgamma uppajjanti. Evampi asamudācāravasena anuppannā kilesā uppajjanti nāma.",
  "atk-abh02a7:28": "Ekacco pana vipassako hoti; sattasu vā vipassanāsu aṭṭhārasasu vā mahāvipassanāsu kammaṁ karonto viharati. Tassevaṁ viharato kilesā okāsaṁ na labhanti; aparabhāge panassa vipassanākammaṁ pahāya kāyadaḷhībahulassa viharato ayonisomanasikārasativossagge āgamma uppajjanti. Evampi asamudācāravasena anuppannā kilesā uppajjanti nāma.",
  "atk-abh02a7:29": "Ekacco pana navakammiko hoti, uposathāgārabhojanasālādīni karoti. Tassa tesaṁ upakaraṇāni cintentassa kilesā okāsaṁ na labhanti; aparabhāge panassa navakamme niṭṭhite vā vissaṭṭhe vā ayonisomanasikārasativossagge āgamma uppajjanti. Evampi asamudācāravasena anuppannā kilesā uppajjanti nāma.",
  "atk-abh02a7:30": "Ekacco pana brahmalokā āgato suddhasatto hoti. Tassa anāsevanāya kilesā okāsaṁ na labhanti; aparabhāge panassa laddhāsevanassa ayonisomanasikārasativossagge āgamma uppajjanti. Evampi asamudācāravasena anuppannā kilesā uppajjanti nāma. Evaṁ tāva asamucāravasena anuppannatā veditabbā.",
  "atk-abh02a7:31": "Kathaṁ ananubhūtārammaṇavasena? Idhekacco ananubhūtapubbaṁ manāpiyādibhedaṁ ārammaṇaṁ labhati. Tassa tattha ayonisomanasikārasativossagge āgamma rāgādayo kilesā uppajjanti. Evaṁ ananubhūtārammaṇavasena anuppannā uppajjanti nāma. Lokuttaramaggakkhaṇe pana ekameva vīriyaṁ.",
  "atk-abh02a7:32": "Ye ca evaṁ anuppannā uppajjeyyuṁ, te yathā neva uppajjanti, evaṁ nesaṁ anuppādakiccaṁ uppannānañca pahānakiccaṁ sādheti. Tasmā uppannānaṁ pāpakānanti ettha pana catubbidhaṁ uppannaṁ – vattamānuppannaṁ, bhutvā vigatuppannaṁ, okāsakatuppannaṁ, bhūmiladdhuppannanti. Tattha ye kilesā vijjamānā uppādādisamaṅgino – idaṁ vattamānuppannaṁ nāma. Kamme pana javite ārammaṇarasaṁ anubhavitvā niruddhavipāko bhutvā vigataṁ nāma. Kammaṁ uppajjitvā niruddhaṁ bhutvā vigataṁ nāma. Tadubhayampi bhutvā vigatuppannanti saṅkhaṁ gacchati. Kusalākusalakammaṁ aññassa kammassa vipākaṁ paṭibāhitvā attano vipākassa okāsaṁ karoti. Evaṁ kate okāse vipāko uppajjamāno okāsakaraṇato paṭṭhāya uppannoti vuccati. Idaṁ okāsakatuppannaṁ nāma.",
  "atk-abh02a7:33": "Pañcakkhandhā pana vipassanāya bhūmi nāma. Te atītādibhedā honti. Tesu anusayitakilesā pana atītā vā anāgatā vā paccuppannā vāti na vattabbā. Atītakkhandhesu anusayitāpi hi appahīnāva honti. Anāgatakkhandhesu, paccuppannakkhandhesu anusayitāpi appahīnāva honti. Idaṁ bhūmiladdhuppannaṁ nāma. Tenāhu porāṇā – ‘‘tāsu tāsu bhūmīsu asamugghātitā kilesā bhūmiladdhuppannāti saṅkhaṁ gacchantī’’ti.",
  "atk-abh02a7:34": "Aparampi catubbidhaṁ uppannaṁ – samudācāruppannaṁ, ārammaṇādhigahituppannaṁ, avikkhambhituppannaṁ, asamugdhātituppannanti. Tattha sampati vattamānaṁyeva ‘samudācāruppannaṁ’ nāma. Sakiṁ cakkhūni ummīletvā ārammaṇe nimitte gahite anussaritānussaritakkhaṇe kilesā nuppajjissantīti na vattabbā. Kasmā? Ārammaṇassa adhigahitattā. Yathā kiṁ? Yathā khīrarukkhassa kuṭhāriyā āhatāhataṭṭhāne khīraṁ na nikkhamissatīti na vattabbaṁ, evaṁ. Idaṁ ‘ārammaṇādhigahituppannaṁ’ nāma. Samāpattiyā avikkhambhitakilesā pana imasmiṁ nāma ṭhāne nuppajjissantīti na vattabbā. Kasmā? Avikkhambhitattā. Yathā kiṁ? Yathā sace khīrarukkhaṁ kuṭhāriyā āhaneyyuṁ, ‘imasmiṁ nāma ṭhāne khīraṁ na nikkhameyyā’ti na vattabbaṁ, evaṁ. Idaṁ ‘avikkhambhituppannaṁ’ nāma. Maggena asamugghātitakilesā pana bhavagge nibbattassāpi nuppajjissantīti purimanayeneva vitthāretabbaṁ. Idaṁ ‘asamugghātituppannaṁ’ nāma.",
  "atk-abh02a7:35": "Imesu uppannesu vattamānuppannaṁ, bhutvāvigatuppannaṁ, okāsakatuppannaṁ, samudācāruppannanti catubbidhaṁ uppannaṁ na maggavajjhaṁ; bhūmiladdhuppannaṁ, ārammaṇādhiggahituppannaṁ, avikkhambhituppannaṁ, asamugghātituppannanti catubbidhaṁ maggavajjhaṁ. Maggo hi uppajjamāno ete kilese pajahati. So ye kilese pajahati, te atītā vā anāgatā vā paccuppannā vāti na vattabbā. Vuttampi cetaṁ –",
  "atk-abh02a7:36": "‘‘Hañci atīte kilese pajahati, tena hi khīṇaṁ khepeti, niruddhaṁ nirodheti, vigataṁ vigameti, atthaṅgataṁ atthaṁ gameti, atītaṁ yaṁ natthi taṁ pajahati. Hañci anāgate kilese pajahati, tena hi ajātaṁ pajahati, anibbattaṁ anuppannaṁ apātubhūtaṁ pajahati, anāgataṁ yaṁ natthi taṁ pajahati. Hañci paccuppanne kilese pajahati, tena hi ratto rāgaṁ pajahati, duṭṭho dosaṁ, mūḷho mohaṁ, vinibaddho mānaṁ, parāmaṭṭho diṭṭhiṁ, vikkhepagato uddhaccaṁ, aniṭṭhaṅgato vicikicchaṁ, thāmagato anusayaṁ pajahati; kaṇhasukkadhammā yuganaddhā samameva vattanti; saṁkilesikā maggabhāvanā hoti…pe… tena hi natthi maggabhāvanā, natthi phalasacchikiriyā, natthi kilesappahānaṁ, natthi dhammābhisamayo’ti. ‘Atthi maggabhāvanā…pe… atthi dhammābhisamayo’ti. Yathā kathaṁ viya? Seyyathāpi taruṇo rukkho…pe… apātubhūtāneva na pātubhavanti’’ti (paṭi. ma. 3.21).",
  "atk-abh02a7:37": "Iti pāḷiyaṁ ajātaphalarukkho āgato; jātaphalarukkhena pana dīpetabbaṁ. Yathā hi saphalo taruṇaambarukkho. Tassa phalāni manussā paribhuñjeyyuṁ, sesāni pātetvā pacchiyo pūreyyuṁ. Athañño puriso taṁ pharasunā chindeyya. Tenassa neva atītāni phalāni nāsitāni honti, na anāgatapaccuppannāni ca nāsitāni; atītāni hi manussehi paribhuttāni, anāgatāni anibbattāni na sakkā nāsetuṁ . Yasmiṁ pana samaye so chinno tadā phalāniyeva natthīti paccuppannānipi anāsitāni. Sace pana rukkho acchinno assa, athassa pathavīrasañca āporasañca āgamma yāni phalāni nibbatteyyuṁ, tāni nāsitāni honti. Tāni hi ajātāneva na jāyanti, anibbattāneva na nibbattanti, apātubhūtāneva na pātubhavanti. Evameva maggo nāpi atītādibhede kilese pajahati, nāpi na pajahati. Yesañhi kilesānaṁ maggena khandhesu apariññātesu uppatti siyā, maggena uppajjitvā khandhānaṁ pariññātattā te kilesā ajātāva na jāyanti, anibbattāva na nibbattanti, apātubhūtāva na pātubhavanti. Taruṇaputtāya itthiyā puna avijāyanatthaṁ byādhitānaṁ rogavūpasamatthaṁ pītabhesajjehi cāpi ayamattho vibhāvetabbo. Evaṁ maggo ye kilese pajahati, te atītā vā anāgatā vā paccuppannā vāti na vattabbā. Na ca maggo kilese na pajahati. Ye pana maggo kilese pajahati, te sandhāya ‘uppannānaṁ pāpakāna’ntiādi vuttaṁ.",
  "atk-abh02a7:38": "Na kevalañca maggo kileseyeva pajahati, kilesānaṁ pana appahīnattā ye uppajjeyyuṁ upādinnakkhandhā, tepi pajahatiyeva. Vuttampi cetaṁ ‘‘sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca etthete nirujjhantī’’ti (cūḷani. ajitamāṇavapucchāniddesa 6) vitthāro. Iti maggo upādinnato anupādinnato ca vuṭṭhāti. Bhavavasena pana sotāpattimaggo apāyabhavato vuṭṭhāti . Sakadāgāmimaggo sugatibhavekadesato; anāgāmimaggo sugatikāmabhavato; vuṭṭhāti arahattamaggo rūpārūpabhavato vuṭṭhāti, sabbabhavehi vuṭṭhātiyevātipi vadanti.",
  "atk-abh02a7:39": "Atha maggakkhaṇe kathaṁ anuppannānaṁ uppādāya bhāvanā hoti? Kathaṁ vā uppannānaṁ ṭhitiyāti? Maggappavattiyā eva. Maggo hi pavattamāno pubbe anuppannapubbattā anuppanno nāma vuccati. Anāgatapubbañhi ṭhānaṁ gantvā ananubhūtapubbaṁ vā ārammaṇaṁ anubhavitvā vattāro bhavanti – ‘anāgataṭṭhānaṁ āgatamha, ananubhūtaṁ ārammaṇaṁ anubhavāmā’ti. Yā cassa pavatti, ayameva ṭhiti nāmāti ṭhitiyā bhāvetīti vattuṁ vaṭṭati. Evametassa bhikkhuno idaṁ lokuttaramaggakkhaṇe vīriyaṁ ‘‘anuppannānaṁ pāpakānaṁ akusalānaṁ dhammānaṁ anuppādāyā’’tiādīni cattāri nāmāni labhati. Ayaṁ lokuttaramaggakkhaṇe sammappadhānakathā. Evamettha lokiyalokuttaramissakā sammappadhānā niddiṭṭhāti.",
  "atk-abh02a7:40": "Suttantabhājanīyavaṇṇanā.",
  "atk-abh02a7:41": "2. Abhidhammabhājanīyavaṇṇanā",
  "atk-abh02a7:42": "408. Abhidhammabhājanīye sabbānipi sammappadhānāni dhammasaṅgaṇiyaṁ vibhattassa desanānayassa mukhamattameva dassentena niddiṭṭhāni. Tattha nayabhedo veditabbo. Kathaṁ? Paṭhamasammappadhāne tāva sotāpattimagge jhānābhinivese suddhikapaṭipadā, suddhikasuññatā, suññatapaṭipadā, suddhikaappaṇihitā, appaṇihitapaṭipadāti imesu pañcasu ṭhānesu dvinnaṁ dvinnaṁ catukkapañcakanayānaṁ vasena dasa nayā honti. Evaṁ sesesupīti vīsatiyā abhinivesesu dve nayasatāni. Tāni catūhi adhipatīhi catugguṇitāni aṭṭha. Iti suddhikāni dve sādhipatīni aṭṭhāti sabbampi nayasahassaṁ hoti. Tathādutiyasammappadhānādīsu suddhikasammappadhāne cāti sotāpattimagge pañcanayasahassāni. Yathā ca sotāpattimagge, evaṁ sesamaggesupīti kusalavaseneva vīsati nayasahassāni. Vipāke pana sammappadhānehi kattabbakiccaṁ natthīti vipākavāro na gahitoti. Sammappadhānāni panettha nibbattitalokuttarāneva kathitānīti veditabbāni.",
  "atk-abh02a7:43": "Abhidhammabhājanīyavaṇṇanā.",
  "atk-abh02a7:44": "3. Pañhāpucchakavaṇṇanā",
  "atk-abh02a7:45": "427. Pañhāpucchake pāḷianusāreneva sammappadhānānaṁ kusalādibhāvo veditabbo. Ārammaṇattikesu pana sabbānipi etāni appamāṇaṁ nibbānaṁ ārabbha pavattito appamāṇārammaṇāneva, na maggārammaṇāni; sahajātahetuvasena pana maggahetukāni; vīmaṁsaṁ jeṭṭhakaṁ katvā maggabhāvanākāle maggādhipatīni; chandacittajeṭṭhikāya maggabhāvanāya na vattabbāni maggādhipatīnīti; vīriyajeṭṭhikāya pana aññassa vīriyassa abhāvā na vattabbāni maggādhipatīnīti vā na maggādhipatīnīti vā; atītādīsu ekārammaṇabhāvenapi na vattabbāni; nibbānassa pana bahiddhādhammattā bahiddhārammaṇāni nāma hontīti. Evametasmiṁ pañhāpucchake nibbattitalokuttarāneva sammappadhānāni kathitāni. Sammāsambuddhena hi suttantabhājanīyasmiṁyeva lokiyalokuttaramissakā sammappadhānā kathitā; abhidhammabhājanīyapañhāpucchakesu pana lokuttarāyevāti. Evamayaṁ sammappadhānavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a7:46": "Sammohavinodaniyā vibhaṅgaṭṭhakathāya",
  "atk-abh02a7:47": "Sammappadhānavibhaṅgavaṇṇanā niṭṭhitā."
}