{
  "atk-s0404a14:0": "5. Sāmaññavaggo",
  "atk-s0404a14:1": "1. Sambādhasuttavaṇṇanā",
  "atk-s0404a14:2": "42. Pañcamassa paṭhame udāyīti kāḷudāyitthero. Avidvāti aññāsi. Bhūrimedhasoti mahāpañño. Yo jhānamabujjhīti yo jhānaṁ abujjhi. Paṭilīnanisabhoti ekībhāvavasena paṭilīno ceva uttamaṭṭhena ca nisabho. Munīti buddhamuni. Pariyāyenāti ekena kāraṇena. Kāmasambādhassa hi abhāvamatteneva paṭhamajjhānaṁ okāsādhigamo nāma, na sabbathā sabbaṁ. Tatrāpatthi sambādhoti tasmimpi paṭhamajjhāne sambādho paṭipīḷanaṁ atthiyeva. Tatrāpitthītipi pāṭho. Kiñca tattha sambādhoti tasmiṁ pana jhāne kiṁ sambādho nāma. Ayamettha sambādhoti ayaṁ vitakkavicārānaṁ aniruddhabhāvo sambādho saṁpīḷā nāma. Iminā upāyena sabbavāresu attho veditabbo. Nippariyāyenāti na ekena kāraṇena, atha kho āsavakkhayo nāma sabbasambādhānaṁ pahīnattā sabbena sabbaṁ okāsādhigamo nāmāti.",
  "atk-s0404a14:3": "2. Kāyasakkhisuttavaṇṇanā",
  "atk-s0404a14:4": "43. Dutiye yathā yathā ca tadāyatananti yena yena kāraṇena yena yenākārena taṁ paṭhamajjhānasaṅkhātaṁ āyatanaṁ hoti. Tathā tathā naṁ kāyena phusitvā viharatīti tena tena kāraṇena tena tenākārena taṁ samāpattiṁ sahajātanāmakāyena phusitvā viharati, samāpajjatīti attho. Kāyasakkhi vutto bhagavatā pariyāyenāti yasmā tena nāmākāyena paṭhamajjhānaṁ sacchikataṁ, tasmā iminā pariyāyena kāyasakkhi vutto. Nippariyāyenāti yattakaṁ kāyena sacchikātabbaṁ, sabbassa katattā ayaṁ nippariyāyena kāyasakkhi nāma.",
  "atk-s0404a14:5": "3. Paññāvimuttasuttavaṇṇanā",
  "atk-s0404a14:6": "44. Tatiye paññāya ca naṁ pajānātīti taṁ paṭhamajjhānavipassanāpaññāya jānāti. Idhāpi pariyāyanippariyāyā purimanayeneva veditabbā. Yathā ca idha, evaṁ ito paresupi.",
  "atk-s0404a14:7": "4. Ubhatobhāgavimuttasuttavaṇṇanā",
  "atk-s0404a14:8": "45. Catutthaṁ ubhayena veditabbaṁ. Ettha ca ubhatobhāgavimuttoti ubhatobhāgehi samathavipassanānaṁ paccanīkakilesehi vimutto. Pariyosāne pana samāpattiyā rūpakāyato, ariyamaggena nāmakāyato vimuttoyeva ubhatobhāgavimuttoti veditabbo.",
  "atk-s0404a14:9": "5-10. Sandiṭṭhikadhammasuttādivaṇṇanā",
  "atk-s0404a14:10": "46-51. Pañcamādīsu sandiṭṭhikoti sayaṁ passitabbako. Nibbānanti kilesanibbānaṁ. Parinibbānanti tasseva vevacanaṁ. Tadaṅganibbānanti paṭhamajjhānādinā tena tena aṅgena nibbānaṁ. Diṭṭhadhammanibbānanti ismiṁyeva attabhāve nibbānaṁ. Sesaṁ sabbattha uttānatthamevāti.",
  "atk-s0404a14:11": "Sāmaññavaggo pañcamo.",
  "atk-s0404a14:12": "Paṭhamapaṇṇāsakaṁ niṭṭhitaṁ.",
  "atk-s0404a14:13": "2. Dutiyapaṇṇāsakavaṇṇanā",
  "atk-s0404a14:14": "52. Ito paresu khemanti nirupaddavaṁ. Khemappattoti khemabhāvaṁ patto. Sikkhādubbalyānīti sikkhāya dubbalabhāvakaraṇāni. Sesaṁ sabbattha uttānatthamevāti.",
  "atk-s0404a14:15": "Manorathapūraṇiyā aṅguttaranikāya-aṭṭhakathāya",
  "atk-s0404a14:16": "Navakanipātassa saṁvaṇṇanā niṭṭhitā.",
  "atk-s0404a14:17": " Namo tassa bhagavato arahato sammāsambuddhassa",
  "atk-s0404a14:18": "Aṅguttaranikāye",
  "atk-s0404a14:19": "Dasakanipāta-aṭṭhakathā",
  "atk-s0404a14:20": "1. Paṭhamapaṇṇāsakaṁ"
}