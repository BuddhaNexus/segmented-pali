{
  "atk-s0402a26:0": "(8) 3. Ānandavaggo",
  "atk-s0402a26:1": "1. Channasuttavaṇṇanā",
  "atk-s0402a26:2": "72. Tatiyassa paṭhame channoti evaṁnāmako channaparibbājako. Tumhepi, āvusoti, āvuso, yathā mayaṁ rāgādīnaṁ pahānaṁ paññāpema, kiṁ evaṁ tumhepi paññāpethāti pucchati. Tato thero ‘‘ayaṁ paribbājako amhe rāgādīnaṁ pahānaṁ paññāpemāti vadati, natthi panetaṁ bāhirasamaye’’ti taṁ paṭikkhipanto mayaṁ kho, āvusotiādimāha. Tattha khoti avadhāraṇatthe nipāto, mayameva paññāpemāti attho. Tato paribbājako cintesi ‘‘ayaṁ thero bāhirasamayaṁ luñcitvā haranto ‘mayamevā’ti āha. Kiṁ nu kho ādīnavaṁ disvā ete etesaṁ pahānaṁ paññāpentī’’ti. Atha theraṁ pucchanto kiṁ pana tumhetiādimāha. Thero tassa byākaronto ratto khotiādimāha. Tattha attatthanti diṭṭhadhammikasamparāyikaṁ lokiyalokuttaraṁ attano atthaṁ. Paratthaubhayatthesupi eseva nayo.",
  "atk-s0402a26:3": "Andhakaraṇotiādīsu yassa rāgo uppajjati, taṁ yathābhūtadassananivāraṇena andhaṁ karotīti andhakaraṇo. Paññācakkhuṁ na karotīti acakkhukaraṇo. Ñāṇaṁ na karotīti aññāṇakaraṇo. Kammassakatapaññā jhānapaññā vipassanāpaññāti imā tisso paññā appavattikaraṇena nirodhetīti paññānirodhiko. Aniṭṭhaphaladāyakattā dukkhasaṅkhātassa vighātasseva pakkhe vattatīti vighātapakkhiko. Kilesanibbānaṁ na saṁvattetīti anibbānasaṁvattaniko. Alañca panāvuso ānanda, appamādāyāti, āvuso ānanda, sace evarūpā paṭipadā atthi, alaṁ tumhākaṁ appamādāya yuttaṁ anucchavikaṁ, appamādaṁ karotha, āvusoti therassa vacanaṁ anumoditvā pakkāmi. Imasmiṁ sutte ariyamaggo lokuttaramissako kathito. Sesamettha uttānatthamevāti.",
  "atk-s0402a26:4": "2. Ājīvakasuttavaṇṇanā",
  "atk-s0402a26:5": "73. Dutiye tena hi gahapatīti thero kira cintesi – ‘‘ayaṁ idha āgacchanto na aññātukāmo hutvā āgami, pariggaṇhanatthaṁ pana āgato. Iminā pucchitapañhaṁ imināva kathāpessāmī’’ti. Iti taṁyeva kathaṁ kathāpetukāmo tena hītiādimāha. Tattha tena hīti kāraṇāpadeso. Yasmā tvaṁ evaṁ pucchasi, tasmā taññevettha paṭipucchāmīti. Kesaṁ noti katamesaṁ nu. Sadhammukkaṁsanāti attano laddhiyā ukkhipitvā ṭhapanā. Paradhammāpasādanāti paresaṁ laddhiyā ghaṭṭanā vambhanā avakkhipanā. Āyataneva dhammadesanāti kāraṇasmiṁyeva dhammadesanā. Attho ca vuttoti mayā pucchitapañhāya attho ca pakāsito . Attā ca anupanītoti amhe evarūpāti evaṁ attā ca na upanīto. Nupanītotipi pāṭho.",
  "atk-s0402a26:6": "3. Mahānāmasakkasuttavaṇṇanā",
  "atk-s0402a26:7": "74. Tatiye gilānā vuṭṭhitoti gilāno hutvā vuṭṭhito. Gelaññāti gilānabhāvato. Upasaṅkamīti bhuttapātarāso mālāgandhādīni ādāya mahāparivāraparivuto upasaṅkami. Bāhāyaṁ gahetvāti na bāhāyaṁ gahetvā ākaḍḍhi, nisinnāsanato vuṭṭhāya tassa santikaṁ gantvā dakkhiṇabāhāyaṁ aṅguṭṭhakena saññaṁ datvā ekamantaṁ apanesīti veditabbo. Athassa ‘‘sekhampi kho, mahānāma, sīla’’ntiādinā nayena sattannaṁ sekhānaṁ sīlañca samādhiñca paññañca kathetvā upari arahattaphalavasena asekhā sīlasamādhipaññāyo kathento – ‘‘sekhasamādhito sekhaṁ vipassanāñāṇaṁ asekhañca phalañāṇaṁ pacchā, sekhavipassanāñāṇato ca asekhaphalasamādhi pacchā uppajjatī’’ti dīpesi. Yāni pana sampayuttāni samādhiñāṇāni, tesaṁ apacchā apure uppatti veditabbāti.",
  "atk-s0402a26:8": "4. Nigaṇṭhasuttavaṇṇanā",
  "atk-s0402a26:9": "75. Catutthe kūṭāgārasālāyanti dve kaṇṇikā gahetvā haṁsavaṭṭakacchannena katāya gandhakuṭiyā. Aparisesaṁ ñāṇadassanaṁ paṭijānātīti appamattakampi asesetvā sabbaṁ ñāṇadassanaṁ paṭijānāti. Satataṁ samitanti sabbakālaṁ nirantaraṁ. Ñāṇadassanaṁ paccupaṭṭhitanti sabbaññutaññāṇaṁ mayhaṁ upaṭṭhitamevāti dasseti. Purāṇānaṁ kammānanti āyūhitakammānaṁ. Tapasā byantībhāvanti dukkaratapena vigatantakaraṇaṁ. Navānaṁ kammānanti idāni āyūhitabbakammānaṁ. Akaraṇāti anāyūhanena. Setughātanti padaghātaṁ paccayaghātaṁ katheti. Kammakkhayā dukkhakkhayoti kammavaṭṭakkhayena dukkhakkhayo. Dukkhakkhayā vedanākkhayoti dukkhavaṭṭakkhayena vedanākkhayo. Dukkhavaṭṭasmiñhi khīṇe vedanāvaṭṭampi khīṇameva hoti. Vedanākkhayā sabbaṁ dukkhaṁ nijjiṇṇaṁ bhavissatīti vedanākkhayena pana sakalavaṭṭadukkhaṁ nijjiṇṇameva bhavissati. Sandiṭṭhikāyāti sāmaṁ passitabbāya paccakkhāya. Nijjarāya visuddhiyāti kilesajīraṇakapaṭipadāya kilese vā nijjīraṇato nijjarāya sattānaṁ visuddhiyā. Samatikkamo hotīti sakalassa vaṭṭadukkhassa atikkamo hoti. Idha, bhante, bhagavā kimāhāti, bhante, bhagavā imāya paṭipattiyā kimāha, kiṁ etaṁyeva kilesanijjīraṇakapaṭipadaṁ paññapeti, udāhu aññanti pucchati.",
  "atk-s0402a26:10": "Jānatāti anāvaraṇañāṇena jānantena. Passatāti samantacakkhunā passantena. Visuddhiyāti visuddhisampāpanatthāya. Samatikkamāyāti samatikkamanatthāya. Atthaṅgamāyāti atthaṁ gamanatthāya. Ñāyassa adhigamāyāti saha vipassanāya maggassa adhigamanatthāya. Nibbānassa sacchikiriyāyāti apaccayanibbānassa sacchikaraṇatthāya. Navañca kammaṁ na karotīti navaṁ kammaṁ nāyūhati. Purāṇañca kammanti pubbe āyūhitakammaṁ. Phussa phussa byantī karotīti phusitvā phusitvā vigatantaṁ karoti, vipākaphassaṁ phusitvā phusitvā taṁ kammaṁ khepetīti attho. Sandiṭṭhikāti sāmaṁ passitabbā. Akālikāti na kālantare kiccakārikā. Ehipassikāti ‘‘ehi passā’’ti evaṁ dassetuṁ yuttā. Opaneyyikāti upanaye yuttā allīyitabbayuttā. Paccattaṁ veditabbā viññūhīti paṇḍitehi attano attano santāneyeva jānitabbā, bālehi pana dujjānā. Iti sīlavasena dve maggā, dve ca phalāni kathitāni. Sotāpannasakadāgāmino hi sīlesu paripūrakārinoti. Vivicceva kāmehītiādikāya pana samādhisampadāya tayo maggā, tīṇi ca phalāni kathitāni. Anāgāmī ariyasāvako hi samādhimhi paripūrakārīti vutto. Āsavānaṁ khayātiādīhi arahattaphalaṁ kathitaṁ. Keci pana sīlasamādhayopi arahattaphalasampayuttāva idha adhippetā. Ekekassa pana vasena paṭipattidassanatthaṁ visuṁ visuṁ tanti āropitāti.",
  "atk-s0402a26:11": "5. Nivesakasuttavaṇṇanā",
  "atk-s0402a26:12": "76. Pañcame amaccāti suhajjā. Ñātīti sassusasurapakkhikā. Sālohitāti samānalohitā bhātibhaginiādayo. Aveccappasādeti guṇe avecca jānitvā uppanne acalappasāde. Aññathattanti bhāvaññathattaṁ . Pathavīdhātuyātiādīsu vīsatiyā koṭṭhāsesu thaddhākārabhūtāya pathavīdhātuyā, dvādasasu koṭṭhāsesu yūsagatāya ābandhanabhūtāya āpodhātuyā, catūsu koṭṭhāsesu paripācanabhūtāya tejodhātuyā, chasu koṭṭhāsesu vitthambhanabhūtāya vāyodhātuyā siyā aññathattaṁ. Na tvevāti imesaṁ hi catunnaṁ mahābhūtānaṁ aññamaññabhāvūpagamanena siyā aññathattaṁ, ariyasāvakassa pana na tveva siyāti dasseti. Ettha ca aññathattanti pasādaññathattañca gatiaññathattañca. Tañhi tassa na hoti, bhāvaññathattaṁ pana hoti. Ariyasāvako hi manusso hutvā devopi hoti brahmāpi. Pasādo panassa bhavantarepi na vigacchati, na ca apāyagatisaṅkhātaṁ gatiaññathattaṁ pāpuṇāti. Satthāpi tadeva dassento tatridaṁ aññathattantiādimāha. Sesamettha uttānatthamevāti.",
  "atk-s0402a26:13": "6. Paṭhamabhavasuttavaṇṇanā",
  "atk-s0402a26:14": "77. Chaṭṭhe kāmadhātuvepakkanti kāmadhātuyā vipaccanakaṁ. Kāmabhavoti kāmadhātuyaṁ upapattibhavo. Kammaṁ khettanti kusalākusalakammaṁ viruhanaṭṭhānaṭṭhena khettaṁ. Viññāṇaṁ bījanti sahajātaṁ abhisaṅkhāraviññāṇaṁ viruhanaṭṭhena bījaṁ. Taṇhā snehoti paggaṇhanānubrūhanavasena taṇhā udakaṁ nāma. Avijjānīvaraṇānanti avijjāya āvaritānaṁ. Taṇhāsaṁyojanānanti taṇhābandhanena baddhānaṁ. Hīnāya dhātuyāti kāmadhātuyā. Viññāṇaṁ patiṭṭhitanti abhisaṅkhāraviññāṇaṁ patiṭṭhitaṁ. Majjhimāya dhātuyāti rūpadhātuyā. Paṇītāya dhātuyāti arūpadhātuyā. Sesamettha uttānatthamevāti.",
  "atk-s0402a26:15": "7. Dutiyabhavasuttavaṇṇanā",
  "atk-s0402a26:16": "78. Sattame cetanāti kammacetanā. Patthanāpi kammapatthanāva. Sesaṁ purimasadisamevāti.",
  "atk-s0402a26:17": "8. Sīlabbatasuttavaṇṇanā",
  "atk-s0402a26:18": "79. Aṭṭhame sīlabbatanti sīlañceva vatañca. Jīvitanti dukkarakārikānuyogo. Brahmacariyanti brahmacariyavāso. Upaṭṭhānasāranti upaṭṭhānena sāraṁ , ‘‘idaṁ varaṁ idaṁ niṭṭhā’’ti evaṁ upaṭṭhitanti attho. Saphalanti saudrayaṁ savaḍḍhikaṁ hotīti pucchati. Na khvettha, bhante, ekaṁsenāti, bhante, na kho ettha ekaṁsena byākātabbanti attho. Upaṭṭhānasāraṁ sevatoti idaṁ sāraṁ varaṁ niṭṭhāti evaṁ upaṭṭhitaṁ sevamānassa. Aphalanti iṭṭhaphalena aphalaṁ. Ettāvatā kammavādikiriyavādīnaṁ pabbajjaṁ ṭhapetvā seso sabbopi bāhirakasamayo gahito hoti. Saphalanti iṭṭhaphalena saphalaṁ saudrayaṁ. Ettāvatā imaṁ sāsanaṁ ādiṁ katvā sabbāpi kammavādikiriyavādīnaṁ pabbajjā gahitā. Na ca panassa sulabharūpo samasamo paññāyāti evaṁ sekkhabhūmiyaṁ ṭhatvā pañhaṁ kathento assa ānandassa paññāya samasamo na sulabhoti dasseti. Imasmiṁ sutte sekkhabhūmi nāma kathitāti.",
  "atk-s0402a26:19": "9. Gandhajātasuttavaṇṇanā",
  "atk-s0402a26:20": "80. Navame etadavocāti pacchābhattaṁ piṇḍapātapaṭikkanto dasabalassa vattaṁ dassetvā attano divāvihāraṭṭhānaṁ gantvā ‘‘imasmiṁ loke mūlagandho nāma atthi, sāragandho nāma atthi, pupphagandho nāma atthi. Ime pana tayopi gandhā anuvātaṁyeva gacchanti, na paṭivātaṁ. Atthi nu kho kiñci, yassa paṭivātampi gandho gacchatī’’ti cintetvā aṭṭhannaṁ varānaṁ gahaṇakāleyeva kaṅkhuppattisamaye upasaṅkamanavarassa gahitattā takkhaṇaṁyeva divāṭṭhānato vuṭṭhāya satthu santikaṁ gantvā vanditvā ekamantaṁ nisinno uppannāya kaṅkhāya vinodanatthaṁ etaṁ ‘‘tīṇimāni, bhante’’tiādivacanaṁ avoca. Tattha gandhajātānīti gandhajātiyo. Mūlagandhoti mūlavatthuko gandho, gandhasampannaṁ vā mūlameva mūlagandho. Tassa hi gandho anuvātaṁ gacchati. Gandhassa pana gandho nāma natthi. Sāragandhapupphagandhesupi eseva nayo. Atthānanda, kiñci gandhajātanti ettha saraṇagamanādayo guṇavaṇṇabhāsanavasena disāgāmitāya gandhasadisattā gandhā, tesaṁ vatthubhūto puggalo gandhajātaṁ nāma. Gandho gacchatīti vaṇṇabhāsanavasena gacchati. Sīlavāti pañcasīlena vā dasasīlena vā sīlavā. Kalyāṇadhammoti teneva sīladhammena kalyāṇadhammo sundaradhammo. Vigatamalamaccherenātiādīnaṁ attho visuddhimagge (visuddhi. 1.160) vitthāritova. Disāsūti catūsu disāsu catūsu anudisāsu . Samaṇabrāhmaṇāti samitapāpabāhitapāpā samaṇabrāhmaṇā.",
  "atk-s0402a26:21": "Na pupphagandho paṭivātametīti vassikapupphādīnaṁ gandho paṭivātaṁ na gacchati. Na candanaṁ tagaramallikā vāti candanatagaramallikānampi gandho paṭivātaṁ na gacchatīti attho. Devalokepi phuṭasumanā nāma hoti, tassā pupphitadivase gandho yojanasataṁ ajjhottharati. Sopi paṭivātaṁ vidatthimattampi ratanamattampi gantuṁ na sakkotīti vadanti. Satañca gandho paṭivātametīti satañca paṇḍitānaṁ buddhapaccekabuddhabuddhaputtānaṁ sīlādiguṇagandho paṭivātaṁ gacchati. Sabbā disā sappuriso pavāyatīti sappuriso paṇḍito sīlādiguṇagandhena sabbā disā pavāyati, sabbā disā gandhena avattharatīti attho.",
  "atk-s0402a26:22": "10. Cūḷanikāsuttavaṇṇanā",
  "atk-s0402a26:23": "81. Dasamassa duvidho nikkhepo atthuppattikopi pucchāvasikopi. Kataraatthuppattiyaṁ kassa pucchāya kathitanti ce? Aruṇavatisuttantaatthuppattiyaṁ (saṁ. ni. 1.185 ādayo) ānandattherassa pucchāya kathitaṁ. Aruṇavatisuttanto kena kathitoti? Dvīhi buddhehi kathito sikhinā ca bhagavatā amhākañca satthārā. Imasmā hi kappā ekatiṁsakappamatthake aruṇavatinagare aruṇavato rañño pabhāvatiyā nāma mahesiyā kucchismiṁ nibbattitvā paripakke ñāṇe mahābhinikkhamanaṁ nikkhamitvā sikhī bhagavā bodhimaṇḍe sabbaññutaññāṇaṁ paṭivijjhitvā pavattitavaradhammacakko aruṇavatiṁ nissāya viharanto ekadivasaṁ pātova sarīrappaṭijagganaṁ katvā mahābhikkhusaṅghaparivāro ‘‘aruṇavatiṁ piṇḍāya pavisissāmī’’ti nikkhamitvā vihāradvārakoṭṭhakasamīpe ṭhito abhibhuṁ nāma aggasāvakaṁ āmantesi – ‘‘atippago kho, bhikkhu, aruṇavatiṁ piṇḍāya pavisituṁ, yena aññataro brahmaloko tenupasaṅkamissāmā’’ti. Yathāha –",
  "atk-s0402a26:24": "‘‘Atha kho, bhikkhave, sikhī bhagavā arahaṁ sammāsambuddho abhibhuṁ bhikkhuṁ āmantesi – ‘āyāma, brāhmaṇa, yena aññataro brahmaloko tenupasaṅkamissāma, na tāva bhattakālo bhavissatī’ti. ‘Evaṁ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paccassosi. Atha kho, bhikkhave, sikhī bhagavā arahaṁ sammāsambuddho abhibhū ca bhikkhu yena aññataro brahmaloko tenupasaṅkamiṁsū’’ti (saṁ. ni. 1.185).",
  "atk-s0402a26:25": "Tattha mahābrahmā sammāsambuddhaṁ disvā attamano paccuggamanaṁ katvā brahmāsanaṁ paññāpetvā adāsi, therassāpi anucchavikaṁ āsanaṁ paññāpayiṁsu. Nisīdi bhagavā paññatte āsane, theropi attano paññattāsane nisīdi. Mahābrahmāpi dasabalaṁ vanditvā ekamantaṁ nisīdi.",
  "atk-s0402a26:26": "Atha kho, bhikkhave, sikhī bhagavā abhibhuṁ bhikkhuṁ āmantesi – ‘‘paṭibhātu taṁ, brāhmaṇa, brahmuno ca brahmaparisāya ca brahmapārisajjānañca dhammīkathāti. ‘Evaṁ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissuṇitvā brahmuno ca brahmaparisāya ca brahmapārisajjānañca dhammiṁ kathaṁ kathesi. There dhammaṁ kathente brahmagaṇā ujjhāyiṁsu – ‘‘cirassañca mayaṁ satthu brahmalokāgamanaṁ labhimha, ayañca bhikkhu ṭhapetvā satthāraṁ sayaṁ dhammakathaṁ ārabhī’’ti.",
  "atk-s0402a26:27": "Satthā tesaṁ anattamanabhāvaṁ ñatvā abhibhuṁ bhikkhuṁ etadavoca – ‘‘ujjhāyanti kho te, brāhmaṇa, brahmā ca brahmaparisā ca brahmapārisajjā ca. Tena hi tvaṁ – brāhmaṇa, bhiyyosomattāya saṁvejehī’’ti. Thero satthu vacanaṁ sampaṭicchitvā anekavihitaṁ iddhivikubbanaṁ katvā sahassilokadhātuṁ sarena viññāpento ‘‘ārambhatha nikkamathā’’ti (saṁ. ni. 1.185) gāthādvayaṁ abhāsi. Kiṁ pana katvā thero sahassilokadhātuṁ viññāpesīti? Nīlakasiṇaṁ tāva samāpajjitvā sabbattha andhakāraṁ phari, tato ‘‘kimidaṁ andhakāra’’nti sattānaṁ ābhoge uppanne ālokaṁ dassesi. ‘‘Kiṁ āloko aya’’nti vicinantānaṁ attānaṁ dassesi, sahassacakkavāḷe devamanussā añjaliṁ paggaṇhitvā paggaṇhitvā theraṁyeva namassamānā aṭṭhaṁsu. Thero ‘‘mahājano mayhaṁ dhammaṁ desentassa saraṁ suṇātū’’ti imā gāthā abhāsi. Sabbe osaṭāya parisāya majjhe nisīditvā dhammaṁ desentassa viya saddaṁ assosuṁ. Atthopi nesaṁ pākaṭo ahosi.",
  "atk-s0402a26:28": "Atha kho bhagavā saddhiṁ therena aruṇavatiṁ paccāgantvā piṇḍāya caritvā pacchābhattaṁ piṇḍapātapaṭikkanto bhikkhusaṅghaṁ pucchi – ‘‘assuttha no tumhe, bhikkhave, abhibhussa bhikkhuno brahmaloke ṭhitassa gāthāyo bhāsamānassā’’ti. Te ‘‘āma, bhante’’ti paṭijānitvā sutabhāvaṁ āvikarontā tadeva gāthādvayaṁ udāhariṁsu. Satthā ‘‘sādhu sādhū’’ti sādhukāraṁ datvā desanaṁ niṭṭhapesi. Evaṁ tāva idaṁ suttaṁ ito ekatiṁsakappamatthake sikhinā bhagavatā kathitaṁ.",
  "atk-s0402a26:29": "Amhākaṁ pana bhagavā sabbaññutaṁ patto pavattitavaradhammacakko sāvatthiṁ upanissāya jetavane viharanto jeṭṭhamūlamāsapuṇṇamadivase bhikkhū āmantetvā imaṁ aruṇavatisuttaṁ paṭṭhapesi. Ānandatthero bījaniṁ gahetvā bījayamāno ṭhitakova ādito paṭṭhāya yāva pariyosānā ekabyañjanampi ahāpetvā sakalasuttaṁ uggaṇhi. So punadivase piṇḍapātapaṭikkanto dasabalassa vattaṁ dassetvā attano divāvihāraṭṭhānaṁ gantvā saddhivihārikantevāsikesu vattaṁ dassetvā pakkantesu hiyyo kathitaṁ aruṇavatisuttaṁ āvajjento nisīdi. Athassa sabbaṁ suttaṁ vibhūtaṁ upaṭṭhāsi. So cintesi – ‘‘sikhissa bhagavato aggasāvako brahmaloke ṭhatvā cakkavāḷasahasse andhakāraṁ vidhametvā sarīrobhāsaṁ dassetvā attano saddaṁ sāvento dhammakathaṁ kathesīti hiyyo satthārā kathitaṁ, sāvakassa tāva visayo evarūpo, dasa pāramiyo pūretvā sabbaññutaṁ patto pana sammāsambuddho kittakaṁ ṭhānaṁ sarena viññāpeyyā’’ti. So evaṁ uppannāya vimatiyā vinodanatthaṁ taṅkhaṇeyeva bhagavantaṁ upasaṅkamitvā tamatthaṁ pucchi. Etamatthaṁ dassetuṁ atha kho āyasmā ānandoti vuttaṁ.",
  "atk-s0402a26:30": "Tattha sammukhāti sammukhībhūtena mayā etaṁ sutaṁ, na anussavena, na dūtaparamparāyāti iminā adhippāyena evamāha. Kīvatakaṁ pahoti sarena viññāpetunti kittakaṁ ṭhānaṁ sarīrobhāsena vihatandhakāraṁ katvā sarena viññāpetuṁ sakkoti. Sāvako so, ānanda, appameyyā tathāgatāti idaṁ bhagavā iminā adhippāyenāha – ānanda, tvaṁ kiṁ vadesi, so padesañāṇe ṭhito sāvako. Tathāgatā pana dasa pāramiyo pūretvā sabbaññutaññāṇaṁ pattā appameyyā. So tvaṁ nakhasikhāya paṁsuṁ gahetvā mahāpathavipaṁsunā saddhiṁ upamento viya kiṁ nāmetaṁ vadesi. Añño hi sāvakānaṁ visayo, añño buddhānaṁ. Añño sāvakānaṁ gocaro, añño buddhānaṁ. Aññaṁ sāvakānaṁ balaṁ, aññaṁ buddhānanti. Iti bhagavā iminā adhippāyena appameyyabhāvaṁ vatvā tuṇhī ahosi.",
  "atk-s0402a26:31": "Thero dutiyampi pucchi. Satthā, ‘‘ānanda, tvaṁ tāḷacchiddaṁ gahetvā anantākāsena upamento viya, cātakasakuṇaṁ gahetvā diyaḍḍhayojanasatikena supaṇṇarājena upamento viya, hatthisoṇḍāya udakaṁ gahetvā mahāgaṅgāya upamento viya, caturatanike āvāṭe udakaṁ gahetvā sattahi sarehi upamento viya, nāḷikodanamattalābhiṁ manussaṁ gahetvā cakkavattiraññā upamento viya, paṁsupisācakaṁ gahetvā sakkena devaraññā upamento viya, khajjopanakappabhaṁ gahetvā sūriyappabhāya upamento viya kiṁ nāmetaṁ vadesīti dīpento dutiyampi appameyyabhāvameva vatvā tuṇhī ahosi. Tato thero cintesi – ‘‘satthā mayā pucchito na tāva kathesi, handa naṁ yāvatatiyaṁ yācitvā buddhasīhanādaṁ nadāpessāmī’’ti. So tatiyampi yāci. Taṁ dassetuṁ tatiyampi khotiādi vuttaṁ. Athassa bhagavā byākaronto sutā te ānandātiādimāha. Thero cintesi – ‘‘satthā me ‘sutā te, ānanda, sahassī cūḷanikā lokadhātū’ti ettakameva vatvā tuṇhī jāto, idāni buddhasīhanādaṁ nadissatī’’ti so satthāraṁ yācanto etassa bhagavā kālotiādimāha.",
  "atk-s0402a26:32": "Bhagavāpissa vitthārakathaṁ kathetuṁ tena hānandātiādimāha. Tattha yāvatāti yattakaṁ ṭhānaṁ. Candimasūriyāti candimā ca sūriyo ca. Pariharantīti vicaranti. Disā bhantīti sabbadisā obhāsanti. Virocanāti virocamānā. Ettāvatā ekacakkavāḷaṁ paricchinditvā dassitaṁ hoti. Idāni taṁ sahassaguṇaṁ katvā dassento tāva sahassadhā lokoti āha. Tasmiṁ sahassadhā loketi tasmiṁ sahassacakkavāḷe. Sahassaṁ cātumahārājikānanti sahassaṁ cātumahārājikānaṁ devalokānaṁ. Yasmā pana ekekasmiṁ cakkavāḷe cattāro cattāro mahārājāno , tasmā cattāri mahārājasahassānīti vuttaṁ. Iminā upāyena sabbattha attho veditabbo. Cūḷanikāti khuddikā. Ayaṁ sāvakānaṁ visayo. Kasmā panesā ānītāti? Majjhimikāya lokadhātuyā paricchedadassanatthaṁ.",
  "atk-s0402a26:33": "Yāvatāti yattakā. Tāva sahassadhāti tāva sahassabhāgena. Dvisahassī majjhimikā lokadhātūti ayaṁ sahassacakkavāḷāni sahassabhāgena gaṇetvā dasasatasahassacakkavāḷaparimāṇā dvisahassī majjhimikā nāma lokadhātu. Ayaṁ sāvakānaṁ avisayo, buddhānameva visayo. Ettakepi hi ṭhāne tathāgatā andhakāraṁ vidhametvā sarīrobhāsaṁ dassetvā sarena viññāpetuṁ sakkontīti dīpeti. Ettakena buddhānaṁ jātikkhettaṁ nāma dassitaṁ. Bodhisattānañhi pacchimabhave devalokato cavitvā mātukucchiyaṁ paṭisandhiggahaṇadivase ca kucchito nikkhamanadivase ca mahābhinikkhamanadivase ca sambodhidhammacakkappavattanaāyusaṅkhāravossajjanaparinibbānadivasesu ca ettakaṁ ṭhānaṁ kampati.",
  "atk-s0402a26:34": "Tisahassī mahāsahassīti sahassito paṭṭhāya tatiyāti tisahassī, sahassaṁ sahassadhā katvā gaṇitaṁ majjhimikaṁ sahassadhā katvā gaṇitattā mahantehi sahassehi gaṇitāti mahāsahassī. Ettāvatā koṭisatasahassacakkavāḷaparimāṇo loko dassito hoti. Bhagavā ākaṅkhamāno ettake ṭhāne andhakāraṁ vidhametvā sarīrobhāsaṁ dassetvā sarena viññāpeyyāti. Gaṇakaputtatissatthero pana evamāha – ‘‘na tisahassimahāsahassilokadhātuyā evaṁ parimāṇaṁ. Idañhi ācariyānaṁ sajjhāyamuḷhakaṁ vācāya parihīnaṭṭhānaṁ, dasakoṭisatasahassacakkavāḷaparimāṇaṁ pana ṭhānaṁ tisahassimahāsahassilokadhātu nāmā’’ti. Ettāvatā hi bhagavatā āṇākkhettaṁ nāma dassitaṁ. Etasmiñhi antare āṭānāṭiyaparittaisigiliparittadhajaggaparittabojjhaṅgaparittakhandhaparitta- moraparittamettaparittaratanaparittānaṁ āṇā pharati. Yāvatā pana ākaṅkheyyāti yattakaṁ ṭhānaṁ iccheyya, iminā visayakkhettaṁ dasseti. Buddhānañhi visayakkhettassa pamāṇaparicchedo nāma natthi, natthikabhāve cassa imaṁ opammaṁ āharanti – koṭisatasahassacakkavāḷamhi yāva brahmalokā sāsapehi pūretvā sace koci puratthimāya disāya ekacakkavāḷe ekaṁ sāsapaṁ pakkhipanto āgaccheyya, sabbepi te sāsapā parikkhayaṁ gaccheyyuṁ, na tveva puratthimāya disāya cakkavāḷāni. Dakkhiṇādīsupi eseva nayo. Tattha buddhānaṁ avisayo nāma natthi.",
  "atk-s0402a26:35": "Evaṁ vutte thero cintesi – ‘‘satthā evamāha – ‘ākaṅkhamāno, ānanda, tathāgato tisahassimahāsahassilokadhātuṁ sarena viññāpeyya, yāvatā pana ākaṅkheyyā’ti. Visamo kho panāyaṁ loko, anantāni cakkavāḷāni, ekasmiṁ ṭhāne sūriyo uggato hoti, ekasmiṁ ṭhāne majjhe ṭhito, ekasmiṁ ṭhāne atthaṅgato. Ekasmiṁ ṭhāne paṭhamayāmo hoti, ekasmiṁ ṭhāne majjhimayāmo, ekasmiṁ ṭhāne pacchimayāmo. Sattāpi kammappasutā, khiḍḍāpasutā, āhārappasutāti evaṁ tehi tehi kāraṇehi vikkhittā ca pamattā ca honti. Kathaṁ nu kho te satthā sarena viññāpeyyā’’ti. So evaṁ cintetvā vimaticchedanatthaṁ tathāgataṁ pucchanto yathā kathaṁ panātiādimāha.",
  "atk-s0402a26:36": "Athassa satthā byākaronto idhānanda, tathāgatotiādimāha. Tattha obhāsena phareyyāti sarīrobhāsena phareyya. Pharamāno panesa kiṁ kareyyāti? Yasmiṁ ṭhāne sūriyo paññāyati, tattha naṁ attano ānubhāvena atthaṁ gameyya. Yattha pana na paññāyati, tattha naṁ uṭṭhāpetvā majjhe ṭhapeyya . Tato yattha sūriyo paññāyati, tattha manussā ‘‘adhunāva sūriyo paññāyittha, so idāneva atthaṅgamito, nāgāvaṭṭo nu kho ayaṁ, bhūtāvaṭṭayakkhāvaṭṭadevatāvaṭṭānaṁ aññataro’’ti vittakkaṁ uppādeyyuṁ. Yattha pana na paññāyati, tattha manussā ‘‘adhunāva sūriyo atthaṅgamito, svāyaṁ idāneva uṭṭhito, kiṁ nu kho ayaṁ nāgāvaṭṭabhūtāvaṭṭayakkhāvaṭṭadevatāvaṭṭānaṁ aññataro’’ti vitakkaṁ uppādeyyuṁ. Tato tesu manussesu ālokañca andhakārañca āvajjitvā ‘‘kiṁ paccayā nu kho ida’’nti pariyesamānesu satthā nīlakasiṇaṁ samāpajjitvā bahalandhakāraṁ patthareyya. Kasmā? Tesaṁ kammādippasutānaṁ sattānaṁ santāsajananatthaṁ. Atha nesaṁ santāsaṁ āpannabhāvaṁ ñatvā odātakasiṇasamāpattiṁ samāpajjitvā paṇḍaraṁ ghanabuddharasmiṁ vissajjento candasahassasūriyasahassauṭṭhānakālo viya ekappahāreneva sabbaṁ ekālokaṁ kareyya. Tañca kho tilabījamattena kāyappadesena obhāsaṁ muñcanto. Yo hi cakkavāḷapathaviṁ dīpakapallakaṁ katvā mahāsamudde udakaṁ telaṁ katvā sineruṁ vaṭṭiṁ katvā aññasmiṁ sinerumuddhani ṭhapetvā jāleyya, so ekacakkavāḷeyeva ālokaṁ kareyya. Tato paraṁ vidatthimpi obhāsetuṁ na sakkuṇeyya. Tathāgato pana tilaphalappamāṇena sarīrappadesena obhāsaṁ muñcitvā tisahassimahāsahassilokadhātuṁ ekobhāsaṁ kareyya tato vā pana bhiyyo. Evaṁ mahantā hi buddhaguṇāti.",
  "atk-s0402a26:37": "Taṁ ālokaṁ sañjāneyyunti taṁ ālokaṁ disvā ‘‘yena sūriyo atthañceva gamito uṭṭhāpito ca, bahalandhakārañca vissaṭṭhaṁ, esa so puriso idāni ālokaṁ katvā ṭhito, aho acchariyapuriso’’ti añjaliṁ paggayha namassamānā nisīdeyyuṁ. Saddamanussāveyyāti dhammakathāsaddamanussāveyya. Yo hi ekaṁ cakkavāḷapabbataṁ bheriṁ katvā mahāpathaviṁ bhericammaṁ katvā sineruṁ daṇḍaṁ katvā aññasmiṁ sinerumatthake ṭhapetvā ākoṭeyya, so ekacakkavāḷeyeva taṁ saddaṁ sāveyya, parato vidatthimpi atikkāmetuṁ na sakkuṇeyya. Tathāgato pana pallaṅke vā pīṭhe vā nisīditvā tisahassimahāsahassilokadhātuṁ sarena viññāpeti, tato vā pana bhiyyo, evaṁ mahānubhāvā tathāgatāti. Iti bhagavā iminā ettakena visayakkhettameva dasseti.",
  "atk-s0402a26:38": "Imañca pana buddhasīhanādaṁ sutvā therassa abbhantare balavapīti uppannā, so pītivasena udānaṁ udānento lābhā vata metiādimāha. Tattha yassa me satthā evaṁmahiddhikoti yassa mayhaṁ satthā evaṁmahiddhiko, tassa mayhaṁ evaṁmahiddhikassa satthu paṭilābho lābhā ceva suladdhañcāti attho. Atha vā yvāhaṁ evarūpassa satthuno pattacīvaraṁ gahetvā vicarituṁ, pādaparikammaṁ piṭṭhiparikammaṁ kātuṁ, mukhadhovanaudakanhānodakāni dātuṁ, gandhakuṭipariveṇaṁ sammajjituṁ, uppannāya kaṅkhāya pañhaṁ pucchituṁ, madhuradhammakathañca sotuṁ labhāmi, ete sabbepi mayhaṁ lābhā ceva suladdhañcātipi sandhāya evamāha. Ettha ca bhagavato andhakārālokasaddasavanasaṅkhātānaṁ iddhīnaṁ mahantatāya mahiddhikatā, tāsaṁyeva anupharaṇena mahānubhāvatā veditabbā. Udāyīti lāḷudāyitthero. So kira pubbe upaṭṭhākatthere āghātaṁ bandhitvā carati. Tasmā idāni okāsaṁ labhitvā imasmiṁ buddhasīhanādapariyosāne jalamānaṁ dīpasikhaṁ nibbāpento viya carantassa goṇassa tuṇḍe pahāraṁ dento viya bhattabharitaṁ pātiṁ avakujjanto viya therassa pasādabhaṅgaṁ karonto evamāha.",
  "atk-s0402a26:39": "Evaṁ vutte bhagavāti evaṁ udāyittherena vutte bhagavā yathā nāma papātataṭe ṭhatvā pavedhamānaṁ purisaṁ ekamante ṭhito hitesī puriso ‘‘ito ehi ito ehī’’ti punappunaṁ vadeyya, evamevaṁ udāyittheraṁ tasmā vacanā nivārento mā hevaṁ udāyi, mā hevaṁ udāyīti āha. Tattha hīti nipātamattaṁ, mā evaṁ avacāti attho. Mahārajjanti cakkavattirajjaṁ. Nanu ca satthā ekassa sāvakassa dhammadesanāya uppannapasādassa mahānisaṁsaṁ aparicchinnaṁ akāsi, so kasmā imassa buddhasīhanādaṁ ārabbha uppannassa pasādassa ānisaṁsaṁ paricchindatīti? Ariyasāvakassa ettakaattabhāvaparimāṇattā. Dandhapaññopi hi sotāpanno sattakkhattuṁ devesu ca manussesu ca attabhāvaṁ paṭilabhati, tenassa gatiṁ paricchindanto evamāha. Diṭṭheva dhammeti imasmiṁyeva attabhāve ṭhatvā. Parinibbāyissatīti appaccayaparinibbānena parinibbāyissati. Iti nibbānena kūṭaṁ gaṇhanto imaṁ sīhanādasuttaṁ niṭṭhāpesīti.",
  "atk-s0402a26:40": "Ānandavaggo tatiyo."
}