{
  "atk-s0502a25:0": "25. Bhikkhuvaggo",
  "atk-s0502a25:1": "1. Pañcabhikkhuvatthu",
  "atk-s0502a25:2": "Cakkhunāsaṁvaroti imaṁ dhammadesanaṁ satthā jetavane viharanto pañca bhikkhū ārabbha kathesi.",
  "atk-s0502a25:3": "Tesu kira ekeko cakkhudvārādīsu pañcasu dvāresu ekekameva rakkhi. Athekadivasaṁ sannipatitvā ‘‘ahaṁ durakkhaṁ rakkhāmi, ahaṁ durakkhaṁ rakkhāmī’’ti vivaditvā ‘‘satthāraṁ pucchitvā imamatthaṁ jānissāmā’’ti satthāraṁ upasaṅkamitvā, ‘‘bhante, mayaṁ cakkhudvārādīni rakkhantā attano attano rakkhanadvārameva durakkhanti maññāma, ko nu kho amhesu durakkhaṁ rakkhatī’’ti pucchiṁsu. Satthā ekaṁ bhikkhumpi anosādetvā, ‘‘bhikkhave, sabbāni petāni durakkhāneva, api ca kho pana tumhe na idāneva pañcasu ṭhānesu asaṁvutā, pubbepi asaṁvutā, asaṁvutattāyeva ca paṇḍitānaṁ ovāde avattitvā jīvitakkhayaṁ pāpuṇitthā’’ti vatvā ‘‘kadā, bhante’’ti tehi yācito atīte takkasilajātakassa vatthuṁ vitthāretvā rakkhasīnaṁ vasena rājakule jīvitakkhayaṁ patte pattābhisekena mahāsattena setacchattassa heṭṭhā rājāsane nisinnena attano sirisampattiṁ oloketvā ‘‘vīriyaṁ nāmetaṁ sattehi kattabbamevā’’ti udānavasena udānitaṁ –",
  "atk-s0502a25:4": "‘‘Kusalūpadese dhitiyā daḷhāya ca,",
  "atk-s0502a25:5": "Anivattitattābhayabhīrutāya ca;",
  "atk-s0502a25:6": "Na rakkhasīnaṁ vasamāgamimhase,",
  "atk-s0502a25:7": "Sa sotthibhāvo mahatā bhayena me’’ti. (jā. 1.1.132) –",
  "atk-s0502a25:8": "Imaṁ gāthaṁ dassetvā ‘‘tadāpi tumheva pañca janā takkasilāyaṁ rajjagahaṇatthāya nikkhantaṁ mahāsattaṁ āvudhahatthā parivāretvā maggaṁ gacchantā antarāmagge rakkhasīhi cakkhudvārādivasena upanītesu rūpārammaṇādīsu asaṁvutā paṇḍitassa ovāde avattitvā olīyantā rakkhasīhi khāditā jīvitakkhayaṁ pāpuṇittha. Tesu pana ārammaṇesu susaṁvuto piṭṭhito piṭṭhito anubandhantiṁ devavaṇṇiṁ yakkhiniṁ anādiyitvā sotthinā takkasilaṁ gantvā rajjaṁ patto rājā ahamevā’’ti jātakaṁ samodhānetvā, ‘‘bhikkhave, bhikkhunā nāma sabbāni dvārāni saṁvaritabbāni. Etāni hi saṁvaranto eva sabbadukkhā pamuccatī’’ti vatvā dhammaṁ desento imā gāthā abhāsi –",
  "atk-s0502a25:9": "360.",
  "atk-s0502a25:10": " ‘‘Cakkhunā saṁvaro sādhu, sādhu sotena saṁvaro;",
  "atk-s0502a25:11": "Ghānena saṁvaro sādhu, sādhu jivhāya saṁvaro.",
  "atk-s0502a25:12": "361.",
  "atk-s0502a25:13": " ‘‘Kāyena saṁvaro sādhu, sādhu vācāya saṁvaro;",
  "atk-s0502a25:14": "Manasā saṁvaro sādhu, sādhu sabbattha saṁvaro;",
  "atk-s0502a25:15": "Sabbattha saṁvuto bhikkhu, sabbadukkhā pamuccatī’’ti.",
  "atk-s0502a25:16": "Tattha cakkhunāti yadā hi bhikkhuno cakkhudvāre rūpārammaṇaṁ āpāthamāgacchati, tadā iṭṭhārammaṇe arajjantassa aniṭṭhārammaṇe adussantassa asamapekkhanena mohaṁ anuppādentassa tasmiṁ dvāre saṁvaro thakanaṁ pidahanaṁ gutti katā nāma hoti. Tassa so evarūpo cakkhunā saṁvaro sādhu. Esa nayo sotadvārādīsupi. Cakkhudvārādīsuyeva pana saṁvaro vā asaṁvaro vā nuppajjati, parato pana javanavīthiyaṁ esa labbhati. Tadā hi asaṁvaro uppajjanto assaddhā akkhanti kosajjaṁ muṭṭhasaccaṁ aññāṇanti akusalavīthiyaṁ ayaṁ pañcavidho labbhati. Saṁvaro uppajjanto saddhā khanti vīriyaṁ sati ñāṇanti kusalavīthiyaṁ ayaṁ pañcavidho labbhati.",
  "atk-s0502a25:17": "Kāyena saṁvaroti ettha pana pasādakāyopi copanakāyopi labbhati. Ubhayampi panetaṁ kāyadvārameva. Tattha pasādadvāre saṁvarāsaṁvaro kathitova. Copanadvārepi taṁvatthukā pāṇātipātaadinnādānakāmesumicchācārā. Tehi pana saddhiṁ akusalavīthiyaṁ uppajjantehi taṁ dvāraṁ asaṁvutaṁ hoti, kusalavīthiyaṁ uppajjantehi pāṇātipātāveramaṇiādīhi saṁvutaṁ. Sādhu vācāyāti etthāpi copanavācāpi vācā. Tāya saddhiṁ uppajjantehi musāvādādīhi taṁ dvāraṁ asaṁvutaṁ hoti, musāvādāveramaṇiādīhi saṁvutaṁ. Manasā saṁvaroti etthāpi javanamanato aññena manena saddhiṁ abhijjhādayo natthi. Manodvāre pana javanakkhaṇe uppajjamānehi abhijjhādīhi taṁ dvāraṁ asaṁvutaṁ hoti, anabhijjhādīhi saṁvutaṁ hoti. Sādhu sabbatthāti tesu cakkhudvārādīsu sabbesupi saṁvaro sādhu. Ettāvatā hi aṭṭha saṁvaradvārāni aṭṭha ca asaṁvaradvārāni kathitāni. Tesu aṭṭhasu asaṁvaradvāresu ṭhito bhikkhu sakalavaṭṭamūlakadukkhato na muccati, saṁvaradvāresu pana ṭhito sabbasmāpi vaṭṭamūlakadukkhā muccati. Tena vuttaṁ – ‘‘sabbattha saṁvuto bhikkhu, sabbadukkhā pamuccatī’’ti.",
  "atk-s0502a25:18": "Desanāvasāne te pañca bhikkhū sotāpattiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a25:19": "Pañcabhikkhuvatthu paṭhamaṁ.",
  "atk-s0502a25:20": "2. Haṁsaghātakabhikkhuvatthu",
  "atk-s0502a25:21": "Hatthasaṁyatoti imaṁ dhammadesanaṁ satthā jetavane viharanto ekaṁ haṁsaghātakaṁ bhikkhuṁ ārabbha kathesi.",
  "atk-s0502a25:22": "Sāvatthivāsino kira dve sahāyakā bhikkhūsu pabbajitvā laddhūpasampadā yebhuyyena ekato vicaranti. Te ekadivasaṁ aciravatiṁ gantvā nhatvā ātape tappamānā sāraṇīyakathaṁ kathentā aṭṭhaṁsu. Tasmiṁ khaṇe dve haṁsā ākāsena gacchanti. Atheko daharabhikkhu sakkharaṁ gahetvā ‘‘ekassa haṁsapotakassa akkhiṁ paharissāmī’’ti āha, itaro ‘‘na sakkhissāmī’’ti āha. Tiṭṭhatu imasmiṁ passe akkhi, parapasse akkhiṁ paharissāmīti. Idampi na sakkhissasiyevāti. ‘‘Tena hi upadhārehī’’ti dutiyaṁ sakkharaṁ gahetvā haṁsassa pacchābhāge khipi, haṁso sakkharasaddaṁ sutvā nivattitvā olokesi. Atha naṁ itaraṁ vaṭṭasakkharaṁ gahetvā parapasse akkhimhi paharitvā orimakkhinā nikkhāmesi. Haṁso viravanto parivattitvā tesaṁ pādamūleyeva pati. Tattha tattha ṭhitā bhikkhū disvā, ‘‘āvuso, buddhasāsane pabbajitvā ananucchavikaṁ vo kataṁ pāṇātipātaṁ karontehī’’ti vatvā te ādāya gantvā tathāgatassa dassesuṁ.",
  "atk-s0502a25:23": "Satthā ‘‘saccaṁ kira tayā bhikkhu pāṇātipāto kato’’ti pucchitvā ‘‘saccaṁ, bhante’’ti vutte ‘‘bhikkhu kasmā evarūpe niyyānikasāsane pabbajitvā evamakāsi, porāṇakapaṇḍitā anuppanne buddhe agāramajjhe vasamānā appamattakesupi ṭhānesu kukkuccaṁ kariṁsu , tvaṁ pana evarūpe buddhasāsane pabbajitvā kukkuccamattampi na akāsī’’ti vatvā tehi yācito atītaṁ āhari.",
  "atk-s0502a25:24": "Atīte kururaṭṭhe indapattanagare dhanañcaye rajjaṁ kārente bodhisatto tassa aggamahesiyā kucchismiṁ paṭisandhiṁ gahetvā anupubbena viññutaṁ patto takkasilāyaṁ sippāni uggahetvā pitarā uparajje patiṭṭhāpito aparabhāge pitu accayena rajjaṁ patvā dasa rājadhamme akopento kurudhamme vattittha. Kurudhammo nāma pañcasīlāni, tāni bodhisatto parisuddhāni katvā rakkhi. Yathā ca bodhisatto, evamassa mātā aggamahesī kaniṭṭhabhātā uparājā purohito brāhmaṇo rajjugāhako amacco sārathi seṭṭhi doṇamāpako mahāmatto dovāriko nagarasobhinī vaṇṇadāsīti evametesu ekādasasu janesu kurudhammaṁ rakkhantesu kaliṅgaraṭṭhe dantapuranagare kaliṅge rajjaṁ kārente tasmiṁ raṭṭhe devo na vassi. Mahāsattassa pana añjanasannibho nāma maṅgalahatthī mahāpuñño hoti. Raṭṭhavāsino ‘‘tasmiṁ ānīte devo vassissatī’’ti saññāya rañño ārocayiṁsu. Rājā tassa hatthissa ānayanatthāya brāhmaṇe pahiṇi. Te gantvā mahāsattaṁ hatthiṁ yāciṁsu. Satthā tesaṁ yācanakāraṇaṁ dassetuṁ āha –",
  "atk-s0502a25:25": "‘‘Tava saddhañca sīlañca, viditvāna janādhipa;",
  "atk-s0502a25:26": "Vaṇṇaṁ añjanavaṇṇena, kaliṅgasmiṁ nimimhase’’ti. (jā. 1.3.76) –",
  "atk-s0502a25:27": "Imaṁ tikanipāte jātakaṁ kathesi. Hatthimhi pana ānītepi deve avassante ‘‘so rājā kurudhammaṁ rakkhati, tenassa raṭṭhe devo vassatī’’ti saññāya ‘‘yaṁ so kurudhammaṁ rakkhati, taṁ suvaṇṇapaṭṭe likhitvā ānethā’’ti puna kāliṅgo brāhmaṇe ca amacce ca pesesi. Tesu gantvā yācantesu rājānaṁ ādiṁ katvā sabbepi te attano attano sīlesu kiñci kukkuccamattaṁ katvā ‘‘aparisuddhaṁ no sīla’’nti paṭikkhipitvāpi ‘‘na ettāvatā sīlabhedo hotī’’ti tehi punappunaṁ yācitā attano attano sīlāni kathayiṁsu. Kāliṅgo suvaṇṇapaṭṭe likhāpetvā ābhataṁ kurudhammaṁ disvāva samādāya sādhukaṁ pūresi. Tassa raṭṭhe devo pāvassi, raṭṭhaṁ khemaṁ subhikkhaṁ ahosi. Satthā imaṁ atītaṁ āharitvā –",
  "atk-s0502a25:28": "‘‘Gaṇikā uppalavaṇṇā, puṇṇo dovāriko tadā;",
  "atk-s0502a25:29": "Rajjugāho ca kaccāno, doṇamāpako ca kolito.",
  "atk-s0502a25:30": "‘‘Sāriputto tadā seṭṭhī, anuruddho ca sārathī;",
  "atk-s0502a25:31": "Brāhmaṇo kassapo thero, uparājānandapaṇḍito.",
  "atk-s0502a25:32": "‘‘Mahesī rāhulamātā, māyādevī janettikā;",
  "atk-s0502a25:33": "Kururājā bodhisatto, evaṁ dhāretha jātaka’’nti. –",
  "atk-s0502a25:34": "Jātakaṁ samodhānetvā ‘‘bhikkhu evaṁ pubbepi paṇḍitā appamattakepi kukkucce uppanne attano sīlabhede āsaṅkaṁ kariṁsu, tvaṁ pana mādisassa buddhassa sāsane pabbajitvā pāṇātipātaṁ karonto atibhāriyaṁ kammamakāsi, bhikkhunā nāma hatthehi pādehi vācāya ca saṁyatena bhavitabba’’nti vatvā imaṁ gāthamāha –",
  "atk-s0502a25:35": "362.",
  "atk-s0502a25:36": " ‘‘Hatthasaṁyato pādasaṁyato,",
  "atk-s0502a25:37": "Vācāsaṁyato saṁyatuttamo;",
  "atk-s0502a25:38": "Ajjhattarato samāhito,",
  "atk-s0502a25:39": "Eko santusito tamāhu bhikkhu’’nti.",
  "atk-s0502a25:40": "Tattha hatthasaṁyatoti hatthakīḷāpanādīnaṁ vā hatthena paresaṁ paharaṇādīnaṁ vā abhāvena hatthasaṁyato. Dutiyapadepi eseva nayo. Vācāya pana musāvādādīnaṁ akaraṇato vācāya saṁyato. Saṁyatuttamoti saṁyatattabhāvo, kāyacalanasīsukkhipanabhamukavikārādīnaṁ akārakoti attho. Ajjhattaratoti gocarajjhattasaṅkhātāya kammaṭṭhānabhāvanāya rato. Samāhitoti suṭṭhu ṭhapito. Eko santusitoti ekavihārī hutvā suṭṭhu tusito vipassanācārato paṭṭhāya attano adhigamena tuṭṭhamānaso. Puthujjanakalyāṇakañhi ādiṁ katvā sabbepi sekhā attano adhigamena santussantīti santusitā, arahā pana ekantasantusitova. Taṁ sandhāyetaṁ vuttaṁ.",
  "atk-s0502a25:41": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:42": "Haṁsaghātakabhikkhuvatthu dutiyaṁ.",
  "atk-s0502a25:43": "3. Kokālikavatthu",
  "atk-s0502a25:44": "Yomukhasaṁyatoti imaṁ dhammadesanaṁ satthā jetavane viharanto kokālikaṁ ārabbha kathesi. Vatthu ‘‘atha kho kokāliko bhikkhu yena bhagavā tenupasaṅkamī’’ti sutte (saṁ. ni. 1.181; su. ni. kokālikasutta; a. ni. 10.89) āgatameva. Atthopissa aṭṭhakathāya vuttanayeneva veditabbo.",
  "atk-s0502a25:45": "Kokālike pana padumaniraye uppanne dhammasabhāyaṁ kathaṁ samuṭṭhāpesuṁ ‘‘aho kokāliko bhikkhu attano mukhaṁ nissāya vināsaṁ patto, dve aggasāvake akkosantasseva hissa pathavī vivaraṁ adāsī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi kokāliko bhikkhu attano mukhameva nissāya naṭṭho’’ti vatvā tamatthaṁ sotukāmehi bhikkhūhi yācito tassa pakāsanatthaṁ atītaṁ āhari.",
  "atk-s0502a25:46": "Atīte himavantapadese ekasmiṁ sare kacchapo vasati. Dve haṁsapotakā gocarāya carantā tena saddhiṁ vissāsaṁ katvā daḷhavissāsikā hutvā ekadivasaṁ kacchapaṁ pucchiṁsu – ‘‘samma, amhākaṁ himavante cittakūṭapabbatatale kañcanaguhāya vasanaṭṭhānaṁ, ramaṇiyo padeso, gacchissasi amhehi saddhi’’nti. ‘‘Samma, ahaṁ kathaṁ gamissāmī’’ti? ‘‘Mayaṁ taṁ nessāma, sace mukhaṁ rakkhituṁ sakkhissasī’’ti. ‘‘Rakkhissāmi, sammā gahetvā maṁ gacchathā’’ti. Te ‘‘sādhū’’ti vatvā ekaṁ daṇḍakaṁ kacchapena ḍaṁsāpetvā sayaṁ tassa ubho koṭiyo ḍaṁsitvā ākāsaṁ pakkhandiṁsu. Taṁ tathā haṁsehi nīyamānaṁ gāmadārakā disvā ‘‘dve haṁsā kacchapaṁ daṇḍena harantī’’ti āhaṁsu. Kacchapo ‘‘yadi maṁ sahāyakā nenti, tumhākaṁ ettha kiṁ hoti duṭṭhaceṭakā’’ti vattukāmo haṁsānaṁ sīghavegatāya bārāṇasinagare rājanivesanassa uparibhāgaṁ sampattakāle daṭṭhaṭṭhānato daṇḍakaṁ vissajjetvā ākāsaṅgaṇe patitvā dvedhā bhijji. Satthā imaṁ atītaṁ āharitvā –",
  "atk-s0502a25:47": "‘‘Avadhī vata attānaṁ, kacchapo byāharaṁ giraṁ;",
  "atk-s0502a25:48": "Suggahītasmiṁ kaṭṭhasmiṁ, vācāya sakiyāvadhī.",
  "atk-s0502a25:49": "‘‘Etampi disvā naravīriyaseṭṭha,",
  "atk-s0502a25:50": "Vācaṁ pamuñce kusalaṁ nātivelaṁ;",
  "atk-s0502a25:51": "Passasi bahubhāṇena, kacchapaṁ byasanaṁ gata’’nti. (jā. 1.2.129-130);",
  "atk-s0502a25:52": "Imaṁ dukanipāte bahubhāṇijātakaṁ vitthāretvā, ‘‘bhikkhave, bhikkhunā nāma mukhasaṁyatena samacārinā anuddhatena nibbutacittena bhavitabba’’nti vatvā imaṁ gāthamāha –",
  "atk-s0502a25:53": "363.",
  "atk-s0502a25:54": " ‘‘Yo mukhasaṁyato bhikkhu, mantabhāṇī anuddhato;",
  "atk-s0502a25:55": "Atthaṁ dhammañca dīpeti, madhuraṁ tassa bhāsita’’nti.",
  "atk-s0502a25:56": "Tattha mukhasaṁyatoti dāsacaṇḍālādayopi ‘‘tvaṁ dujjāto, tvaṁ dussīlo’’tiādīnaṁ avacanatāya mukhena saṁyato. Mantabhāṇīti mantā vuccati paññā, tāya bhaṇanasīlo. Anuddhatoti nibbutacitto. Atthaṁ dhammañca dīpetīti bhāsitatthañceva desanādhammañca katheti. Madhuranti evarūpassa bhikkhuno bhāsitaṁ madhuraṁ nāma. Yo pana atthameva sampādeti, na pāḷiṁ, pāḷiṁyeva sampādeti, na atthaṁ, ubhayaṁ vā pana na sampādeti, tassa bhāsitaṁ madhuraṁ nāma na hotīti.",
  "atk-s0502a25:57": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:58": "Kokālikavatthu tatiyaṁ.",
  "atk-s0502a25:59": "4. Dhammārāmattheravatthu",
  "atk-s0502a25:60": "Dhammārāmoti imaṁ dhammadesanaṁ satthā jetavane viharanto dhammārāmattheraṁ ārabbha kathesi.",
  "atk-s0502a25:61": "Satthārā kira ‘‘ito me catumāsaccayena parinibbānaṁ bhavissatī’’ti ārocite anekasahassā bhikkhū satthāraṁ parivāretvā vicariṁsu. Tattha puthujjanā bhikkhū assūni sandhāretuṁ nāsakkhiṁsu, khīṇāsavānaṁ dhammasaṁvego uppajji. Sabbepi ‘‘kiṁ nu kho karissāmā’’ti vaggabandhanena vicaranti. Eko pana dhammārāmo nāma bhikkhu bhikkhūnaṁ santikaṁ na upasaṅkamati. Bhikkhūhi ‘‘kiṁ, āvuso’’ti vuccamāno paṭivacanampi adatvā ‘‘satthā kira catumāsaccayena parinibbāyissati, ahañcamhi avītarāgo, satthari dharamāneyeva vāyamitvā arahattaṁ pāpuṇissāmī’’ti ekakova viharanto satthārā desitaṁ dhammaṁ āvajjeti cinteti anussarati. Bhikkhū tathāgatassa ārocesuṁ – ‘‘bhante, dhammārāmassa tumhesu sinehamattampi natthi, ‘satthā kira parinibbāyissati, kiṁ nu kho karissāmā’ti amhehi saddhiṁ sammantanamattampi na karotī’’ti. Satthā taṁ pakkosāpetvā ‘‘saccaṁ kira tvaṁ evaṁ karosī’’ti pucchi. ‘‘Saccaṁ, bhante’’ti. ‘‘Kiṁ kāraṇā’’ti? Tumhe kira catumāsaccayena parinibbāyissatha, ahañcamhi avītarāgo, tumhesu dharantesuyeva vāyamitvā arahattaṁ pāpuṇissāmīti tumhehi desitaṁ dhammaṁ āvajjāmi cintemi anussarāmīti.",
  "atk-s0502a25:62": "Satthā ‘‘sādhu sādhū’’ti tassa sādhukāraṁ datvā, ‘‘bhikkhave, aññenāpi mayi sinehavantena bhikkhunā nāma dhammārāmasadiseneva bhavitabbaṁ. Na hi mayhaṁ mālāgandhādīhi pūjaṁ karontā mama pūjaṁ karonti nāma, dhammānudhammaṁ paṭipajjantāyeva pana maṁ pūjenti nāmā’’ti vatvā imaṁ gāthamāha –",
  "atk-s0502a25:63": "364.",
  "atk-s0502a25:64": " ‘‘Dhammārāmo dhammarato, dhammaṁ anuvicintayaṁ;",
  "atk-s0502a25:65": "Dhammaṁ anussaraṁ bhikkhu, saddhammā na parihāyatī’’ti.",
  "atk-s0502a25:66": "Tattha nivāsanaṭṭhena samathavipassanādhammo ārāmo assāti dhammārāmo. Tasmiṁyeva dhamme ratoti dhammarato. Tasseva dhammassa punappunaṁ vicintanatāya dhammaṁ anuvicintayaṁ, taṁ dhammaṁ āvajjento manasikarontoti attho. Anussaranti tameva dhammaṁ anussaranto. Saddhammāti evarūpo bhikkhu sattatiṁsabhedā bodhipakkhiyadhammā navavidhalokuttaradhammā ca na parihāyatīti attho.",
  "atk-s0502a25:67": "Desanāvasāne so bhikkhu arahatte patiṭṭhahi, sampattānampi sātthikā dhammadesanā ahosīti.",
  "atk-s0502a25:68": "Dhammārāmattheravatthu catutthaṁ.",
  "atk-s0502a25:69": "5. Vipakkhasevakabhikkhuvatthu",
  "atk-s0502a25:70": "Salābhanti imaṁ dhammadesanaṁ satthā veḷuvane viharanto aññataraṁ vipakkhasevakaṁ bhikkhuṁ ārabbha kathesi.",
  "atk-s0502a25:71": "Tassa kireko devadattapakkhiko bhikkhu sahāyo ahosi. So taṁ bhikkhūhi saddhiṁ piṇḍāya caritvā katabhattakiccaṁ āgacchantaṁ disvā ‘‘kuhiṁ gatosī’’ti pucchi. ‘‘Asukaṭṭhānaṁ nāma piṇḍāya caritu’’nti. ‘‘Laddho te piṇḍapāto’’ti? ‘‘Āma, laddho’’ti. ‘‘Idha amhākaṁ mahālābhasakkāro, katipāhaṁ idheva hohī’’ti. So tassa vacanena katipāhaṁ tattha vasitvā sakaṭṭhānameva agamāsi . Atha naṁ bhikkhū ‘‘ayaṁ, bhante, devadattassa uppannalābhasakkāraṁ paribhuñjati, devadattassa pakkhiko eso’’ti tathāgatassa ārocesuṁ. Satthā taṁ pakkosāpetvā ‘‘saccaṁ kira tvaṁ evamakāsī’’ti pucchi. ‘‘Āma, bhante, ahaṁ tattha ekaṁ daharaṁ nissāya katipāhaṁ vasiṁ, na ca pana devadattassa laddhiṁ rocemī’’ti. Atha naṁ bhagavā ‘‘kiñcāpi tvaṁ laddhiṁ na rocesi, diṭṭhadiṭṭhakānaṁyeva pana laddhiṁ rocento viya vicarasi. Na tvaṁ idāneva evaṁ karosi, pubbepi evarūpoyevā’’ti vatvā ‘‘idāni tāva, bhante, amhehi sāmaṁ diṭṭho, pubbe panesa kesaṁ laddhiṁ rocento viya vicari, ācikkhatha no’’ti bhikkhūhi yācito atītaṁ āharitvā –",
  "atk-s0502a25:72": "‘‘Purāṇacorāna vaco nisamma,",
  "atk-s0502a25:73": "Mahiḷāmukho pothayamanvacārī;",
  "atk-s0502a25:74": "Susaññatānañhi vaco nisamma,",
  "atk-s0502a25:75": "Gajuttamo sabbaguṇesu aṭṭhā’’ti. (jā. 1.1.26) –",
  "atk-s0502a25:76": "Imaṁ mahiḷāmukhajātakaṁ vitthāretvā, ‘‘bhikkhave, bhikkhunā nāma sakalābheneva santuṭṭhena bhavitabbaṁ, paralābhaṁ patthetuṁ na vaṭṭati. Paralābhaṁ patthentassa hi jhānavipassanāmaggaphalesu ekadhammopi nuppajjati, sakalābhasantuṭṭhasseva pana jhānādīni uppajjantī’’ti vatvā dhammaṁ desento imā gāthā abhāsi –",
  "atk-s0502a25:77": "365.",
  "atk-s0502a25:78": " ‘‘Salābhaṁ nātimaññeyya, nāññesaṁ pihayaṁ care;",
  "atk-s0502a25:79": "Aññesaṁ pihayaṁ bhikkhu, samādhiṁ nādhigacchati.",
  "atk-s0502a25:80": "366.",
  "atk-s0502a25:81": " ‘‘Appalābhopi ce bhikkhu, salābhaṁ nātimaññati;",
  "atk-s0502a25:82": "Taṁ ve devā pasaṁsanti, suddhājīviṁ atandita’’nti.",
  "atk-s0502a25:83": "Tattha salābhanti attano uppajjanakalābhaṁ. Sapadānacārañhi parivajjetvā anesanāya jīvikaṁ kappento salābhaṁ atimaññati hīḷeti jigucchati nāma. Tasmā evaṁ akaraṇena salābhaṁ nātimaññeyya. Aññesaṁ pihayanti aññesaṁ lābhaṁ patthento na careyyāti attho. Samādhiṁ nādhigacchatīti aññesañhi lābhaṁ pihayanto tesaṁ cīvarādikaraṇe ussukkaṁ āpanno bhikkhu appanāsamādhiṁ vā upacārasamādhiṁ vā nādhigacchati. Salābhaṁ nātimaññatīti appalābhopi samāno uccanīcakule paṭipāṭiyā sapadānaṁ caranto bhikkhu salābhaṁ nātimaññati nāma. Taṁ veti taṁ evarūpaṁ bhikkhuṁ sārajīvitatāya suddhājīviṁ jaṅghabalaṁ nissāya jīvitakappanena akusītatāya atanditaṁ devā pasaṁsanti thomentīti attho.",
  "atk-s0502a25:84": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:85": "Vipakkhasevakabhikkhuvatthu pañcamaṁ.",
  "atk-s0502a25:86": "6. Pañcaggadāyakabrāhmaṇavatthu",
  "atk-s0502a25:87": "Sabbasoti imaṁ dhammadesanaṁ satthā jetavane viharanto pañcaggadāyakaṁ nāma brāhmaṇaṁ ārabbha kathesi.",
  "atk-s0502a25:88": "So kira sasse khette ṭhitakāleyeva khettaggaṁ nāma deti, khalakāle khalaggaṁ nāma deti, khalabhaṇḍakāle khalabhaṇḍaggaṁ nāma deti, ukkhalikakāle kumbhaggaṁ nāma deti, pātiyaṁ vaḍḍhitakāle pātaggaṁ nāma detīti imāni pañca aggadānāni deti, sampattassa adatvā nāma na bhuñjati. Tenassa pañcaggadāyakotveva nāmaṁ ahosi. Satthā tassa ca brāhmaṇiyā cassa tiṇṇaṁ phalānaṁ upanissayaṁ disvā brāhmaṇassa bhojanavelāyaṁ gantvā dvāre aṭṭhāsi. Sopi dvārapamukhe antogehābhimukho nisīditvā bhuñjati, satthāraṁ dvāre ṭhitaṁ na passati. Brāhmaṇī pana taṁ parivisamānā satthāraṁ disvā cintesi – ‘‘ayaṁ brāhmaṇo pañcasu ṭhānesu aggaṁ datvā bhuñjati, idāni ca samaṇo gotamo āgantvā dvāre ṭhito. Sace brāhmaṇo etaṁ disvā attano bhattaṁ haritvā dassati, punapāhaṁ pacituṁ na sakkhissāmī’’ti. Sā ‘‘evaṁ ayaṁ samaṇaṁ gotamaṁ na passissatī’’ti satthu piṭṭhiṁ datvā tassa pacchato taṁ paṭicchādentī onamitvā puṇṇacandaṁ pāṇinā paṭicchādentī viya aṭṭhāsi. Tathā ṭhitā eva ca pana ‘‘gato nu kho no’’ti satthāraṁ aḍḍhakkhikena olokesi. Satthā tattheva aṭṭhāsi. Brāhmaṇassa pana savanabhayena ‘‘aticchathā’’ti na vadeti, osakkitvā pana saṇikameva ‘‘aticchathā’’ti āha . Satthā ‘‘na gamissāmī’’ti sīsaṁ cālesi. Lokagarunā buddhena ‘‘na gamissāmī’’ti sīse cālite sā sandhāretuṁ asakkontī mahāhasitaṁ hasi. Tasmiṁ khaṇe satthā gehābhimukhaṁ obhāsaṁ muñci. Brāhmaṇopi piṭṭhiṁ datvā nisinnoyeva brāhmaṇiyā hasitasaddaṁ sutvā chabbaṇṇānañca rasmīnaṁ obhāsaṁ oloketvā satthāraṁ addasa. Buddhā hi nāma gāme vā araññe vā hetusampannānaṁ attānaṁ adassetvā na pakkamanti. Brāhmaṇopi satthāraṁ disvā, ‘‘bhoti nāsitomhi tayā, rājaputtaṁ āgantvā dvāre ṭhitaṁ mayhaṁ anācikkhantiyā bhāriyaṁ te kammaṁ kata’’nti vatvā aḍḍhabhuttaṁ bhojanapātiṁ ādāya satthu santikaṁ gantvā, ‘‘bho gotama, ahaṁ pañcasu ṭhānesu aggaṁ datvāva bhuñjāmi, ito ca me majjhe bhinditvā ekova bhattakoṭṭhāso bhutto, eko koṭṭhāso avasiṭṭho, paṭiggaṇhissasi me idaṁ bhatta’’nti. Satthā ‘‘na me tava ucchiṭṭhabhattena attho’’ti avatvā, ‘‘brāhmaṇa, aggampi mayhameva anucchavikaṁ, majjhe bhinditvā aḍḍhabhuttabhattampi, carimakabhattapiṇḍopi mayhameva anucchaviko. Mayañhi, brāhmaṇa, paradattūpajīvipetasadisā’’ti vatvā imaṁ gāthamāha –",
  "atk-s0502a25:89": "‘‘Yadaggato majjhato sesato vā,",
  "atk-s0502a25:90": "Piṇḍaṁ labhetha paradattūpajīvī;",
  "atk-s0502a25:91": "Nālaṁ thutuṁ nopi nipaccavādī,",
  "atk-s0502a25:92": "Taṁ vāpi dhīrā muni vedayantī’’ti. (su. ni. 219);",
  "atk-s0502a25:93": "Brāhmaṇo taṁ sutvāva pasannacitto hutvā ‘‘aho acchariyaṁ, dīpasāmiko nāma rājaputto ‘na me tava ucchiṭṭhabhattena attho’ti avatvā evaṁ vakkhatī’’ti dvāre ṭhitakova satthāraṁ pañhaṁ pucchi – ‘‘bho gotama , tumhe attano sāvake bhikkhūti vadatha, kittāvatā bhikkhu nāma hotī’’ti. Satthā ‘‘kathaṁrūpā nu kho imassa dhammadesanā sappāyā’’ti upadhārento ‘‘ime dvepi janā kassapabuddhakāle ‘nāmarūpa’nti vadantānaṁ kathaṁ suṇiṁsu, nāmarūpaṁ avissajjitvāva nesaṁ dhammaṁ desetuṁ vaṭṭatī’’ti, ‘‘brāhmaṇa, nāme ca rūpe ca arajjanto asajjanto asocanto bhikkhu nāma hotī’’ti vatvā imaṁ gāthamāha –",
  "atk-s0502a25:94": "367.",
  "atk-s0502a25:95": " ‘‘Sabbaso nāmarūpasmiṁ, yassa natthi mamāyitaṁ;",
  "atk-s0502a25:96": "Asatā ca na socati, sa ve bhikkhūti vuccatī’’ti.",
  "atk-s0502a25:97": "Tattha sabbasoti sabbasmimpi vedanādīnaṁ catunnaṁ, rūpakkhandhassa cāti pañcannaṁ khandhānaṁ vasena pavatte nāmarūpe. Mamāyitanti yassa ahanti vā mamanti vā gāho natthi. Asatā ca na socatīti tasmiñca nāmarūpe khayavayaṁ patte ‘‘mama rūpaṁ khīṇaṁ…pe… mama viññāṇaṁ khīṇa’’nti na socati na vihaññati, ‘‘khayavayadhammaṁ me khīṇa’’nti passati. Sa veti so evarūpo vijjamānepi nāmarūpe mamāyitarahitopi asatāpi tena asocanto bhikkhūti vuccatīti attho.",
  "atk-s0502a25:98": "Desanāvasāne ubhopi jayampatikā anāgāmiphale patiṭṭhahiṁsu, sampattānampi sātthikā dhammadesanā ahosīti.",
  "atk-s0502a25:99": "Pañcaggadāyakabrāhmaṇavatthu chaṭṭhaṁ.",
  "atk-s0502a25:100": "7. Sambahulabhikkhuvatthu",
  "atk-s0502a25:101": "Mettāvihārīti imaṁ dhammadesanaṁ satthā jetavane viharanto sambahule bhikkhū ārabbha kathesi.",
  "atk-s0502a25:102": "Ekasmiñhi samaye āyasmante mahākaccāne avantijanapade kuraragharaṁ nissāya pavattapabbate viharante soṇo nāma koṭikaṇṇo upāsako therassa dhammakathāya pasīditvā therassa santike pabbajitukāmo therena ‘‘dukkaraṁ kho, soṇa, yāvajīvaṁ ekabhattaṁ ekaseyyaṁ brahmacariya’’nti vatvā dve vāre paṭikkhittopi pabbajjāya ativiya ussāhajāto tatiyavāre theraṁ yācitvā pabbajitvā appabhikkhukattā dakkhiṇāpathe tiṇṇaṁ vassānaṁ accayena laddhūpasampado satthāraṁ sammukhā daṭṭhukāmo hutvā upajjhāyaṁ āpucchitvā tena dinnaṁ sāsanaṁ gahetvā anupubbena jetavanaṁ gantvā satthāraṁ vanditvā katapaṭisanthāro satthārā ekagandhakuṭiyaṁyeva anuññātasenāsano bahudeva rattiṁ ajjhokāse vīthināmetvā rattibhāge gandhakuṭiṁ pavisitvā attano pattasenāsane taṁ rattibhāgaṁ vītināmetvā paccūsasamaye satthārā ajjhiṭṭho soḷasa aṭṭhakavaggikāni (su. ni. 772 ādayo) sabbāneva sarabhaññena abhaṇi. Athassa bhagavā sarabhaññapariyosāne abbhānumodento – ‘‘sādhu sādhu, bhikkhū’’ti sādhukāraṁ adāsi. Satthārā dinnasādhukāraṁ sutvā bhūmaṭṭhakadevā nāgā supaṇṇāti evaṁ yāva brahmalokā ekasādhukārameva ahosi.",
  "atk-s0502a25:103": "Tasmiṁ khaṇe jetavanato vīsayojanasatamatthake kuraragharanagare therassa mātu mahāupāsikāya gehe adhivatthā devatāpi mahantena saddena sādhukāramadāsi. Atha naṁ upāsikā āha – ‘‘ko esa sādhukāraṁ detī’’ti? Ahaṁ, bhaginīti. Kosi tvanti? Tava gehe adhivatthā, devatāti. Tvaṁ ito pubbe mayhaṁ sādhukāraṁ adatvā ajja kasmā desīti? Nāhaṁ tuyhaṁ sādhukāraṁ dammīti. Atha kassa te sādhukāro dinnoti? Tava puttassa koṭikaṇṇassa soṇattherassāti. Kiṁ me puttena katanti? Putto te ajja satthārā saddhiṁ ekagandhakuṭiyaṁ vasitvā dhammaṁ desesi, satthā tava puttassa dhammaṁ sutvā pasanno sādhukāramadāsi. Tenassa mayāpi sādhukāro dinno. Sammāsambuddhassa hi sādhukāraṁ sampaṭicchitvā bhūmaṭṭhakadeve ādiṁ katvā yāva brahmalokā ekasādhukārameva jātanti. Kiṁ pana, sāmi, mama puttena satthu dhammo kathito, satthārā mama puttassa kathitoti? Tava puttena satthu kathitoti. Evaṁ devatāya kathentiyāva upāsikāya pañcavaṇṇā pīti uppajjitvā sakalasarīraṁ phari.",
  "atk-s0502a25:104": "Athassā etadahosi – ‘‘sace me putto satthārā saddhiṁ ekagandhakuṭiyaṁ vasitvā satthu dhammaṁ kathetuṁ sakkhi , mayhampi kathetuṁ sakkhissatiyeva . Puttassa āgatakāle dhammassavanaṁ kāretvā dhammakathaṁ suṇissāmī’’ti. Soṇattheropi kho satthārā sādhukāre dinne ‘‘ayaṁ me upajjhāyena dinnasāsanaṁ ārocetuṁ kālo’’ti bhagavantaṁ paccantimesu janapadesu vinayadharapañcamena gaṇena upasampadaṁ ādiṁ katvā (mahāva. 259) pañca vare yācitvā katipāhaṁ satthu santikeyeva vasitvā ‘‘upajjhāyaṁ passissāmī’’ti satthāraṁ āpucchitvā jetavanā nikkhamitvā anupubbena upajjhāyassa santikaṁ agamāsi.",
  "atk-s0502a25:105": "Thero punadivase taṁ ādāya piṇḍāya caranto mātu upāsikāya gehadvāraṁ agamāsi. Sāpi puttaṁ disvā tuṭṭhamānasā vanditvā sakkaccaṁ parivisitvā pucchi – ‘‘saccaṁ kira tvaṁ, tāta, satthārā saddhiṁ ekagandhakuṭiyaṁ vasitvā satthu dhammakathaṁ kathesī’’ti. ‘‘Upāsike, tuyhaṁ kena idaṁ kathita’’nti? ‘‘Tāta, imasmiṁ gehe adhivatthā devatā mahantena saddena sādhukāraṁ datvā mayā ‘ko eso’ti vutte ‘aha’nti vatvā evañca evañca kathesi. Taṁ sutvā mayhaṁ etadahosi – ‘sace me putto satthu dhammakathaṁ kathesi, mayhampi kathetuṁ sakkhissatī’ti. Atha naṁ āha – ‘tāta, yato tayā satthu sammukhā dhammo kathito, mayhampi kathetuṁ sakkhissasi eva. Asukadivase nāma dhammassavanaṁ kāretvā tava dhammaṁ suṇissāmi, tātā’’’ti. So adhivāsesi. Upāsikā bhikkhusaṅghassa dānaṁ datvā pūjaṁ katvā ‘‘puttassa me dhammakathaṁ suṇissāmī’’ti ekameva dāsiṁ geharakkhikaṁ ṭhapetvā sabbaṁ parijanaṁ ādāya antonagare dhammassavanatthāya kārite maṇḍape alaṅkatadhammāsanaṁ abhiruyha dhammaṁ desentassa puttassa dhammakathaṁ sotuṁ agamāsi.",
  "atk-s0502a25:106": "Tasmiṁ pana kāle navasatā corā tassā upāsikāya gehe otāraṁ olokentā vicaranti. Tassā pana gehaṁ sattahi pākārehi parikkhittaṁ sattadvārakoṭṭhakayuttaṁ, tattha tesu tesu ṭhānesu caṇḍasunakhe bandhitvā ṭhapayiṁsu. Antogehe chadanassa udakapātaṭṭhāne pana parikhaṁ khaṇitvā tipunā pūrayiṁsu. Taṁ divā ātapena vilīnaṁ pakkuthitaṁ viya tiṭṭhati, rattiṁ kaṭhinaṁ kakkhaḷaṁ hutvā tiṭṭhati. Tassānantarā mahantāni ayasaṅghāṭakāni nirantaraṁ bhūmiyaṁ odahiṁsu. Iti imañcārakkhaṁ upāsikāya ca antogehe ṭhitabhāvaṁ paṭicca te corā okāsaṁ alabhantā taṁ divasaṁ tassā gatabhāvaṁ ñatvā umaṅgaṁ bhinditvā tipuparikhāya ca ayasaṅghāṭakānañca heṭṭhābhāgeneva gehaṁ pavisitvā corajeṭṭhakaṁ tassā santikaṁ pahiṇiṁsu ‘‘sace sā amhākaṁ idha paviṭṭhabhāvaṁ sutvā nivattitvā gehābhimukhī āgacchati, asinā naṁ paharitvā mārethā’’ti. So gantvā tassā santike aṭṭhāsi.",
  "atk-s0502a25:107": "Corāpi antogehe dīpaṁ jāletvā kahāpaṇagabbhadvāraṁ vivariṁsu. Sā dāsī core disvā upāsikāya santikaṁ gantvā, ‘‘ayye, bahū corā gehaṁ pavisitvā kahāpaṇagabbhadvāraṁ vivariṁsū’’ti ārocesi. ‘‘Corā attanā diṭṭhakahāpaṇe harantu, ahaṁ mama puttassa dhammakathaṁ suṇāmi, mā me dhammassa antarāyaṁ kari, gehaṁ gacchā’’ti taṁ pahiṇi. Corāpi kahāpaṇagabbhaṁ tucchaṁ katvā rajatagabbhaṁ vivariṁsu. Sā punapi gantvā tamatthaṁ ārocesi. Upāsikāpi ‘‘corā attanā icchitaṁ harantu, mā me antarāyaṁ karī’’ti puna taṁ pahiṇi. Corā rajatagabbhampi tucchaṁ katvā suvaṇṇagabbhaṁ vivariṁsu. Sā punapi gantvā upāsikāya tamatthaṁ ārocesi. Atha naṁ upāsikā āmantetvā, ‘‘bhoti je tvaṁ anekavāraṁ mama santikaṁ āgatā, ‘corā yathārucitaṁ harantu, ahaṁ mama puttassa dhammakathaṁ suṇāmi, mā me antarāyaṁ karī’ti mayā vuttāpi mama kathaṁ anādiyitvā punappunaṁ āgacchasiyeva. Sace idāni tvaṁ āgacchissasi, jānissāmi te kattabbaṁ, gehameva gacchā’’ti pahiṇi.",
  "atk-s0502a25:108": "Corajeṭṭhako tassā kathaṁ sutvā ‘‘evarūpāya itthiyā santakaṁ harantānaṁ asani patitvā matthakaṁ bhindeyyā’’ti corānaṁ santikaṁ gantvā ‘‘sīghaṁ upāsikāya santakaṁ paṭipākatikaṁ karothā’’ti āha. Te kahāpaṇehi kahāpaṇagabbhaṁ, rajatasuvaṇṇehi rajatasuvaṇṇagabbhe puna pūrayiṁsu. Dhammatā kiresā, yaṁ dhammo dhammacārinaṁ rakkhati. Tenevāha –",
  "atk-s0502a25:109": "‘‘Dhammo have rakkhati dhammacāriṁ,",
  "atk-s0502a25:110": "Dhammo suciṇṇo sukhamāvahāti;",
  "atk-s0502a25:111": "Esānisaṁso dhamme suciṇṇe,",
  "atk-s0502a25:112": "Na duggatiṁ gacchati dhammacārī’’ti. (theragā. 303; jā. 1.10.102);",
  "atk-s0502a25:113": "Corāpi gantvā dhammassavanaṭṭhāne aṭṭhaṁsu. Theropi dhammaṁ kathetvā vibhātāya rattiyā āsanā otari. Tasmiṁ khaṇe corajeṭṭhako upāsikāya pādamūle nipajjitvā ‘‘khamāhi me, ayye’’ti āha. ‘‘Kiṁ idaṁ, tātā’’ti? ‘‘Ahañhi tumhesu āghātaṁ katvā tumhe māretukāmo aṭṭhāsi’’nti. ‘‘Tena hi te, tāta, khamāmī’’ti. Sesacorāpi tatheva vatvā, ‘‘tātā, khamāmī’’ti vutte āhaṁsu – ‘‘ayye, sace no khamatha, puttassa vo santike amhākaṁ pabbajjaṁ dāpethā’’ti. Sā puttaṁ vanditvā āha – ‘‘tāta, ime corā mama guṇesu tumhākañca dhammakathāya pasannā pabbajjaṁ yācanti, pabbājetha ne’’ti. Thero ‘‘sādhū’’ti vatvā tehi nivatthavatthānaṁ dasāni chindāpetvā tambamattikāya rajāpetvā te pabbājetvā sīlesu patiṭṭhāpesi. Upasampannakāle ca nesaṁ ekekassa visuṁ visuṁ kammaṭṭhānamadāsi. Te navasatā bhikkhū visuṁ visuṁ navasatakammaṭṭhānāni gahetvā ekaṁ pabbataṁ abhiruyha tassa tassa rukkhassa chāyāya nisīditvā samaṇadhammaṁ kariṁsu.",
  "atk-s0502a25:114": "Satthā vīsayojanasatamatthake jetavanamahāvihāre nisinnova te bhikkhū oloketvā tesaṁ cariyavasena dhammadesanaṁ vavatthāpetvā obhāsaṁ pharitvā sammukhe nisīditvā kathento viya imā gāthā abhāsi –",
  "atk-s0502a25:115": "368.",
  "atk-s0502a25:116": " ‘‘Mettāvihārī yo bhikkhu, pasanno buddhasāsane;",
  "atk-s0502a25:117": "Adhigacche padaṁ santaṁ, saṅkhārūpasamaṁ sukhaṁ.",
  "atk-s0502a25:118": "369.",
  "atk-s0502a25:119": " ‘‘Siñca bhikkhu imaṁ nāvaṁ, sittā te lahumessati;",
  "atk-s0502a25:120": "Chetvā rāgañca dosañca, tato nibbānamehisi.",
  "atk-s0502a25:121": "370.",
  "atk-s0502a25:122": " ‘‘Pañca chinde pañca jahe, pañca cuttari bhāvaye;",
  "atk-s0502a25:123": "Pañcasaṅgātigo bhikkhu, oghatiṇṇoti vuccati.",
  "atk-s0502a25:124": "371.",
  "atk-s0502a25:125": " ‘‘Jhāya bhikkhu mā pamādo,",
  "atk-s0502a25:126": "Mā te kāmaguṇe ramessu cittaṁ;",
  "atk-s0502a25:127": "Mā lohaguḷaṁ gilī pamatto,",
  "atk-s0502a25:128": "Mā kandī dukkhamidanti dayhamāno.",
  "atk-s0502a25:129": "372.",
  "atk-s0502a25:130": " ‘‘Natthi jhānaṁ apaññassa, paññā natthi ajhāyato;",
  "atk-s0502a25:131": "Yamhi jhānañca paññā ca, sa ve nibbānasantike.",
  "atk-s0502a25:132": "373.",
  "atk-s0502a25:133": " ‘‘Suññāgāraṁ paviṭṭhassa, santacittassa bhikkhuno;",
  "atk-s0502a25:134": "Amānusī ratī hoti, sammā dhammaṁ vipassato.",
  "atk-s0502a25:135": "374.",
  "atk-s0502a25:136": " ‘‘Yato yato sammasati, khandhānaṁ udayabbayaṁ;",
  "atk-s0502a25:137": "Labhatī pītipāmojjaṁ, amataṁ taṁ vijānataṁ.",
  "atk-s0502a25:138": "375.",
  "atk-s0502a25:139": " ‘‘Tatrāyamādi bhavati, idha paññassa bhikkhuno;",
  "atk-s0502a25:140": "Indriyagutti santuṭṭhi, pātimokkhe ca saṁvaro.",
  "atk-s0502a25:141": "376.",
  "atk-s0502a25:142": " ‘‘Mitte bhajassu kalyāṇe, suddhājīve atandite;",
  "atk-s0502a25:143": "Paṭisanthāravutyassa, ācārakusalo siyā;",
  "atk-s0502a25:144": "Tato pāmojjabahulo, dukkhassantaṁ karissatī’’ti.",
  "atk-s0502a25:145": "Tattha mettāvihārīti mettākammaṭṭhāne kammaṁ karontopi mettāvasena tikacatukkajjhāne nibbattetvā ṭhitopi mettāvihārīyeva nāma. Pasannoti yo pana buddhasāsane pasanno hoti, pasādaṁ rocetiyevāti attho. Padaṁ santanti nibbānassetaṁ nāmaṁ. Evarūpo hi bhikkhu santaṁ koṭṭhāsaṁ sabbasaṅkhārānaṁ upasantatāya saṅkhārūpasamaṁ, paramasukhatāya sukhanti laddhanāmaṁ nibbānaṁ adhigacchati, vindatiyevāti attho.",
  "atk-s0502a25:146": "Siñca bhikkhu imaṁ nāvanti bhikkhu imaṁ attabhāvasaṅkhātaṁ nāvaṁ micchāvitakkodakaṁ chaḍḍento siñca. Sittā te lahumessatīti yathā hi mahāsamudde udakasseva bharitā nāvā chiddāni pidahitvā udakassa sittatāya sittā sallahukā hutvā mahāsamudde anosīditvā sīghaṁ supaṭṭanaṁ gacchati, evaṁ tavāpi ayaṁ micchāvitakkodakabharitā attabhāvanāvā cakkhudvārādichiddāni saṁvarena pidahitvā uppannassa micchāvitakkodakassa sittatāya sittā sallahukā saṁsāravaṭṭe anosīditvā sīghaṁ nibbānaṁ gamissati. Chetvāti rāgadosabandhanāni chinda. Etāni hi chinditvā arahattappatto tato aparabhāge anupādisesanibbānameva ehisi, gamissasīti attho.",
  "atk-s0502a25:147": "Pañcachindeti heṭṭhāapāyasampāpakāni pañcorambhāgiyasaṁyojanāni pāde baddharajjuṁ puriso satthena viya heṭṭhāmaggattayena chindeyya. Pañca jaheti uparidevalokasampāpakāni pañcuddhambhāgiyasaṁyojanāni puriso gīvāya baddharajjukaṁ viya arahattamaggena jaheyya pajaheyya, chindeyyāti attho. Pañca cuttari bhāvayeti uddhambhāgiyasaṁyojanānaṁ pahānatthāya saddhādīni pañcindriyāni uttari bhāveyya. Pañcasaṅgātigoti evaṁ sante pañcannaṁ rāgadosamohamānadiṭṭhisaṅgānaṁ atikkamanena pañcasaṅgātigo bhikkhu oghatiṇṇoti vuccati, cattāro oghe tiṇṇoyevāti vuccatīti attho.",
  "atk-s0502a25:148": "Jhāya bhikkhūti bhikkhu tvaṁ dvinnaṁ jhānānaṁ vasena jhāya ceva, kāyakammādīsu ca appamattavihāritāya mā pamajji. Ramessūti pañcavidhe ca kāmaguṇe te cittaṁ mā ramessu. Mā lohaguḷanti sativossaggalakkhaṇena hi pamādena pamattā niraye tattaṁ lohaguḷaṁ gilanti, tena taṁ vadāmi ‘‘mā pamatto hutvā lohaguḷaṁ gili, mā niraye ḍayhamāno ‘dukkhamida’nti kandī’’ti attho.",
  "atk-s0502a25:149": "Natthi jhānanti jhānuppādikāya vāyāmapaññāya apaññassa jhānaṁ nāma natthi. Paññā natthīti ajhāyantassa ‘‘samāhito bhikkhu yathābhūtaṁ jānāti passatī’’ti vuttalakkhaṇā paññā natthi. Yamhi jhānañca paññā cāti yamhi puggale idaṁ ubhayampi atthi, so nibbānassa santike ṭhitoyevāti attho.",
  "atk-s0502a25:150": "Suññāgāraṁ paviṭṭhassāti kismiñcideva vivittokāse kammaṭṭhānaṁ avijahitvā kammaṭṭhānamanasikārena nisinnassa. Santacittassāti nibbutacittassa. Sammāti hetunā kāraṇena dhammaṁ vipassantassa vipassanāsaṅkhātā amānusī rati aṭṭhasamāpattisaṅkhātā dibbāpi rati hoti uppajjatīti attho.",
  "atk-s0502a25:151": "Yatoyato sammasatīti aṭṭhatiṁsāya ārammaṇesu kammaṁ karonto yena yenākārena, purebhattādīsu vā kālesu yasmiṁ yasmiṁ attanā abhirucite kāle, abhirucite vā kammaṭṭhāne kammaṁ karonto sammasati. Udayabbayanti pañcannaṁ khandhānaṁ pañcavīsatiyā lakkhaṇehi udayaṁ , pañcavīsatiyā eva ca lakkhaṇehi vayaṁ. Pītipāmojjanti evaṁ khandhānaṁ udayabbayaṁ sammasanto dhammapītiṁ dhammapāmojjañca labhati. Amatanti taṁ sappaccaye nāmarūpe pākaṭe hutvā upaṭṭhahante uppannaṁ pītipāmojjaṁ amatanibbānasampāpakattā vijānataṁ paṇḍitānaṁ amatamevāti attho.",
  "atk-s0502a25:152": "Tatrāyamādi bhavatīti tatra ayaṁ ādi, idaṁ pubbaṭṭhānaṁ hoti. Idha paññassāti imasmiṁ sāsane paṇḍitabhikkhuno. Idāni ‘‘taṁ ādī’’ti vuttaṁ pubbaṭṭhānaṁ dassento indriyaguttītiādimāha. Catupārisuddhisīlañhi pubbaṭṭhānaṁ nāma. Tattha indriyaguttīti indriyasaṁvaro. Santuṭṭhīti catupaccayasantoso. Tena ājīvapārisuddhi ceva paccayasannissitañca sīlaṁ kathitaṁ. Pātimokkheti pātimokkhasaṅkhāte jeṭṭhakasīle paripūrakāritā kathitā.",
  "atk-s0502a25:153": "Mitte bhajassu kalyāṇeti vissaṭṭhakammante apatirūpasahāye vajjetvā sādhujīvitāya suddhājīve jaṅghabalaṁ nissāya jīvikakappanāya akusīte atandite kalyāṇamitte bhajassu, sevassūti attho. Paṭisanthāravutyassāti āmisapaṭisanthārena ca dhammapaṭisanthārena ca sampannavuttitāya paṭisanthāravutti assa, paṭisanthārassa kārakā bhaveyyāti attho. Ācārakusaloti sīlampi ācāro, vattapaṭivattampi ācāro. Tattha kusalo siyā, cheko bhaveyyāti attho. Tato pāmojjabahuloti tato paṭisanthāravuttito ca ācārakosallato ca uppannena dhammapāmojjena pāmojjabahulo hutvā taṁ sakalassāpi vaṭṭadukkhassa antaṁ karissatīti attho.",
  "atk-s0502a25:154": "Evaṁ satthārā desitāsu imāsu gāthāsu ekamekissāya gāthāya pariyosāne ekamekaṁ bhikkhusataṁ nisinnanisinnaṭṭhāneyeva saha paṭisambhidāhi arahattaṁ patvā vehāsaṁ abbhuggantvā sabbepi te bhikkhū ākāseneva vīsayojanasatikaṁ kantāraṁ atikkamitvā tathāgatassa suvaṇṇavaṇṇaṁ sarīraṁ vaṇṇentā thomentā pāde vandiṁsūti.",
  "atk-s0502a25:155": "Sambahulabhikkhuvatthu sattamaṁ.",
  "atk-s0502a25:156": "8. Pañcasatabhikkhuvatthu",
  "atk-s0502a25:157": "Vassikāviya pupphānīti imaṁ dhammadesanaṁ satthā jetavane viharanto pañcasate bhikkhū ārabbha kathesi.",
  "atk-s0502a25:158": "Te kira satthu santike kammaṭṭhānaṁ gahetvā araññe samaṇadhammaṁ karontā pātova pupphitāni vassikapupphāni sāyaṁ vaṇṭato muccantāni disvā ‘‘pupphānaṁ vaṇṭehi muccanato mayaṁ paṭhamataraṁ rāgādīhi muccissāmā’’ti vāyamiṁsu. Satthā te bhikkhū oloketvā, ‘‘bhikkhave, bhikkhunā nāma vaṇṭato muccanapupphena viya dukkhato muccituṁ vāyamitabbamevā’’ti vatvā gandhakuṭiyaṁ nisinnova ālokaṁ pharitvā imaṁ gāthamāha –",
  "atk-s0502a25:159": "377.",
  "atk-s0502a25:160": " ‘‘Vassikā viya pupphāni, maddavāni pamuñcati;",
  "atk-s0502a25:161": "Evaṁ rāgañca dosañca, vippamuñcetha bhikkhavo’’ti.",
  "atk-s0502a25:162": "Tattha vassikāti sumanā. Maddavānīti milātāni. Idaṁ vuttaṁ hoti – yathā vassikā hiyyo pupphitapupphāni punadivase purāṇabhūtāni muñcati, vaṇṭato vissajjeti, evaṁ tumhepi rāgādayo dose vippamuñcethāti.",
  "atk-s0502a25:163": "Desanāvasāne sabbepi te bhikkhū arahatte patiṭṭhahiṁsūti.",
  "atk-s0502a25:164": "Pañcasatabhikkhuvatthu aṭṭhamaṁ.",
  "atk-s0502a25:165": "9. Santakāyattheravatthu",
  "atk-s0502a25:166": "Santakāyoti imaṁ dhammadesanaṁ satthā jetavane viharanto santakāyattheraṁ nāma ārabbha kathesi.",
  "atk-s0502a25:167": "Tassa kira hatthapādakukkuccaṁ nāma nāhosi, kāyavijambhanarahito santaattabhāvova ahosi. So kira sīhayonito āgato thero. Sīhā kira ekadivasaṁ gocaraṁ gahetvā rajatasuvaṇṇamaṇipavāḷaguhānaṁ aññataraṁ pavisitvā manosilātale haritālacuṇṇesu sattāhaṁ nipajjitvā sattame divase uṭṭhāya nipannaṭṭhānaṁ oloketvā sace naṅguṭṭhassa vā kaṇṇānaṁ vā hatthapādānaṁ vā calitattā manosilāharitālacuṇṇānaṁ vippakiṇṇataṁ passanti, ‘‘na te idaṁ jātiyā vā gottassa vā patirūpa’’nti puna sattāhaṁ nirāhārā nipajjanti, cuṇṇānaṁ pana vippakiṇṇabhāve asati ‘‘idaṁ te jātigottānaṁ anucchavika’’nti āsayā nikkhamitvā vijambhitvā disā anuviloketvā tikkhattuṁ sīhanādaṁ naditvā gocarāya pakkamanti. Evarūpāya sīhayoniyā āgato ayaṁ bhikkhu. Tassa kāyasamācāraṁ disvā bhikkhū satthu ārocesuṁ – ‘‘na no, bhante, santakāyattherasadiso bhikkhu diṭṭhapubbo. Imassa hi nisinnaṭṭhāne hatthacalanaṁ vā pādacalanaṁ vā kāyavijambhitā vā natthī’’ti. Taṁ sutvā satthā, ‘‘bhikkhave, bhikkhunā nāma santakāyattherena viya kāyādīhi upasanteneva bhavitabba’’nti vatvā imaṁ gāthamāha –",
  "atk-s0502a25:168": "378.",
  "atk-s0502a25:169": " ‘‘Santakāyo santavāco, santavā susamāhito;",
  "atk-s0502a25:170": "Vantalokāmiso bhikkhu, upasantoti vuccatī’’ti.",
  "atk-s0502a25:171": "Tattha santakāyoti pāṇātipātādīnaṁ abhāvena santakāyo, musāvādādīnaṁ abhāvena santavāco, abhijjhādīnaṁ abhāvena santavā, kāyādīnaṁ tiṇṇampi suṭṭhu samāhitattā susamāhito, catūhi maggehi lokāmisassa vantatāya vantalokāmiso bhikkhu abbhantare rāgādīnaṁ upasantatāya upasantoti vuccatīti attho.",
  "atk-s0502a25:172": "Desanāvasāne so thero arahatte patiṭṭhahi, sampattānampi sātthikā dhammadesanā ahosīti.",
  "atk-s0502a25:173": "Santakāyattheravatthu navamaṁ.",
  "atk-s0502a25:174": "10. Naṅgalakulattheravatthu",
  "atk-s0502a25:175": "Attanācodayattānanti imaṁ dhammadesanaṁ satthā jetavane viharanto naṅgalakulattheraṁ ārabbha kathesi.",
  "atk-s0502a25:176": "Eko kira duggatamanusso paresaṁ bhatiṁ katvā jīvati, taṁ eko bhikkhu pilotikakhaṇḍanivatthaṁ naṅgalaṁ ukkhipitvā gacchantaṁ disvā evamāha – ‘‘kiṁ pana te evaṁ jīvanato pabbajituṁ na vara’’nti. Ko maṁ, bhante, evaṁ jīvantaṁ pabbājessatīti? Sace pabbajissasi , ahaṁ taṁ pabbājessāmīti. Sādhu bhante , sace maṁ pabbājessatha, pabbajissāmīti. Atha naṁ so thero jetavanaṁ netvā sahatthena, nhāpetvā māḷake ṭhapetvā pabbājetvā nivatthapilotikakhaṇḍena saddhiṁ naṅgalaṁ māḷakasīmāyameva rukkhasākhāyaṁ ṭhapāpesi. So upasampannakālepi naṅgalakulattherotveva paññāyi. So buddhānaṁ uppannalābhasakkāraṁ nissāya jīvanto ukkaṇṭhitvā ukkaṇṭhitaṁ vinodetuṁ asakkonto ‘‘na dāni saddhādeyyāni kāsāyāni paridahitvā gamissāmī’’ti taṁ rukkhamūlaṁ gantvā attanāva attānaṁ ovadi – ‘‘ahirika, nillajja, idaṁ nivāsetvā vibbhamitvā bhatiṁ katvā jīvitukāmo jāto’’ti. Tassevaṁ attānaṁ ovadantasseva cittaṁ tanukabhāvaṁ gataṁ. So nivattitvā puna katipāhaccayena ukkaṇṭhitvā tatheva attānaṁ ovadi, punassa cittaṁ nivatti. So imināva nīhārena ukkaṇṭhitaukkaṇṭhitakāle tattha gantvā attānaṁ ovadi. Atha naṁ bhikkhū tattha abhiṇhaṁ gacchantaṁ disvā, ‘‘āvuso, naṅgalatthera kasmā ettha gacchasī’’ti pucchiṁsu. So ‘‘ācariyassa santikaṁ gacchāmi, bhante’’ti vatvā katipāheneva arahattaṁ pāpuṇi.",
  "atk-s0502a25:177": "Bhikkhū tena saddhiṁ keḷiṁ karontā āhaṁsu – ‘‘āvuso naṅgalatthera, tava vicaraṇamaggo avaḷañjo viya jāto, ācariyassa santikaṁ na gacchasi maññe’’ti. Āma, bhante, mayaṁ saṁsagge sati agamimhā, idāni pana so saṁsaggo chinno, tena na gacchāmāti. Taṁ sutvā bhikkhū ‘‘esa abhūtaṁ vatvā aññaṁ byākarotī’’ti satthu tamatthaṁ ārocesuṁ. Satthā ‘‘āma, bhikkhave, mama putto attanāva attānaṁ codetvā pabbajitakiccassa matthakaṁ patto’’ti vatvā dhammaṁ desento imā gāthā abhāsi –",
  "atk-s0502a25:178": "379.",
  "atk-s0502a25:179": " ‘‘Attanā codayattānaṁ, paṭimaṁsetha attanā;",
  "atk-s0502a25:180": "So attagutto satimā, sukhaṁ bhikkhu vihāhisi.",
  "atk-s0502a25:181": "380.",
  "atk-s0502a25:182": " ‘‘Attā hi attano nātho, ko hi nātho paro siyā;",
  "atk-s0502a25:183": "Attā hi attano gati;",
  "atk-s0502a25:184": "Tasmā saṁyamamattānaṁ, assaṁ bhadraṁva vāṇijo’’ti.",
  "atk-s0502a25:185": "Tattha codayattānanti attanāva attānaṁ codaya sāraya. Paṭimaṁsethāti attanāva attānaṁ parivīmaṁsatha. Soti so tvaṁ, bhikkhu, evaṁ sante attanāva guttatāya attagutto, upaṭṭhitasatitāya satimā hutvā sabbiriyāpathesu sukhaṁ viharissasīti attho.",
  "atk-s0502a25:186": "Nāthoti avassayo patiṭṭhā. Ko hi nātho paroti yasmā parassa attabhāve patiṭṭhāya kusalaṁ vā katvā saggaparāyaṇena maggaṁ vā bhāvetvā sacchikataphalena bhavituṁ na sakkā, tasmā ko hi nāma paro nātho bhaveyyāti attho. Tasmāti yasmā attāva attano gati patiṭṭhā saraṇaṁ, tasmā yathā bhadraṁ assājānīyaṁ nissāya lābhaṁ patthayanto vāṇijo tassa visamaṭṭhānacāraṁ pacchinditvā divasassa tikkhattuṁ nahāpento bhojento saṁyameti paṭijaggati, evaṁ tvampi anuppannassa akusalassa uppādaṁ nivārento satisammosena uppannaṁ akusalaṁ pajahanto attānaṁ saṁyama gopaya, evaṁ sante paṭhamajjhānaṁ ādiṁ katvā lokiyalokuttaravisesaṁ adhigamissasīti attho.",
  "atk-s0502a25:187": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:188": "Naṅgalakulattheravatthu dasamaṁ.",
  "atk-s0502a25:189": "11. Vakkalittheravatthu",
  "atk-s0502a25:190": "Pāmojjabahuloti imaṁ dhammadesanaṁ satthā veḷuvane viharanto vakkalittheraṁ ārabbha kathesi.",
  "atk-s0502a25:191": "So kirāyasmā sāvatthiyaṁ brāhmaṇakule nibbattitvā vayappatto piṇḍāya paviṭṭhaṁ tathāgataṁ disvā satthu sarīrasampattiṁ oloketvā sarīrasampattidassanena atitto ‘‘evāhaṁ niccakālaṁ tathāgataṁ daṭṭhuṁ labhissāmī’’ti satthu santike pabbajitvā yattha ṭhitena sakkā dasabalaṁ passituṁ, tattha ṭhito sajjhāyakammaṭṭhānamanasikārādīni pahāya satthāraṁ olokentova vicarati. Satthā tassa ñāṇaparipākaṁ āgamento kiñci avatvā ‘‘idānissa ñāṇaṁ paripākaṁ gata’’nti ñatvā ‘‘kiṁ te, vakkali, iminā pūtikāyena diṭṭhena, yo kho, vakkali, dhammaṁ passati, so maṁ passati. Yo maṁ passati, so dhammaṁ passatī’’ti (saṁ. ni. 3.87) vatvā ovadi. So evaṁ ovaditopi satthu dassanaṁ pahāya neva aññattha gantuṁ sakkoti. Atha naṁ satthā ‘‘nāyaṁ bhikkhu saṁvegaṁ alabhitvā bujjhissatī’’ti upakaṭṭhāya vassūpanāyikāya rājagahaṁ gantvā vassūpanāyikadivase ‘‘apehi, vakkali, apehi, vakkalī’’ti paṇāmesi. So ‘‘na maṁ satthā ālapatī’’ti temāsaṁ satthu sammukhe ṭhātuṁ asakkonto ‘‘kiṁ mayhaṁ jīvitena, pabbatā attānaṁ pātessāmī’’ti gijjhakūṭaṁ abhiruhi.",
  "atk-s0502a25:192": "Satthā tassa kilamanabhāvaṁ ñatvā ‘‘ayaṁ bhikkhu mama santikā assāsaṁ alabhanto maggaphalānaṁ upanissayaṁ nāseyyā’’ti attānaṁ dassetuṁ obhāsaṁ muñci. Athassa satthu diṭṭhakālato paṭṭhāya tāvamahantopi soko pahīyi. Satthā sukkhataḷākaṁ oghena pūrento viya therassa balavapītipāmojjaṁ uppādetuṁ imaṁ gāthamāha –",
  "atk-s0502a25:193": "381.",
  "atk-s0502a25:194": " ‘‘Pāmojjabahulo bhikkhu, pasanno buddhasāsane;",
  "atk-s0502a25:195": "Adhigacche padaṁ santaṁ, saṅkhārūpasamaṁ sukha’’nti.",
  "atk-s0502a25:196": "Tassattho – pakatiyāpi pāmojjabahulo bhikkhu buddhasāsane pasādaṁ roceti, so evaṁ pasanno buddhasāsane santaṁ padaṁ saṅkhārūpasamaṁ sukhanti laddhanāmaṁ nibbānaṁ adhigaccheyyāti. Imañca pana gāthaṁ vatvā satthā vakkalittherassa hatthaṁ pasāretvā –",
  "atk-s0502a25:197": "‘‘Ehi vakkali mā bhāyi, olokehi tathāgataṁ;",
  "atk-s0502a25:198": "Ahaṁ taṁ uddharissāmi, paṅke sannaṁva kuñjaraṁ.",
  "atk-s0502a25:199": "‘‘Ehi vakkali mā bhāyi, olokehi tathāgataṁ;",
  "atk-s0502a25:200": "Ahaṁ taṁ mocayissāmi, rāhuggahaṁva sūriyaṁ.",
  "atk-s0502a25:201": "‘‘Ehi vakkali mā bhāyi, olokehi tathāgataṁ;",
  "atk-s0502a25:202": "Ahaṁ taṁ mocayissāmi, rāhuggahaṁva candima’’nti. –",
  "atk-s0502a25:203": "Imā gāthā abhāsi. So ‘‘dasabalo me diṭṭho, ehīti ca avhānampi laddha’’nti balavapītiṁ uppādetvā ‘‘kuto nu kho gantabba’’nti gamanamaggaṁ apassanto dasabalassa sammukhe ākāse uppatitvā paṭhamapāde pabbate ṭhiteyeva satthārā vuttagāthā āvajjento ākāseyeva pītiṁ vikkhambhetvā saha paṭisambhidāhi arahattaṁ patvā tathāgataṁ vandamānova otaritvā satthu santike aṭṭhāsi. Atha naṁ satthā aparabhāge saddhādhimuttānaṁ aggaṭṭhāne ṭhapesīti.",
  "atk-s0502a25:204": "Vakkalittheravatthu ekādasamaṁ.",
  "atk-s0502a25:205": "12. Sumanasāmaṇeravatthu",
  "atk-s0502a25:206": "Yohaveti imaṁ dhammadesanaṁ satthā pubbārāme viharanto sumanasāmaṇeraṁ ārabbha kathesi. Tatrāyaṁ anupubbī kathā –",
  "atk-s0502a25:207": "Padumuttarabuddhakālasmiñhi eko kulaputto satthārā catuparisamajjhe ekaṁ bhikkhuṁ dibbacakkhukānaṁ aggaṭṭhāne ṭhapentaṁ disvā taṁ sampattiṁ patthayamāno satthāraṁ nimantetvā sattāhaṁ buddhappamukhassa bhikkhusaṅghassa mahādānaṁ datvā, ‘‘bhante, ahampi anāgate ekassa buddhassa sāsane dibbacakkhukānaṁ aggo bhaveyya’’nti patthanaṁ ṭhapesi. Satthā kappasatasahassaṁ olokento tassa patthanāya samijjhanabhāvaṁ viditvā ‘‘ito kappasatasahassamatthake gotamabuddhasāsane dibbacakkhukānaṁ aggo anuruddho nāma bhavissasī’’ti byākāsi. So taṁ byākaraṇaṁ sutvā sve pattabbaṁ viya taṁ sampattiṁ maññamāno parinibbute satthari bhikkhū dibbacakkhuparikammaṁ pucchitvā sattayojanikaṁ kañcanathūpaṁ parikkhipitvā anekāni dīparukkhasahassāni kāretvā dīpapūjaṁ katvā tato cuto devaloke nibbattitvā devamanussesu kappasatasahassāni saṁsaritvā imasmiṁ kappe bārāṇasiyaṁ daliddakule nibbatto sumanaseṭṭhiṁ nissāya tassa tiṇahārako hutvā jīvikaṁ kappesi. Annabhārotissa nāmaṁ ahosi. Sumanaseṭṭhīpi tasmiṁ nagare niccakālaṁ mahādānaṁ deti.",
  "atk-s0502a25:208": "Athekadivasaṁ upariṭṭho nāma paccekabuddho gandhamādane nirodhasamāpattito vuṭṭhāya ‘‘kassa nu kho ajja anuggahaṁ karissāmī’’ti cintetvā ‘‘ajja mayā annabhārassa anuggahaṁ kātuṁ vaṭṭati, idāni ca so aṭavito tiṇaṁ ādāya gehaṁ āgamissatī’’ti ñatvā pattacīvaramādāya iddhiyā gantvā annabhārassa sammukhe paccuṭṭhāsi. Annabhāro taṁ tucchapattahatthaṁ disvā ‘‘api , bhante, bhikkhaṁ labhitthā’’ti pucchitvā ‘‘labhissāma mahāpuññā’’ti vutte ‘‘tena hi, bhante, thokaṁ āgamethā’’ti tiṇakājaṁ chaḍḍetvā vegena gehaṁ gantvā, ‘‘bhadde, mayhaṁ ṭhapitabhāgabhattaṁ atthi, natthī’’ti bhariyaṁ pucchitvā ‘‘atthi, sāmī’’ti vutte vegena paccāgantvā paccekabuddhassa pattaṁ ādāya ‘‘mayhaṁ dātukāmatāya sati deyyadhammo na hoti, deyyadhamme sati paṭiggāhakaṁ na labhāmi. Ajja pana me paṭiggāhako ca diṭṭho, deyyadhammo ca atthi, lābhā vata me’’ti gehaṁ gantvā bhattaṁ patte pakkhipāpetvā paccāharitvā paccekabuddhassa hatthe patiṭṭhapetvā –",
  "atk-s0502a25:209": "‘‘Iminā pana dānena, mā me dāliddiyaṁ ahu;",
  "atk-s0502a25:210": "Natthīti vacanaṁ nāma, mā ahosi bhavābhave. –",
  "atk-s0502a25:211": "Bhante evarūpā dujjīvitā mucceyyaṁ, natthīti padameva na suṇeyya’’nti patthanaṁ ṭhapesi. Paccekabuddho ‘‘evaṁ hotu mahāpuññā’’ti vatvā anumodanaṁ katvā pakkāmi.",
  "atk-s0502a25:212": "Sumanaseṭṭhinopi chatte adhivatthā devatā ‘‘aho dānaṁ paramadānaṁ, upariṭṭhe supatiṭṭhita’’nti vatvā tikkhattuṁ sādhukāramadāsi. Atha naṁ seṭṭhi ‘‘kiṁ maṁ ettakaṁ kālaṁ dānaṁ dadamānaṁ na passasī’’ti āha. Nāhaṁ tava dānaṁ ārabbha sādhukāraṁ demi, annabhārena pana upariṭṭhassa dinnapiṇḍapāte pasīditvā mayā esa sādhukāro pavattitoti. So ‘‘acchariyaṁ vata, bho, ahaṁ ettakaṁ kālaṁ dānaṁ dadanto devataṁ sādhukāraṁ dāpetuṁ nāsakkhiṁ, annabhāro maṁ nissāya jīvanto ekapiṇḍapāteneva sādhukāraṁ dāpesi, tassa dāne anucchavikaṁ katvā taṁ piṇḍapātaṁ mama santakaṁ karissāmī’’ti cintetvā taṁ pakkosāpetvā ‘‘ajja tayā kassaci kiñci dinna’’nti pucchi. ‘‘Āma, sāmi, upariṭṭhapaccekabuddhassa me ajja bhāgabhattaṁ dinna’’nti. ‘‘Handa, bho, kahāpaṇaṁ gahetvā etaṁ mayhaṁ piṇḍapātaṁ dehī’’ti? ‘‘Na demi, sāmī’’ti. So yāva sahassaṁ vaḍḍhesi, itaro sahassenāpi nādāsi. Atha naṁ ‘‘hotu, bho, yadi piṇḍapātaṁ na desi, sahassaṁ gahetvā pattiṁ me dehī’’ti āha. So ‘‘ayyena saddhiṁ mantetvā jānissāmī’’ti vegena paccekabuddhaṁ sampāpuṇitvā, ‘‘bhante sumanaseṭṭhi, sahassaṁ datvā tumhākaṁ piṇḍapāte pattiṁ yācati, kiṁ karomī’’ti pucchi.",
  "atk-s0502a25:213": "Athassa so upamaṁ āhari ‘‘seyyathāpi, paṇḍita, kulasatike gāme ekasmiṁ ghare dīpaṁ jāleyya, sesā attano telena vaṭṭiṁ temetvā jālāpetvā gaṇheyyuṁ, purimapadīpassa pabhā atthīti vattabbā natthī’’ti. Atirekatarā, bhante, pabhā hotīti. Evamevaṁ paṇḍita uḷuṅkayāgu vā hotu, kaṭacchubhikkhā vā, attano piṇḍapāte paresaṁ pattiṁ dentassa yattakānaṁ deti, tattakaṁ vaḍḍhati. Tvañhi ekameva piṇḍapātaṁ adāsi, seṭṭhissa pana pattiyā dinnāya dve piṇḍapātā honti eko tava, eko tassāti.",
  "atk-s0502a25:214": "So ‘‘sādhu, bhante’’ti taṁ abhivādetvā seṭṭhissa santikaṁ gantvā ‘‘gaṇha, sāmi, patti’’nti āha. Tena hi ime kahāpaṇe gaṇhāti. Nāhaṁ piṇḍapātaṁ vikkiṇāmi, saddhāya te pattiṁ dammīti. ‘‘Tvaṁ saddhāya desi, ahampi tava guṇe pūjemi, gaṇha, tāta, ito paṭṭhāya ca pana mā sahatthā kammamakāsi, vīthiyaṁ gharaṁ māpetvā vasa. Yena ca te attho hoti, sabbaṁ mama santikā gaṇhāhī’’ti āha. Nirodhā vuṭṭhitassa pana dinnapiṇḍapāto tadaheva vipākaṁ deti. Tasmā rājāpi taṁ pavattiṁ sutvā annabhāraṁ pakkosāpetvā pattiṁ gahetvā mahantaṁ bhogaṁ datvā tassa seṭṭhiṭṭhānaṁ dāpesi.",
  "atk-s0502a25:215": "So sumanaseṭṭhissa sahāyako hutvā yāvajīvaṁ puññāni katvā tato cuto devaloke nibbattitvā devamanussesu saṁsaranto imasmiṁ buddhuppāde kapilavatthunagare amitodanassa sakkassa gehe paṭisandhiṁ gaṇhi, anuruddhotissa nāmaṁ akaṁsu. So mahānāmasakkassa kaniṭṭhabhātā, satthu cūḷapitu putto paramasukhumālo mahāpuñño ahosi. Ekadivasaṁ kira chasu khattiyesu pūve lakkhaṁ katvā guḷehi kīḷantesu anuruddho parājito pūvānaṁ atthāya mātu santikaṁ pahiṇi. Sā mahantaṁ suvaṇṇathālaṁ pūretvā pūve pesesi. Pūve khāditvā puna kīḷanto parājito tatheva pahiṇi. Evaṁ tikkhattuṁ pūvesu āhaṭesu catutthe vāre mātā ‘‘idāni pūvā natthī’’ti pahiṇi. Tassā vacanaṁ sutvā ‘‘natthī’’ti padassa asutapubbatāya ‘‘natthipūvā nāma idāni bhavissantī’’ti saññaṁ katvā ‘‘gaccha natthipūve āharā’’ti pesesi. Athassa mātā ‘‘natthipūve kira, ayye, dethā’’ti vutte ‘‘mama puttena natthīti padaṁ na sutapubbaṁ, kathaṁ nu kho natthibhāvaṁ jānāpeyya’’nti suvaṇṇapātiṁ dhovitvā aparāya suvaṇṇapātiyā paṭikujjitvā ‘‘handa, tāta, imaṁ mama puttassa dehī’’ti pahiṇi. Tasmiṁ khaṇe nagarapariggāhikā devatā ‘‘amhākaṁ sāminā annabhārakāle upariṭṭhassa paccekabuddhassa bhāgabhattaṁ datvā ‘natthīti padameva na suṇeyya’nti patthanā nāma ṭhapitā. Sace mayaṁ tamatthaṁ ñatvā ajjhupekkheyyāma, muddhāpi no sattadhā phaleyyā’’ti cintetvā dibbapūvehi pātiṁ pūrayiṁsu. So puriso pātiṁ āharitvā tassa santike ṭhapetvā vivari. Tesaṁ gandho sakalanagaraṁ phari. Pūvo pana mukhe ṭhapitamattova sattarasaharaṇisahassāni pharitvā aṭṭhāsi.",
  "atk-s0502a25:216": "Anuruddhopi cintesi – ‘‘na maṁ maññe ito pubbe mātā piyāyati. Na hi me aññadā tāya natthipūvā nāma pakkapubbā’’ti. So gantvā mātaraṁ evamāha – ‘‘amma, nāhaṁ tava piyo’’ti. Tāta, kiṁ vadesi, mama akkhīhipi hadayamaṁsatopi tvaṁ piyataroti. Sacāhaṁ, amma, tava piyo, kasmā mama pubbe evarūpe natthipūve nāma na adāsīti. Sā taṁ purisaṁ pucchi – ‘‘tāta, kiñci pātiyaṁ ahosī’’ti. Āma, ayye, pūvānaṁ pāti paripuṇṇā ahosi, na me evarūpā diṭṭhapubbāti. Sā cintesi – ‘‘putto me katapuñño, devatāhissa dibbapūvā pahitā bhavissantī’’ti. Sopi mātaraṁ āha – ‘‘amma, na mayā evarūpā pūvā khāditapubbā, ito paṭṭhāya me natthipūvameva paceyyāsī’’ti. Sā tato paṭṭhāya tena ‘‘pūve khāditukāmomhī’’ti vuttakāle suvaṇṇapātiṁ dhovitvā aññāya pātiyā paṭikujjitvā pahiṇati, devatā pātiṁ pūrenti. Evaṁ so agāramajjhe vasanto natthīti padassa atthaṁ ajānitvā dibbapūveyeva paribhuñji.",
  "atk-s0502a25:217": "Satthu pana parivāratthaṁ kulapaṭipāṭiyā sākiyakumāresu pabbajantesu mahānāmena sakkena, ‘‘tāta, amhākaṁ kulā koci pabbajito natthi, tayā vā pabbajitabbaṁ, mayā vā’’ti vutte so āha – ‘‘ahaṁ atisukhumālo pabbajituṁ na sakkhissāmī’’ti. Tena hi kammantaṁ uggaṇha, ahaṁ pabbajissāmīti. Ko esa kammanto nāmāti? So hi bhattassa uṭṭhānaṭṭhānampi na jānāti, kammantaṁ kimeva jānissati, tasmā evamāha. Ekadivasañhi anuruddho bhaddiyo kimiloti tayo janā ‘‘bhattaṁ nāma kahaṁ uṭṭhātī’’ti mantayiṁsu. Tesu kimilo ‘‘koṭṭhesu uṭṭhātī’’ti āha. So kirekadivasaṁ vīhī koṭṭhamhi pakkhipante addasa, tasmā ‘‘koṭṭhe bhattaṁ uppajjatī’’ti saññāya evamāha. Atha naṁ bhaddiyo ‘‘tvaṁ na jānāsī’’ti vatvā ‘‘bhattaṁ nāma ukkhaliyaṁ uṭṭhātī’’ti āha. So kirekadivasaṁ ukkhalito bhattaṁ vaḍḍhente disvā ‘‘etthevetaṁ uppajjatī’’ti saññamakāsi, tasmā evamāha. Anuruddho te ubhopi ‘‘tumhe na jānāthā’’ti vatvā ‘‘bhattaṁ nāma ratanubbedhamakuḷāya mahāsuvaṇṇapātiyaṁ uṭṭhātī’’ti āha. Tena kira neva vīhiṁ koṭṭentā, na bhattaṁ pacantā diṭṭhapubbā, suvaṇṇapātiyaṁ vaḍḍhetvā purato ṭhapitabhattameva passati, tasmā ‘‘pātiyaṁyevetaṁ uppajjatī’’ti saññamakāsi, tasmā evamāha. Evaṁ bhattuṭṭhānaṭṭhānampi ajānanto mahāpuñño kulaputto kammante kiṁ jānissati.",
  "atk-s0502a25:218": "So ‘‘ehi kho te, anuruddha, gharāvāsatthaṁ anusāsissāmi, paṭhamaṁ khettaṁ kasāpetabba’’ntiādinā nayena bhātarā vuttānaṁ kammantānaṁ apariyantabhāvaṁ sutvā ‘‘na me gharāvāsena attho’’ti mātaraṁ āpucchitvā bhaddiyapamukhehi pañcahi sākiyakumārehi saddhiṁ nikkhamitvā anupiyambavane satthāraṁ upasaṅkamitvā pabbaji. Pabbajitvā ca pana sammāpaṭipadaṁ paṭipanno anupubbena tisso vijjā sacchikatvā dibbena cakkhunā ekāsane nisinnova hatthatale ṭhapitaāmalakāni viya sahassalokadhātuyo olokanasamattho hutvā –",
  "atk-s0502a25:219": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0502a25:220": "Tevijjo iddhipattomhi, kataṁ buddhassa sāsana’’nti. (theragā. 332, 562) –",
  "atk-s0502a25:221": "Udānaṁ udānetvā ‘‘kiṁ nu kho me katvā ayaṁ sampatti laddhā’’ti olokento ‘‘padumuttarapādamūle patthanaṁ ṭhapesi’’nti ñatvā puna ‘‘saṁsāre saṁsaranto asukasmiṁ nāma kāle bārāṇasiyaṁ sumanaseṭṭhiṁ nissāya jīvanto annabhāro nāma ahosi’’ntipi ñatvā –",
  "atk-s0502a25:222": "‘‘Annabhāro pure āsiṁ, daliddo tiṇahārako;",
  "atk-s0502a25:223": "Piṇḍapāto mayā dinno, upariṭṭhassa tādino’’ti. –",
  "atk-s0502a25:224": "Āha . Athassa etadahosi – ‘‘yo so tadā mayā upariṭṭhassa dinnapiṇḍapātato kahāpaṇe datvā pattiṁ aggahesi, mama sahāyako sumanaseṭṭhi kahaṁ nu kho so etarahi nibbatto’’ti. Atha naṁ ‘‘viñjhāṭaviyaṁ pabbatapāde muṇḍanigamo nāma atthi, tattha mahāmuṇḍassa nāma upāsakassa mahāsumano cūḷasumanoti dve puttā, tesu so cūḷasumano hutvā nibbatto’’ti addasa. Disvā ca pana cintesi – ‘‘atthi nu kho tattha mayi gate upakāro, natthī’’ti. So upadhārento idaṁ addasa ‘‘so tattha mayi gate sattavassikova nikkhamitvā pabbajissati, khuraggeyeva ca arahattaṁ pāpuṇissatī’’ti. Disvā ca pana upakaṭṭhe antovasse ākāsena gantvā gāmadvāre otari. Mahāmuṇḍo pana upāsako therassa pubbepi vissāsiko eva. So theraṁ piṇḍapātakāle cīvaraṁ pārupantaṁ disvā puttaṁ mahāsumanaṁ āha – ‘‘tāta, ayyo, me anuruddhatthero āgato, yāvassa añño koci pattaṁ na gaṇhāti, tāvassa gantvā pattaṁ gaṇha, ahaṁ āsanaṁ paññāpessāmī’’ti. So tathā akāsi. Upāsako theraṁ antonivesane sakkaccaṁ parivisitvā temāsaṁ vasanatthāya paṭiññaṁ gaṇhi, theropi adhivāsesi.",
  "atk-s0502a25:225": "Atha naṁ ekadivasaṁ paṭijagganto viya temāsaṁ paṭijaggitvā mahāpavāraṇāya ticīvarañceva guḷatelataṇḍulādīni ca āharitvā therassa pādamūle ṭhapetvā ‘‘gaṇhatha, bhante’’ti āha. ‘‘Alaṁ, upāsaka, na me iminā attho’’ti. ‘‘Tena hi, bhante, vassāvāsikalābho nāmesa, gaṇhatha na’’nti? ‘‘Na gaṇhāmi, upāsakā’’ti. ‘‘Kimatthaṁ na gaṇhatha, bhante’’ti? ‘‘Mayhaṁ santike kappiyakārako sāmaṇeropi natthī’’ti. ‘‘Tena hi, bhante, mama putto mahāsumano sāmaṇero bhavissatī’’ti. ‘‘Na me, upāsaka, mahāsumanenattho’’ti. ‘‘Tena hi, bhante, cūḷasumanaṁ pabbājethā’’ti. Thero ‘‘sādhū’’ti sampaṭicchitvā cūḷasumanaṁ pabbājesi. So khuraggeyeva arahattaṁ pāpuṇi. Thero tena saddhiṁ aḍḍhamāsamattaṁ tattheva vasitvā ‘‘satthāraṁ passissāmī’’ti tassa ñātake āpucchitvā ākāseneva gantvā himavantapadese araññakuṭikāya otari.",
  "atk-s0502a25:226": "Thero pana pakatiyāpi āraddhavīriyo, tassa tattha pubbarattāpararattaṁ caṅkamantassa udaravāto samuṭṭhahi. Atha naṁ kilantarūpaṁ disvā sāmaṇero pucchi – ‘‘bhante, kiṁ vo rujjatī’’ti? ‘‘Udaravāto me samuṭṭhito’’ti . ‘‘Aññadāpi samuṭṭhitapubbo, bhante’’ti? ‘‘Āmāvuso’’ti. ‘‘Kena phāsukaṁ hoti, bhante’’ti? ‘‘Anotattato pānīye laddhe phāsukaṁ hoti, āvuso’’ti. ‘‘Tena hi, bhante, āharāmī’’ti. ‘‘Sakkhissasi sāmaṇerā’’ti? ‘‘Āma, bhante’’ti. Tena hi anotatte pannago nāma nāgarājā maṁ jānāti, tassa ācikkhitvā bhesajjatthāya ekaṁ pānīyavārakaṁ āharāti. So sādhūti upajjhāyaṁ vanditvā vehāsaṁ abbhuggantvā pañcayojanasataṁ ṭhānaṁ agamāsi . Taṁ divasaṁ pana nāgarājā nāganāṭakaparivuto udakakīḷaṁ kīḷitukāmo hoti. So sāmaṇeraṁ āgacchantaṁ disvāva kujjhi, ‘‘ayaṁ muṇḍakasamaṇo attano pādapaṁsuṁ mama matthake okiranto vicarati, anotatte pānīyatthāya āgato bhavissati, na dānissa pānīyaṁ dassāmī’’ti paṇṇāsayojanikaṁ anotattadahaṁ mahāpātiyā ukkhaliṁ pidahanto viya phaṇena pidahitvā nipajji. Sāmaṇero nāgarājassa ākāraṁ oloketvāva ‘‘kuddho aya’’nti ñatvā imaṁ gāthamāha –",
  "atk-s0502a25:227": "‘‘Suṇohi me nāgarāja, uggateja mahabbala;",
  "atk-s0502a25:228": "Dehi me pānīyaghaṭaṁ, bhesajjatthamhi āgato’’ti.",
  "atk-s0502a25:229": "Taṁ sutvā nāgarājā imaṁ gāthamāha –",
  "atk-s0502a25:230": "‘‘Puratthimasmiṁ disābhāge, gaṅgā nāma mahānadī;",
  "atk-s0502a25:231": "Mahāsamuddamappeti, tato tvaṁ pānīyaṁ harā’’ti.",
  "atk-s0502a25:232": "Taṁ sutvā sāmaṇero ‘‘ayaṁ nāgarājā attano icchāya na dassati, ahaṁ balakkāraṁ katvā ānubhāvaṁ jānāpetvā imaṁ abhibhavitvāva pānīyaṁ gaṇhissāmī’’ti cintetvā, ‘‘mahārāja , upajjhāyo maṁ anotattatova pānīyaṁ āharāpeti, tenāhaṁ idameva harissāmi, apehi, mā maṁ vārehī’’ti vatvā imaṁ gāthamāha –",
  "atk-s0502a25:233": "‘‘Itova pānīyaṁ hāssaṁ, imināvamhi atthiko;",
  "atk-s0502a25:234": "Yadi te thāmabalaṁ atthi, nāgarāja nivārayā’’ti.",
  "atk-s0502a25:235": "Atha naṁ nāgarājā āha –",
  "atk-s0502a25:236": "‘‘Sāmaṇera sace atthi, tava vikkama porisaṁ;",
  "atk-s0502a25:237": "Abhinandāmi te vācaṁ, harassu pānīyaṁ mamā’’ti.",
  "atk-s0502a25:238": "Atha naṁ sāmaṇero ‘‘evaṁ, mahārāja, harāmī’’ti vatvā ‘‘yadi sakkonto harāhī’’ti vutte – ‘‘tena hi suṭṭhu jānassū’’ti tikkhattuṁ paṭiññaṁ gahetvā ‘‘buddhasāsanassa ānubhāvaṁ dassetvā mayā pānīyaṁ harituṁ vaṭṭatī’’ti cintetvā ākāsaṭṭhadevatānaṁ tāva santikaṁ agamāsi. Tā āgantvā vanditvā ‘‘kiṁ, bhante’’ti vatvā aṭṭhaṁsu. ‘‘Etasmiṁ anotattadahapiṭṭhe pannaganāgarājena saddhiṁ mama saṅgāmo bhavissati, tattha gantvā jayaparājayaṁ olokethā’’ti āha. So eteneva nīhārena cattāro lokapāle sakkasuyāmasantusitaparanimmitavasavattī ca upasaṅkamitvā tamatthaṁ ārocesi. Tato paraṁ paṭipāṭiyā yāva brahmalokaṁ gantvā tattha tattha brahmehi āgantvā vanditvā ṭhitehi ‘‘kiṁ, bhante’’ti puṭṭho tamatthaṁ ārocesi. Evaṁ so asaññe ca arūpibrahmāno ca ṭhapetvā sabbattha muhutteneva āhiṇḍitvā ārocesi. Tassa vacanaṁ sutvā sabbāpi devatā anotattadahapiṭṭhe nāḷiyaṁ pakkhittāni piṭṭhacuṇṇāni viya ākāsaṁ nirantaraṁ pūretvā sannipatiṁsu. Sannipatite devasaṅghe sāmaṇero ākāse ṭhatvā nāgarājaṁ āha –",
  "atk-s0502a25:239": "‘‘Suṇohi me nāgarāja, uggateja mahabbala;",
  "atk-s0502a25:240": "Dehi me pānīyaghaṭaṁ, bhesajjatthamhi āgato’’ti.",
  "atk-s0502a25:241": "Atha naṁ nāgo āha –",
  "atk-s0502a25:242": "‘‘Sāmaṇera sace atthi, tava vikkama porisaṁ;",
  "atk-s0502a25:243": "Abhinandāmi te vācaṁ, harassu pānīyaṁ mamā’’ti.",
  "atk-s0502a25:244": "So tikkhattuṁ nāgarājassa paṭiññaṁ gahetvā ākāse ṭhitakova dvādasayojanikaṁ brahmattabhāvaṁ māpetvā ākāsato oruyha nāgarājassa phaṇe akkamitvā adhomukhaṁ nippīḷesi, tāvadeva balavatā purisena akkantaallacammaṁ viya nāgarājassa phaṇe akkantamatte ogalitvā dabbimattā phaṇapuṭakā ahesuṁ. Nāgarājassa phaṇehi muttamuttaṭṭhānato tālakkhandhapamāṇā udakavaṭṭiyo uggañchiṁsu. Sāmaṇero ākāseyeva pānīyavārakaṁ pūresi. Devasaṅgho sādhukāramadāsi. Atha nāgarājā lajjitvā sāmaṇerassa kujjhi, jayakusumavaṇṇānissa akkhīni ahesuṁ. So ‘‘ayaṁ maṁ devasaṅghaṁ sannipātetvā pānīyaṁ gahetvā lajjāpesi, etaṁ gahetvā mukhe hatthaṁ pakkhipitvā hadayamaṁsaṁ vāssa maddāmi, pāde vā naṁ gahetvā pāragaṅgāyaṁ khipāmī’’ti vegena anubandhi. Anubandhantopi naṁ pāpuṇituṁ nāsakkhiyeva. Sāmaṇero gantvā upajjhāyassa hatthe pānīyaṁ ṭhapetvā ‘‘pivatha, bhante’’ti āha. Nāgarājāpi pacchato āgantvā, ‘‘bhante anuruddha, sāmaṇero mayā adinnameva pānīyaṁ gahetvā āgato, mā pivitthā’’ti āha. Evaṁ kira sāmaṇerāti. ‘‘Pivatha, bhante, iminā me dinnaṁ pānīyaṁ āhaṭa’’nti āha. Thero ‘‘khīṇāsavasāmaṇerassa musākathanaṁ nāma natthī’’ti ñatvā pānīyaṁ pivi. Taṅkhaṇaññevassa ābādho paṭipassambhi. Puna nāgo theraṁ āha – ‘‘bhante, sāmaṇerenamhi sabbaṁ devagaṇaṁ sannipātetvā lajjāpito, ahamassa hadayaṁ vā phālessāmi, pāde vā naṁ gahetvā pāragaṅgāya khipissāmī’’ti. Mahārāja, sāmaṇero mahānubhāvo, tumhe sāmaṇerena saddhiṁ saṅgāmetuṁ na sakkhissatha , khamāpetvā naṁ gacchathāti. So sayampi sāmaṇerassa ānubhāvaṁ jānātiyeva, lajjāya pana anubandhitvā āgato. Atha naṁ therassa vacanena khamāpetvā tena saddhiṁ mittasanthavaṁ katvā ‘‘ito paṭṭhāya anotattaudakena atthe sati tumhākaṁ āgamanakiccaṁ natthi, mayhaṁ pahiṇeyyātha, ahameva āharitvā dassāmī’’ti vatvā pakkāmi.",
  "atk-s0502a25:245": "Theropi sāmaṇeraṁ ādāya pāyāsi. Satthā therassa āgamanabhāvaṁ ñatvā migāramātupāsāde therassa āgamanaṁ olokento nisīdi. Bhikkhūpi theraṁ āgacchantaṁ disvā paccuggantvā pattacīvaraṁ paṭiggahesuṁ. Athekacce sāmaṇeraṁ sīsepi kaṇṇesupi bāhāyampi gahetvā sañcāletvā ‘‘kiṁ, sāmaṇera cūḷakaniṭṭha, na ukkaṇṭhitosī’’ti āhaṁsu. Satthā tesaṁ kiriyaṁ disvā cintesi – ‘‘bhāriyaṁ vatimesaṁ bhikkhūnaṁ kammaṁ āsīvisaṁ gīvāya gaṇhantā viya sāmaṇeraṁ gaṇhanti, nāssa ānubhāvaṁ jānanti, ajja mayā sumanasāmaṇerassa guṇaṁ pākaṭaṁ kātuṁ vaṭṭatī’’ti. Theropi āgantvā satthāraṁ vanditvā nisīdi. Satthā tena saddhiṁ paṭisanthāraṁ katvā ānandattheraṁ āmantesi – ‘‘ānanda, anotattaudakenamhi pāde dhovitukāmo , sāmaṇerānaṁ ghaṭaṁ datvā pānīyaṁ āharāpehī’’ti. Thero vihāre pañcamattāni sāmaṇerasatāni sannipātesi. Tesu sumanasāmaṇero sabbanavako ahosi. Thero sabbamahallakaṁ sāmaṇeraṁ āha – ‘‘sāmaṇera, satthā anokattadahaudakena pāde dhovitukāmo, ghaṭaṁ ādāya gantvā pānīyaṁ āharā’’ti. So ‘‘na sakkomi, bhante’’ti na icchi. Thero sesepi paṭipāṭiyā pucchi, tepi tatheva vatvā paṭikkhipiṁsu. ‘‘Kiṁ panettha khīṇāsavasāmaṇerā natthī’’ti? Atthi, te pana ‘‘nāyaṁ amhākaṁ baddho mālāpuṭo, sumanasāmaṇerasseva baddho’’ti na icchiṁsu, puthujjanā pana attano asamatthatāyeva na icchiṁsu. Pariyosāne pana sumanassa vāre sampatte, ‘‘sāmaṇera, satthā anotattadahaudakena pāde dhovitukāmo, kuṭaṁ ādāya kira udakaṁ āharā’’ti āha. So ‘‘satthari āharāpente āharissāmī’’ti satthāraṁ vanditvā, ‘‘bhante, anotattato kira maṁ udakaṁ āhārāpethā’’ti āha. ‘‘Āma, sumanā’’ti. So visākhāya kāritesu ghanasuvaṇṇakoṭṭimesu senāsanakuṭesu ekaṁ saṭṭhikuṭaudakagaṇhanakaṁ mahāghaṭaṁ hatthena gahetvā ‘‘iminā me ukkhipitvā aṁsakūṭe ṭhapitena attho natthī’’ti olambakaṁ katvā vehāsaṁ abbhuggantvā himavantābhimukho pakkhandi.",
  "atk-s0502a25:246": "Nāgarājā sāmaṇeraṁ dūratova āgacchantaṁ disvā paccuggantvā kuṭaṁ aṁsakūṭena ādāya, ‘‘bhante, tumhe mādise dāse vijjamāne kasmā sayaṁ āgatā, udakenatthe sati kasmā sāsanamattampi na pahiṇathā’’ti kuṭena udakaṁ ādāya sayaṁ ukkhipitvā ‘‘purato hotha, bhante, ahameva āharissāmī’’ti āha. ‘‘Tiṭṭhatha tumhe, mahārāja, ahameva sammāsambuddhena āṇatto’’ti nāgarājānaṁ nivattāpetvā kuṭaṁ mukhavaṭṭiyaṁ hatthena gahetvā ākāsenāgañchi. Atha naṁ satthā āgacchantaṁ oloketvā bhikkhū āmantesi – ‘‘passatha, bhikkhave, sāmaṇerassa līlaṁ, ākāse haṁsarājā viya sobhatī’’ti āha. Sopi pānīyaghaṭaṁ ṭhapetvā satthāraṁ vanditvā aṭṭhāsi. Atha naṁ satthā āha – ‘‘kativassosi tvaṁ, sumanā’’ti? ‘‘Sattavassomhi, bhanteti. ‘‘Tena hi, sumana, ajja paṭṭhāya bhikkhu hohī’’ti vatvā dāyajjaupasampadaṁ adāsi. Dveyeva kira sāmaṇerā sattavassikā upasampadaṁ labhiṁsu – ayañca sumano sopāko cāti.",
  "atk-s0502a25:247": "Evaṁ tasmiṁ upasampanne dhammasabhāyaṁ kathaṁ samuṭṭhāpesuṁ, ‘‘acchariyaṁ āvuso, evarūpo hi nāma daharasāmaṇerassa ānubhāvo hoti, na no ito pubbe evarūpo ānubhāvo diṭṭhapubbo’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte, ‘‘bhikkhave, mama sāsane daharopi sammā paṭipanno evarūpaṁ sampattiṁ labhatiyevā’’ti vatvā dhammaṁ desento imaṁ gāthamāha –",
  "atk-s0502a25:248": "382.",
  "atk-s0502a25:249": " ‘‘Yo have daharo bhikkhu, yuñjati buddhasāsane;",
  "atk-s0502a25:250": "Somaṁ lokaṁ pabhāseti, abbhā muttova candimā’’ti.",
  "atk-s0502a25:251": "Tattha yuñjatīti ghaṭati vāyamati. Pabhāsetīti so bhikkhu attano arahattamaggañāṇena abbhādīhi mutto candimā viya lokaṁ khandhādibhedaṁ lokaṁ obhāseti, ekālokaṁ karotīti attho.",
  "atk-s0502a25:252": "Desanāvasāne bahū sotāpattiphalādīni pāpuṇiṁsūti.",
  "atk-s0502a25:253": "Sumanasāmaṇeravatthu dvādasamaṁ.",
  "atk-s0502a25:254": "Bhikkhuvaggavaṇṇanā niṭṭhitā.",
  "atk-s0502a25:255": "Pañcavīsatimo vaggo."
}