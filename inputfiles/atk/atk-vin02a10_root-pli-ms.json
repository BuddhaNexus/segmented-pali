{
  "atk-vin02a10:0": "Namo tassa bhagavato arahato sammāsambuddhassa",
  "atk-vin02a10:1": "Vinayapiṭake",
  "atk-vin02a10:2": "Pācittiya-aṭṭhakathā",
  "atk-vin02a10:3": "5. Pācittiyakaṇḍaṁ",
  "atk-vin02a10:4": "1. Musāvādavaggo",
  "atk-vin02a10:5": "1. Musāvādasikkhāpadavaṇṇanā",
  "atk-vin02a10:6": "Yesaṁ navahi vaggehi, saṅgaho suppatiṭṭhito;",
  "atk-vin02a10:7": "Khuddakānaṁ ayaṁ dāni, tesaṁ bhavati vaṇṇanā.",
  "atk-vin02a10:8": "1. Tattha musāvādavaggassa tāva paṭhamasikkhāpade hatthakoti tassa therassa nāmaṁ. Sakyānaṁ puttoti sakyaputto. Buddhakāle kira sakyakulato asīti purisasahassāni pabbajiṁsu, tesaṁ so aññataroti. Vādakkhittoti ‘‘vādaṁ karissāmī’’ti evaṁ parivitakkitena vādena paravādisantikaṁ khitto pakkhitto pahito pesitoti attho. Vādamhi vā sakena cittena khitto. Yatra yatra vādo tatra tatreva sandissatītipi vādakkhitto. Avajānitvā avajānātīti attano vāde kañci dosaṁ sallakkhento ‘‘nāyaṁ mama vādo’’ti avajānitvā puna kathento kathento niddosataṁ sallakkhetvā ‘‘mameva ayaṁ vādo’’ti paṭijānāti. Paṭijānitvā avajānātīti kismiñcideva vacane ānisaṁsaṁ sallakkhento ‘‘ayaṁ mama vādo’’ti paṭijānitvā puna kathento kathento tattha dosaṁ sallakkhetvā ‘‘nāyaṁ mama vādo’’ti avajānāti. Aññenaññaṁ paṭicaratīti aññena kāraṇena aññaṁ kāraṇaṁ paṭicarati paṭicchādeti ajjhottharati, ‘‘rūpaṁ aniccaṁ jānitabbato’’ti vatvā puna ‘‘jātidhammato’’tiādīni vadati. Kurundiyaṁ pana ‘‘etassa paṭicchādanahetuṁ aññaṁ bahuṁ kathetī’’ti vuttaṁ. Tatrāyaṁ adhippāyo – yaṁ taṁ paṭijānanañca avajānanañca, tassa paṭicchādanatthaṁ ‘‘ko āha , kiṁ āha, kismiṁ āhā’’ti evamādi bahuṁ bhāsatīti. Puna mahāaṭṭhakathāyaṁ ‘‘avajānitvā paṭijānanto paṭijānitvā avajānanto eva ca aññenaññaṁ paṭicaratī’’ti vuttaṁ. Sampajānamusā bhāsatīti jānanto musā bhāsati. Saṅketaṁ katvā visaṁvādetīti purebhattādīsu ‘‘asukasmiṁ nāma kāle asukasmiṁ nāma padese vādo hotū’’ti saṅketaṁ katvā saṅketato pure vā pacchā vā gantvā ‘‘passatha bho, titthiyā na āgatā parājitā’’ti pakkamati.",
  "atk-vin02a10:9": "2.Sampajānamusāvādeti jānitvā jānantassa ca musā bhaṇane.",
  "atk-vin02a10:10": "3.Visaṁvādanapurekkhārassāti visaṁvādanacittaṁ purato katvā vadantassa. Vācāti micchāvācāpariyāpannavacanasamuṭṭhāpikā cetanā. Girāti tāya cetanāya samuṭṭhāpitasaddaṁ dasseti. Byappathoti vacanapatho; vācāyeva hi aññesampi diṭṭhānugatimāpajjantānaṁ pathabhūtato byappathoti vuccati. Vacībhedoti vacīsaññitāya vācāya bhedo; pabhedagatā vācā eva evaṁ vuccati. Vācasikā viññattīti vacīviññatti. Evaṁ paṭhamapadena suddhacetanā, majjhe tīhi taṁsamuṭṭhāpitasaddasahitā cetanā, ante ekena viññattisahitā cetanā ‘‘kathitā’’ti veditabbā. Anariyavohārāti anariyānaṁ bālaputhujjanānaṁ vohārā.",
  "atk-vin02a10:11": "Evaṁ sampajānamusāvādaṁ dassetvā idāni ante vuttānaṁ sampajānamusāvādasaṅkhātānaṁ anariyavohārānaṁ lakkhaṇaṁ dassento ‘‘adiṭṭhaṁ diṭṭhaṁ me’’tiādimāha. Tattha adiṭṭhaṁ diṭṭhaṁ meti evaṁ vadato vacanaṁ taṁsamuṭṭhāpikā vā cetanā eko anariyavohāroti iminā nayena attho veditabbo. Apicettha cakkhuvasena aggahitārammaṇaṁ adiṭṭhaṁ, sotavasena aggahitaṁ asutaṁ, ghānādivasena munitvā tīhi indriyehi ekābaddhaṁ viya katvā patvā aggahitaṁ amutaṁ, aññatra pañcahi indriyehi suddhena viññāṇeneva aggahitaṁ aviññātanti veditabbaṁ. Pāḷiyaṁ pana ‘‘adiṭṭhaṁ nāma na cakkhunā diṭṭha’’nti evaṁ oḷārikeneva nayena desanā katāti. Diṭṭhādīsu ca attanāpi parenapi diṭṭhaṁ diṭṭhameva. Evaṁ sutamutaviññātānīti ayameko pariyāyo. Aparo nayo yaṁ attanā diṭṭhaṁ diṭṭhameva taṁ. Esa nayo sutādīsu. Yaṁ pana parena diṭṭhaṁ, taṁ attanā sutaṭṭhāne tiṭṭhati. Evaṁ mutādīnipi.",
  "atk-vin02a10:12": "4. Idāni tesaṁ anariyavohārānaṁ vasena āpattiṁ āropetvā dassento ‘‘tīhākārehī’’tiādimāha. Tassattho ‘‘tīhi ākārehi paṭhamaṁ jhānaṁ samāpajjinti sampajānamusā bhaṇantassa āpatti pārājikassā’’ti evamādicatutthapārājikapāḷivaṇṇanāyaṁ vuttanayeneva veditabbo. Kevalañhi tattha ‘‘paṭhamaṁ jhānaṁ samāpajji’’nti idha ‘‘adiṭṭhaṁ diṭṭhaṁ me’’ti, tattha ca ‘‘āpatti pārājikassā’’ti ‘‘idha āpatti pācittiyassā’’ti evaṁ vatthumatte āpattimatte ca viseso, sesaṁ ekalakkhaṇamevāti.",
  "atk-vin02a10:13": "9.Tīhākārehi diṭṭhe vematikotiādīnampi attho ‘‘diṭṭhassa hoti pārājikaṁ dhammaṁ ajjhāpajjanto diṭṭhe vematiko’’ti evamādiduṭṭhadosapāḷivaṇṇanāyaṁ vuttanayeneva veditabbo. Pāḷimattameva hi ettha viseso, atthe pana satheravāde kiñci nānākaraṇaṁ natthi.",
  "atk-vin02a10:14": "11.Sahasā bhaṇatīti avīmaṁsitvā anupadhāretvā vā vegena diṭṭhampi ‘‘adiṭṭhaṁ me’’ti bhaṇati. Aññaṁ bhaṇissāmīti aññaṁ bhaṇatīti mandattā jaḷattā pakkhalanto ‘‘cīvara’’nti vattabbe ‘‘cīra’’nti ādiṁ bhaṇati. Yo pana sāmaṇerena ‘‘api bhante mayhaṁ upajjhāyaṁ passitthā’’ti vutto keḷiṁ kurumāno ‘‘tava upajjhāyo dārusakaṭaṁ yojetvā gato bhavissatī’’ti vā siṅgālasaddaṁ sutvā ‘‘kassāyaṁ bhante saddo’’ti vutto ‘‘mātuyā te yānena gacchantiyā kaddame laggacakkaṁ uddharantānaṁ ayaṁ saddo’’ti vā evaṁ neva davā na ravā aññaṁ bhaṇati, so āpattiṁ āpajjatiyeva. Aññā pūraṇakathā nāma hoti, eko gāme thokaṁ telaṁ labhitvā vihāraṁ āgato sāmaṇeraṁ bhaṇati – ‘‘tvaṁ ajja kuhiṁ gato, gāmo ekatelo ahosī’’ti vā pacchikāya ṭhapitaṁ pūvakhaṇḍaṁ labhitvā ‘‘ajja gāme pacchikāhi pūve cāresu’’nti vā, ayaṁ musāvādova hoti. Sesaṁ uttānamevāti.",
  "atk-vin02a10:15": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a10:16": "Musāvādasikkhāpadaṁ paṭhamaṁ.",
  "atk-vin02a10:17": "2. Omasavādasikkhāpadavaṇṇanā",
  "atk-vin02a10:18": "12. Dutiyasikkhāpade omasantīti ovijjhanti. Khuṁsentīti akkosanti. Vambhentīti padhaṁsenti.",
  "atk-vin02a10:19": "13.Bhūtapubbanti idaṁ vatthuṁ bhagavā omasavādagarahaṇatthaṁ āhari. Nandivisālo nāmāti nandīti tassa balībaddassa nāmaṁ, visāṇāni panassa visālāni, tasmā ‘‘nandivisālo’’ti vuccati. Bodhisatto tena samayena nandivisālo nāma hoti. Brāhmaṇo taṁ yāgubhattādīhi ativiya posesi. Atha so brāhmaṇaṁ anukampamāno ‘‘gaccha tva’’ntiādimāha. Tattheva aṭṭhāsīti ahetukapaṭisandhikālepi parakhuṁsanaṁ amanāpatoyeva paccesi, tasmā brāhmaṇassa dosaṁ dassetukāmo aṭṭhāsi. Sakaṭasataṁ atibaddhaṁ pavaṭṭesīti paṭipāṭiyā ṭhapetvā heṭṭhārukkhe datvā ekābaddhaṁ katvā muggamāsavālukādīhi puṇṇaṁ sakaṭasataṁ pavaṭṭento, kiñcāpi pubbe patiṭṭhitārappadesaṁ puna are patte pavaṭṭitaṁ hoti, bodhisatto pana purimasakaṭena patiṭṭhitaṭṭhāne pacchimasakaṭaṁ patiṭṭhāpetuṁ sakaṭasatappamāṇaṁ padesaṁ pavaṭṭesi. Bodhisattānañhi sithilakaraṇaṁ nāma natthi. Tena cattamano ahūti tena brāhmaṇassa dhanalābhena attano kammena ca so nandivisālo attamano ahosi.",
  "atk-vin02a10:20": "15.Akkosenapīti ettha pana yasmā parato ‘‘dve akkosā – hīno ca akkoso ukkaṭṭho ca akkoso’’ti vibhajitukāmo, tasmā yathā pubbe ‘‘hīnenapi akkosena khuṁsentī’’ti vuttaṁ; evaṁ avatvā ‘‘akkosena’’ iccevamāha. Venajātīti tacchakajāti; veṇukārajātītipi vadanti. Nesādajātīti migaluddakādijāti.",
  "atk-vin02a10:21": "Rathakārajātīti cammakārajāti. Pukkusajātīti pupphachaḍḍakajāti. Avakaṇṇakādi dāsānaṁ nāmaṁ hoti; tasmā hīnaṁ. Oññātanti avaññātaṁ; ‘‘uññāta’’ntipi paṭhanti. Avaññātanti vambhetvā ñātaṁ. Hīḷitanti jigucchitaṁ . Paribhūtanti kimetenātiti paribhavakataṁ. Acittīkatanti na garukataṁ.",
  "atk-vin02a10:22": "Koṭṭhakakammanti tacchakakammaṁ. Muddāti hatthamuddāgaṇanā. Gaṇanāti acchiddakādiavasesagaṇanā. Lekhāti akkharalekhā. Madhumehābādho vedanāya abhāvato ‘‘ukkaṭṭho’’ti vutto. Pāṭikaṅkhāti icchitabbā. Yakārena vā bhakārena vāti yakārabhakāre yojetvā yo akkoso. Kāṭakoṭacikāya vāti ‘‘kāṭa’’nti purisanimittaṁ, ‘‘koṭacikā’’ti itthinimittaṁ; etehi vā yo akkoso, eso hīno nāma akkosoti.",
  "atk-vin02a10:23": "16. Idāni tesaṁ jātiādīnaṁ pabhedavasena āpattiṁ āropetvā dassento ‘‘upasampanno upasampanna’’ntiādimāha. Tattha khuṁsetukāmo vambhetukāmo maṅkukattukāmoti akkositukāmo padhaṁsitukāmo garahitukāmo nittejaṁ kattukāmoti attho. Hīnena hīnanti hīnena jātivacanena hīnajātikaṁ. Etena upāyena sabbapadesu attho veditabbo.",
  "atk-vin02a10:24": "Ettha ca hīnena hīnaṁ vadanto kiñcāpi saccaṁ vadati, omasitukāmatāya panassa vācāya vācāya pācittiyaṁ. Ukkaṭṭhena hīnaṁ vadanto ca kiñcāpi alikaṁ bhaṇati, omasitukāmatāya pana imināva sikkhāpadena pācittiyaṁ āpajjati, na purimena. Yopi ‘‘aticaṇḍālosi, atibrāhmaṇosi, duṭṭhacaṇḍālosi, duṭṭhabrāhmaṇosī’’tiādīni vadati, sopi āpattiyā kāretabbo.",
  "atk-vin02a10:25": "26.Santiidhekacceti vāre pana pariharitvā vuttabhāvena dukkaṭaṁ. Eseva nayo ye nūna…pe… na mayanti vāresupi. Anupasampanne pana catūsupi vāresu dukkaṭameva. Corosi gaṇṭhibhedakosītiādivacanehi pana upasampannepi anupampannepi sabbavāresu dukkaṭameva. Davakamyatāya pana upasampannepi anupasampannepi sabbavāresu dubbhāsitaṁ. Davakamyatā nāma keḷihasādhippāyatā. Imasmiñca sikkhāpade ṭhapetvā bhikkhuṁ bhikkhunīādayo sabbasattā anupasampannaṭṭhāne ṭhitāti veditabbā.",
  "atk-vin02a10:26": "35.Atthapurekkhārassātiādīsu pāḷiyā atthaṁ vaṇṇayanto atthapurekkhāro; pāḷiṁ vācento dhammapurekkhāro; anusiṭṭhiyaṁ ṭhatvā ‘‘idānipi caṇḍālosi, pāpaṁ mā akāsi, mā tamo tamaparāyaṇo ahosī’’tiādinā nayena kathento anusāsanīpurekkhāro nāmāti veditabbo. Sesaṁ uttānameva.",
  "atk-vin02a10:27": "Tisamuṭṭhānaṁ – kāyacittato vācācittato kāyavācācittato ca samuṭṭhāti. Kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti. Dubbhāsitāpatti panettha vācācittato samuṭṭhāti, kiriyaṁ, saññāvimokkhaṁ, sacittakaṁ, akusalacittaṁ, dvivedanaṁ sukhā ca majjhattā cāti.",
  "atk-vin02a10:28": "Omasavādasikkhāpadaṁ dutiyaṁ.",
  "atk-vin02a10:29": "3. Pesuññasikkhāpadavaṇṇanā",
  "atk-vin02a10:30": "36. Tatiyasikkhāpade – bhaṇḍanajātānanti sañjātabhaṇḍanānaṁ. Bhaṇḍananti kalahassa pubbabhāgo, ‘‘iminā ca iminā ca idaṁ kataṁ; evaṁ vutte evaṁ vakkhāmā’’tiādikaṁ sakasakapakkhe sammantanaṁ. Kalahoti āpattigāmiko kāyavācāvītikkamo. Vivādoti viggāhikakathā. Taṁ vivādaṁ āpannānaṁ vivādāpannānaṁ. Pesuññanti pisuṇavācaṁ, piyabhāvassa suññakaraṇavācanti vuttaṁ hoti.",
  "atk-vin02a10:31": "37.Bhikkhupesuññeti bhikkhūnaṁ pesuññe; bhikkhuto sutvā bhikkhunā bhikkhussa upasaṁhaṭapesuññeti attho.",
  "atk-vin02a10:32": "38.Dvīhākārehīti dvīhi kāraṇehi. Piyakamyassa vāti ‘‘evaṁ ahaṁ etassa piyo bhavissāmī’’ti attano piyabhāvaṁ patthayamānassa vā. Bhedādhippāyassa vāti ‘‘evamayaṁ etena saddhiṁ bhijjissatī’’ti parassa parena bhedaṁ icchantassa vā. Jātitopītiādi sabbaṁ purimasikkhāpade vuttanayameva. Idhāpi bhikkhuniṁ ādiṁ katvā sabbe anupasampannā nāma.",
  "atk-vin02a10:33": "Na piyakamyassa na bhedādhippāyassāti ekaṁ akkosantaṁ ekañca khamantaṁ disvā ‘‘aho nillajjo, īdisampi nāma bhavantaṁ puna vattabbaṁ maññissatī’’ti evaṁ kevalaṁ pāpagarahitāya bhaṇantassa anāpatti. Sesaṁ uttānatthameva. Tisamuṭṭhānaṁ – kāyacittato vācācittato kāyavācācittato ca samuṭṭhāti , kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a10:34": "Pesuññasikkhāpadaṁ tatiyaṁ.",
  "atk-vin02a10:35": "4. Padasodhammasikkhāpadavaṇṇanā",
  "atk-vin02a10:36": "44. Catutthasikkhāpade – appatissāti appatissavā. Upāsakāti vutte vacanampi na sotukāmā; anādarāti attho. Appatissayā vā anīcavuttinoti attho. Asabhāgavuttikāti visabhāgajīvikā, yathā bhikkhūsu vattitabbaṁ; evaṁ appavattavuttinoti attho.",
  "atk-vin02a10:37": "45.Padaso dhammaṁ vāceyyāti ekato padaṁ padaṁ dhammaṁ vāceyya; koṭṭhāsaṁ koṭṭhāsaṁ vāceyyāti attho. Yasmā pana taṁ koṭṭhāsanāmakaṁ padaṁ catubbidhaṁ hoti, tasmā taṁ dassetuṁ ‘‘padaṁ anupadaṁ anvakkharaṁ anubyañjana’’nti padabhājanaṁ vuttaṁ. Tattha padanti eko gāthāpādo adhippeto. Anupadanti dutiyapādo. Anvakkharanti ekekamakkharaṁ. Anubyañjananti purimabyañjanena sadisaṁ pacchābyañjanaṁ. Yaṁ kiñci vā ekamakkharaṁ anvakkharaṁ, akkharasamūho anubyañjanaṁ, akkharānubyañjanasamūho padaṁ. Paṭhamapadaṁ padameva, dutiyaṁ anupadanti evamettha nānākaraṇaṁ veditabbaṁ.",
  "atk-vin02a10:38": "Idāni padaṁ nāma ekato paṭṭhapetvā ekato osāpentīti gāthābandhaṁ dhammaṁ vācento ‘‘manopubbaṅgamā dhammā’’ti ekamekaṁ padaṁ sāmaṇerena saddhiṁ ekato ārabhitvā ekatoyeva niṭṭhāpeti. Evaṁ vācentassa padagaṇanāya pācittiyā veditabbā. Anupadaṁ nāma pāṭekkaṁ paṭṭhapetvā ekato osāpentīti therena ‘‘manopubbaṅgamā dhammā’’ti vutte sāmaṇero taṁ padaṁ apāpuṇitvā ‘‘manoseṭṭhā manomayā’’ti dutiyapadaṁ ekato bhaṇati, ime pāṭekkaṁ paṭṭhapetvā ekato osāpenti nāma. Evaṁ vācentassāpi anupadagaṇanāya pācittiyā. Anvakkharaṁ nāma rūpaṁ aniccantivuccamāno ‘‘rū’’ti opātetīti ‘‘rūpaṁ aniccanti bhaṇa sāmaṇerā’’ti vuccamāno rūkāramattameva ekato vatvā tiṭṭhati. Evaṁ vācentassāpi anvakkharagaṇanāya pācittiyā. Gāthābandhepi ca esa nayo labbhatiyeva. Anubyañjanaṁ nāma rūpaṁ aniccanti vuccamāno vedanā aniccāti saddaṁ nicchāretīti ‘‘rūpaṁ, bhikkhave, aniccaṁ, vedanā aniccā’’ti imaṁ suttaṁ vācayamāno therena ‘‘rūpaṁ anicca’’nti vuccamāno sāmaṇero sīghapaññatāya ‘‘vedanā aniccā’’ti imaṁ aniccapadaṁ therassa ‘‘rūpaṁ anicca’’nti etena aniccapadena saddhiṁ ekato bhaṇanto vācaṁ nicchāreti. Evaṁ vācentassāpi anubyañjanagaṇanāya pācittiyā. Ayaṁ panettha saṅkhepo – imesu padādīsu yaṁ yaṁ ekato bhaṇati tena tena āpattiṁ āpajjatīti.",
  "atk-vin02a10:39": "Buddhabhāsitoti sakalaṁ vinayapiṭakaṁ abhidhammapiṭakaṁ dhammapadaṁ cariyāpiṭakaṁ udānaṁ itivuttakaṁ jātakaṁ suttanipāto vimānavatthu petavatthu brahmajālādīni ca suttāni. Sāvakabhāsitoti catuparisapariyāpannehi sāvakehi bhāsito anaṅgaṇasammādiṭṭhianumānasuttacuḷavedallamahāvedallādiko. Isibhāsitoti bāhiraparibbājakehi bhāsito sakalo paribbājakavaggo, bāvariyassa antevāsikānaṁ soḷasannaṁ brāhmaṇānaṁ pucchāti evamādi. Devatābhāsitoti devatāhi bhāsito; so devatāsaṁyuttadevaputtasaṁyuttamārasaṁyuttabrahmasaṁyuttasakkasaṁyuttādivasena veditabbo.",
  "atk-vin02a10:40": "Atthūpasañhitoti aṭṭhakathānissito. Dhammūpasañhitoti pāḷinissito; ubhayenāpi vivaṭṭūpanissitameva vadati. Kiñcāpi vivaṭṭūpanissitaṁ vadati, tisso saṅgītiyo āruḷhadhammaṁyeva pana padaso vācentassa āpatti . Vivaṭṭūpanissitepi nānābhāsāvasena gāthāsilokabandhādīhi abhisaṅkhate anāpatti. Tisso saṅgītiyo anāruḷhepi kulumbasuttaṁ rājovādasuttaṁ tikkhindriyaṁ catuparivaṭṭaṁ nandopanandanti īdise āpattiyeva. Apalāladamanampi vuttaṁ, mahāpaccariyampana paṭisiddhaṁ. Meṇḍakamilindapañhesu therassa sakapaṭibhāne anāpatti, yaṁ rañño saññāpanatthaṁ āharitvā vuttaṁ, tattha āpatti. Vaṇṇapiṭakaaṅgulimālapiṭakaraṭṭhapālagaajataāḷavakagajjitaguḷhamaggaguḷhavessantaraguḷhavinayavedallapiṭakāni pana abuddhavacanāniyevāti vuttaṁ. Sīlūpadeso nāma dhammasenāpatinā vuttoti vadanti, tasmiṁ āpattiyeva. Aññānipi maggakathāārammaṇakathābuddhikadaṇḍaka ñāṇavatthuasubhakathādīni atthi, tesu sattatiṁsa bodhipakkhiyadhammā vibhattā, dhutaṅgapañhe paṭipadā vibhattā; tasmā tesu āpattīti vuttaṁ. Mahāpaccariyādīsu pana saṅgītiṁ anāruḷhesu rājovādatikkhindriyacatuparivaṭṭanandopanandakulumbasuttesuyeva āpattīti vatvā avasesesu yaṁ buddhavacanato āharitvā vuttaṁ, tadeva āpattivatthu hoti, na itaranti ayamattho pariggahito.",
  "atk-vin02a10:41": "48.Ekato uddisāpentoti anupasampannena saddhiṁ ekato uddesaṁ gaṇhantopi ekato vadati anāpattīti attho.",
  "atk-vin02a10:42": "Tatrāyaṁ vinicchayo – upasampanno ca anupasampanno ca nisīditvā uddisāpenti. Ācariyo nisinnānaṁ bhaṇāmīti tehi saddhiṁ ekato vadati, ācariyassa āpatti. Anupasampannena saddhiṁ gaṇhantassa anāpatti. Dvepi ṭhitā gaṇhanti, eseva nayo. Daharabhikkhu nisinno, sāmaṇero ṭhito, nisinnassa bhaṇāmīti bhaṇato anāpatti. Sace daharo tiṭṭhati, itaro nisīdati, ṭhitassa bhaṇāmīti bhaṇatopi anāpatti. Sace bahūnaṁ bhikkhūnaṁ antare eko sāmaṇero nisinno hoti, tasmiṁ nisinne padaso dhammaṁ vācentassa ācariyassa acittakāpatti. Sace sāmaṇero upacāraṁ muñcitvā ṭhito vā nisinno vā hoti, yesaṁ vāceti, tesu apariyāpannattā ekena disābhāgena palāyanakaganthaṁ nāma gaṇhātīti saṅkhyaṁ gacchati, tasmā anāpatti. Ekato sajjhāyaṁ karontopi anupasampannena saddhiṁ upasampanno ekato sajjhāyaṁ karonto tena saddhiṁyeva bhaṇati, anāpatti. Anupasampannassa santike uddesaṁ gaṇhantassapi tena saddhiṁ ekato bhaṇantassa anāpatti. Ayampi hi ekato sajjhāyaṁ karoticceva saṅkhyaṁ gacchati.",
  "atk-vin02a10:43": "Yebhuyyena paguṇaṁ ganthaṁ bhaṇantaṁ opātetīti sace ekagāthāya eko pādo na āgacchati, sesaṁ āgacchati, ayaṁ yebhuyyena paguṇagantho nāma. Etena nayena suttepi veditabbo. Taṁ opātentassa evaṁ bhaṇāhīti ekatopi bhaṇantassa anāpatti. Osārentaṁ opātetīti suttaṁ uccārentaṁ parisamajjhe parisaṅkamānaṁ evaṁ vadehīti tena saddhiṁ ekatopi vadantassa anāpatti. Yaṁ pana mahāpaccariyādīsu ‘‘mayā saddhiṁ mā vadā’’ti vutto yadi vadati, ‘‘anāpattī’’ti vuttaṁ, taṁ mahāaṭṭhakathāyaṁ natthi, natthibhāvoyeva cassa yutto. Kasmā? Kiriyasamuṭṭhānattā. Itarathā hi kiriyākiriyaṁ bhaveyya. Sesaṁ uttānatthameva.",
  "atk-vin02a10:44": "Padasodhammasamuṭṭhānaṁ – vācato ca vācācittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, vacīkammaṁ, ticittaṁ, tivedananti.",
  "atk-vin02a10:45": "Padasodhammasikkhāpadaṁ catutthaṁ.",
  "atk-vin02a10:46": "5. Sahaseyyasikkhāpadavaṇṇanā",
  "atk-vin02a10:47": "49. Pañcamasikkhāpade – muṭṭhassatī asampajānāti pubbabhāge satisampajaññassa akaraṇavasenetaṁ vuttaṁ, bhavaṅgotiṇṇakāle pana kuto satisampajaññanti! Vikūjamānāti vippalapamānā . Kākacchamānāti nāsāya kākasaddaṁ viya niratthakasaddaṁ muñcamānā. Upāsakāti paṭhamataraṁ uṭṭhitaupāsakā.",
  "atk-vin02a10:48": "50.Etadavocunti ‘‘bhagavatā āvuso rāhula sikkhāpadaṁ paññatta’’nti bhikkhū sikkhāpadagāraveneva etaṁ avocuṁ. Pakatiyā pana te bhagavati ca gāravena āyasmato ca rāhulassa sikkhākāmatāya tassa āyasmato vasanaṭṭhānaṁ āgatassa cūḷamañcakaṁ vā apassenaṁ vā yaṁ atthi taṁ paññapetvā cīvaraṁ vā uttarāsaṅgaṁ vā ussīsakaraṇatthāya denti . Tatridaṁ tassāyasmato sikkhākāmatāya – bhikkhū kira taṁ dūratova āgacchantaṁ disvā muṭṭhisammuñjaniñca kacavarachaḍḍanakañca bahi khipanti. Athaññehi ‘‘āvuso kenidaṁ pātita’’nti vutte aññe evaṁ vadanti – ‘‘bhante, rāhulo imasmiṁ padese sañcari, tena nu kho pātita’’nti. So panāyasmā ‘‘na mayhaṁ bhante idaṁ kamma’’nti ekadivasampi avatvā taṁ paṭisāmetvā bhikkhū khamāpetvā gacchati. Vaccakuṭiyā seyyaṁ kappesīti taṁyeva sikkhākāmataṁ anubrūhanto dhammasenāpatimahāmoggallānaānandattherādīnaṁ santikaṁ agantvā bhagavato vaḷañjanakavaccakuṭiyaṁ seyyaṁ kappesi. Sā kira kuṭi kavāṭabaddhā gandhaparibhaṇḍakatā samosaritapupphadāmā cetiyaṭṭhānamiva tiṭṭhati, aparibhogā aññesaṁ.",
  "atk-vin02a10:49": "51.Uttaridirattatirattanti bhagavā sāmaṇerānaṁ saṅgahakaraṇatthāya tirattaṁ parihāraṁ adāsi. Na hi yuttaṁ kuladārake pabbājetvā nānuggahetunti. Sahaseyyanti ekato seyyaṁ. Seyyāti kāyappasāraṇasaṅkhātaṁ sayanampi vuccati, yasmiṁ senāsane sayanti, tampi. Tattha senāsanaṁ tāva dassetuṁ ‘‘seyyā nāma sabbacchannā’’tiādi vuttaṁ. Kāyappasāraṇaṁ dassetuṁ anupasampanne nipanne bhikkhu nipajjatī’’tiādi vuttaṁ. Tasmā ayamettha attho – ‘‘senāsanasaṅkhātaṁ seyyaṁ pavisitvā kāyappasāraṇasaṅkhātaṁ seyyaṁ kappeyya vidaheyya sampādeyyā’’ti. Sabbacchannātiādinā pana tassā senāsanasaṅkhātāya seyyāya lakkhaṇaṁ vuttaṁ. Tasmā yaṁ senāsanaṁ upari pañcahi chadanehi aññena vā kenaci sabbameva paṭicchannaṁ, ayaṁ sabbacchannā nāma seyyā. Aṭṭhakathāsu pana pākaṭavohāraṁ gahetvā vācuggatavasena ‘‘sabbacchannā nāma pañcahi chadanehi channā’’ti vuttaṁ. Kiñcāpi vuttaṁ? Atha kho dussakuṭiyaṁ vasantassāpi na sakkā anāpatti kātuṁ, tasmā yaṁ kiñci paṭicchādanasamatthaṁ idha chadanañca paricchannañca veditabbaṁ. Pañcavidhacchadaneyeva hi gayhamāne padaracchannepi sahaseyyā na bhaveyya. Yaṁ pana senāsanaṁ bhūmito paṭṭhāya yāva chadanaṁ āhacca pākārena vā aññena vā kenaci antamaso vatthenāpi parikkhittaṁ, ayaṁ sabbaparicchannā nāma seyyā. Chadanaṁ anāhacca sabbantimena pariyāyena diyaḍḍhahatthubbedhena pākārādinā parikkhittāpi sabbaparicchannāyevāti kurundaṭṭhakathāyaṁ vuttaṁ. Yassā pana upari bahutaraṁ ṭhānaṁ channaṁ, appaṁ acchannaṁ, samantato vā bahutaraṁ parikkhittaṁ, appaṁ aparikkhittaṁ, ayaṁ yebhuyyena channā yebhuyyena paricchannā nāma. Iminā hi lakkhaṇena samannāgato sacepi sattabhūmako pāsādo ekūpacāro hoti, satagabbhaṁ vā catussālaṁ vā, ekaseyyāicceva saṅkhyaṁ gacchati. Taṁ sandhāya vuttaṁ ‘‘catutthe divase atthaṅgate sūriye anupasampanne nipanne bhikkhu nipajjati, āpatti pācittiyassā’’tiādi.",
  "atk-vin02a10:50": "Tattha ca nipajjanamatteneva pācittiyaṁ. Sace pana sambahulā sāmaṇerā, eko bhikkhu, sāmaṇeragaṇanāya pācittiyā. Te ce uṭṭhāyuṭṭhāya nipajjanti, tesaṁ payoge payoge bhikkhussa āpatti. Bhikkhussa uṭṭhāyuṭṭhāya nipajjane pana bhikkhusseva payogena bhikkhussa āpatti. Sace pana sambahulā bhikkhū eko sāmaṇero sabbesaṁ āpattiṁ karoti, tassa uṭṭhāyuṭṭhāya nipajjanenapi bhikkhūnaṁ āpattiyeva. Ubhayesaṁ sambahulabhāvepi eseva nayo.",
  "atk-vin02a10:51": "Apicettha ekāvāsādikampi catukkaṁ veditabbaṁ. Yo hi ekasmiṁ āvāse ekeneva anupasampannena saddhiṁ tirattaṁ sahaseyyaṁ kappeti, tassa catutthadivasato paṭṭhāya devasikā āpatti. Yopi ekasmiṁyeva āvāse nānāanupasampannehi saddhiṁ tirattaṁ sahaseyyaṁ kappeti, tassapi. Yopi nānāāvāsesu ekeneva anupasampannena saddhiṁ tirattaṁ sahaseyyaṁ kappeti, tassapi. Yopi nānāāvāsesu nānāanupasampannehi saddhiṁ yojanasatampi gantvā sahaseyyaṁ kappeti, tassapi catutthadivasato paṭṭhāya devasikā āpatti.",
  "atk-vin02a10:52": "Ayañca sahaseyyāpatti nāma ‘‘bhikkhuṁ ṭhapetvā avaseso anupasampanno nāmā’’ti vacanato tiracchānagatenapi saddhiṁ hoti, tatra tiracchānagatassa paricchedo methunadhammāpattiyā vuttanayeneva veditabbo. Tasmā sacepi godhābiḷālamaṅgusādīsu koci pavisitvā bhikkhuno vasanasenāsane ekūpacāraṭṭhāne sayati, sahaseyyāva hoti.",
  "atk-vin02a10:53": "Yadi pana thambhānaṁ upari katapāsādassa uparimatalena saddhiṁ asambaddhabhittikassa bhittiyā upari ṭhitasusiratulāsīsassa susirena pavisitvā tulāya abbhantare sayitvā teneva susirena nikkhamitvā gacchati , heṭṭhāpāsāde sayitabhikkhussa anāpatti. Sace chadane chiddaṁ hoti, tena pavisitvā antochadane vasitvā teneva pakkamati, nānūpacāre uparimatale chadanabbhantare sayitassa āpatti, heṭṭhimatale sayitassa anāpatti. Sace antopāsādeneva ārohitvā sabbatalāni paribhuñjanti, ekūpacārāni honti, tesu yattha katthaci sayitassa āpatti.",
  "atk-vin02a10:54": "Sabhāsaṅkhepena kate aḍḍhakuṭṭakasenāsane sayitassa vāḷasaṅghāṭādīsu kapotādayo pavisitvā sayanti, āpattiyeva. Parikkhepassa bahigate nibbakosabbhantare sayanti, anāpatti. Parimaṇḍalaṁ vā caturassaṁ vā ekacchadanāya gabbhamālāya satagabbhaṁ cepi senāsanaṁ hoti, tatra ce ekena sādhāraṇadvārena pavisitvā visuṁ pākārena aparicchinnagabbhūpacāre sabbagabbhe pavisanti, ekagabbhepi anupasampanne nipanne sabbagabbhesu nipannānaṁ āpatti. Sace sapamukhā gabbhā honti, pamukhassa upari acchannaṁ uccavatthukaṁ cepi hoti, pamukhe sayito gabbhe sayitānaṁ āpattiṁ na karoti. Sace pana gabbhacchadaneneva saddhiṁ sambaddhacchadanaṁ hoti, tatra sayito sabbesaṁ āpattiṁ karoti. Kasmā? Sabbacchannattā sabbaparicchannattā ca, gabbhaparikkhepoyeva hissa parikkhepoti. Eteneva hi nayena aṭṭhakathāsu lohapāsādaparikkhepassa catūsu dvārakoṭṭhakesu āpatti vuttā.",
  "atk-vin02a10:55": "Yaṁ pana andhakaṭṭhakathāyaṁ ‘‘aparikkhitte pamukhe anāpattīti bhūmiyaṁ vinā jagatiyā pamukhaṁ sandhāya kathina’’nti vuttaṁ, taṁ andhakaraṭṭhe pāṭekkasannivesā ekacchadanā gabbhapāḷiyo sandhāya vuttaṁ. Yañca tattha ‘‘bhūmiyaṁ vinā jagatiyā’’ti vuttaṁ, taṁ neva aṭṭhakathāsu atthi; na pāḷiyā sameti. Dasahatthubbedhāpi hi jagati parikkhepasaṅkhyaṁ na gacchati. Tasmā yampi tattha dutiyasikkhāpade jagatiyā pamāṇaṁ vatvā ‘‘etaṁ ekūpacāraṁ paricchannaṁ nāma hotī’’ti vuttaṁ, taṁ na gahetabbaṁ. Yepi ekasāladvisālatisālacatussālasannivesā mahāpāsādā ekasmiṁ okāse pāde dhovitvā paviṭṭhena sakkā honti sabbattha anuparigantuṁ , tesupi sahaseyyāpattiyā na muccati. Sace tasmiṁ tasmiṁ ṭhāne upacāraṁ paricchinditvā katā honti, ekūpacāraṭṭhāneyeva āpatti.",
  "atk-vin02a10:56": "Dvīhi dvārehi yuttassa sudhāchadanamaṇḍapassa majjhe pākāraṁ karonti, ekena dvārena pavisitvā ekasmiṁ paricchede anupasampanno sayati, ekasmiṁ bhikkhu, anāpatti. Pākāre godhādīnaṁ pavisanamattampi chiddaṁ hoti, ekasmiñca paricchede godhā sayanti, anāpattiyeva. Na hi chiddena gehaṁ ekūpacāraṁ nāma hoti. Sace pākāramajjhe chinditvā dvāraṁ yojenti, ekūpacāratāya āpatti. Taṁ dvāraṁ kavāṭena pidahitvā sayanti, āpattiyeva. Na hi dvārapidahanena gehaṁ nānūpacāraṁ nāma hoti, dvāraṁ vā advāraṁ. Kavāṭañhi saṁvaraṇavivaraṇehi yathāsukhaṁ vaḷañjanatthāya kataṁ, na vaḷañjanūpacchedanatthāya. Sace pana taṁ dvāraṁ puna iṭṭhakāhi pidahanti, advāraṁ hoti, purime nānūpacārabhāveyeva tiṭṭhati. Dīghapamukhaṁ cetiyagharaṁ hoti. Ekaṁ kavāṭaṁ anto, ekaṁ bahi, dvinnaṁ kavāṭānaṁ antare anupasampanno antocetiyaghare sayantassa āpattiṁ karoti, ekūpacārattā.",
  "atk-vin02a10:57": "Tatra yassa ‘‘siyā ayaṁ ekūpacāranānūpacāratā nāma udositasikkhāpade vuttā, idha pana ‘seyyā nāma sabbacchannā sabbaparicchannā yebhuyyena channā yebhuyyena paricchannā’ti ettakameva vuttaṁ, pihitadvāro ca gabbho sabbaparicchannova hoti. Tasmā tattha anto sayiteneva saddhiṁ āpatti, bahi sayitena anāpattī’’ti. So evaṁ vattabbo – ‘‘apihitadvāre pana kasmā bahi sayitena āpattī’’ti? Pamukhassa gabbhena saddhiṁ sabbacchannattā. ‘‘Kiṁ pana gabbhe pihite chadanaṁ viddhastaṁ hotī’’ti? Na viddhastaṁ, gabbhena saddhiṁ pamukhassa sabbaparicchannatā na hoti. ‘‘Kiṁ parikkhepo viddhasto’’ti? Addhā vakkhati ‘‘na viddhasto, kavāṭena upacāro paricchanno’’ti. Evaṁ dūrampi gantvā puna ekūpacāranānūpacārataṁyeva paccāgamissati.",
  "atk-vin02a10:58": "Apica yadi byañjanamatteyeva attho suviññeyyo siyā, sabbacchannāti vacanato pañcannaṁ aññatarena chadanena channā eva seyyā siyā, na aññena. Evañca sati padaracchannādīsu anāpatti siyā. Tato yadatthaṁ sikkhāpadaṁ paññattaṁ, sveva attho parihāyeyya . Parihāyatu vā mā vā, kathaṁ avuttaṁ gahetabbanti; ko vā vadati ‘‘avuttaṁ gahetabba’’nti? Vuttañhetaṁ aniyatesu – ‘‘paṭicchannaṁ nāma āsanaṁ kuṭṭena vā kavāṭena vā kilañjena vā sāṇipākārena vā rukkhena vā thambhena vā koṭṭhalikāya vā yena kenaci paṭicchannaṁ hotī’’ti. Tasmā yathā tattha yena kenaci paṭicchannaṁ paṭicchannameva, evamidhāpi gahetabbaṁ. Tasmā senāsanaṁ khuddakaṁ vā hotu mahantaṁ vā aññena saddhiṁ sambaddhaṁ vā asambaddhaṁ vā dīghaṁ vā vaṭṭaṁ vā caturassaṁ vā ekabhūmakaṁ vā, anekabhūmakaṁ vā, yaṁ yaṁ ekūpacāraṁ sabbattha yena kenaci paṭicchādanena sabbacchanne sabbaparicchanne yebhuyyena vā channe yebhuyyena vā paricchanne sahaseyyāpatti hotīti.",
  "atk-vin02a10:59": "53.Upaḍḍhacchanne upaḍḍhaparicchanne āpatti dukkaṭassāti ettha sabbacchanne upaḍḍhaparicchanneti evamādīsupi mahāpaccariyaṁ dukkaṭamevāti vuttaṁ. Mahāaṭṭhakathāyaṁ pana ‘‘sabbacchanne yebhuyyenaparicchanne pācittiyaṁ, sabbacchanne upaḍḍhaparicchanne pācittiyaṁ, yebhuyyenachanne upaḍḍhaparicchanne pācittiyaṁ, sabbaparicchanne yebhuyyenachanne pācittiyaṁ, sabbaparichanne upaḍḍhacchanne pācittiyaṁ, yebhuyyenaparicchanne upaḍḍhacchanne pācittiyaṁ, pāḷiyaṁ vuttapācittiyena saddhiṁ satta pācittiyānī’’ti vuttaṁ. ‘‘Sabbacchanne cūḷakaparicchanne dukkaṭaṁ, yebhuyyenachanne cūḷakaparicchanne dukkaṭaṁ, sabbaparicchanne cūḷakacchanne dukkaṭaṁ, yebhuyyenaparicchanne cūḷakacchanne dukkaṭaṁ, pāḷiyaṁ dukkaṭena saha pañca dukkaṭānī’’ti vuttaṁ.",
  "atk-vin02a10:60": "‘‘Upaḍḍhacchanne cūḷakaparicchanne anāpatti, upaḍḍhaparicchanne cūḷakacchanne anāpatti, cūḷakacchanne cūḷakaparicchanne anāpatti, sabbacchanne sabbaaparicchanneti ca ettha senambamaṇḍapavaṇṇaṁ hotī’’ti vuttaṁ. Imināpetaṁ veditabbaṁ – ‘‘yathā jagati parikkhepasaṅkhaya na gacchatī’’ti. Sesaṁ uttānatthameva.",
  "atk-vin02a10:61": "Eḷakalomasamuṭṭhānaṁ – kāyato ca kāyacittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:62": "Sahaseyyasikkhāpadaṁ pañcamaṁ.",
  "atk-vin02a10:63": "6. Dutiyasahaseyyasikkhāpadavaṇṇanā",
  "atk-vin02a10:64": "55. Dutiyasahaseyyasikkhāpade – āvasathāgāranti āgantukānaṁ vasanāgāraṁ. Paññattaṁ hotīti puññakāmatāya katvā ṭhapitaṁ hoti. Yena sā itthī tenupasaṅkamīti asukasmiṁ nāma ṭhāne āvasathāgāraṁ paññattaṁ atthīti manussānaṁ sutvā upasaṅkami. Gandhagandhinīti agarukuṅkumādīnaṁ gandhānaṁ gandho gandhagandho, so assā atthīti gandhagandhinī. Sāṭakaṁ nikkhipitvāti appeva nāmassa imampi vippakāraṁ passantassa rāgo uppajjeyyāti cintetvā evamakāsi. Okkhipitvāti adho khipitvā. Accayoti aparādho. Maṁ accagamāti maṁ atikkamma abhibhavitvā pavatto. Sesaṁ paṭhamasikkhāpade vuttanayeneva veditabbaṁ. Ayameva hi viseso – paṭhamasikkhāpade catutthadivase āpatti idha paṭhamadivasepi. Yakkhīpetīhi dissamānakarūpāhi tiracchānagatitthiyā ca methunadhammavatthubhūtāya eva dukkaṭaṁ. Sesāhi anāpatti. Samuṭṭhānādīni paṭhamasadisānevāti.",
  "atk-vin02a10:65": "Dutiyasahaseyyasikkhāpadaṁ chaṭṭhaṁ.",
  "atk-vin02a10:66": "7. Dhammadesanāsikkhāpadavaṇṇanā",
  "atk-vin02a10:67": "60. Sattamasikkhāpade – gharaṇīti gharasāminī. Nivesanadvāreti nivesanassa mahādvāre. Gharasuṇhāti tasmiṁ ghare suṇhā. Āvasathadvāreti ovarakadvāre. Vissaṭṭhenāti suniggatena saddena. Vivaṭenāti suṭṭhu pakāsena asaṁvutena. Dhammo desetabboti ayaṁ saraṇasīlādibhedo dhammo kathetabbo. Aññātunti ājānituṁ. Viññunā purisaviggahenāti viññunā purisena, purisaviggahaṁ gahetvāpi ṭhitena na yakkhena na petena na tiracchānagatena.",
  "atk-vin02a10:68": "66.Anāpatti viññunā purisaviggahenāti viññunā purisaviggahena saddhiṁ ṭhitāya bahumpi dhammaṁ desentassa anāpatti. Chappañcavācāhīti chahi pañcahi vācāhi yo deseti, tassapi anāpatti. Tattha eko gāthāpādo ekavācāti evaṁ sabbattha vācāpamāṇaṁ veditabbaṁ. Sace aṭṭhakathaṁ dhammapadaṁ jātakādivatthuṁ vā kathetukāmo hoti, chappañcapadamattameva kathetuṁ vaṭṭati. Pāḷiyā saddhiṁ kathentena ekapadaṁ pāḷito pañca aṭṭhakathātoti evaṁ cha padāni anatikkāmetvāva kathetabbo. Padasodhamme vuttappabhedo hi idhāpi sabbo dhammoyeva. Tasmiṁ desetīti tasmiṁ khaṇe deseti. Sampadānatthe vā etaṁ bhummavacanaṁ. Tassā desetīti attho. Aññissā mātugāmassāti ekissā desetvā puna āgatāgatāya aññissāpi desetīti evaṁ ekāsane nisinno mātugāmasatasahassannampi desetīti attho. Mahāpaccariyaṭṭhakathāyaṁ vuttaṁ samaṁ nisinnānaṁ mātugāmānaṁ ‘‘tumhākaṁ ekekissā ekekaṁ gāthaṁ desessāmi, taṁ suṇāthāti deseti, anāpatti. Paṭhamaṁ ekekissā ekekaṁ gāthaṁ kathessāmīti ābhogaṁ katvā jānāpetvā kathetuṁ vaṭṭati, na pacchāti. Pañhaṁ pucchati pañhaṁ puṭṭho kathetīti mātugāmo ‘‘dīghanikāyo nāma bhante kimatthaṁ dīpetī’’ti pucchati. Evaṁ pañhaṁ puṭṭho bhikkhu sabbaṁ cepi dīghanikāyaṁ katheti, anāpatti. Sesamettha uttānatthameva.",
  "atk-vin02a10:69": "Padasodhammasamuṭṭhānaṁ – vācato ca vācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, vacīkammaṁ, ticittaṁ, tivedananti.",
  "atk-vin02a10:70": "Dhammadesanāsikkhāpadaṁ sattamaṁ.",
  "atk-vin02a10:71": "8. Bhūtārocanasikkhāpadavaṇṇanā",
  "atk-vin02a10:72": "67. Aṭṭhamasikkhāpade – vatthukathāya tāva yaṁ vattabbaṁ siyā, taṁ sabbaṁ catutthapārājikavaṇṇanāyaṁ vuttanayameva. Ayameva hi viseso – tattha abhūtaṁ ārocesuṁ, idha bhūtaṁ. Bhūtampi puthujjanā ārocesuṁ, na ariyā. Ariyānañhi payuttavācā nāma natthi, attano guṇe ārocayamāne pana aññe na paṭisedhesuṁ, tathāuppanne ca paccaye sādiyiṁsu, tathāuppannabhāvaṁ ajānantā.",
  "atk-vin02a10:73": "‘‘Atha kho te bhikkhū bhagavato etamatthaṁ ārocesu’’ntiādimhi pana ye uttarimanussadhammassa vaṇṇaṁ bhāsiṁsu, te ārocesunti veditabbaṁ. ‘‘Kacci pana vo bhikkhave bhūta’’nti pucchite pana sabbepi ‘‘bhūtaṁ bhagavā’’ti paṭijāniṁsu. Ariyānampi hi abbhantare bhūto uttarimanussadhammoti. Atha bhagavā ariyamissakattā ‘‘moghapurisā’’ti avatvā ‘‘kathañhi nāma tumhe bhikkhave’’ti vatvā ‘‘udarassa kāraṇā’’tiādimāha. Tattha yasmā ariyā aññesaṁ sutvā ‘‘ayyo kira, bhante, sotāpanno’’tiādinā nayena pasannehi manussehi pucchiyamānā apaññatte sikkhāpade anādīnavadassino suddhacittatāya attano ca paresañca visesādhigamaṁ paṭijāniṁsu. Evaṁ paṭijānantehi ca tehi yaṁ aññe udarassa kāraṇā uttarimanussadhammassa vaṇṇaṁ bhāsitvā piṇḍapātaṁ uppādesuṁ, taṁ suddhacittatāya sādiyantehipi udarassa kāraṇā uttarimanussadhammassa vaṇṇo bhāsito viya hoti. Tasmā sabbasaṅgāhikeneva nayena ‘‘kathañhi nāma tumhe, bhikkhave, udarassa kāraṇā gihīnaṁ aññamaññaṁ uttarimanussadhammassa vaṇṇaṁ bhāsissathā’’ti āha. Sesaṁ catutthapārājikavatthusadisameva. Sikkhāpadavibhaṅgepi kevalaṁ tattha pārājikañceva thullaccayañca idha bhūtattā pācittiyañceva dukkaṭañca ayaṁ viseso. Sesaṁ vuttanayameva.",
  "atk-vin02a10:74": "77.‘‘Upasampannassa bhūtaṁ ārocetī’’ti uttarimanussadhammameva sandhāya vuttaṁ. Parinibbānakāle hi antarā vā atikaḍḍhiyamānena upasampannassa bhūtaṁ ārocetuṁ vaṭṭati. Sutapariyattisīlaguṇaṁ pana anupasampannassāpi ārocetuṁ vaṭṭati. Ādikammikassa anāpatti. ‘‘Ummattakassā’’ti idaṁ pana idha na vuttaṁ. Kasmā? Diṭṭhisampannānaṁ ummādassa vā cittakkhepassa vā abhāvāti. Mahāpaccariyampi hi vicāritaṁ ‘‘jhānalābhī pana parihīne jhāne ummattako bhaveyya, tassapi bhūtārocanapaccayā anāpatti na vattabbā, bhūtasseva abhāvato’’ti. Sesaṁ uttānameva.",
  "atk-vin02a10:75": "Bhūtārocanaṁ nāmetaṁ pubbe avuttehi tīhi samuṭṭhānehi samuṭṭhāti – kāyato vācato kāyavācato cāti. Kiriyaṁ , nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, kusalābyākatacittehi dvicittaṁ, sukhamajjhattavedanāhi dvivedananti.",
  "atk-vin02a10:76": "Bhūtārocanasikkhāpadaṁ aṭṭhamaṁ.",
  "atk-vin02a10:77": "9. Duṭṭhullārocanasikkhāpadavaṇṇanā",
  "atk-vin02a10:78": "78. Navamasikkhāpade – duṭṭhullā nāma āpatti cattāri ca pārājikāni terasa ca saṅghādisesāti imissā pāḷiyā ‘‘pārājikāni duṭṭhullasaddatthadassanatthaṁ vuttāni, saṅghādisesaṁ pana idha adhippeta’’nti aṭṭhakathāsu vuttaṁ. Tatrāyaṁ vicāraṇā – sace pārājikaṁ ārocentassa pācittiyaṁ na bhaveyya, yathā samānepi bhikkhu-bhikkhunīnaṁ upasampannasadde yattha bhikkhunī anadhippetā hoti, tattha bhikkhuṁ ṭhapetvā avaseso anupasampannoti vuccati; evamidha samānepi pārājikasaṅghādisesānaṁ duṭṭhullasadde yadi pārājikaṁ anadhippetaṁ, ‘‘duṭṭhullā nāma āpatti terasa saṅghādisesā’’ti etadeva vattabbaṁ siyā. Tattha bhaveyya ‘‘yo pārājikaṁ āpanno, so bhikkhubhāvato cuto, tasmā tassa āpattiṁ ārocento dukkaṭaṁ āpajjatī’’ti. Evaṁ sati akkosantopi dukkaṭaṁ āpajjeyya, pācittiyameva ca āpajjati. Vuttañhetaṁ – ‘‘asuddho hoti puggalo aññataraṁ pārājikaṁ dhammaṁ ajjhāpanno, tañce asuddhadiṭṭhi samāno okāsaṁ kārāpetvā akkosādhippāyo vadati, āpatti omasavādassā’’ti (pārā. 389). Evaṁ pāḷiyā vicāriyamānāya pārājikaṁ ārocentassāpi pācittiyameva dissati. Kiñcāpi dissati, atha kho sabbaaṭṭhakathāsu vuttattā aṭṭhakathācariyāva ettha pamāṇaṁ, na aññā vicāraṇā. Pubbepi ca āvocumha – ‘‘buddhena dhammo vinayo ca vutto, yo tassa puttehi tatheva ñāto’’tiādi (pārā. aṭṭha. 1.ganthārambhakathā). Aṭṭhakathācariyā hi buddhassa adhippāyaṁ jānanti.",
  "atk-vin02a10:79": "Imināpi cetaṁ pariyāyena veditabbaṁ. Aññatra bhikkhusammutiyāti hi vuttaṁ. Bhikkhusammutiyā ca ārocanaṁ āyatiṁ saṁvaratthāya puna tathārūpaṁ āpattiṁ anāpajjanatthāya bhagavatā anuññātaṁ, na tassa bhikkhuno avaṇṇamattappakāsanatthāya, sāsane cassa patiṭṭhānisedhanatthāya , na ca pārājikaṁ āpannassa puna tathārūpāya āpattiyā anāpajjanena bhikkhubhāvo nāma atthi. Tasmā ‘‘pārājikāni duṭṭhullasaddatthadassanatthaṁ vuttāni, saṅghādisesaṁ pana idhādhippeta’’nti yaṁ aṭṭhakathāsu vuttaṁ, taṁ suvuttameva.",
  "atk-vin02a10:80": "80.Atthibhikkhusammuti āpattipariyantātiādīsu pana yā ayaṁ bhikkhusammuti vuttā, sā na katthaci āgatā, idha vuttattāyeva pana abhiṇhāpattikaṁ bhikkhuṁ disvā evamesa paresu hirottappenāpi āyatiṁ saṁvaraṁ āpajjissatīti tassa bhikkhuno hitesitāya tikkhattuṁ apaloketvā saṅghena kātabbāti veditabbāti.",
  "atk-vin02a10:81": "82.Aduṭṭhullaṁ āpattiṁ āroceti āpatti dukkaṭassāti pañcapi āpattikkhandhe ārocentassa dukkaṭaṁ. Mahāpaccariyaṁ pana pārājikaṁ ārocentassāpi dukkaṭameva vuttaṁ. Anupasampannassa duṭṭhullaṁ vā aduṭṭhullaṁ vā ajjhācāranti ettha ādito pañca sikkhāpadāni duṭṭhullo nāma ajjhācāro, sesāni aduṭṭhullo. Sukkavissaṭṭhikāyasaṁsaggaduṭṭhullaattakāmā panassa ajjhācāro nāmāti vuttaṁ.",
  "atk-vin02a10:82": "83.Vatthuṁ ārocetīti ‘‘ayaṁ sukkavissaṭṭhiṁ āpanno, duṭṭhullaṁ āpanno, attakāmaṁ āpanno’’ kāyasaṁsaggaṁ āpannoti evaṁ vadantassa anāpatti. Āpattiṁ ārocetīti ettha ‘‘ayaṁ pārājikaṁ āpanno, saṅghādisesaṁ thullaccayaṁ pācittiyaṁ pāṭidesanīyaṁ dukkaṭaṁ dubbhāsitaṁ āpanno’’ti vadati anāpatti. ‘‘Ayaṁ asuciṁ mocetvā saṅghādisesaṁ āpanno’’tiādinā pana nayena vatthunā saddhiṁ āpattiṁ ghaṭetvā ārocentasseva āpatti. Sesamettha uttānameva.",
  "atk-vin02a10:83": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:84": "Duṭṭhullārocanasikkhāpadaṁ navamaṁ.",
  "atk-vin02a10:85": "10. Pathavīkhaṇanasikkhāpadavaṇṇanā",
  "atk-vin02a10:86": "86. Dasamasikkhāpade – jātā ca pathavī ajātā ca pathavīti imehi padehi jātapathaviñca ajātapathaviñca dasseti. Appapāsāṇādīsu appā pāsāṇā etthāti appapāsāṇāti evamattho daṭṭhabbo. Tattha muṭṭhippamāṇato upari pāsāṇāti veditabbā, muṭṭhippamāṇā sakkharā. Kathalāti kapālakhaṇḍāni. Marumbāti kaṭasakkharā. Vālikāti vālukāyeva. Yebhuyyena paṁsukāti tīsu koṭṭhāsesu dve koṭṭhāsā paṁsu, eko pāsāṇādīsu aññataro. Adaḍḍhāpīti uddhanapattapacanakumbhakārāvāpādivasena tathā tathā adaḍḍhā. Sā pana visuṁ natthi, suddhapaṁsuādīsu aññatarāva veditabbā. Yebhuyyenasakkharāti bahutarā sakkharā. Hatthikucchiyaṁ kira ekapacchipūraṁ āharāpetvā doṇiyaṁ dhovitvā pathaviyā yebhuyyena sakkharabhāvaṁ ñatvā sayaṁ bhikkhū pokkharaṇiṁ khaṇiṁsu. Yāni pana majjhe ‘‘appapaṁsu appamattikā’’ti dve padāni, tāni yebhuyyenapāsāṇādipañcakameva pavisanti tesaṁyeva hi dvinnaṁ pabhedadassanametaṁ. Sayaṁ khaṇati āpatti pācittiyassāti ettha pahāre pahāre pācittiyaṁ veditabbaṁ. Sakiṁ āṇatto bahukampi khaṇatīti sacepi sakaladivasaṁ khaṇati, āṇāpakassa ekaṁyeva pācittiyaṁ. Sace pana kusito hoti, punappunaṁ āṇāpetabbo. Taṁ āṇāpetvā khaṇāpentassa vācāya vācāya pācittiyaṁ. Ayaṁ tāva pāḷivaṇṇanā.",
  "atk-vin02a10:87": "Ayaṁ pana pāḷimuttakavinicchayo – ‘‘pokkharaṇiṁ khaṇā’’ti vadati, vaṭṭati. Khatāyeva hi pokkharaṇī nāma hoti, tasmā ayaṁ kappiyavohāro. Esa nayo ‘‘vāpiṁ taḷākaṁ āvāṭaṁ khaṇā’’tiādīsupi. ‘‘Imaṁ okāsaṁ khaṇa, imasmiṁ okāse pokkharaṇiṁ khaṇā’’ti vattuṁ pana na vaṭṭati. ‘‘Kandaṁ khaṇa, mūlaṁ khaṇā’’ti aniyāmetvā vattuṁ vaṭṭati. ‘‘Imaṁ valliṁ khaṇa, imasmiṁ okāse kandaṁ vā mūlaṁ vā khaṇā’’ti vattuṁ na vaṭṭati. Pokkharaṇiṁ sodhentehi yo kuṭehi ussiñcituṁ sakkā hoti tanukakaddamo, taṁ apanetuṁ vaṭṭati, bahalaṁ na vaṭṭati. Ātapena sukkhakaddamo phalati, tatra yo heṭṭhā pathaviyā asambaddho, tameva apanetuṁ vaṭṭati. Udakena gataṭṭhāne udakapappaṭako nāma hoti, vātappahārena calati, taṁ apanetuṁ vaṭṭati.",
  "atk-vin02a10:88": "Pokkharaṇīādīnaṁ taṭaṁ bhijjitvā udakasāmantā patati, sace omakacātumāsaṁ ovaṭṭhaṁ, chindituṁ vā bhindituṁ vā vaṭṭati, cātumāsato uddhaṁ na vaṭṭati. Sace pana udakeyeva patati, deve atirekacātumāsaṁ ovaṭṭhepi udakeyeva udakassa patitattā vaṭṭati. Pāsāṇapiṭṭhiyaṁ soṇḍiṁ khaṇanti, sace tattha paṭhamameva sukhumarajaṁ patati, tañce devena ovaṭṭhaṁ hoti, cātumāsaccayena akappiyapathavīsaṅkhyaṁ gacchati. Udake pariyādiṇṇe soṇḍiṁ sodhentehi taṁ vikopetuṁ na vaṭṭati. Sace paṭhamameva udakena pūrati, pacchā rajaṁ patati, taṁ vikopetuṁ vaṭṭati. Tattha hi deve vassantepi udakeyeva udakaṁ patatīti. Piṭṭhipāsāṇe sukhumarajaṁ hoti, deve phusāyante allīyati, tampi cātumāsaccayena vikopetuṁ na vaṭṭati. Sace pana akatapabbhāre vammiko uṭṭhito hoti, yathāsukhaṁ vikopetuṁ vaṭṭati. Sace abbhokāse uṭṭhahati, omakacātumāsaṁ ovaṭṭhoyeva vaṭṭati. Rukkhādīsu āruḷhaupacikāmattikāyapi eseva nayo. Gaṇḍuppādagūthamūsikukkaragokaṇṭakādīsupi eseva nayo.",
  "atk-vin02a10:89": "Gokaṇṭako nāma gāvīnaṁ khuracchinnakaddamo vuccati. Sace pana heṭṭhimatalena bhūmisambandho hoti, ekadivasampi na vaṭṭati. Kasitaṭṭhānepi naṅgalacchinnamattikāpiṇḍaṁ gaṇhantassa eseva nayo. Purāṇasenāsanaṁ hoti acchadanaṁ vā vinaṭṭhacchadanaṁ vā, atirekacātumāsaṁ ovaṭṭhaṁ jātapathavīsaṅkhyameva gacchati. Tato avasesaṁ chadaniṭṭhakaṁ vā gopānasīādikaṁ upakaraṇaṁ vā ‘‘iṭṭhakaṁ gaṇhāmi gopanasiṁ bhittipādaṁ padarattharaṇaṁ pāsāṇatthambhaṁ gaṇhāmī’’ti saññāya gaṇhituṁ vaṭṭati. Tena saddhiṁ mattikā patati, anāpatti. Bhittimattikaṁ gaṇhantassa pana āpatti. Sace yā yā atintā taṁ taṁ gaṇhāti, anāpatti.",
  "atk-vin02a10:90": "Antogehe mattikāpuñjo hoti, tasmiṁ ekadivasaṁ ovaṭṭhe gehaṁ chādenti, sace sabbo tinto cātumāsaccayena jātapathavīyeva. Athassa uparibhāgoyeva tinto, anto atinto, yattakaṁ tintaṁ taṁ kappiyakārakehi kappiyavohārena apanāmetvā sesaṁ yathāsukhaṁ vaḷañjetuṁ vaṭṭati. Udakena temetvā ekābaddhāyeva hi jātapathavī hoti, na itarāti.",
  "atk-vin02a10:91": "Abbhokāse mattikāpākāro hoti, atirekacātumāsaṁ ce ovaṭṭho jātapathavīsaṅkhyaṁ gacchati. Tattha laggapaṁsuṁ pana allahatthena chupitvā gahetuṁ vaṭṭati. Sace iṭṭhakapākāro hoti, yebhuyyenakathalaṭṭhāne tiṭṭhati, yathāsukhaṁ vikopetuṁ vaṭṭati. Abbhokāse ṭhitamaṇḍapatthambhaṁ ito cito ca sañcāletvā pathaviṁ vikopentena gahetuṁ na vaṭṭati, ujukameva uddharituṁ vaṭṭati. Aññampi sukkharukkhaṁ vā sukkhakhāṇukaṁ vā gaṇhantassa eseva nayo. Navakammatthaṁ pāsāṇaṁ vā rukkhaṁ vā daṇḍakehi uccāletvā pavaṭṭentā gacchanti, tattha pathavī bhijjati, sace suddhacittā pavaṭṭenti, anāpatti. Atha pana tena apadesena pathaviṁ bhinditukāmāyeva honti, āpatti. Sākhādīni kaḍḍhantānampi pathaviyaṁ dārūni phālentānampi eseva nayo.",
  "atk-vin02a10:92": "Pathaviyaṁ aṭṭhisūcikaṇṭakādīsupi yaṁkiñci ākoṭetuṁ vā pavesetuṁ vā na vaṭṭati. Passāvadhārāya vegena pathaviṁ bhindissāmīti evaṁ passāvampi kātuṁ na vaṭṭati, karontassa bhijjati, āpatti. Visamabhūmiṁ samaṁ karissāmīti sammuñjaniyā ghaṁsitumpi na vaṭṭati, vattasīseneva hi sammajjitabbaṁ. Keci kattarayaṭṭhiyā bhūmiṁ koṭṭenti, pādaṅguṭṭhakena vilikhanti, ‘‘caṅkamitaṭṭhānaṁ dassessāmā’’ti punappunaṁ bhūmiṁ bhindantā caṅkamanti, sabbaṁ na vaṭṭati. Vīriyasampaggahatthaṁ pana samaṇadhammaṁ karontena suddhacittena caṅkamituṁ vaṭṭati, ‘‘hatthaṁ dhovissāmā’’ti pathaviyaṁ ghaṁsanti, na vaṭṭati. Aghaṁsantena pana allahatthaṁ pathaviyaṁ ṭhapetvā rajaṁ gahetuṁ vaṭṭati. Keci kaṇḍukacchuādīhi ābādhikā chinnataṭādīsu aṅgapaccaṅgāni ghaṁsanti na vaṭṭati.",
  "atk-vin02a10:93": "87.Khaṇati vā khaṇāpeti vāti antamaso pādaṅguṭṭhakenapi sammajjanīsalākāyapi sayaṁ vā khaṇati, aññena vā khaṇāpeti. Bhindati vā bhedāpeti vāti antamaso udakampi chaḍḍento sayaṁ vā bhindati, aññena vā bhindāpeti. Dahati vā dahāpeti vāti antamaso pattampi pacanto sayaṁ vā dahati, aññena vā dahāpeti. Yattakesu ṭhānesu aggiṁ deti vā dāpeti vā tattakāni pācittiyāni. Pattaṁ pacantenapi hi pubbe pakkaṭṭhāneyeva hi pacitabbo. Adaḍḍhāya pathaviyā aggiṁ ṭhapetuṁ na vaṭṭati. Pattapacanakapālassa pana upari aggiṁ ṭhapetuṁ vaṭṭati. Dārūnaṁ upari ṭhapeti , so aggi tāni dahanto gantvā pathaviṁ dahati, na vaṭṭati. Iṭṭhakakapālādīsupi eseva nayo.",
  "atk-vin02a10:94": "Tatrāpi hi iṭṭhakādīnaṁyeva upari ṭhapetuṁ vaṭṭati. Kasmā? Tesaṁ anupādānattā. Na hi tāni aggissa upādānasaṅkhyaṁ gacchanti. Sukkhakhāṇusukkharukkhādīsupi aggiṁ dātuṁ na vaṭṭati. Sace pana pathaviṁ appattameva nibbāpetvā gamissāmīti deti, vaṭṭati. Pacchā nibbāpetuṁ na sakkoti, avisayattā anāpatti. Tiṇukkaṁ gahetvā gacchanto hatthe ḍayhamāne bhūmiyaṁ pāteti, anāpatti. Patitaṭṭhāneyeva upādānaṁ datvā aggiṁ kātuṁ vaṭṭatīti mahāpaccariyaṁ vuttaṁ. Daḍḍhapathaviyā ca yattakaṁ ṭhānaṁ usumāya anugataṁ, sabbaṁ vikopetuṁ vaṭṭatīti tattheva vuttaṁ. Yo pana ajānanako bhikkhu araṇīsahitena aggiṁ nibbattetvā hatthena ukkhipitvā ‘‘kiṁ karomī’’ti vadati, ‘‘jālehī’’ti vattabbo, ‘‘hattho ḍayhatī’’ti vadati, ‘‘yathā na ḍayhati tathā karohī’’ti vattabbo. ‘‘Bhūmiyaṁ pātehī’’ti pana na vattabbo. Sace hatthe ḍayhamāne pāteti ‘‘pathaviṁ dahissāmī’’ti apātitattā anāpatti. Patitaṭṭhāne pana aggiṁ kātuṁ vaṭṭatīti kurundiyaṁ vuttaṁ.",
  "atk-vin02a10:95": "88.Anāpatti imaṁ jānātiādīsu ‘‘imassa thambhassa āvāṭaṁ jāna, mahāmattikaṁ jāna, thusamattikaṁ jāna, mahāmattikaṁ dehi, thusamattikaṁ dehi, mattikaṁ āhara, paṁsuṁ āhara, mattikāya attho, paṁsunā attho, imassa thambhassa āvāṭaṁ kappiyaṁ karohi, imaṁ mattikaṁ kappiyaṁ karohi, imaṁ paṁsuṁ kappiyaṁ karohī’’ti evamattho veditabbo.",
  "atk-vin02a10:96": "Asañciccāti pāsāṇarukkhādīni vā pavaṭṭentassa kattaradaṇḍena vā āhacca āhacca gacchantassa pathavī bhijjati, sā ‘‘tena bhindissāmī’’ti evaṁ sañcicca abhinnattā asañcicca bhinnā nāma hoti. Iti asañcicca bhindantassa anāpatti. Asatiyāti aññavihito kenaci saddhiṁ kiñci kathento pādaṅguṭṭhakena vā kattarayaṭṭhiyā vā pathaviṁ vilikhanto tiṭṭhati, evaṁ asatiyā vilikhantassa vā bhindantassa vā anāpatti. Ajānantassāti antogehe ovaṭṭhaṁ channaṁ pathaviṁ ‘‘akappiyapathavī’’ti na jānāti, ‘‘kappiyapathavī’’ti saññāya vikopeti, ‘‘khaṇāmi bhindāmi dahāmī’’ti vā na jānāti , kevalaṁ saṅgopanatthāya khaṇittādīni vā ṭhapeti, ḍayhamānahattho vā aggiṁ pāteti, evaṁ ajānantassa anāpatti. Sesaṁ uttānameva.",
  "atk-vin02a10:97": "Tisamuṭṭhānaṁ – kāyacittato vācācittato kāyavācācittato ca samuṭṭhāti. Kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:98": "Pathavīkhaṇanasikkhāpadaṁ dasamaṁ.",
  "atk-vin02a10:99": "Samatto vaṇṇanākkamena musāvādavaggo paṭhamo.",
  "atk-vin02a10:100": "2. Bhūtagāmavaggo",
  "atk-vin02a10:101": "1. Bhūtagāmasikkhāpadavaṇṇanā",
  "atk-vin02a10:102": "89. Senāsanavaggassa paṭhamasikkhāpade – anādiyantoti tassā vacanaṁ agaṇhanto. Dārakassa bāhuṁ ākoṭesīti ukkhittaṁ pharasuṁ niggahetuṁ asakkonto manussānaṁ cakkhuvisayātīte mahārājasantikā laddhe rukkhaṭṭhakadibbavimāne nipannassa dārakassa bāhuṁ thanamūleyeva chindi. Na kho metaṁ patirūpantiādimhi ayaṁ saṅkhepavaṇṇanā – himavante kira pakkhadivasesu devatāsannipāto hoti, tattha rukkhadhammaṁ pucchanti – ‘‘tvaṁ rukkhadhamme ṭhitā na ṭhitā’’ti? Rukkhadhammo nāma rukkhe chijjamāne rukkhadevatāya manopadosassa akaraṇaṁ. Tattha yā devatā rukkhadhamme aṭṭhitā hoti, sā devatāsannipātaṁ pavisituṁ na labhati. Iti sā devatā imañca rukkhadhamme aṭṭhānapaccayaṁ ādīnavaṁ addasa, bhagavato ca sammukhā sutapubbadhammadesanānusārena tathāgatassa chaddantādikāle pubbacaritaṁ anussari. Tenassā etadahosi – ‘‘na kho metaṁ patirūpaṁ…pe… voropeyya’’nti. Yaṁnūnāhaṁ bhagavato etamatthaṁ āroceyyanti idaṁ panassā ‘‘ayaṁ bhikkhu sapitiko putto, addhā bhagavā imaṁ imassa ajjhācāraṁ sutvā mariyādaṁ bandhissati, sikkhāpadaṁ paññapessatī’’ti paṭisañcikkhantiyā ahosi. Sacajja tvaṁ devateti sace ajja tvaṁ devate. Pasaveyyāsīti janeyyāsi uppādeyyāsi. Evañca pana vatvā bhagavā taṁ devataṁ saññāpento –",
  "atk-vin02a10:103": "‘‘Yo ve uppatitaṁ kodhaṁ, rathaṁ bhantaṁva vāraye;",
  "atk-vin02a10:104": "Tamahaṁ sārathiṁ brūmi, rasmiggāho itaro jano’’ti. (dha. pa. 222);",
  "atk-vin02a10:105": "Imaṁ gāthamabhāsi. Gāthāpariyosāne sā devatā sotāpattiphale patiṭṭhāsi. Puna bhagavā sampattaparisāya dhammaṁ desento –",
  "atk-vin02a10:106": "‘‘Yo uppatitaṁ vineti kodhaṁ, visaṭaṁ sappavisaṁva osadhehi;",
  "atk-vin02a10:107": "So bhikkhu jahāti orapāraṁ, urago jiṇṇamivattacaṁ purāṇa’’nti. (su. ni. 1);",
  "atk-vin02a10:108": "Imaṁ gāthamabhāsi. Tatra paṭhamagāthā dhammapade saṅgahaṁ āruḷhā, dutiyā suttanipāte, vatthu pana vinayeti. Atha bhagavā dhammaṁ desentoyeva tassā devatāya vasanaṭṭhānaṁ āvajjanto patirūpaṁ ṭhānaṁ disvā ‘‘gaccha, devate, asukasmiṁ okāse rukkho vivitto, tasmiṁ upagacchā’’ti āha. So kira rukkho na āḷaviraṭṭhe, jetavanassa antoparikkhepe, yassa devaputtassa pariggaho ahosi, so cuto; tasmā ‘‘vivitto’’ti vutto. Tato paṭṭhāya ca pana sā devatā sammāsambuddhato laddhaparihārā buddhupaṭṭhāyikā ahosi. Yadā devatāsamāgamo hoti, tadā mahesakkhadevatāsu āgacchantīsu aññā appesakkhā devatā yāva mahāsamuddacakkavāḷapabbatā tāva paṭikkamanti. Ayaṁ pana attano vasanaṭṭhāne nisīditvāva dhammaṁ suṇāti. Yampi paṭhamayāme bhikkhū pañhaṁ pucchanti, majjhimayāme devatā, taṁ sabbaṁ tattheva nisīditvā suṇāti. Cattāro ca mahārājānopi bhagavato upaṭṭhānaṁ āgantvā gacchantā taṁ devataṁ disvāva gacchanti.",
  "atk-vin02a10:109": "90.Bhūtagāmapātabyatāyāti ettha bhavanti ahuvuñcāti bhūtā; jāyanti vaḍḍhanti jātā vaḍḍhitā cāti attho. Gāmoti rāsi; bhūtānaṁ gāmoti bhūtagāmo; bhūtā eva vā gāmo bhūtagāmo; patiṭṭhitaharitatiṇarukkhādīnametaṁ adhivacanaṁ. Pātabyassa bhāvo pātabyatā; chedanabhedanādīhi yathāruci paribhuñjitabbatāti attho. Tassā bhūtagāmapātabyatāya; nimittatthe bhummavacanaṁ, bhūtagāmapātabyatāhetu, bhūtagāmassa chedanādipaccayā pācittiyanti attho.",
  "atk-vin02a10:110": "91. Idāni taṁ bhūtagāmaṁ vibhajitvā dassento bhūtagāmo nāma pañca bījajātānītiādimāha. Tattha bhūtagāmo nāmāti bhūtagāmaṁ uddharitvā yasmiṁ sati bhūtagāmo hoti, taṁ dassetuṁ ‘‘pañca bījajātānī’’ti āhāti aṭṭhakathāsu vuttaṁ. Evaṁ santepi ‘‘yāni vā panaññānipi atthi mūle jāyantī’’tiādīni na samenti. Na hi mūlabījādīni mūlādīsu jāyanti, mūlādīsu jāyamānāni pana tāni bījākatāni, tasmā evamettha vaṇṇanā veditabbā – bhūtagāmo nāmāti vibhajitabbapadaṁ. Pañcāti tassa vibhāgaparicchedo. Bījajātānīti paricchinnadhammanidassanaṁ. Tassattho – bījehi jātāni bījajātāni; rukkhādīnametaṁ adhivacanaṁ. Aparo nayo – bījāni ca tāni vijātāni ca pasūtāni nibbattapaṇṇamūlānīti bījajātāni. Etena allavālikādīsu ṭhapitānaṁ nibbattapaṇṇamūlānaṁ siṅgiverādīnaṁ saṅgaho kato hoti.",
  "atk-vin02a10:111": "Idāni yehi bījehi jātattā rukkhādīni bījajātānīti vuttāni, tāni dassento ‘‘mūlabīja’’ntiādimāha. Tesaṁ uddeso pākaṭo eva. Niddese yāni vā panaññānipi atthi mūle jāyanti mūle sañjāyantīti ettha bījato nibbattena bījaṁ dassitaṁ , tasmā evamettha attho daṭṭhabbo, yāni vā panaññānipi atthi āluvakaserukamaluppalapuṇḍarīkakuvalayakandapāṭalimūlādibhede mūle gacchavallirukkhādīni jāyanti sañjāyanti, tāni yamhi mūle jāyanti ceva sañjāyanti ca tañca, pāḷiyaṁ vuttaṁ haliddādi ca sabbampi etaṁ mūlabījaṁ nāma. Eseva nayo khandhabījādīsu. Yevāpanakakhandhabījesu panettha ambāṭakaindasālanuhīpāḷibhaddakaṇikārādīni khandhabījāni, amūlavalli caturassavallikaṇavīrādīni phaḷubījāni makacisumanajayasumanādīni aggabījāni, ambajambūpanasaṭṭhiādīni bījabījānīti daṭṭhabbāni.",
  "atk-vin02a10:112": "92. Idāni yaṁ vuttaṁ ‘‘bhūtagāmapātabyatāya pācittiya’’nti tattha saññāvasena āpattānāpattibhedaṁ pātabyatābhedañca dassento bīje bījasaññītiādimāha. Tattha yathā ‘‘sālīnaṁ cepi odanaṁ bhuñjatī’’tiādīsu (ma. ni. 1.76) sālitaṇḍulānaṁ odano ‘‘sālīnaṁ odano’’ti vuccati, evaṁ bījato sambhūto bhūtagāmo ‘‘bīja’’nti vuttoti veditabbo. Yaṁ pana ‘‘bījagāmabhūtagāmasamārambhā paṭivirato’’tiādīsu (dī. ni. 1.10) vuttaṁ bhūtagāmaparimocanaṁ katvā ṭhapitaṁ bījaṁ, taṁ dukkaṭavatthu. Atha vā yadetaṁ ‘‘bhūtagāmo nāmā’’ti sikkhāpadavibhaṅgassa ādipadaṁ, tena saddhiṁ yojetvā yaṁ bījaṁ bhūtagāmo nāma hoti, tasmiṁ bīje bījasaññī satthakādīni gahetvā sayaṁ vā chindati aññena vā chedāpeti, pāsāṇādīni gahetvā sayaṁ vā bhindati aññena vā bhedāpeti, aggiṁ upasaṁharitvā sayaṁ vā pacati aññena vā pacāpeti, āpatti pācittiyassāti evamettha attho veditabbo. Yathārutaṁ pana gahetvā bhūtagāmavinimuttassa bījassa chindanādibhedāya pātabyatāya pācittiyaṁ na vattabbaṁ.",
  "atk-vin02a10:113": "Ayañhettha vinicchayakathā – bhūtagāmaṁ vikopentassa pācittiyaṁ bhūtagāmaparimocitaṁ pañcavidhampi bījagāmaṁ vikopentassa dukkaṭaṁ. Bījagāmabhūtagāmo nāmesa atthi udakaṭṭho, atthi thalaṭṭho . Tattha udakaṭṭho sāsapamattikā tilabījakādibhedā sapaṇṇikā apaṇṇikā ca sabbā sevālajāti antamaso udakapappaṭakaṁ upādāya ‘‘bhūtagāmo’’ti veditabbo. Udakapappaṭako nāma upari thaddho pharusavaṇṇo, heṭṭhā mudu nīlavaṇṇo hoti. Tattha yassa sevālassa mūlaṁ orūhitvā pathaviyaṁ patiṭṭhitaṁ, tassa pathavī ṭhānaṁ. Yo udake sañcarati, tassa udakaṁ. Pathaviyaṁ patiṭṭhitaṁ yattha katthaci vikopentassa uddharitvā vā ṭhānantaraṁ saṅkāmentassa pācittiyaṁ. Udake sañcarantaṁ vikopentasseva pācittiyaṁ. Hatthehi pana ito cito ca viyūhitvā nhāyituṁ vaṭṭati, sakalañhi udakaṁ tassa ṭhānaṁ. Tasmā na so ettāvatā ṭhānantaraṁ saṅkāmito hoti. Udakato pana udakena vinā sañcicca ukkhipituṁ na vaṭṭati, udakena saddhiṁ ukkhipitvā puna udake pakkhipituṁ vaṭṭati. Parissāvanantarena nikkhamati, kappiyaṁ kārāpetvāva udakaṁ paribhuñjitabbaṁ. Uppalinīpaduminīādīni jalajavallitiṇāni udakato uddharantassa vā tattheva vikopentassa vā pācittiyaṁ. Parehi uppāṭitāni vikopentassa dukkaṭaṁ. Tāni hi bījagāme saṅgahaṁ gacchanti. Tilabījakasāsapamattakasevālopi udakato uddhato amilāto aggabījasaṅgahaṁ gacchati. Mahāpaccariyādīsu ‘‘anantakatilabījakaudakapappaṭakādīni dukkaṭavatthukānī’’ti vuttaṁ, tattha kāraṇaṁ na dissati. Andhakaṭṭhakathāyaṁ ‘‘sampuṇṇabhūtagāmo na hoti, tasmā dukkaṭa’’nti vuttaṁ, tampi na sameti, bhūtagāme hi pācittiyaṁ, bījagāme dukkaṭaṁ vuttaṁ. Asampuṇṇabhūtagāmo nāma tatiyo koṭṭhāso neva pāḷiyaṁ na aṭṭhakathāsu āgato. Atha etaṁ bījagāmasaṅgahaṁ gacchissatīti , tampi na yuttaṁ, abhūtagāmamūlattā tādisassa bījagāmassāti. Apica ‘‘garukalahukesu garuke ṭhātabba’’nti etaṁ vinayalakkhaṇaṁ.",
  "atk-vin02a10:114": "Thalaṭṭhe – chinnarukkhānaṁ avasiṭṭho haritakhāṇu nāma hoti. Tattha kakudhakarañjapiyaṅgupanasādīnaṁ khāṇu uddhaṁ vaḍḍhati, so bhūtagāmena saṅgahito. Tālanāḷikerādīnaṁ khāṇu uddhaṁ na vaḍḍhati, so bījagāmena saṅgahito. Kadaliyā pana aphalitāya khāṇu bhūtagāmena saṅgahito, phalitāya bījagāmena. Kadalī pana phalitā yāva nīlapaṇṇā, tāva bhūtagāmeneva saṅgahitā, tathā phalito veḷu. Yadā pana aggato paṭṭhāya sussati, tadā bījagāmena saṅgahaṁ gacchati. Katarabījagāmena? Phaḷubījagāmena. Kiṁ tato nibbattati? Na kiñci. Yadi hi nibbatteyya, bhūtagāmeneva saṅgahaṁ gaccheyya. Indasālādirukkhe chinditvā rāsiṁ karonti, kiñcāpi rāsikatadaṇḍakehi ratanappamāṇāpi sākhā nikkhamanti, bījagāmeneva saṅgahaṁ gacchanti. Tattha maṇḍapatthāya vā vatiatthāya vā valliāropanatthāya vā bhūmiyaṁ nikhaṇanti, mūlesu ceva paṇṇesu ca niggatesu puna bhūtagāmasaṅkhyaṁ gacchanti. Mūlamattesu pana paṇṇamattesu vā niggatesu bījagāmena saṅgahitā eva.",
  "atk-vin02a10:115": "Yāni kānici bījāni pathaviyaṁ vā udakena siñcitvā ṭhapitāni, kapālādīsu vā allapaṁsuṁ pakkhipitvā nikkhittāni honti, sabbāni mūlamatte paṇṇamatte vā niggatepi bījāniyeva. Sacepi mūlāni ca upari aṅkuro ca niggacchati, yāva aṅkuro harito na hoti, tāva bījāniyeva. Muggādīnaṁ pana paṇṇesu uṭṭhitesu vīhiādīnaṁ vā aṅkure harite nīlapaṇṇavaṇṇe jāte bhūtagāmasaṅgahaṁ gacchanti. Tālaṭṭhīnaṁ paṭhamaṁ sūkaradāṭhā viya mūlaṁ niggacchati. Niggatepi yāva upari pattavaṭṭi na niggacchati, tāva bījagāmoyeva. Nāḷikerassa tacaṁ bhinditvā dantasūci viya aṅkuro niggacchati , yāva migasiṅgasadisā nīlapattavaṭṭi na hoti, tāva bījagāmoyeva. Mūle aniggatepi tādisāya pattavaṭṭiyā jātāya amūlakabhūtagāme saṅgahaṁ gacchati.",
  "atk-vin02a10:116": "Ambaṭṭhiādīni vīhiādīhi vinicchinitabbāni. Vandākā vā aññā vā yā kāci rukkhe jāyitvā rukkhaṁ ottharati, rukkhova tassā ṭhānaṁ, taṁ vikopentassa vā tato uddharantassa vā pācittiyaṁ. Ekā amūlikā latā hoti, aṅguliveṭhako viya vanappagumbadaṇḍake veṭheti, tassāpi ayameva vinicchayo. Gehamukhapākāravedikācetiyādīsu nīlavaṇṇo sevālo hoti, yāva dve tīṇi pattāni na sañjāyanti tāva aggabījasaṅgahaṁ gacchati . Pattesu jātesu pācittiyavatthu. Tasmā tādisesu ṭhānesu sudhālepampi dātuṁ na vaṭṭati. Anupasampannena littassa uparisnehalepo dātuṁ vaṭṭati. Sace nidāghasamaye sukkhasevālo tiṭṭhati, taṁ sammuñjanīādīhi ghaṁsitvā apanetuṁ vaṭṭati. Pānīyaghaṭādīnaṁ bahi sevālo dukkaṭavatthu, anto abbohāriko. Dantakaṭṭhapūvādīsu kaṇṇakampi abbohārikameva. Vuttañhetaṁ – ‘‘sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā’’ti (mahāva. 66).",
  "atk-vin02a10:117": "Pāsāṇajātipāsāṇadaddusevālaseleyyakādīni aharitavaṇṇāni apattakāni ca dukkaṭavatthukāni. Ahicchattakaṁ yāva makuḷaṁ hoti, tāva dukkaṭavatthu. Pupphitakālato paṭṭhāya abbohārikaṁ. Allarukkhato pana ahicchattakaṁ gaṇhanto rukkhattacaṁ vikopeti, tasmā tattha pācittiyaṁ. Rukkhapappaṭikāyapi eseva nayo. Yā pana indasālakakudhādīnaṁ pappaṭikā rukkhato muccitvā tiṭṭhati, taṁ gaṇhantassa anāpatti. Niyyāsampi rukkhato muccitvā ṭhitaṁ sukkharukkhe vā laggaṁ gaṇhituṁ vaṭṭati. Allarukkhato na vaṭṭati. Lākhāyapi eseva nayo. Rukkhaṁ cāletvā paṇḍupalāsaṁ vā pariṇatakaṇikārādipupphaṁ vā pātentassa pācittiyameva. Hatthakukkuccena mudukesu indasālanuhīkhandhādīsu vā tatthajātakatālapaṇṇādīsu vā akkharaṁ chindantassāpi eseva nayo.",
  "atk-vin02a10:118": "Sāmaṇerānaṁ pupphaṁ ocinantānaṁ sākhaṁ onāmetvā dātuṁ vaṭṭati. Tehi pana pupphehi pānīyaṁ na vāsetabbaṁ. Pānīyavāsatthikena sāmaṇeraṁ ukkhipitvā ocināpetabbāni. Phalasākhāpi attanā khāditukāmena na onāmetabbā. Sāmaṇeraṁ ukkhipitvā phalaṁ gāhāpetabbaṁ. Yaṁkiñci gacchaṁ vā lataṁ vā uppāṭentehi sāmaṇerehi saddhiṁ gahetvā ākaḍḍhituṁ na vaṭṭati. Tesaṁ pana ussāhajananatthaṁ anākaḍḍhantena kaḍḍhanākāraṁ dassentena viya agge gahetuṁ vaṭṭati. Yesaṁ rukkhānaṁ sākhā ruhati, tesaṁ sākhaṁ makkhikābījanādīnaṁ atthāya kappiyaṁ akārāpetvā gahitaṁ tace vā patte vā antamaso nakhenapi vilikhantassa dukkaṭaṁ. Allasiṅgiverādīsupi eseva nayo. Sace pana kappiyaṁ kārāpetvā sītale padese ṭhapitassa mūlaṁ sañjāyati, uparibhāge chindituṁ vaṭṭati. Sace aṅkuro jāyati, heṭṭhābhāge chindituṁ vaṭṭati. Mūle ca nīlaṅkure ca jāte na vaṭṭati.",
  "atk-vin02a10:119": "Chindati vā chedāpeti vāti antamaso sammuñjanosalākāyapi tiṇāni chindissāmīti bhūmiṁ sammajjanto sayaṁ vā chindati, aññena vā chedāpeti. Bhindati vā bhedāpeti vāti antamaso caṅkamantopi chijjanakaṁ chijjatu, bhijjanakaṁ bhijjatu, caṅkamitaṭṭhānaṁ dassessāmīti sañcicca pādehi akkamanto tiṇavalliādīni sayaṁ vā bhindati aññena vā bhedāpeti. Sacepi hi tiṇaṁ vā lataṁ vā gaṇṭhiṁ karontassa bhijjati, gaṇṭhipi na kātabbo. Tālarukkhādīsu pana corānaṁ anāruhanatthāya dārumakkaṭakaṁ ākoṭenti, kaṇṭake bandhanti, bhikkhussa evaṁ kātuṁ na vaṭṭati. Sace dārumakkaṭako rukkhe allīnamattova hoti, rukkhaṁ na pīḷeti, vaṭṭati. ‘‘Rukkhaṁ chinda, lataṁ chinda, kandaṁ vā mūlaṁ vā uppāṭehī’’ti vattumpi vaṭṭati, aniyāmitattā. Niyāmetvā pana ‘‘imaṁ rukkhaṁ chindā’’tiādi vattuṁ na vaṭṭati. Nāmaṁ gahetvāpi ‘‘ambarukkhaṁ caturassavalliṁ āluvakandaṁ muñjatiṇaṁ asukarukkhacchalliṁ chinda bhinda uppāṭehī’’tiādivacanampi aniyāmitameva hoti. ‘‘Imaṁ ambarukkha’’ntiādivacanameva hi niyāmitaṁ nāma, taṁ na vaṭṭati.",
  "atk-vin02a10:120": "Pacati vā pacāpeti vāti antamaso pattampi pacitukāmo tiṇādīnaṁ upari sañcicca aggiṁ karonto sayaṁ vā pacati, aññena vā pacāpetīti sabbaṁ pathavīkhaṇanasikkhāpade vuttanayena veditabbaṁ. Aniyāmetvā pana ‘‘mugge paca, māse pacā’’tiādi vattuṁ vaṭṭati. ‘‘Ime mugge paca, ime māse pacā’’ti evaṁ vattuṁ na vaṭṭati.",
  "atk-vin02a10:121": "Anāpatti imaṁ jānātiādīsu ‘‘imaṁ mūlabhesajjaṁ jāna, imaṁ mūlaṁ vā paṇṇaṁ vā dehi, imaṁ rukkhaṁ vā lataṁ vā āhara, iminā pupphena vā phalena vā paṇṇena vā attho, imaṁ rukkhaṁ vā lataṁ vā phalaṁ vā kappiyaṁ karohī’’ti evamattho daṭṭhabbo. Ettāvatā bhūtagāmaparimocanaṁ kataṁ hoti. Paribhuñjantena pana bījagāmaparimocanatthaṁ puna kappiyaṁ kāretabbaṁ.",
  "atk-vin02a10:122": "Kappiyakaraṇañcettha iminā suttānusārena veditabbaṁ – ‘‘anujānāmi, bhikkhave, pañcahi samaṇakappehi phalaṁ paribhuñjituṁ aggiparijitaṁ satthaparijitaṁ nakhaparijitaṁ abījaṁ nibbaṭṭabījameva pañcama’’nti. Tattha ‘‘aggiparijita’’nti agginā parijitaṁ adhibhūtaṁ daḍḍhaṁ phuṭṭhanti attho. ‘‘Satthaparijita’’nti satthena parijitaṁ adhibhūtaṁ chinnaṁ viddhaṁ vāti attho. Esa nayo nakhaparijite. Abījanibbaṭṭabījāni sayameva kappiyāni. Agginā kappiyaṁ karontena kaṭṭhaggigomayaggiādīsu yena kenaci antamaso lohakhaṇḍenapi ādittena kappiyaṁ kātabbaṁ. Tañca kho ekadese phusantena ‘‘kappiya’’nti vatvāva kātabbaṁ. Satthena karontena yassa kassaci lohamayasatthassa antamaso sūcinakhacchedanānampi tuṇḍena vā dhārāya vā chedaṁ vā vedhaṁ vā dassentena ‘‘kappiya’’nti vatvāva kātabbaṁ. Nakhena kappiyaṁ karontena pūtinakhena na kātabbaṁ. Manussānaṁ pana sīhabyagghadīpimakkaṭādīnaṁ sakuntānañca nakhā tikhiṇā honti, tehi kātabbaṁ. Assamahiṁsasūkaramigagorūpādīnaṁ khurā atikhiṇā, tehi na kātabbaṁ, katampi akataṁ hoti. Hatthinakhā pana khurā na honti, tehi vaṭṭati. Yehi pana kātuṁ vaṭṭati, tehi tatthajātakehipi uddharitvā gahitakehipi chedaṁ vā vedhaṁ vā dassentena ‘‘kappiya’’nti vatvāva kātabbaṁ.",
  "atk-vin02a10:123": "Tattha sacepi bījānaṁ pabbatamatto rāsi rukkhasahassaṁ vā chinditvā ekābaddhaṁ katvā ucchūnaṁ vā mahābhāro bandhitvā ṭhapito hoti, ekasmiṁ bīje vā rukkhasākhāya vā ucchumhi vā kappiye kate sabbaṁ kataṁ hoti. Ucchū ca dārūni ca ekato baddhāni honti, ucchuṁ kappiyaṁ karissāmīti dāruṁ vijjhati, vaṭṭatiyeva. Sace pana yāya rajjuyā vā valliyā vā baddhāni, taṁ vijjhati, na vaṭṭati. Ucchukhaṇḍānaṁ pacchiṁ pūretvā āharanti, ekasmiṁ khaṇḍe kappiye kate sabbaṁ katameva hoti. Maricapakkādīhi missetvā bhattaṁ āharanti, ‘‘kappiyaṁ karohī’’ti vutte sacepi bhattasitthe vijjhati, vaṭṭatiyeva. Tilataṇḍulādīsupi eseva nayo. Yāguyā pakkhittāni pana ekābaddhāni hutvā na santiṭṭhanti, tattha ekamekaṁ vijjhitvā kappiyaṁ kātabbameva. Kapitthaphalādīnaṁ anto miñjaṁ kaṭāhaṁ muñcitvā sañcarati, bhindāpetvā kappiyaṁ kārāpetabbaṁ. Ekābaddhaṁ hoti, kaṭāhepi kātuṁ vaṭṭati.",
  "atk-vin02a10:124": "Asañciccāti pāsāṇarukkhādīni vā pavaṭṭentassa sākhaṁ vā kaḍḍhantassa kattaradaṇḍena vā bhūmiṁ paharitvā gacchantassa tiṇāni chijjanti, tāni tena chindissāmīti evaṁ sañcicca acchinnattā asañcicca chinnāni nāma honti. Iti asañcicca chindantassa anāpatti.",
  "atk-vin02a10:125": "Asatiyāti aññavihito kenaci saddhiṁ kiñci kathento pādaṅguṭṭhakena vā hatthena vā tiṇaṁ vā lataṁ vā chindanto tiṭṭhati, evaṁ asatiyā chindantassa anāpatti.",
  "atk-vin02a10:126": "Ajānantassāti etthabbhantare bījagāmoti vā bhūtagāmoti vā na jānāti, chindāmītipi na jānāti, kevalaṁ vatiyā vā palālapuñje vā nikhādanaṁ vā khaṇittiṁ vā kudālaṁ vā saṅgopanatthāya ṭhapeti, ḍayhamānahattho vā aggiṁ pāteti, tatra ce tiṇāni chijjanti vā ḍayhanti vā anāpatti. Manussaviggahapārājikavaṇṇanāyaṁ pana sabbaaṭṭhakathāsu ‘‘sace bhikkhu rukkhena vā ajjhotthaṭo hoti, opāte vā patito sakkā ca hoti rukkhaṁ chinditvā bhūmiṁ vā khaṇitvā nikkhamituṁ, jīvitahetupi attanā na kātabbaṁ. Aññena pana bhikkhunā bhūmiṁ vā khaṇitvā rukkhaṁ vā chinditvā allarukkhato vā daṇḍakaṁ chinditvā taṁ rukkhaṁ pavaṭṭetvā nikkhāmetuṁ vaṭṭati, anāpattī’’ti vuttaṁ. Tattha kāraṇaṁ na dissati – ‘‘anujānāmi, bhikkhave, davaḍāhe ḍayhamāne paṭaggiṁ dātuṁ, parittaṁ kātu’’nti (cūḷava. 283) idaṁ pana ekameva suttaṁ dissati. Sace etassa anulomaṁ ‘‘attano na vaṭṭati, aññassa vaṭṭatī’’ti idaṁ nānākaraṇaṁ na sakkā laddhuṁ. Attano atthāya karonto attasinehena akusalacitteneva karoti, paro pana kāruññena, tasmā anāpattīti ce. Etampi akāraṇaṁ. Kusalacittenāpi hi imaṁ āpattiṁ āpajjati. Sabbaaṭṭhakathāsu pana vuttattā na sakkā paṭisedhetuṁ. Gavesitabbā ettha yutti. Aṭṭhakathācariyānaṁ vā saddhāya gantabbanti. Sesaṁ uttānameva.",
  "atk-vin02a10:127": "Tisamuṭṭhānaṁ – kāyacittato vācācittato kāyavācācittato ca samuṭṭhāti. Kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:128": "Bhūtagāmasikkhāpadaṁ paṭhamaṁ.",
  "atk-vin02a10:129": "2. Aññavādakasikkhāpadavaṇṇanā",
  "atk-vin02a10:130": "94. Dutiyasikkhāpade – anācāraṁ ācaritvāti akātabbaṁ katvā; kāyavacīdvāresu āpattiṁ āpajjitvāti vuttaṁ hoti. Aññenaññaṁ paṭicaratīti aññena vacanena aññaṁ vacanaṁ paṭicarati paṭicchādeti ajjhottharati; idāni taṁ paṭicaraṇavidhiṁ dassento ‘‘ko āpanno’’tiādimāha. Tatrāyaṁ vacanasambandho – so kira kiñci vītikkamaṁ disvā ‘‘āvuso, āpattiṁ āpannosī’’ti saṅghamajjhe āpattiyā anuyuñjiyamāno ‘‘ko āpanno’’ti vadati. ‘‘Tato tva’’nti vutte ‘‘ahaṁ kiṁ āpanno’’ti vadati. Atha ‘‘pācittiyaṁ vā dukkaṭaṁ vā’’ti vutte vatthuṁ pucchanto ‘‘ahaṁ kismiṁ āpanno’’ti vadati. Tato ‘‘asukasmiṁ nāma vatthusmi’’nti vutte ‘‘ahaṁ kathaṁ āpanno, kiṁ karonto āpannomhī’’ti pucchati. Atha ‘‘idaṁ nāma karonto āpanno’’ti vutte ‘‘kaṁ bhaṇathā’’ti vadati. Tato ‘‘taṁ bhaṇāmā’’ti vutte ‘‘kiṁ bhaṇathā’’ti vadati.",
  "atk-vin02a10:131": "Apicettha ayaṁ pāḷimuttakopi aññenaññaṁ paṭicaraṇavidhi – bhikkhūhi ‘‘tava sipāṭikāya kahāpaṇo diṭṭho, kissevamasāruppaṁ karosī’’ti vutto ‘‘sudiṭṭhaṁ, bhante, na paneso kahāpaṇo; tipumaṇḍalaṁ eta’’nti bhaṇanto vā ‘‘tvaṁ suraṁ pivanto diṭṭho, kissevaṁ karosī’’ti vutto ‘‘sudiṭṭho , bhante, na panesā surā, bhesajjatthāya sampāditaṁ ariṭṭha’’nti bhaṇanto vā ‘‘tvaṁ paṭicchanne āsane mātugāmena saddhiṁ nisinno diṭṭho, kissevamasāruppaṁ karosī’’ti vutto ‘‘yena diṭṭhaṁ sudiṭṭhaṁ, viññū panettha dutiyo atthi, so kissa na diṭṭho’’ti bhaṇanto vā, ‘‘īdisaṁ tayā kiñci diṭṭha’’nti puṭṭho ‘‘na suṇāmī’’ti sotamupanento vā, sotadvāre pucchantānaṁ cakkhuṁ upanento vā, aññenaññaṁ paṭicaratīti veditabbo. Aññavādakaṁ ropetūti aññavādakaṁ āropetu; patiṭṭhāpetūti attho. Vihesakaṁ ropetūti etasmimpi eseva nayo.",
  "atk-vin02a10:132": "98.Aññavādake vihesake pācittiyanti ettha aññaṁ vadatīti aññavādakaṁ; aññenaññaṁ paṭicaraṇassetaṁ nāmaṁ. Vihesetīti vihesakaṁ; tuṇhībhūtassetaṁ nāmaṁ, tasmiṁ aññavādake vihesake. Pācittiyanti vatthudvaye pācittiyadvayaṁ vuttaṁ.",
  "atk-vin02a10:133": "100.Aropite aññavādaketi kammavācāya anāropite aññavādake. Aropite vihesaketi etasmimpi eseva nayo.",
  "atk-vin02a10:134": "101.Dhammakamme dhammakammasaññītiādīsu yaṁ taṁ aññavādakavihesakaropanakammaṁ kataṁ, tañce dhammakammaṁ hoti, so ca bhikkhu tasmiṁ dhammakammasaññī aññavādakañca vihesakañca karoti, athassa tasmiṁ aññavādake ca vihesake ca āpatti pācittiyassāti iminā nayena attho veditabbo.",
  "atk-vin02a10:135": "102.Ajānanto pucchatīti āpattiṁ vā āpannabhāvaṁ ajānantoyeva ‘‘kiṁ tumhe bhaṇatha, ahaṁ na jānāmī’’ti pucchati. Gilāno vā na kathetīti mukhe tādiso byādhi hoti, yena kathetuṁ na sakkoti. Saṅghassa bhaṇḍanaṁ vātiādīsu saṅghamajjhe kathite tappaccayā saṅghassa bhaṇḍanaṁ vā kalaho vā vivādo vā bhavissati, so mā ahosīti maññamāno na kathetīti iminā nayena attho veditabbo. Sesaṁ uttānamevāti.",
  "atk-vin02a10:136": "Tisamuṭṭhānaṁ – kāyacittato vācācittato kāyavācācittato ca samuṭṭhāti, siyā kiriyaṁ , siyā akiriyaṁ, aññenaññaṁ paṭicarantassa hi kiriyaṁ hoti, tuṇhībhāvena vihesantassa akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:137": "Aññavādakasikkhāpadaṁ dutiyaṁ.",
  "atk-vin02a10:138": "3. Ujjhāpanakasikkhāpadavaṇṇanā",
  "atk-vin02a10:139": "103. Tatiyasikkhāpade – dabbaṁ mallaputtaṁ bhikkhū ujjhāpentīti ‘‘chandāya dabbo mallaputto’’tiādīni vadantā taṁ āyasmantaṁ tehi bhikkhūhi avajānāpenti, avaññāya olokāpenti, lāmakato vā cintāpentī’’ti attho. Lakkhaṇaṁ panettha saddasatthānusārena veditabbaṁ. Ojjhāpentītipi pāṭho. Ayamevattho . Chandāyāti chandena pakkhapātena; attano attano sandiṭṭhasambhattānaṁ paṇītāni paññapetīti adhippāyo. Khiyyantīti ‘‘chandāya dabbo mallaputto’’tiādīni vadantā pakāsenti.",
  "atk-vin02a10:140": "105.Ujjhāpanake khiyyanake pācittiyanti ettha yena vacanena ujjhāpenti, taṁ ujjhāpanakaṁ. Yena ca khiyyanti taṁ khiyyanakaṁ. Tasmiṁ ujjhāpanake khiyyanake. Pācittiyanti vatthudvaye pācittiyadvayaṁ vuttaṁ.",
  "atk-vin02a10:141": "106.Ujjhāpanakaṁ nāma upasampannaṁ saṅghena sammataṁ senāsanapaññāpakaṁ vā…pe… appamattakavissajjanakaṁ vāti etesaṁ padānaṁ ‘‘maṅkukattukāmo’’ti iminā sambandho. Avaṇṇaṁ kattukāmo ayasaṁ kattukāmoti imesaṁ pana vasena upasampannantiādīsu ‘‘upasampannassā’’ti evaṁ vibhattivipariṇāmo kātabbo. Ujjhāpeti vā khiyyati vā āpatti pācittiyassāti ettha pana yasmā ‘‘khiyyanakaṁ nāmā’’ti evaṁ mātikāpadaṁ uddharitvāpi ‘‘ujjhāpanakaṁ nāmā’’ti imassa padassa vuttavibhaṅgoyeva vattabbo hoti, aññavādakasikkhāpade viya añño viseso natthi, tasmā taṁ visuṁ anuddharitvā avibhajitvā nigamanameva ekato katanti veditabbaṁ. Dhammakamme dhammakammasaññītiādīsu yaṁ tassa upasampannassa sammutikammaṁ kataṁ tañce dhammakammaṁ hoti, so ca bhikkhu tasmiṁ dhammakammasaññī ujjhāpanakañca khiyyanakañca karoti, athassa tasmiṁ ujjhāpanake ca khiyyanake ca āpatti pācittiyassāti iminā nayena attho veditabbo.",
  "atk-vin02a10:142": "Anupasampannaṁujjhāpeti vā khiyyati vāti ettha upasampannaṁ saṅghena sammataṁ aññaṁ anupasampannaṁ ujjhāpeti avajānāpeti, tassa vā taṁ santike khiyyatīti attho. Upasampannaṁ saṅghena asammatanti kammavācāya asammataṁ kevalaṁ ‘‘taveso bhāro’’ti saṅghena āropitabhāraṁ bhikkhūnaṁ vā phāsuvihāratthāya sayameva taṁ bhāraṁ vahantaṁ, yatra vā dve tayo bhikkhū viharanti, tatra vā tādisaṁ kammaṁ karontanti adhippāyo. Anupasampannaṁ saṅghena sammataṁ vā asammataṁ vāti ettha pana kiñcāpi anupasampannassa terasa sammutiyo dātuṁ na vaṭṭanti. Atha kho upasampannakāle laddhasammutiko pacchā anupasampannabhāve ṭhito, taṁ sandhāya ‘‘saṅghena sammataṁ vā’’ti vuttaṁ. Yassa pana byattassa sāmaṇerassa kevalaṁ saṅghena vā sammatena vā bhikkhunā ‘‘tvaṁ idaṁ kammaṁ karohī’’ti bhāro kato, tādisaṁ sandhāya ‘‘asammataṁ vā’’ti vuttaṁ. Sesamettha uttānamevāti.",
  "atk-vin02a10:143": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:144": "Ujjhāpanakasikkhāpadaṁ tatiyaṁ.",
  "atk-vin02a10:145": "4. Paṭhamasenāsanasikkhāpadavaṇṇanā",
  "atk-vin02a10:146": "108. Catutthasikkhāpade – hemantike kāleti hemantakāle himapātasamaye. Kāyaṁ otāpentāti mañcapīṭhādīsu nisinnā bālātapena kāyaṁ otāpentā. Kāle ārociteti yāgubhattādīsu yassa kassaci kāle ārocite. Ovaṭṭhaṁ hotīti himavassena ovaṭṭhaṁ tintaṁ hoti.",
  "atk-vin02a10:147": "110.Avassikasaṅketeti vassikavassānamāsāti evaṁ apaññatte cattāro hemantike cattāro ca gimhike aṭṭha māseti attho. Maṇḍape vāti sākhāmaṇḍape vā padaramaṇḍape vā. Rukkhamūle vāti yassa kassaci rukkhassa heṭṭhā. Yattha kākā vā kulalā vā na ūhadantīti yattha dhuvanivāsena kulāvake katvā vasamānā ete kākakulalā vā aññe vā sakuntā taṁ senāsanaṁ na ūhadanti, tādise rukkhamūle nikkhipituṁ anujānāmīti. Tasmā yattha gocarappasutā sakuntā vissamitvā gacchanti, tassa rukkhassa mūle nikkhipituṁ vaṭṭati. Yasmiṁ pana dhuvanivāsena kulāvake katvā vasanti, tassa rukkhassa mūle na nikkhipitabbaṁ. ‘‘Aṭṭha māse’’ti vacanato yesu janapadesu vassakāle na vassati, tesupi cattāro māse nikkhipituṁ na vaṭṭatiyeva. ‘‘Avassikasaṅkete’’ti vacanato yattha hemante devo vassati, tattha hemantepi ajjhokāse nikkhipituṁ na vaṭṭati. Gimhe pana sabbattha vigatavalāhakaṁ visuddhaṁ nabhaṁ hoti, evarūpe kāle kenacideva karaṇīyena ajjhokāse mañcapīṭhaṁ nikkhipituṁ vaṭṭati.",
  "atk-vin02a10:148": "Abbhokāsikenāpi vattaṁ jānitabbaṁ, tassa hi sace puggalikamañcako atthi, tattheva sayitabbaṁ. Saṅghikaṁ gaṇhantena vettena vā vākena vā vītamañcako gahetabbo. Tasmiṁ asati purāṇamañcako gahetabbo. Tasmimpi asati navavāyimo vā onaddhako vā gahetabbo. Gahetvā ca pana ‘‘ahaṁ ukkaṭṭharukkhamūliko ukkaṭṭhaabbhokāsiko’’ti cīvarakuṭimpi akatvā asamaye ajjhokāse rukkhamūle vā paññapetvā nipajjituṁ na vaṭṭati. Sace pana catugguṇenapi cīvarena katakuṭi atementaṁ rakkhituṁ na sakkoti, sattāhavaddalikādīni bhavanti, bhikkhuno kāyānugatikattā vaṭṭati.",
  "atk-vin02a10:149": "Araññe paṇṇakuṭīsu vasantānaṁ sīlasampadāya pasannacittā manussā navaṁ mañcapīṭhaṁ denti ‘‘saṅghikaparibhogena paribhuñjathā’’ti vasitvā gacchantehi sāmantavihāre sabhāgabhikkhūnaṁ pesetvā gantabbaṁ, sabhāgānaṁ abhāve anovassake nikkhipitvā gantabbaṁ, anovassake asati rukkhe laggetvā gantabbaṁ. Cetiyaṅgaṇe sammajjaniṁ gahetvā bhojanasālaṅgaṇaṁ vā uposathāgāraṅgaṇaṁ vā pariveṇadivāṭṭhānaaggisālādīsu vā aññataraṁ sammajjitvā dhovitvā puna sammajjanīmāḷakeyeva ṭhapetabbā. Uposathāgārādīsu aññatarasmiṁ gahetvā avasesāni sammajjantassāpi eseva nayo.",
  "atk-vin02a10:150": "Yo pana bhikkhācāramaggaṁ sammajjantova gantukāmo hoti, tena sammajjitvā sace antarāmagge sālā atthi, tattha ṭhapetabbā. Sace natthi, valāhakānaṁ anuṭṭhitabhāvaṁ sallakkhetvā ‘‘yāvāhaṁ gāmato nikkhamāmi, tāva na vassissatī’’ti jānantena yattha katthaci nikkhipitvā puna paccāgacchantena pākatikaṭṭhāne ṭhapetabbā. Sace vassissatīti jānanto ajjhokāse ṭhapeti, dukkaṭanti mahāpaccariyaṁ vuttaṁ. Sace pana tatra tatreva sammajjanatthāya sammajjanī nikkhittā hoti, taṁ taṁ ṭhānaṁ sammajjitvā tatra tatreva nikkhipituṁ vaṭṭati. Āsanasālaṁ sammajjantena vattaṁ jānitabbaṁ. Tatridaṁ vattaṁ – majjhato paṭṭhāya pādaṭṭhānābhimukhā vālikā haritabbā. Kacavaraṁ hatthehi gahetvā bahi chaḍḍetabbaṁ.",
  "atk-vin02a10:151": "111.Masārakoti mañcapāde vijjhitvā tattha aṭaniyo pavesetvā kato. Bundikābaddhoti aṭanīhi mañcapāde ḍaṁsāpetvā pallaṅkasaṅkhepena kato. Kuḷīrapādakoti assameṇḍakādīnaṁ pādasadisehi pādehi kato. Yo vā pana koci vaṅkapādako, ayaṁ vuccati kuḷīrapādako. Āhaccapādakoti ayaṁ pana ‘‘āhaccapādako nāma mañco aṅge vijjhitvā kato hotī’’ti evaṁ parato pāḷiyaṁyeva vutto, tasmā aṭaniyo vijjhitvā tattha pādasikhaṁ pavesetvā upari āṇiṁ datvā katamañco ‘‘āhaccapādako’’ti veditabbo. Pīṭhepi eseva nayo. Anto saṁveṭhetvā baddhaṁ hotīti heṭṭhā ca upari ca vitthataṁ majjhe saṅkhittaṁ paṇavasaṇṭhānaṁ katvā baddhaṁ hoti, taṁ kira majjhe sīhabyagghacammaparikkhittampi karonti. Akappiyacammaṁ nāmettha natthi. Senāsanañhi sovaṇṇamayampi vaṭṭati, tasmā taṁ mahagghaṁ hoti. Anupasampannaṁ santharāpeti tassa palibodhoti yena santharāpitaṁ, tassa palibodho. Leḍḍupātaṁ atikkamantassa āpatti pācittiyassāti thāmamajjhimassa purisassa leḍḍupātaṁ atikkamantassa pācittiyaṁ.",
  "atk-vin02a10:152": "Ayaṁ panettha vinicchayo – thero bhojanasālāyaṁ bhattakiccaṁ katvā daharaṁ āṇāpeti ‘‘gaccha divāṭṭhāne mañcapīṭhaṁ paññapehī’’ti. So tathā katvā nisinno. Thero yathāruciṁ vicaritvā tattha gantvā thavikaṁ vā uttarāsaṅgaṁ vā ṭhapeti, tato paṭṭhāya therassa palibodho. Nisīditvā sayaṁ gacchanto neva uddharati, na uddharāpeti, leḍḍupātātikkame pācittiyaṁ. Sace pana thero tattha thavikaṁ vā uttarāsaṅgaṁ vā aṭṭhapetvā caṅkamantova daharaṁ ‘‘gaccha tva’’nti bhaṇati, tena ‘‘idaṁ bhante mañcapīṭha’’nti ācikkhitabbaṁ. Sace thero vattaṁ jānāti ‘‘tvaṁ gaccha, ahaṁ pākatikaṁ karissāmī’’ti vattabbaṁ. Sace bālo hoti anuggahitavatto ‘‘gaccha, mā idha tiṭṭha, neva nisīdituṁ na nipajjituṁ demī’’ti daharaṁ tajjetiyeva. Daharena ‘‘bhante sukhaṁ sayathā’’ti kappaṁ labhitvā vanditvā gantabbaṁ. Tasmiṁ gate therasseva palibodho. Purimanayeneva cassa āpatti veditabbā.",
  "atk-vin02a10:153": "Atha pana āṇattikkhaṇeyeva daharo ‘‘mayhaṁ bhante bhaṇḍakadhovanādi kiñci karaṇīyaṁ atthī’’ti vadati, thero ca naṁ ‘‘tvaṁ paññapetvā gacchāhī’’ti vatvā bhojanasālato nikkhamitvā aññattha gacchati, pāduddhārena kāretabbo. Sace tattheva gantvā nisīdati purimanayeneva cassa leḍḍupātātikkame āpatti. Sace pana thero sāmaṇeraṁ āṇāpeti , sāmaṇere tattha mañcapīṭhaṁ paññapetvā nisinnepi bhojanasālato aññattha gacchanto pāduddhārena kāretabbo. Gantvā nisinno puna gamanakāle leḍḍupātātikkame āpattiyā kāretabbo. Sace pana āṇāpento mañcapīṭhaṁ paññapetvā tattheva nisīdāti āṇāpeti, yatricchati tatra gantvā āgantuṁ labhati. Sayaṁ pana pākatikaṁ akatvā gacchantassa leḍḍupātātikkame pācittiyaṁ. Antarasannipāte mañcapīṭhāni paññapetvā nisinnehi gamanakāle ārāmikānaṁ imaṁ paṭisāmethāti vattabbaṁ, avatvā gacchantānaṁ leḍḍupātātikkame āpatti.",
  "atk-vin02a10:154": "Mahādhammasavanaṁ nāma hoti tattha uposathāgāratopi bhojanasālatopi āharitvā mañcapīṭhāni paññapenti. Āvāsikānaṁyeva palibodho. Sace āgantukā ‘‘idaṁ amhākaṁ upajjhāyassa idaṁ ācariyassā’’ti gaṇhanti, tato paṭṭhāya tesaṁyeva palibodho. Gamanakāle pākatikaṁ akatvā leḍḍupātaṁ atikkamantānaṁ āpatti. Mahāpaccariyaṁ puna vuttaṁ – ‘‘yāva aññe na nisīdanti, tāva yehi paññattaṁ, tesaṁ bhāro. Aññesu āgantvā nisinnesu nisinnakānaṁ bhāro. Sace te anuddharitvā vā anuddharāpetvā vā gacchanti, dukkaṭaṁ. Kasmā? Anāṇattiyā paññapitattā’’ti. Dhammāsane paññatte yāva ussārako vā dhammakathiko vā nāgacchati, tāva paññāpakānaṁ palibodho, tasmiṁ āgantvā nisinne tassa palibodho. Sakalaṁ ahorattaṁ dhammasavanaṁ hoti, añño ussārako vā dhammakathiko vā uṭṭhahati, añño nisīdati, yo yo āgantvā nisīdati, tassa tassa bhāro. Uṭṭhahantena pana ‘‘idamāsanaṁ tumhākaṁ bhāro’’ti vatvā gantabbaṁ. Sacepi itarasmiṁ anāgateyeva paṭhamaṁ nisinno uṭṭhāya gacchati, tasmiñca antoupacāraṭṭheyeva itaro āgantvā nisīdati, uṭṭhāya gato āpattiyā na kāretabbo. Sace pana itarasmiṁ anāgateyeva paṭhamaṁ nisinno uṭṭhāyāsanā leḍḍupātaṁ atikkamati, āpattiyā kāretabbo. Sabbattha ca ‘‘leḍḍupātātikkame paṭhamapāde dukkaṭaṁ, dutiye pācittiya’’nti ayaṁ nayo mahāpaccariyaṁ vutto.",
  "atk-vin02a10:155": "112.Cimilikaṁ vātiādīsu cimilikā nāma sudhādiparikammakatāya bhūmiyā vaṇṇānurakkhaṇatthaṁ katā hoti , taṁ heṭṭhā pattharitvā upari kaṭasārakaṁ pattharanti. Uttarattharaṇaṁ nāma mañcapīṭhānaṁ upari attharitabbakaṁ paccattharaṇaṁ. Bhūmattharaṇaṁ nāma bhūmiyaṁ attharitabbā kaṭasārakādivikati. Taṭṭikaṁ nāma tālapaṇṇehi vā vākehi vā katataṭṭikā. Cammakhaṇḍo nāma sīhabyagghadīpitaracchacammādīsupi yaṁkiñci cammaṁ. Aṭṭhakathāsu hi senāsanaparibhoge paṭikkhittacammaṁ nāma na dissati, tasmā sīhacammādīnaṁ pariharaṇeyeva paṭikkhepo veditabbo. Pādapuñchanī nāma rajjukehi vā pilotikāhi vā pādapuñchanatthaṁ katā. Phalakapīṭhaṁ nāma phalakamayaṁ pīṭhaṁ. Atha vā phalakañceva dārumayapīṭhañca; etena sabbampi dārubhaṇḍādi saṅgahitaṁ. Mahāpaccariyaṁ pana vitthāreneva vuttaṁ – ‘‘ādhārakaṁ pattapidhānaṁ pādakathalikaṁ tālavaṇṭaṁ bījanīpattakaṁ yaṁkiñci dārubhaṇḍaṁ antamaso pānīyauḷuṅkaṁ pānīyasaṅkhaṁ ajjhokāse nikkhipitvā gacchantassa dukkaṭa’’nti. Mahāaṭṭhakathāyaṁ pana esa nayo dutiyasikkhāpade dassito. Ajjhokāse rajanaṁ pacitvā rajanabhājanaṁ rajanauḷuṅko rajanadoṇikāti sabbaṁ aggisālāya paṭisāmetabbaṁ. Sace aggisālā natthi, anovassake pabbhāre nikkhipitabbaṁ. Tasmimpi asati yattha olokentā bhikkhū passanti, tādise ṭhāne ṭhapetvāpi gantuṁ vaṭṭati.",
  "atk-vin02a10:156": "Aññassapuggaliketi yasmiṁ vissāsaggāho na ruhati, tassa santake dukkaṭaṁ. Yasmiṁ pana vissāso ruhati, tassa santakaṁ attano puggalikamiva hotīti mahāpaccariyādīsu vuttaṁ.",
  "atk-vin02a10:157": "113.Āpucchaṁ gacchatīti yo bhikkhu vā sāmaṇero vā ārāmiko vā lajjī hoti, attano palibodhaṁ viya maññati, yo tathārūpaṁ āpucchitvā gacchati, tassa anāpatti. Otāpento gacchatīti ātape otāpento āgantvā uddharissāmīti gacchati; evaṁ gacchato anāpatti. Kenaci palibuddhaṁ hotīti senāsanaṁ kenaci upaddutaṁ hotīti attho. Sacepi hi vuḍḍhataro bhikkhu uṭṭhāpetvā gaṇhāti, sacepi yakkho vā peto vā āgantvā nisīdati, koci vā issaro āgantvā gaṇhāti, senāsanaṁ palibuddhaṁ hoti, sīhabyagghādīsu vā pana taṁ padesaṁ āgantvā ṭhitesupi senāsanaṁ palibuddhaṁ hotiyeva. Evaṁ kenaci palibuddhe anuddharitvāpi gacchato anāpatti. Āpadāsūti jīvitabrahmacariyantarāyesu. Sesaṁ uttānamevāti.",
  "atk-vin02a10:158": "Kathinasamuṭṭhānaṁ – kāyavācato kāyavācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:159": "Paṭhamasenāsanasikkhāpadaṁ catutthaṁ.",
  "atk-vin02a10:160": "5. Dutiyasenāsanasikkhāpadavaṇṇanā",
  "atk-vin02a10:161": "116. Dutiyasenāsanasikkhāpade – bhisīti mañcakabhisi vā pīṭhakabhisi vā. Cimilikādīnipi purimasikkhāpade vuttappakārāniyeva. Nisīdananti sadasaṁ veditabbaṁ. Paccattharaṇanti pāvāro kojavoti ettakameva vuttaṁ. Tiṇasanthāroti yesaṁ kesañci tiṇānaṁ santhāro . Esa nayo paṇṇasanthāre. Parikkhepaṁ atikkamantassāti ettha paṭhamapādaṁ atikkāmentassa dukkaṭaṁ, dutiyātikkame pācittiyaṁ. Aparikkhittassa upacāro nāma senāsanato dve leḍḍupātā.",
  "atk-vin02a10:162": "Anāpucchaṁvā gaccheyyāti ettha bhikkhumhi sati bhikkhu āpucchitabbo. Tasmiṁ asati sāmaṇero, tasmiṁ asati ārāmiko, tasmimpi asati yena vihāro kārito so vihārasāmiko, tassa vā kule yo koci āpucchitabbo. Tasmimpi asati catūsu pāsāṇesu mañcaṁ ṭhapetvā mañce avasesamañcapīṭhāni āropetvā upari bhisiādikaṁ dasavidhampi seyyaṁ rāsiṁ karitvā dārubhaṇḍaṁ mattikābhaṇḍaṁ paṭisāmetvā dvāravātapānāni pidahitvā gamiyavattaṁ pūretvā gantabbaṁ. Sace pana senāsanaṁ ovassati, chadanatthañca tiṇaṁ vā iṭṭhakā vā ānītā honti, sace ussahati, chādetabbaṁ. No ce sakkoti, yo okāso anovassako, tattha mañcapīṭhādīni nikkhipitvā gantabbaṁ. Sace sabbampi ovassati, ussahantena antogāme upāsakānaṁ ghare ṭhapetabbaṁ. Sace tepi ‘‘saṅghikaṁ nāma bhante bhāriyaṁ, aggidāhādīnaṁ bhāyāmā’’ti na sampaṭicchanti, ajjhokāsepi pāsāṇānaṁ upari mañcaṁ ṭhapetvā sesaṁ pubbe vuttanayeneva nikkhipitvā tiṇehi ca paṇṇehi ca paṭicchādetvā gantuṁ vaṭṭati. Yañhi tattha aṅgamattampi avasissati, taṁ aññesaṁ tattha āgatānaṁ bhikkhūnaṁ upakāraṁ bhavissatīti .",
  "atk-vin02a10:163": "117.Vihārassa upacāretiādīsu vihārassūpacāro nāma pariveṇaṁ. Upaṭṭhānasālāti pariveṇabhojanasālā. Maṇḍapoti pariveṇamaṇḍapo. Rukkhamūlanti pariveṇarukkhamūlaṁ. Ayaṁ tāva nayo kurundaṭṭhakathāyaṁ vutto. Kiñcāpi vutto, atha kho vihāroti antogabbho vā aññaṁ vā sabbaparicchannaṁ guttasenāsanaṁ veditabbaṁ. Vihārassa upacāreti tassa bahi āsanne okāse. Upaṭṭhānasālāyaṁ vāti bhojanasālāyaṁ vā. Maṇḍape vāti aparicchanne paricchanne vāpi bahūnaṁ sannipātamaṇḍape. Rukkhamūle vattabbaṁ natthi. Āpatti dukkaṭassāti vuttappakārañhi dasavidhaṁ seyyaṁ antogabbhādimhi guttaṭṭhāne paññapetvā gacchantassa yasmā seyyāpi senāsanampi upacikāhi palujjati, vammikarāsiyeva hoti, tasmā pācittiyaṁ vuttaṁ. Bahi pana upaṭṭhānasālādīsu paññapetvā gacchantassa seyyāmattameva nasseyya, ṭhānassa aguttatāya na senāsanaṁ, tasmā ettha dukkaṭaṁ vuttaṁ. Mañcaṁ vā pīṭhaṁ vāti ettha yasmā na sakkā mañcapīṭhaṁ sahasā upacikāhi khāyituṁ, tasmā taṁ vihārepi santharitvā gacchantassa dukkaṭaṁ vuttaṁ. Vihārūpacāre pana taṁ vihāracārikaṁ āhiṇḍantāpi disvā paṭisāmessanti.",
  "atk-vin02a10:164": "118.Uddharitvāgacchatīti ettha uddharitvā gacchantena mañcapīṭhakavāṭaṁ sabbaṁ apanetvā saṁharitvā cīvaravaṁse laggetvā gantabbaṁ. Pacchā āgantvā vasanakabhikkhunāpi puna mañcapīṭhaṁ vā paññapetvā sayitvā gacchantena tatheva kātabbaṁ. Antokuṭṭato seyyaṁ bahikuṭṭe paññapetvā vasantena gamanakāle gahitaṭṭhāneyeva paṭisāmetabbaṁ. Uparipāsādato oropetvā heṭṭhāpāsāde vasantassapi eseva nayo. Rattiṭṭhānadivāṭṭhānesu mañcapīṭhaṁ paññapetvāpi gamanakāle puna gahitaṭṭhāneyeva ṭhapetabbaṁ.",
  "atk-vin02a10:165": "Āpucchaṁ gacchatīti etthāyaṁ āpucchitabbānāpucchitabbavinicchayo – yā tāva bhūmiyaṁ dīghasālā vā paṇṇasālā vā hoti, yaṁ vā rukkhatthambhesu, katagehaṁ upacikānaṁ uṭṭhānaṭṭhānaṁ hoti, tato pakkamantena tāva āpucchitvāva pakkamitabbaṁ. Tasmiñhi katipayāni divasāni ajaggiyamāne vammikāva santiṭṭhanti. Yaṁ pana pāsāṇapiṭṭhiyaṁ vā pāsāṇatthambhesu vā katasenāsanaṁ siluccayaleṇaṁ vā sudhālittasenāsanaṁ vā yattha upacikāsaṅkā natthi, tato pakkamantassa āpucchitvāpi anāpucchitvāpi gantuṁ vaṭṭati, āpucchanaṁ pana vattaṁ. Sace tādisepi senāsane ekena passena upacikā ārohanti, āpucchitvāva gantabbaṁ. Yo pana āgantuko bhikkhu saṅghikaṁ senāsanaṁ gahetvā vasantaṁ bhikkhuṁ anuvattanto attano senāsanaṁ aggahetvā vasati, yāva so na gaṇhāti, tāva taṁ senāsanaṁ purimabhikkhusseva palibodho. Yadā pana so senāsanaṁ gahetvā attano issariyena vasati, tato paṭṭhāya āgantukasseva palibodho. Sace ubhopi vibhajitvā gaṇhanti, ubhinnampi palibodho. Mahāpaccariyaṁ pana vuttaṁ – ‘‘sace dve tayo ekato hutvā paññapenti, gamanakāle sabbehipi āpucchitabbaṁ. Tesu ce paṭhamaṁ gacchanto ‘pacchimo jaggissatī’ti ābhogaṁ katvā gacchati vaṭṭati. Pacchimassa ābhogena mutti natthi. Bahū ekaṁ pesetvā santharāpenti, gamanakāle sabbehi vā āpucchitabbaṁ , ekaṁ vā pesetvā āpucchitabbaṁ. Aññato mañcapīṭhādīni ānetvā aññatra vasitvāpi gamanakāle tattheva netabbāni. Sace aññāvāsato ānetvā vasamānassa añño vuḍḍhataro āgacchati, na paṭibāhitabbo, ‘mayā bhante aññāvāsato ānītaṁ, pākatikaṁ kareyyāthā’ti vattabbaṁ. Tena ‘evaṁ karissāmī’ti sampaṭicchite itarassa gantuṁ vaṭṭati. Evamaññattha haritvāpi saṅghikaparibhogena paribhuñjantassa naṭṭhaṁ vā jiṇṇaṁ vā corehi vā haṭaṁ gīvā na hoti, puggalikaparibhogena paribhuñjantassa pana gīvā hoti. Aññassa mañcapīṭhaṁ pana saṅghikaparibhogena vā puggalikaparibhogena vā paribhuñjantassa naṭṭhaṁ gīvāyeva’’.",
  "atk-vin02a10:166": "Kenaci palibuddhaṁ hotīti vuḍḍhatarabhikkhūissariyayakkhasīhavāḷamigakaṇhasappādīsu yena kenaci senāsanaṁ palibuddhaṁ hoti. Sāpekkho gantvā tattha ṭhito āpucchati, kenaci palibuddho hotīti ajjeva āgantvā paṭijaggissāmīti evaṁ sāpekkho nadīpāraṁ vā gāmantaraṁ vā gantvā yatthassa gamanacittaṁ uppannaṁ, tattheva ṭhito kañci pesetvā āpucchati, nadīpūrarājacorādīsu vā kenaci palibuddho hoti upadduto, na sakkoti paccāgantuṁ, evaṁbhūtassapi anāpatti. Sesaṁ paṭhamasikkhāpade vuttanayameva saddhiṁ samuṭṭhānādīhīti.",
  "atk-vin02a10:167": "Dutiyasenāsanasikkhāpadaṁ pañcamaṁ.",
  "atk-vin02a10:168": "6. Anupakhajjasikkhāpadavaṇṇanā",
  "atk-vin02a10:169": "119. Chaṭṭhasikkhāpade – palibundhentīti paṭhamataraṁ gantvā pattacīvaraṁ atiharitvā rumbhitvā tiṭṭhanti. Therā bhikkhū vuṭṭhāpentīti ‘‘amhākaṁ āvuso pāpuṇātī’’ti vassaggena gahetvā vuṭṭhāpenti. Anupakhajja seyyaṁ kappentīti ‘‘tumhākaṁ bhante mañcaṭṭhānaṁyeva pāpuṇāti, na sabbo vihāro. Amhākaṁ dāni idaṁ ṭhānaṁ pāpuṇātī’’ti anupavisitvā mañcapīṭhaṁ paññapetvā nisīdantipi nipajjantipi sajjhāyampi karonti.",
  "atk-vin02a10:170": "120.Jānanti ‘‘anuṭṭhāpanīyo aya’’nti jānanto; tenevassa vibhaṅge ‘‘vuḍḍhoti jānātī’’tiādi vuttaṁ. Vuḍḍho hi attano vuḍḍhatāya anuṭṭhāpanīyo , gilāno gilānatāya, saṅgho pana bhaṇḍāgārikassa vā dhammakathikavinayadharādīnaṁ vā gaṇavācakaācariyassa vā bahūpakārataṁ guṇavisiṭṭhatañca sallakkhento dhuvavāsatthāya vihāraṁ sammannitvā deti, tasmā yassa saṅghena dinno, sopi anuṭṭhāpanīyo. Kāmañcettha gilānassāpi saṅghoyeva anucchavikaṁ senāsanaṁ deti, gilāno pana ‘‘apaloketvā saṅghena adinnasenāsanopi na pīḷetabbo anukampitabbo’’ti dassetuṁ visuṁ vutto.",
  "atk-vin02a10:171": "121.Upacāreti ettha mañcapīṭhānaṁ tāva mahallake vihāre samantā diyaḍḍho hattho upacāro, khuddake yato pahoti tato diyaḍḍho hattho, pāde dhovitvā pavisantassa passāvatthāya nikkhamantassa ca yāva dvāre nikkhittapādadhovanapāsāṇato passāvaṭṭhānato ca mañcapīṭhaṁ, tāva diyaḍḍhahatthavitthāro maggo upacāro nāma. Tasmiṁ mañcassa vā pīṭhassa vā upacāre ṭhitassa vā bhikkhuno pavisantassa vā nikkhamantassa vā upacāre yo anupakhajja seyyaṁ kappetukāmo seyyaṁ santharati vā santharāpeti vā, āpatti dukkaṭassa.",
  "atk-vin02a10:172": "Abhinisīdativā abhinipajjati vāti ettha abhinisīdanamattena abhinipajjanamatteneva vā pācittiyaṁ. Sace pana dvepi karoti, dve pācittiyāni. Uṭṭhāyuṭṭhāya nisīdato vā nipajjato vā payoge payoge pācittiyaṁ.",
  "atk-vin02a10:173": "122.Upacāraṁ ṭhapetvā seyyaṁ santharati vā santharāpeti vāti imasmiṁ ito pare ca ‘‘vihārassa upacāre’’tiādike dukkaṭavārepi yathā idha abhinisīdanamatte abhinipajjanamatte ubhayakaraṇe payogabhede ca pācittiyappabhedo vutto, evaṁ dukkaṭappabhedo veditabbo. Evarūpena hi visabhāgapuggalena ekavihāre vā ekapariveṇe vā vasantena attho natthi, tasmā sabbatthevassa nivāso vārito. Aññassa puggaliketi idhāpi vissāsikassa puggalikaṁ attano puggalikasadisameva, tattha anāpatti.",
  "atk-vin02a10:174": "123.Āpadāsūti sace bahi vasantassa jīvitabrahmacariyantarāyo hoti, evarūpāsu āpadāsu yo pavisati, tassāpi anāpatti. Sesaṁ uttānamevāti. Paṭhamapārājikasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dukkhavedananti.",
  "atk-vin02a10:175": "Anupakhajjasikkhāpadaṁ chaṭṭhaṁ.",
  "atk-vin02a10:176": "7. Nikkaḍḍhanasikkhāpadavaṇṇanā",
  "atk-vin02a10:177": "126. Sattamasikkhāpade – ekena payogena bahukepi dvāre atikkāmetīti ye catubhūmakapañcabhūmakā pāsādā chasattakoṭṭhakāni vā catussālāni, tādisesu senāsanesu hatthesu vā gīvāya vā gahetvā antarā aṭṭhapento ekena payogena atikkāmeti, ekameva pācittiyaṁ. Ṭhapetvā ṭhapetvā nānāpayogehi atikkāmentassa dvāragaṇanāya pācittiyāni. Hatthena anāmasitvā ‘‘nikkhamā’’ti vatvā vācāya nikkaḍḍhantassāpi eseva nayo.",
  "atk-vin02a10:178": "Aññaṁ āṇāpetīti ettha ‘‘imaṁ nikkaḍḍhā’’ti āṇattimatte dukkaṭaṁ. Sace so sakiṁ āṇatto bahukepi dvāre atikkāmeti, ekaṁ pācittiyaṁ. Sace pana ‘‘ettakāni dvārāni nikkaḍḍhāhī’’ti vā ‘‘yāva mahādvāraṁ tāva nikkaḍḍhāhī’’ti vā evaṁ niyāmetvā āṇatto hoti, dvāragaṇanāya pācittiyāni.",
  "atk-vin02a10:179": "Tassaparikkhāranti yaṁkiñci tassa santakaṁ pattacīvaraparissāvanadhamakaraṇamañcapīṭhabhisibimbohanādibhedaṁ, antamaso rajanachallimpi; yo nikkaḍḍhati vā nikkaḍḍhāpeti vā; tassa vatthugaṇanāya dukkaṭāni . Gāḷhaṁ bandhitvā ṭhapitesu pana ekāva āpattīti mahāpaccariyaṁ vuttaṁ.",
  "atk-vin02a10:180": "127.Aññassa puggaliketi idhāpi vissāsikapuggalikaṁ attano puggalikasadisameva. Yathā ca idha; evaṁ sabbattha. Yatra pana viseso bhavissati, tatra vakkhāma.",
  "atk-vin02a10:181": "128.Alajjiṁ nikkaḍḍhati vātiādīsu bhaṇḍanakārakakalahakārakameva sakalasaṅghārāmato nikkaḍḍhituṁ labhati, so hi pakkhaṁ labhitvā saṅghampi bhindeyya. Alajjīādayo pana attano vasanaṭṭhānatoyeva nikkaḍḍhitabbā, sakalasaṅghārāmato nikkaḍḍhituṁ na vaṭṭati. Ummattakassāti sayaṁ ummattakassa anāpatti. Sesaṁ uttānamevāti.",
  "atk-vin02a10:182": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:183": "Nikkaḍḍhanasikkhāpadaṁ sattamaṁ.",
  "atk-vin02a10:184": "8. Vehāsakuṭisikkhāpadavaṇṇanā",
  "atk-vin02a10:185": "129. Aṭṭhamasikkhāpade – uparivehāsakuṭiyāti upari acchannatalāya dvibhūmikakuṭiyā vā tibhūmikādikuṭiyā vā. Mañcaṁ sahasā abhinisīdīti mañcaṁ sahasā abhibhavitvā ajjhottharitvā nisīdi. Bhummatthe vā etaṁ upayogavacanaṁ; mañce nisīdīti attho. Abhīti idaṁ pana padasobhanatthaṁ upasaggamattameva. Nippatitvāti nipatitvā nikkhamitvā vā. Tassa hi upari āṇīpi na dinnā, tasmā nikkhanto. Vissaramakāsīti virūpaṁ āturassaramakāsi.",
  "atk-vin02a10:186": "131.Vehāsakuṭi nāma majjhimassa purisassa asīsaghaṭṭāti yā pamāṇamajjhimassa purisassa sabbaheṭṭhimāhi tulāhi sīsaṁ na ghaṭṭeti, etena idha adhippetā vehāsakuṭi dassitā hoti, na vehāsakuṭilakkhaṇaṁ. Yā hi kāci upari acchinnatalā dvibhūmikā kuṭi tibhūmikādikuṭi vā ‘‘vehāsakuṭī’’ti vuccati. Idha pana asīsaghaṭṭā adhippetā. Abhinisīdanādīsu pubbe vuttanayeneva payogavasena āpattibhedo veditabbo.",
  "atk-vin02a10:187": "133.Avehāsakuṭiyāti bhūmiyaṁ katapaṇṇasālādīsu anāpatti. Na hi sakkā tattha parassa pīḷā kātuṁ. Sīsaghaṭṭāyāti yāyaṁ sīsaghaṭṭā hoti, tatthāpi anāpatti. Na hi sakkā tattha heṭṭhāpāsāde anoṇatena vicarituṁ, tasmā asañcaraṇaṭṭhānattā parapīḷā na bhavissati . Heṭṭhā aparibhogaṁ hotīti yassā heṭṭhā dabbasambhārādīnaṁ nikkhittattā aparibhogaṁ hoti, tatthāpi anāpatti. Padarasañcitaṁ hotīti yassā uparimatalaṁ dāruphalakehi vā ghanasanthataṁ hoti, sudhādiparikammakataṁ vā tatthāpi anāpatti. Paṭāṇi dinnā hotīti mañcapīṭhānaṁ pādasikhāsu āṇī dinnā hoti, yattha nisīdantepi na nippatanti, tādise mañcapīṭhe nisīdatopi anāpatti. Tasmiṁ ṭhitoti āhaccapādake mañce vā pīṭhe vā ṭhito upari nāgadantakādīsu laggitakaṁ cīvaraṁ vā kiñci vā gaṇhāti vā, aññaṁ vā laggeti, tassāpi anāpatti. Sesaṁ uttānameva. Eḷakalomasamuṭṭhānaṁ – kāyato ca kāyacittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:188": "Vehāsakuṭisikkhāpadaṁ aṭṭhamaṁ.",
  "atk-vin02a10:189": "9. Mahallakavihārasikkhāpadavaṇṇanā",
  "atk-vin02a10:190": "135. Navamasikkhāpade – yāva dvārakosāti ettha dvārakoso nāma piṭṭhasaṅghāṭassa samantā kavāṭavitthārappamāṇo okāso. Mahāpaccariyaṁ pana ‘‘dvārabāhato paṭṭhāya diyaḍḍho hattho’’ti vuttaṁ. Kurundiyaṁ pana ‘‘dvārassa ubhosu passesu kavāṭappamāṇa’’nti. Mahāaṭṭhakathāyaṁ ‘‘kavāṭaṁ nāma diyaḍḍhahatthampi hoti dvihatthampi aḍḍhateyyahatthampī’’ti vuttaṁ, taṁ suvuttaṁ. Tadeva hi sandhāya bhagavatāpi ‘‘piṭṭhasaṅghāṭassa samantā hatthapāsā’’ti ayaṁ ukkaṭṭhaniddeso kato. Aggaḷaṭṭhapanāyāti sakavāṭakadvārabandhaṭṭhapanāya; sakavāṭakassa dvārabandhassa niccalabhāvatthāyāti attho. Dvāraṭṭhapanāyāti idampi hi padabhājanaṁ imamevatthaṁ sandhāya bhāsitaṁ. Ayaṁ panettha adhippāyo – kavāṭañhi lahuparivaṭṭakaṁ vivaraṇakāle bhittiṁ āhanati, pidahanakāle dvārabandhaṁ. Tena āhananena bhitti kampati, tato mattikā calati, calitvā sithilā vā hoti patati vā. Tenāha bhagavā ‘‘yāva dvārakosā aggaḷaṭṭhapanāyā’’ti. Tattha kiñcāpi ‘‘idaṁ nāma kattabba’’nti neva mātikāyaṁ na padabhājane vuttaṁ, aṭṭhuppattiyaṁ pana ‘‘punappunaṁ chādāpesi punappunaṁ lepāpesī’’ti adhikārato yāva dvārakosā aggaḷaṭṭhapanāya punappunaṁ limpitabbo vā lepāpetabbo vāti evamattho daṭṭhabbo.",
  "atk-vin02a10:191": "Yaṁ pana padabhājane ‘‘piṭṭhasaṅghāṭassa samantā hatthapāsā’’ti vuttaṁ. Tattha yassa vemajjhe dvāraṁ hoti, uparibhāge uccā bhitti, tassa tīsu disāsu samantā hatthapāsā upacāro hoti, khuddakassa vihārassa dvīsu disāsu upacāro hoti. Tatrāpi yaṁ bhittiṁ vivariyamānaṁ kavāṭaṁ āhanati, sā aparipūraupacārāpi hoti. Ukkaṭṭhaparicchedena pana tīsu disāsu samantā hatthapāsā dvārassa niccalabhāvatthāya lepo anuññāto. Sace panassa dvārassa adhobhāgepi lepokāso atthi, tampi limpituṁ vaṭṭati. Ālokasandhiparikammāyāti ettha ālokasandhīti vātapānakavāṭakā vuccanti, tepi vivaraṇakāle vidatthimattampi atirekampi bhittippadesaṁ paharanti. Upacāro panettha sabbadisāsu labbhati, tasmā sabbadisāsu kavāṭavitthārappamāṇo okāso ālokasandhiparikammatthāya limpitabbo vā lepāpetabbo vāti ayamettha adhippāyo.",
  "atk-vin02a10:192": "Setavaṇṇantiādikaṁ na mātikāya padabhājanaṁ. Iminā hi vihārassa bhārikattaṁ nāma natthīti padabhājaneyeva anuññātaṁ, tasmā sabbametaṁ yathāsukhaṁ kattabbaṁ.",
  "atk-vin02a10:193": "Evaṁ lepakamme yaṁ kattabbaṁ, taṁ dassetvā puna chadane kattabbaṁ dassetuṁ ‘‘dvatticchadanassā’’tiādi vuttaṁ. Tattha dvatticchadanassa pariyāyanti chadanassa dvattipariyāyaṁ; pariyāyo vuccati parikkhepo, parikkhepadvayaṁ vā parikkhepattayaṁ vā adhiṭṭhātabbanti attho. Appaharite ṭhitenāti aharite ṭhitena. Haritanti cettha sattadhaññabhedaṁ pubbaṇṇaṁ muggamāsatilakulatthaalābukumbhaṇḍādibhedañca aparaṇṇaṁ adhippetaṁ. Tenevāha – ‘‘haritaṁ nāma pubbaṇṇaṁ aparaṇṇa’’nti.",
  "atk-vin02a10:194": "Sace harite ṭhitoadhiṭṭhāti, āpatti dukkaṭassāti ettha pana yasmimpi khette vuttaṁ bījaṁ na tāva sampajjati, vasse vā pana patite sampajjissati, tampi haritasaṅkhyameva gacchati. Tasmā evarūpe khettepi ṭhitena na adhiṭṭhātabbaṁ, ahariteyeva ṭhitena adhiṭṭhātabbaṁ. Tatrāpi ayaṁ paricchedo, piṭṭhivaṁsassa vā kūṭāgārakaṇṇikāya vā upari thupikāya vā passe nisinno chadanamukhavaṭṭiantena olokento yasmiṁ bhūmibhāge ṭhitaṁ passati, yasmiñca bhūmibhāge ṭhito, taṁ upari nisinnakaṁ passati, tasmiṁ ṭhāne adhiṭṭhātabbaṁ. Tassa anto aharitepi ṭhatvā adhiṭṭhātuṁ na labbhati. Kasmā? Vihārassa hi patantassa ayaṁ patanokāsoti.",
  "atk-vin02a10:195": "136.Maggena chādentassāti ettha maggena chādanaṁ nāma aparikkhipitvā ujukameva chādanaṁ; taṁ iṭṭhakasilāsudhāhi labbhati. Dve magge adhiṭṭhahitvāti dve maggā sace ducchannā honti, apanetvāpi punappunaṁ chādetuṁ labbhati, tasmā yathā icchati; tathā dve magge adhiṭṭhahitvā tatiyaṁmaggaṁ ‘‘idāni evaṁ chādehī’’ti āṇāpetvā pakkamitabbaṁ. Pariyāyenāti parikkhepena. Evaṁchadanaṁ pana tiṇapaṇṇehi labbhati. Tasmā idhāpi yathā icchati tathā dve pariyāye adhiṭṭhahitvā tatiyaṁ pariyāyaṁ ‘‘idāni evaṁ chādehī’’ti āṇāpetvā pakkamitabbaṁ. Sace na pakkamati, tuṇhībhūtena ṭhātabbaṁ. Sabbampi cetaṁ chadanaṁ chadanūpari veditabbaṁ. Uparūparicchanno hi vihāro ciraṁ anovassako hotīti maññamānā evaṁ chādenti. Tato ce uttarinti tiṇṇaṁ maggānaṁ vā pariyāyānaṁ vā upari catutthe magge vā pariyāye vā.",
  "atk-vin02a10:196": "137.Karaḷe karaḷeti tiṇamuṭṭhiyaṁ tiṇamuṭṭhiyaṁ. Sesamettha uttānamevāti. Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:197": "Mahallakavihārasikkhāpadaṁ navamaṁ.",
  "atk-vin02a10:198": "10. Sappāṇakasikkhāpadavaṇṇanā",
  "atk-vin02a10:199": "140. Dasamasikkhāpade – jānaṁ sappāṇakanti sappāṇakaṁ etanti yathā tathā vā jānanto. Siñceyya vā siñcāpeyya vāti tena udakena sayaṁ vā siñceyya, aññaṁ vā āṇāpetvā siñcāpeyya. Pāḷiyaṁ pana ‘‘siñceyyāti sayaṁ siñcatī’’ti īdisānaṁ vacanānaṁ attho pubbe vuttanayeneva veditabbo.",
  "atk-vin02a10:200": "Tattha dhāraṁ avicchinditvā siñcantassa ekasmiṁ udakaghaṭe ekāva āpatti. Esa nayo sabbabhājanesu. Dhāraṁ vicchindantassa pana payoge payoge āpatti . Mātikaṁ sammukhaṁ karoti, divasampi sandatu, ekāva āpatti. Sace tattha tattha bandhitvā aññato aññato neti, payoge payoge āpatti. Sakaṭabhāramattañcepi tiṇaṁ ekapayogena udake pakkhipati, ekāva āpatti. Ekekaṁ tiṇaṁ vā paṇṇaṁ vā pakkhipantassa payoge payoge āpatti. Mattikāyapi aññesupi kaṭṭhagomayādīsu eseva nayo. Idaṁ pana mahāudakaṁ sandhāya na vuttaṁ, yaṁ tiṇe vā mattikāya vā pakkhittāya pariyādānaṁ gacchati, āvilaṁ vā hoti, yattha pāṇakā maranti, tādisaṁ udakaṁ sandhāya vuttanti veditabbaṁ. Sesamettha uttānamevāti.",
  "atk-vin02a10:201": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ tivedananti.",
  "atk-vin02a10:202": "Sappāṇakasikkhāpadaṁ dasamaṁ.",
  "atk-vin02a10:203": "Samatto vaṇṇanākkamena senāsanavaggo dutiyo.",
  "atk-vin02a10:204": "3. Ovādavaggo",
  "atk-vin02a10:205": "1. Ovādasikkhāpadavaṇṇanā",
  "atk-vin02a10:206": "141-144. Bhikkhunivaggassa paṭhamasikkhāpade – lābhino hontīti ettha na tesaṁ bhikkhuniyo denti, na dāpenti, mahākulehi pabbajitā pana kuladhītaro attano santikaṁ āgatānaṁ ñātimanussānaṁ ‘‘kuto ayye ovādaṁ uddesaṁ paripucchaṁ labhathā’’ti pucchantānaṁ ‘‘asuko ca asuko ca thero ovadatī’’ti asītimahāsāvake uddisitvā kathānusārena tesaṁ sīlasutācārajātigottādibhedaṁ vijjamānaguṇaṁ kathayanti. Evarūpā hi vijjamānaguṇā kathetuṁ vaṭṭanti. Tato pasannacittā manussā therānaṁ cīvarādibhedaṁ mahantaṁ lābhasakkāraṁ abhihariṁsu. Tena vuttaṁ – ‘‘lābhino honti cīvara…pe… parikkhārāna’’nti.",
  "atk-vin02a10:207": "Bhikkhuniyoupasaṅkamitvāti tesaṁ kira santike tāsu ekā bhikkhunīpi na āgacchati, lābhataṇhāya pana ākaḍḍhiyamānahadayā tāsaṁ upassayaṁ agamaṁsu. Taṁ sandhāya vuttaṁ – ‘‘bhikkhuniyo upasaṅkamitvā’’ti. Tāpi bhikkhuniyo calacittatāya tesaṁ vacanaṁ akaṁsuyeva . Tena vuttaṁ – ‘‘atha kho tā bhikkhuniyo…pe… nisīdiṁsū’’ti. Tiracchānakathanti saggamaggagamanepi tiracchānabhūtaṁ rājakathādimanekavidhaṁ niratthakakathaṁ. Iddhoti samiddho, sahitattho gambhīro bahuraso lakkhaṇapaṭivedhasaṁyuttoti adhippāyo.",
  "atk-vin02a10:208": "145-147.Anujānāmi bhikkhaveti ettha yasmā te bhikkhū ‘‘mā tumhe bhikkhave bhikkhuniyo ovaditthā’’ti vuccamānā adiṭṭhasaccattā tathāgate āghātaṁ bandhitvā apāyupagā bhaveyyuṁ, tasmā nesaṁ taṁ apāyupagataṁ pariharanto bhagavā aññeneva upāyena te bhikkhunovādato paribāhire kattukāmo imaṁ bhikkhunovādakasammutiṁ anujānīti veditabbo. Evaṁ idha paribāhire kattukāmatāya anujānitvā parato karontova ‘‘anujānāmi bhikkhave aṭṭhahaṅgehi samannāgata’’ntiādimāha. Imāni hi aṭṭhaṅgāni chabbaggiyānaṁ supinantenapi na bhūtapubbānīti.",
  "atk-vin02a10:209": "Tattha sīlamassa atthīti sīlavā. Idāni yañca taṁ sīlaṁ, yathā ca taṁ tassa atthi nāma hoti, taṁ dassento ‘‘pātimokkhasaṁvarasaṁvuto’’tiādimāha. Tattha pātimokkhova saṁvaro pātimokkhasaṁvaro. Pātimokkhasaṁvarena saṁvuto samannāgatoti pātimokkhasaṁvarasaṁvutāe.",
  "atk-vin02a10:210": "Viharatīti vattati. Vuttañhetaṁ vibhaṅge –",
  "atk-vin02a10:211": "‘‘Pātimokkhanti sīlaṁ patiṭṭhā ādi caraṇaṁ saṁyamo saṁvaro mokkhaṁ pamokkhaṁ kusalānaṁ dhammānaṁ samāpattiyā; saṁvaroti kāyiko avītikkamo vācasiko avītikkamo kāyikavācasiko avītikkamo. Saṁvutoti iminā pātimokkhasaṁvarena upeto hoti samupeto upagato samupagato upapanno samupapanno sampanno samannāgato, tena vuccati ‘pātimokkhasaṁvarasaṁvuto’ti. Viharatīti iriyati vattati pāleti yapeti yāpeti carati viharati, tena vuccati ‘viharatī’’’ti (vibha. 511-512).",
  "atk-vin02a10:212": "Ācāragocarasampannoti micchājīvapaṭisedhakena na veḷudānādinā ācārena, vesiyādiagocaraṁ pahāya saddhāsampannakulādinā ca gocarena sampanno. Aṇumattesu vajjesu bhayadassāvīti appamattakesu vajjesu bhayadassāvī, tāni vajjāni bhayato dassanasīloti vuttaṁ hoti. Samādāya sikkhati sikkhāpadesūti adhisīlasikkhādibhāvena tidhā ṭhitesu sikkhāpadesu taṁ taṁ sikkhāpadaṁ samādāya sammā ādāya sādhukaṁ gahetvā avijahanto sikkhatīti attho. Ayamettha saṅkhepo, vitthāro pana yo icchati, tena visuddhimaggato gahetabbo.",
  "atk-vin02a10:213": "Bahu sutamassāti bahussuto. Sutaṁ dhāretīti sutadharo; yadassa taṁ bahu sutaṁ nāma, taṁ na sutamattameva; atha kho naṁ dhāretīti attho. Mañjūsāyaṁ viya ratanaṁ sutaṁ sannicitamasminti sutasannicayo. Etena yaṁ so sutaṁ dhāreti, tassa mañjūsāya gopetvā sannicitaratanasseva cirakālenāpi avināsanaṁ dasseti. Idāni taṁ sutaṁ sarūpato dassento ‘‘ye te dhammā’’tiādimāha, taṁ verañjakaṇḍe vuttanayameva. Idaṁ panettha nigamanaṁ – tathārūpāssa dhammā bahussutā honti, tasmā bahussuto. Dhātā, tasmā sutadharo. Vacasā paricitā manasānupekkhitā, diṭṭhiyā suppaṭividdhā; tasmā sutasannicayo. Tattha vacasā paricitāti vācāya paguṇā katā. Manasānupekkhitāti manasā anupekkhitā, āvajjantassa dīpasahassena obhāsitā viya honti. Diṭṭhiyā suppaṭividdhāti atthato ca kāraṇato ca paññāya suṭṭhu paṭividdhā supaccakkhakatā honti.",
  "atk-vin02a10:214": "Ayaṁ pana bahussuto nāma tividho hoti – nissayamuccanako, parisupaṭṭhāpako, bhikkhunovādakoti. Tattha nissayamuccanakena upasampadāya pañcavassena sabbantimena paricchedena dve mātikā paguṇā vācuggatā kātabbā pakkhadivasesu dhammasāvanatthāya suttantato cattāro bhāṇavārā, sampattānaṁ parikathanatthāya andhakavindamahārāhulovādaambaṭṭhasadiso eko kathāmaggo, saṅghabhattamaṅgalāmaṅgalesu anumodanatthāya tisso anumodanā, uposathapavāraṇādijānanatthaṁ kammākammavinicchayo , samaṇadhammakaraṇatthaṁ samādhivasena vā vipassanāvasena vā arahattapariyosānamekaṁ kammaṭṭhānaṁ, ettakaṁ uggahetabbaṁ. Ettāvatā hi ayaṁ bahussuto hoti cātuddiso, yattha katthaci attano issariyena vasituṁ labhati.",
  "atk-vin02a10:215": "Parisupaṭṭhāpakena upasampadāya dasavassena sabbantimena paricchedena parisaṁ abhivinaye vinetuṁ dve vibhaṅgā paguṇā vācuggatā kātabbā, asakkontena tīhi janehi saddhiṁ parivattanakkhamā kātabbā, kammākammañca khandhakavattañca uggahetabbaṁ. Parisāya pana abhidhamme vinayanatthaṁ sace majjhimabhāṇako hoti mūlapaṇṇāsako uggahetabbo, dīghabhāṇakena mahāvaggo, saṁyuttabhāṇakena heṭṭhimā vā tayo vaggā mahāvaggo vā, aṅguttarabhāṇakena heṭṭhā vā upari vā upaḍḍhanikāyo uggahetabbo, asakkontena tikanipātato paṭṭhāya heṭṭhā uggahetumpi vaṭṭati. Mahāpaccariyaṁ pana ‘‘ekaṁ uggaṇhantena catukkanipātaṁ vā pañcakanipātaṁ vā gahetuṁ vaṭṭatī’’ti vuttaṁ. Jātakabhāṇakena sāṭṭhakathaṁ jātakaṁ uggahetabbaṁ, tato oraṁ na vaṭṭati. Dhammapadampi saha vatthunā uggahetuṁ vaṭṭatīti mahāpaccariyaṁ vuttaṁ. Tato tato samuccayaṁ katvā mūlapaṇṇāsakamattaṁ vaṭṭati, na vaṭṭatīti? ‘‘Na vaṭṭatī’’ti kurundaṭṭhakathāyaṁ paṭikkhittaṁ, itarāsu vicāraṇāyeva natthi. Abhidhamme kiñci uggahetabbanti na vuttaṁ. Yassa pana sāṭṭhakathampi vinayapiṭakaṁ abhidhammapiṭakañca paguṇaṁ, suttante ca vuttappakāro gantho natthi, parisaṁ upaṭṭhāpetuṁ na labhati. Yena pana suttantato vinayato ca vuttappamāṇo gantho uggahito, ayaṁ parisupaṭṭhāpako bahussuto hoti disāpāmokkho yenakāmaṅgamo, parisaṁ upaṭṭhāpetuṁ labhati.",
  "atk-vin02a10:216": "Bhikkhunovādakena pana sāṭṭhakathāni tīṇi piṭakāni uggahetabbāni, asakkontena catūsu nikāyesu ekassa aṭṭhakathā paguṇā kātabbā, ekanikāyena hi sesanikāyesupi pañhaṁ kathetuṁ sakkhissati. Sattasu pakaraṇesu catuppakaraṇassa aṭṭhakathā paguṇā kātabbā, tattha laddhanayena hi sesapakaraṇesu pañhaṁ kathetuṁ sakkhissati. Vinayapiṭakaṁ pana nānatthaṁ nānākāraṇaṁ, tasmā taṁ saddhiṁ aṭṭhakathāya paguṇaṁ kātabbameva. Ettāvatā hi bhikkhunovādako bahussuto nāma hotīti.",
  "atk-vin02a10:217": "Ubhayānikho panassātiādi pana yasmā aññasmiṁ sakale navaṅgepi bāhussacce sati sāṭṭhakathaṁ vinayapiṭakaṁ vinā na vaṭṭatiyeva, tasmā visuṁ vuttaṁ. Tattha vitthārenāti ubhatovibhaṅgena saddhiṁ. Svāgatānīti suṭṭhu āgatāni. Yathā āgatāni pana svāgatāni honti, taṁ dassetuṁ ‘‘suvibhattānī’’tiādi vuttaṁ. Tattha suvibhattānīti suṭṭhu vibhattāni padapaccābhaṭṭhasaṅkaradosavirahitāni. Suppavattīnīti paguṇāni vācuggatāni. Suvinicchitāni suttasoti khandhakaparivārato āharitabbasuttavasena suṭṭhu vinicchitāni. Anubyañjanasoti akkharapadapāripūriyā ca suvinicchitāni akhaṇḍāni aviparītakkharāni. Etena aṭṭhakathā dīpitā, aṭṭhakathāto hi esa vinicchayo hotīti.",
  "atk-vin02a10:218": "Kalyāṇavācoti sithiladhanitādīnaṁ yathāvidhānavacanena parimaṇḍalapadabyañjanāya poriyā vācāya samannāgato vissaṭṭhāya anelagaḷāya atthassa viññāpaniyā. Kalyāṇavākkaraṇoti madhurassaro, mātugāmo hi sarasampattirato, tasmā parimaṇḍalapadabyañjanampi vacanaṁ sarasampattirahitaṁ hīḷeti. Yebhuyyena bhikkhunīnaṁ piyo hoti manāpoti sabbāsaṁ piyo nāma dullabho, bahutarānaṁ pana paṇḍitānaṁ bhikkhunīnaṁ sīlācārasampattiyā piyo hoti manavaḍḍhanako. Paṭibalo hoti bhikkhuniyo ovaditunti suttañca kāraṇañca dassento vaṭṭabhayena tajjetvā bhikkhuniyo ovadituṁ tādisaṁ dhammaṁ desetuṁ samattho hoti. Kāsāyavatthavasanāyāti kāsāyavatthanivatthāya. Garudhammanti gihikāle bhikkhuniyā kāyasaṁsaggaṁ vā sikkhamānāsāmaṇerīsu methunadhammaṁ vā anajjhāpannapubbo hoti. Mātugāmo hi pubbe katamanussaranto saṁvare ṭhitassāpi dhammadesanāya gāravaṁ na karoti. Atha vā tasmiyeva asaddhamme cittaṁ uppādeti. Vīsativasso vāti upasampadāya vīsativasso tato atirekavasso vā. Evarūpo hi visabhāgehi vatthūhi punappunaṁ samāgacchantopi daharo viya sahasā sīlavināsaṁ na pāpuṇāti, attano vayaṁ paccavekkhitvā ayuttaṭṭhāne chandarāgaṁ vinetuṁ paṭibalo hoti, tena vuttaṁ – ‘‘vīsativasso vā hoti atirekavīsativasso vā’’ti.",
  "atk-vin02a10:219": "Ettha ca ‘‘sīlavā’’tiādi ekamaṅgaṁ, ‘‘bahussuto hotī’’tiādi dutiyaṁ, ‘‘ubhayāni kho panassā’’tiādi tatiyaṁ, ‘‘kalyāṇavāco hoti kalyāṇavākkaraṇo’’ti catutthaṁ, ‘‘yebhuyyena bhikkhunīnaṁ piyo hoti manāpo’’ti pañcamaṁ, ‘‘paṭibalo hoti bhikkhuniyo ovaditu’’nti chaṭṭhaṁ, ‘‘na kho paneta’’ntiādi sattamaṁ, ‘‘vīsativasso’’tiādi aṭṭhamanti veditabbaṁ.",
  "atk-vin02a10:220": "148.Ñatticatutthenāti pubbe vatthusmiṁ vutteneva. Garudhammehīti garukehi dhammehi, te hi gāravaṁ katvā bhikkhunīhi sampaṭicchitabbattā garudhammāti vuccanti. Ekatoupasampannāyāti ettha bhikkhunīnaṁ santike ekatoupasampannāya, yo garudhammena ovadati, tassa dukkaṭaṁ. Bhikkhūnaṁ santike upasampannāya pana yathāvatthukameva.",
  "atk-vin02a10:221": "149.Pariveṇaṁ sammajjitvāti sace pāto asammaṭṭhaṁ sammaṭṭhampi vā puna tiṇapaṇṇādīhi uklāpaṁ pādappahārehi ca vikiṇṇavālikaṁ jātaṁ, sammajjitabbaṁ. Asammaṭṭhañhi taṁ disvā ‘‘ayyo attano nissitake daharabhikkhūpi vattapaṭipattiyaṁ na yojeti, dhammaṁyeva kathetī’’ti tā bhikkhuniyo asotukāmā viya bhaveyyuṁ. Tena vuttaṁ – ‘‘pariveṇaṁ sammajjitvā’’ti. Antogāmato pana bhikkhuniyo āgacchantiyo pipāsitā ca kilantā ca honti, tā pānīyañca hatthapādamukhasītalakaraṇañca paccāsīsanti, tasmiñca asati purimanayeneva agāravaṁ janetvā asotukāmāpi honti . Tena vuttaṁ – ‘‘pānīyaṁ paribhojanīyaṁ upaṭṭhapetvā’’ti.",
  "atk-vin02a10:222": "Āsananti nīcapīṭhakaphalakataṭṭikakaṭasārakādibhedaṁ antamaso sākhābhaṅgampi ‘‘idaṁ tāsaṁ āsanaṁ bhavissatī’’ti evaṁ āsanaṁ paññapetvā. Dhammadesanāpattimocanatthaṁ pana dutiyo icchitabbo. Tena vuttaṁ – ‘‘dutiyaṁ gahetvā nisīditabba’’nti. Nisīditabbanti na vihārapaccante, atha kho vihāramajjhe uposathāgārassa vā bhojanasālāya vā dvāre sabbesaṁ osaraṇaṭṭhāne nisīditabbaṁ. Samaggātthāti sabbā āgatatthāti attho. Vattantīti āgacchanti; paguṇā vācuggatāti attho. Niyyādetabboti appetabbo. Osāretabboti pāḷi vattabbā. Vassasatūpasampannāyātiādi vattabbapāḷidassanaṁ.",
  "atk-vin02a10:223": "Tattha sāmīcikammanti maggasampadānabījanapānīyāpucchanādikaṁ anucchavikavattaṁ. Ettha ca bhikkhuniyā bhikkhussa abhivādanaṁ nāma antogāme vā bahigāme vā antovihāre vā bahivihāre vā antaraghare vā rathikāya vā antamaso rājussāraṇāyapi vattamānāya deve vassamāne sakaddamāya bhūmiyā chattapattahatthāyapi hatthiassādīhi anubaddhāyapi kātabbameva. Ekābaddhāya pāḷiyā bhikkhācāraṁ pavisante disvā ekasmiṁ ṭhāne ‘‘vandāmi ayyā’’ti vandituṁ vaṭṭati. Sace antarantarā dvādasahatthe muñcitvā gacchanti, visuṁ visuṁ vanditabbā. Mahāsannipāte nisinne ekasmiṁyeva ṭhāne vandituṁ vaṭṭati. Esa nayo añjalikammepi. Yattha katthaci nisinnāya pana paccuṭṭhānaṁ kātabbaṁ, tassa tassa sāmīcikammassa anurūpe padese ca kāle ca taṁ taṁ kātabbaṁ.",
  "atk-vin02a10:224": "Sakkatvāti yathā kato sukato hoti, evaṁ katvā. Garuṁkatvāti tattha gāravaṁ janetvā. Mānetvāti manena piyaṁ katvā. Pūjetvāti imesaṁyeva tiṇṇaṁ kiccānaṁ karaṇena pūjetvā. Anatikkamanīyoti na atikkamitabbo.",
  "atk-vin02a10:225": "Abhikkhuke āvāseti ettha sace bhikkhunupassayato aḍḍhayojanabbhantare ovādadāyakā bhikkhū na vasanti, ayaṁ abhikkhuko āvāso nāma. Ettha vassaṁ na vasitabbaṁ. Vuttañhetaṁ – ‘‘abhikkhuko nāma āvāso na sakkā hoti ovādāya vā saṁvāsāya vā gantu’’nti (pāci. 1048). Na ca sakkā tato paraṁ pacchābhattaṁ gantvā dhammaṁ sutvā āgantuṁ. Sace tattha vassaṁ vasituṁ anicchamānā bhikkhuniyo ñātakā vā upaṭṭhākā vā evaṁvadanti – ‘‘vasatha, ayye, mayaṁ bhikkhū ānessāmā’’ti vaṭṭati. Sace pana vuttappamāṇe padese vassaṁ upagantukāmā bhikkhū āgantvā sākhāmaṇḍapepi ekarattaṁ vutthā honti; na nimantitā hutvā gantukāmā. Ettāvatāpi sabhikkhuko āvāso hoti, ettha vassaṁ upagantuṁ vaṭṭati. Upagacchantīhi ca pakkhassa terasiyaṁyeva bhikkhū yācitabbā – ‘‘mayaṁ ayyā tumhākaṁ ovādena vasissāmā’’ti. Yato pana ujunā maggena aḍḍhayojane bhikkhūnaṁ vasanaṭṭhānaṁ, tena pana maggena gacchantīnaṁ jīvitantarāyo vā brahmacariyantarāyo vā hoti, aññena maggena gacchantīnaṁ atirekaḍḍhayojanaṁ hoti, ayaṁ abhikkhukāvāsaṭṭhāneyeva tiṭṭhati. Sace pana tato gāvutamatte añño bhikkhunupassayo khemaṭṭhāne hoti, tāhi bhikkhunīhi tā bhikkhuniyo yācitvā puna gantvā bhikkhū yācitabbā ‘‘ayyā amhākaṁ ujumagge antarāyo atthi, aññena maggena atirekaḍḍhayojanaṁ hoti. Antarāmagge pana amhākaṁ upassayato gāvutamatte añño bhikkhunupassayo atthi, ayyānaṁ santikā tattha āgataovādena vasissāmā’’ti. Tehi bhikkhūhi sampaṭicchitabbaṁ. Tato tāhi bhikkhunīhi taṁ bhikkhunupassayaṁ āgantvā uposatho kātabbo, tā vā bhikkhuniyo disvā attano upassayameva gantvā kātumpi vaṭṭati.",
  "atk-vin02a10:226": "Sace pana vassaṁ upagantukāmā bhikkhū cātuddase vihāraṁ āgacchanti, bhikkhunīhi ca ‘‘idha ayyā vassaṁ vasissathā’’ti pucchitā ‘‘āmā’’ti vatvā puna tāhi ‘‘tenahi ayyā mayampi tumhākaṁ ovādaṁ anujīvantiyo vasissāmā’’ti vuttā dutiyadivase gāme bhikkhācārasampadaṁ apassantā ‘‘na sakkā idha vasitu’’nti pakkamanti. Atha tā bhikkhuniyo uposathadivase vihāraṁ gantvā bhikkhū na passanti, ettha kiṁ kātabbanti? Yattha bhikkhū vasanti, tattha gantvā pacchimikāya vassaṁ upagantabbaṁ. ‘‘Pacchimikāya vassaṁ upagantuṁ āgamissantī’’ti vā ābhogaṁ katvā āgatānaṁ santike ovādena vasitabbaṁ. Sace pana pacchimikāyapi na keci āgacchanti, antarāmagge ca rājabhayaṁ vā corabhayaṁ vā dubbhikkhaṁ vā hoti, abhikkhukāvāse vasantiyā āpatti, vassacchedaṁ katvā gacchantiyāpi āpatti, sā rakkhitabbā. Āpadāsu hi abhikkhuke āvāse vasantiyā anāpatti vuttā. Sace āgantvā vassaṁ upagatā bhikkhū puna kenaci kāraṇena pakkamanti, vasitabbameva. Vuttañhetaṁ – ‘‘anāpatti vassūpagatā bhikkhū pakkantā vā honti vibbhantā vā kālaṅkatā vā pakkhasaṅkantā vā āpadāsu ummattikāya ādikammikāyā’’ti. Pavārentiyā pana yattha bhikkhū atthi, tattha gantvā pavāretabbaṁ.",
  "atk-vin02a10:227": "Anvaddhamāsanti addhamāse addhamāse. Dve dhammā paccāsīsitabbāti dve dhammā icchitabbā. Uposathapucchakanti uposathapucchanaṁ, tattha pannarasike uposathe pakkhassa cātuddasiyaṁ cātuddasike terasiyaṁ gantvā uposatho pucchitabbo. Mahāpaccariyaṁ pana ‘‘pakkhassa terasiyaṁyeva gantvā ‘ayaṁ uposatho cātuddasiko pannarasiko’ti pucchitabba’’nti vuttaṁ. Uposathadivase ovādatthāya upasaṅkamitabbaṁ. Pāṭipadadivasato pana paṭṭhāya dhammasavanatthāya gantabbaṁ. Iti bhagavā aññassa kammassa okāsaṁ adatvā nirantaraṁ bhikkhunīnaṁ bhikkhūnaṁ santike gamanameva paññapesi. Kasmā? Mandapaññattā mātugāmassa. Mandapañño hi mātugāmo, tasmā niccaṁ dhammasavanaṁ bahūpakāraṁ. Evañca sati ‘‘yaṁ mayaṁ jānāma, tameva ayyā jānantī’’ti mānaṁ akatvā bhikkhusaṅghaṁ payirūpāsamānā sātthikaṁ pabbajjaṁ karissanti, tasmā bhagavā evamakāsi. Bhikkhuniyopi ‘‘yathānusiṭṭhaṁ paṭipajjissāmā’’ti sabbāyeva nirantaraṁ vihāraṁ upasaṅkamiṁsu. Vuttañhetaṁ –",
  "atk-vin02a10:228": "‘‘Tena kho pana samayena sabbo bhikkhunisaṅgho ovādaṁ gacchati. Manussā ujjhāyanti khiyyanti vipācenti ‘jāyāyo imā imesaṁ, jāriyo imā imesaṁ, idānime imāhi saddhiṁ abhiramissantī’ti. Bhagavato etamatthaṁ ārocesuṁ – ‘na, bhikkhave, sabbena bhikkhunisaṅghena ovādo gantabbo, gaccheyya ce, āpatti dukkaṭassa. Anujānāmi bhikkhave catūhi pañcahi bhikkhunīhi ovādaṁ gantu’nti. Punapi tatheva ujjhāyiṁsu. Puna bhagavā ‘anujānāmi, bhikkhave, dve tisso bhikkhuniyo ovādaṁ gantu’’’nti āha.",
  "atk-vin02a10:229": "Tasmā bhikkhunisaṅghena dve tisso bhikkhuniyo yācitvā pesetabbā – ‘‘ethayye, bhikkhusaṅghaṁ ovādūpasaṅkamanaṁ yācatha, bhikkhunisaṅgho ayyā…pe… ovādūpasaṅkamana’’nti (cūḷava. 413). Tāhi bhikkhunīhi ārāmaṁ gantabbaṁ. Tato ovādapaṭiggāhakaṁ ekaṁ bhikkhuṁ upasaṅkamitvā vanditvā so bhikkhu ekāya bhikkhuniyā evamassa vacanīyo ‘‘bhikkhunisaṅgho, ayya, bhikkhusaṅghassa pāde vandati, ovādūpasaṅkamanañca yācati, labhatu kira ayya bhikkhunisaṅgho ovādūpasaṅkamana’’nti. Tena bhikkhunā pātimokkhuddesako bhikkhu upasaṅkamitvā evamassa vacanīyo ‘‘bhikkhunisaṅgho bhante bhikkhusaṅghassa pāde vandati, ovādūpasaṅkamanañca yācati, labhatu kira bhante bhikkhunisaṅgho ovādūpasaṅkamana’’nti. Pātimokkhuddesakena vattabbo ‘‘atthi koci bhikkhu bhikkhunovādako sammato’’ti. Sace hoti koci bhikkhu bhikkhunovādako sammato, pātimokkhuddesakena vattabbo ‘‘itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū’’ti.",
  "atk-vin02a10:230": "Sace na hoti koci bhikkhu bhikkhunovādako sammato, pātimokkhuddesakena vattabbo – ‘‘ko āyasmā ussahati bhikkhuniyo ovaditu’’nti. Sace koci bhikkhu ussahati bhikkhuniyo ovadituṁ, so ca hoti aṭṭhahaṅgehi samannāgato, sammannitvā vattabbo – ‘‘itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū’’ti.",
  "atk-vin02a10:231": "Sace pana koci na ussahati bhikkhuniyo ovadituṁ, pātimokkhuddesakena vattabbo – ‘‘natthi koci bhikkhu bhikkhunovādako sammato, pāsādikena bhikkhunisaṅgho sampādetū’’ti. Ettāvatā hi sakalaṁ sikkhattayasaṅgahaṁ sāsanamārocitaṁ hoti. Tena bhikkhunā ‘‘sādhū’’ti sampaṭicchitvā pāṭipade bhikkhunīnaṁ ārocetabbaṁ. Bhikkhunisaṅghenapi tā bhikkhuniyo pesetabbā ‘‘gacchathayye, pucchatha ‘kiṁ ayya labhati bhikkhunisaṅgho ovādūpasaṅkamana’’’nti. Tāhi ‘‘sādhu ayye’’ti sampaṭicchitvā ārāmaṁ gantvā taṁ bhikkhuṁ upasaṅkamitvā evaṁ vattabbaṁ – ‘‘kiṁ ayya labhati bhikkhunisaṅgho ovādūpasaṅkamana’’nti. Tena vattabbaṁ – ‘‘natthi koci bhikkhu bhikkhunovādako sammato, pāsādikena bhikkhunisaṅgho sampādetū’’ti. Tāhi ‘‘sādhu ayyā’’ti sampaṭicchitabbaṁ. Ekato āgatānaṁ vasena cetaṁ vuttaṁ, tāsu pana ekāya bhikkhuniyā vattabbañca sampaṭicchitabbañca, itarā tassā sahāyikā.",
  "atk-vin02a10:232": "Sace pana bhikkhunisaṅgho vā bhikkhusaṅgho vā na pūrati, ubhayatopi vā gaṇamattameva puggalamattaṁ vā hoti, ekā bhikkhunī vā bahūhi bhikkhunupassayehi ovādatthāya pesitā hoti, tatrāyaṁ vacanakkamo – ‘‘bhikkhuniyo ayya bhikkhusaṅghassa pāde vandanti, ovādūpasaṅkamanañca yācanti, labhantu kira ayya bhikkhuniyo ovādūpasaṅkamana’’nti. ‘‘Ahaṁ ayya bhikkhusaṅghassa pāde vandāmi; ovādūpasaṅkamanañca yācāmi, labhāmahaṁ ayya ovādūpasaṅkamana’’nti.",
  "atk-vin02a10:233": "‘‘Bhikkhunisaṅgho ayya ayyānaṁ pāde vandati, ovādūpasaṅkamanañca yācati, labhatu kira ayya bhikkhunīsaṅgho ovādūpasaṅkamana’’nti. ‘‘Bhikkhuniyo ayya ayyānaṁ pāde vandanti, ovādūpasaṅkamanañca yācanti, labhantu kira ayya bhikkhuniyo ovādūpasaṅkamana’’nti. ‘‘Ahaṁ ayya ayyānaṁ pāde vandāmi, ovādūpasaṅkamanañca yācāmi, labhāmahaṁ ayya ovādūpasaṅkamana’’nti.",
  "atk-vin02a10:234": "‘‘Bhikkhunisaṅgho ayya ayyassa pāde vandati, ovādūpasaṅkamanañca yācati, labhatu kira ayya bhikkhunisaṅgho ovādūpasaṅkamana’’nti. ‘‘Bhikkhuniyo ayya ayyassa pāde vandanti ; ovādūpasaṅkamanañca yācanti, labhantu kira ayya bhikkhuniyo ovādūpasaṅkamana’’nti. ‘‘Ahaṁ ayya ayyassa pāde vandāmi, ovādūpasaṅkamanañca yācāmi, labhāmahaṁ ayya ovādūpasaṅkamana’’nti.",
  "atk-vin02a10:235": "‘‘Bhikkhunisaṅgho ca ayya bhikkhuniyo ca bhikkhunī ca bhikkhusaṅghassa ayyānaṁ ayyassa pāde vandati vandanti vandati, ovādūpasaṅkamanañca yācati yācanti yācati, labhatu kira labhantu kira labhatu kira ayya bhikkhunisaṅgho ca bhikkhuniyo ca bhikkhunī ca ovādūpasaṅkamana’’nti.",
  "atk-vin02a10:236": "Tenapi bhikkhunā uposathakāle evaṁ vattabbaṁ – ‘‘bhikkhuniyo bhante bhikkhusaṅghassa pāde vandanti, ovādūpasaṅkamanañca yācanti, labhantu kira bhante bhikkhuniyo ovādūpasaṅkamana’’nti. ‘‘Bhikkhunī bhante bhikkhusaṅghassa pāde vandati, ovādūpasaṅkamanañca yācati, labhatu kira bhante bhikkhunī ovādūpasaṅkamana’’nti.",
  "atk-vin02a10:237": "‘‘Bhikkhunisaṅgho bhante, bhikkhuniyo bhante, bhikkhunī bhante āyasmantānaṁ pāde vandati, ovādūpasaṅkamanañca yācati, labhatu kira bhante bhikkhunī ovādūpasaṅkamana’’nti.",
  "atk-vin02a10:238": "‘‘Bhikkhunisaṅgho ca bhante, bhikkhuniyo ca bhikkhunī ca bhikkhusaṅghassa āyasmantānaṁ pāde vandati vandanti vandati, ovādūpasaṅkamanañca yācati yācanti yācati, labhatu kira labhantu kira labhatu kira bhante bhikkhunisaṅgho ca bhikkhuniyo ca bhikkhunī ca ovādūpasaṅkamana’’nti.",
  "atk-vin02a10:239": "Pātimokkhuddesakenāpi sace sammato bhikkhu atthi, purimanayeneva taṁ bhikkhuniyo, taṁ bhikkhunī, taṁ bhikkhunisaṅgho ca bhikkhuniyo ca bhikkhunī ca upasaṅkamantu upasaṅkamatu upasaṅkamatūti vattabbaṁ. Sace natthi, pāsādikena bhikkhunisaṅgho ca bhikkhuniyo ca bhikkhunī ca sampādetu sampādentu sampādetūti vattabbaṁ.",
  "atk-vin02a10:240": "Ovādapaṭiggāhakena pāṭipade paccāharitvā tatheva vattabbaṁ. Ovādaṁ pana bālagilānagamike ṭhapetvā añño sacepi āraññako hoti, appaṭiggahetuṁ na labhati. Vuttañhetaṁ bhagavatā –",
  "atk-vin02a10:241": "‘‘Anujānāmi , bhikkhave, ṭhapetvā bālaṁ ṭhapetvā gilānaṁ ṭhapetvā gamikaṁ avasesehi ovādaṁ gahetu’’nti (cūḷava. 414).",
  "atk-vin02a10:242": "Tattha yo cātuddasikapannarasikesu vā uposathesu pāṭipade vā gantukāmo, so gamiko dutiyapakkhadivase gacchantopi aggahetuṁ na labhati, ‘‘na, bhikkhave, ovādo na gahetabbo, yo na gaṇheyya, āpatti dukkaṭassā’’ti (cūḷava. 414) vuttaṁ āpattiṁ āpajjatiyeva. Ovādaṁ gahetvā ca uposathagge anārocetuṁ vā pāṭipade bhikkhunīnaṁ apaccāharituṁ vā na vaṭṭati. Vuttañhetaṁ –",
  "atk-vin02a10:243": "‘‘Na, bhikkhave, ovādo na ārocetabbo. Yo na āroceyya, āpatti dukkaṭassā’’ti (cūḷava. 415).",
  "atk-vin02a10:244": "Aparampi vuttaṁ –",
  "atk-vin02a10:245": "‘‘Na, bhikkhave, ovādo na paccāharitabbo. Yo na paccāhareyya, āpatti dukkaṭassā’’ti (cūḷava. 415).",
  "atk-vin02a10:246": "Tattha āraññakena paccāharaṇatthaṁ saṅketo kātabbo. Vuttañhetaṁ – ‘‘anujānāmi, bhikkhave, āraññakena bhikkhunā ovādaṁ gahetuṁ, saṅketañca kātuṁ, atra paṭiharissāmī’’ti. Tasmā āraññako bhikkhu sace bhikkhunīnaṁ vasanagāme bhikkhaṁ labhati, tattheva caritvā bhikkhuniyo disvā ārocetvā gantabbaṁ. No cassa tattha bhikkhā sulabhā hoti, sāmantagāme caritvā bhikkhunīnaṁ gāmaṁ āgamma tatheva kātabbaṁ. Sace dūraṁ gantabbaṁ hoti, saṅketo kātabbo – ‘‘ahaṁ amukaṁ nāma tumhākaṁ gāmadvāre sabhaṁ vā maṇḍapaṁ vā rukkhamūlaṁ vā upasaṅkamissāmi, tattha āgaccheyyāthā’’ti . Bhikkhunīhi tattha gantabbaṁ, agantuṁ na labbhati. Vuttañhetaṁ – ‘‘na, bhikkhave, bhikkhuniyā saṅketaṁ na gantabbaṁ. Yā na gaccheyya, āpatti dukkaṭassā’’ti (cūḷava. 415).",
  "atk-vin02a10:247": "Ubhatosaṅghe tīhi ṭhānehi pavāretabbanti ettha bhikkhunīhi cātuddase attanā pavāretvā uposathe bhikkhusaṅghe pavāretabbaṁ. Vuttañhetaṁ –",
  "atk-vin02a10:248": "‘‘Anujānāmi , bhikkhave, ajjatanāya pavāretvā aparajju bhikkhusaṅghaṁ pavāretu’’nti (cūḷava. 427).",
  "atk-vin02a10:249": "Bhikkhunikhandhake vuttanayeneva cettha vinicchayo veditabbo. Vuttañhetaṁ –",
  "atk-vin02a10:250": "‘‘Tena kho pana samayena sabbo bhikkhunisaṅgho pavārento kolāhalamakāsi. Bhagavato etamatthaṁ ārocesuṁ. Anujānāmi, bhikkhave, ekaṁ bhikkhuniṁ byattaṁ paṭibalaṁ sammannituṁ bhikkhunisaṅghassa atthāya bhikkhusaṅghaṁ pavāretuṁ. Evañca pana, bhikkhave, sammannitabbā. Paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṅgho ñāpetabbo –",
  "atk-vin02a10:251": "‘‘Suṇātu me, ayye saṅgho, yadi saṅghassa pattakallaṁ, saṅgho itthannāmaṁ bhikkhuniṁ sammanneyya bhikkhunisaṅghassa atthāya bhikkhusaṅghaṁ pavāretuṁ. Esā ñatti.",
  "atk-vin02a10:252": "‘‘Suṇātu me, ayye saṅgho, saṅgho itthannāmaṁ bhikkhuniṁ sammanneyya bhikkhunisaṅghassa atthāya bhikkhusaṅghaṁ pavāretuṁ. Yassā ayyāya khamati itthannāmāya bhikkhuniyā sammuti bhikkhunisaṅghassa atthāya bhikkhusaṅghaṁ pavāretuṁ, sā tuṇhassa; yassā nakkhamati, sā bhāseyya.",
  "atk-vin02a10:253": "‘‘Sammatā saṅghena itthannāmā bhikkhunī bhikkhunisaṅghassa atthāya bhikkhusaṅghaṁ pavāretuṁ. Khamati saṅghassa, tasmā tuṇhī, evametaṁ dhārayāmī’’ti (cūḷava. 427).",
  "atk-vin02a10:254": "Tāya sammatāya bhikkhuniyā bhikkhunisaṅghaṁ ādāya bhikkhusaṅghaṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo – ‘‘bhikkhunisaṅgho ayya, bhikkhusaṅghaṁ pavāreti – diṭṭhena vā sutena vā parisaṅkāya vā. Vadatayya bhikkhusaṅgho bhikkhunisaṅghaṁ anukampaṁ upādāya, passanto paṭikarissati. Dutiyampi ayya, tatiyampi ayya, bhikkhunisaṅgho…pe… paṭikarissatī’’ti.",
  "atk-vin02a10:255": "Sace bhikkhunisaṅgho na pūrati, ‘‘bhikkhuniyo ayya bhikkhusaṅghaṁ pavārenti – diṭṭhena vā sutena vā parisaṅkāya vā, vadatayya bhikkhusaṅgho bhikkhuniyo anukampaṁ upādāya, passantiyo paṭikarissantī’’ti ca, ‘‘ahaṁ ayya bhikkhusaṅghaṁ pavāremi – diṭṭhena vā sutena vā parisaṅkāya vā, vadatu maṁ ayya bhikkhusaṅgho anukampaṁ upādāya, passantī paṭikarissāmī’’ti ca evaṁ tikkhattuṁ vattabbaṁ.",
  "atk-vin02a10:256": "Sace bhikkhusaṅgho na pūrati, ‘‘bhikkhunisaṅgho ayyā ayye pavāreti – diṭṭhena vā sutena vā parisaṅkāya vā, vadantayyā bhikkhunisaṅghaṁ anukampaṁ upādāya, passanto paṭikarissatī’’ti ca, ‘‘bhikkhunisaṅgho ayya ayyaṁ pavāreti – diṭṭhena vā sutena vā parisaṅkāya vā, vadatayyo bhikkhunisaṅghaṁ anukampaṁ upādāya, passanto paṭikarissatī’’ti ca evaṁ tikkhattuṁ vattabbaṁ.",
  "atk-vin02a10:257": "Ubhinnaṁ apāripūriyā ‘‘bhikkhuniyo ayyā ayye pavārenti – diṭṭhena vā sutena vā parisaṅkāya vā, vadantayyā bhikkhuniyo anukampaṁ upādāya, passantiyo paṭikarissantī’’ti ca, ‘‘bhikkhuniyo ayya ayyaṁ pavārenti – diṭṭhena vā sutena vā parisaṅkāya vā, vadatayyo bhikkhuniyo anukampaṁ upādāya, passantiyo paṭikarissantī’’ti ca, ‘‘ahaṁ ayyā ayye pavāremi – diṭṭhena vā sutena vā parisaṅkāya vā, vadantu maṁ ayyā anukampaṁ upādāya, passantī paṭikarissāmī’’ti ca, ‘‘ahaṁ ayya ayyaṁ pavāremi – diṭṭhena vā sutena vā parisaṅkāya vā, vadatu maṁ ayyo anukampaṁ upādāya, passantī paṭikarissāmī’’ti ca evaṁ tikkhattuṁ vattabbaṁ.",
  "atk-vin02a10:258": "Mānattacaraṇañca upasampadāpariyesanā ca yathāṭhāneyeva āvi bhavissati.",
  "atk-vin02a10:259": "Nabhikkhuniyā kenaci pariyāyenāti dasahi vā akkosavatthūhi aññena vā kenaci pariyāyena bhikkhu neva akkositabbo, na paribhāsitabbo, na bhayena tajjetabbo. Ovaṭoti pihito vārito paṭikkhitto. Vacanayeva vacanapatho. Anovaṭoti apihito avārito appaṭikkhitto. Tasmā bhikkhuniyā ādhipaccaṭṭhāne jeṭṭhakaṭṭhāne ṭhatvā ‘‘evaṁ abhikkama, evaṁ paṭikkama, evaṁ nivāsehi, evaṁ pārupāhī’’ti kenaci pariyāyena neva bhikkhu ovaditabbo, na anusāsitabbo. Dosaṁ pana disvā ‘‘pubbe mahātherā na evaṁ abhikkamanti, na paṭikkamanti, na nivāsenti, na pārupanti, īdisaṁ kāsāvampi na dhārenti, na evaṁ akkhīni añjentī’’tiādinā nayena vijjamānadosaṁ dassetuṁ vaṭṭati. Bhikkhūhi pana ‘‘ayaṁ vuḍḍhasamaṇī evaṁ nivāseti, evaṁ pārupati, mā evaṁ nivāsehi, mā evaṁ pārupāhi, mā tilakammapaṇṇakammādīni karohī’’ti yathāsukhaṁ bhikkhuniṁ ovadituṁ anusāsituṁ vaṭṭati.",
  "atk-vin02a10:260": "Samaggamhayyāti bhaṇantanti ‘‘samaggā amha ayya’’ iti bhaṇantaṁ bhikkhunisaṅghaṁ. Aññaṁ dhammaṁ bhaṇatīti aññaṁ suttantaṁ vā abhidhammaṁ vā. Samaggamhayyāti vacanena hi ovādaṁ paccāsīsanti, tasmā ṭhapetvā ovādaṁ aññaṁ dhammaṁ bhaṇantassa dukkaṭaṁ. Ovādaṁ aniyyādetvāti eso bhaginiyo ovādoti avatvā.",
  "atk-vin02a10:261": "150.Adhammakammetiādīsu bhikkhunovādakasammutikammaṁ kammanti veditabbaṁ. Tattha adhammakamme dvinnaṁ navakānaṁ vasena aṭṭhārasa pācittiyāni. Dhammakamme dutiyassa navakassa avasānapade anāpatti, sesesu sattarasa dukkaṭāni.",
  "atk-vin02a10:262": "152.Uddesaṁ dentoti aṭṭhannaṁ garudhammānaṁ pāḷiṁ uddisanto. Paripucchaṁ dentoti tassāyeva paguṇāya garudhammapāḷiyā aṭṭhakathaṁ kathentoti attho. Osārehi ayyāti vuccamāno osāretīti evaṁ vuccamāno aṭṭhagarudhammapāḷiṁ osāretīti attho. Evaṁ uddesaṁ dento, paripucchaṁ dento, yo ca osārehīti vuccamāno aṭṭha garudhamme bhaṇati, tassa pācittiyena anāpatti. Aññaṁ dhammaṁ bhaṇantassa dukkaṭena anāpatti. Pañhaṁ pucchati, pañhaṁ puṭṭho kathetīti bhikkhunī garudhammanissitaṁ vā khandhādinissitaṁ vā pañhaṁ pucchati, taṁ yo bhikkhu katheti, tassāpi anāpatti. Aññassatthāya bhaṇantanti catuparisatiṁ dhammaṁ desentaṁ bhikkhuṁ upasaṅkamitvā bhikkhuniyo suṇanti, tatrāpi bhikkhussa anāpatti. Sikkhamānāya sāmaṇeriyāti etāsaṁ desentassāpi anāpatti. Sesaṁ uttānatthameva.",
  "atk-vin02a10:263": "Padasodhammasamuṭṭhānaṁ – vācato ca vācācittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, vacīkammaṁ, ticittaṁ tivedananti.",
  "atk-vin02a10:264": "Ovādasikkhāpadaṁ paṭhamaṁ.",
  "atk-vin02a10:265": "2. Atthaṅgatasikkhāpadavaṇṇanā",
  "atk-vin02a10:266": "153. Dutiyasikkhāpade – pariyāyenāti vārena, paṭipāṭiyāti attho. Adhicetasoti adhicittavato , sabbacittānaṁ adhikena arahattaphalacittena samannāgatassāti attho. Appamajjatoti nappamajjato, appamādena kusalānaṁ dhammānaṁ sātaccakiriyāya samannāgatassāti vuttaṁ hoti. Muninoti ‘‘yo munāti ubho loke, muni tena pavuccatī’’ti (dha. pa. 269) evaṁ ubhayalokamunanena vā, monaṁ vuccati ñāṇaṁ, tena ñāṇena samannāgatattā vā khīṇāsavo muni nāma vuccati, tassa munino. Monapathesu sikkhatoti arahattañāṇasaṅkhātassa monassa pathesu sattatiṁsabodhipakkhiyadhammesu tīsu vā sikkhāsu sikkhato. Idañca pubbabhāgapaṭipadaṁ gahetvā vuttaṁ, tasmā evaṁ pubbabhāge sikkhato imāya sikkhāya munibhāvaṁ pattassa muninoti evamettha attho daṭṭhabbo. Sokā na bhavanti tādinoti tādisassa khīṇāsavamunino abbhantare iṭṭhaviyogādivatthukā sokā na santi. Atha vā tādinoti tādilakkhaṇasamannāgatassa evarūpassa munino sokā na bhavantīti ayamettha attho. Upasantassāti rāgādīnaṁ upasamena upasantassa. Sadā satīmatoti sativepullappattattā niccakālaṁ satiyā avirahitassa . Ākāse antalikkheti antalikkhasaṅkhāte ākāse, na kasiṇugghāṭime, na pana rūpaparicchede. Caṅkamatipi tiṭṭhatipīti tāsaṁ bhikkhunīnaṁ kathaṁ sutvā ‘‘imā bhikkhuniyo maṁ ‘ettakameva ayaṁ jānātī’ti avamaññanti, handa dāni etāsaṁ attano ānubhāvaṁ dassemī’’ti dhammabahumānaṁ uppādetvā abhiññāpādakaṁ catutthajjhānaṁ samāpajjitvā vuṭṭhāya evarūpaṁ iddhipāṭihāriyaṁ dassesi – ‘‘ākāse antalikkhe caṅkamatipi…pe… antaradhāyatipī’’ti. Tattha antaradhāyatipīti antaradhāyatipi adassanampi gacchatīti attho. Tañceva udānaṁ bhaṇati aññañca bahuṁ buddhavacananti thero kira attano bhātutherassa santike –",
  "atk-vin02a10:267": "‘‘Padumaṁ yathā kokanudaṁ sugandhaṁ,",
  "atk-vin02a10:268": "Pāto siyā phullamavītagandhaṁ;",
  "atk-vin02a10:269": "Aṅgīrasaṁ passa virocamānaṁ,",
  "atk-vin02a10:270": "Tapantamādiccamivantalikkhe’’ti. (saṁ. ni. 1.123);",
  "atk-vin02a10:271": "Imaṁ gāthaṁ uddisāpetvā cattāro māse sajjhāyi. Na ca paguṇaṁ kattumasakkhi. Tato naṁ thero ‘‘abhabbo tvaṁ imasmiṁ sāsane’’ti vihārā nikkaḍḍhāpesi, so rodamāno dvārakoṭṭhake aṭṭhāsi. Atha bhagavā buddhacakkhunā veneyyasatte olokento taṁ disvā vihāracārikaṁ caramāno viya tassa santikaṁ gantvā ‘‘cūḷapanthaka, kasmā rodasī’’ti āha. So tamatthaṁ ārocesi. Athassa bhagavā suddhaṁ pilotikakhaṇḍaṁ datvā ‘‘idaṁ ‘rajoharaṇaṁ rajoharaṇa’nti parimajjāhī’’ti āha. So ‘‘sādhū’’ti sampaṭicchitvā attano nivāsaṭṭhāne nisīditvā tassa ekamantaṁ parimajji, parimajjitaṭṭhānaṁ kāḷakamahosi. So ‘‘evaṁ parisuddhampi nāma vatthaṁ imaṁ attabhāvaṁ nissāya kāḷakaṁ jāta’’nti saṁvegaṁ paṭilabhitvā vipassanaṁ ārabhi. Athassa bhagavā āraddhavīriyabhāvaṁ ñatvā ‘‘adhicetaso’’ti imaṁ obhāsagāthaṁ abhāsi. Thero gāthāpariyosāne arahattaṁ pāpuṇi. Tasmā thero pakatiyāva imaṁ gāthaṁ mamāyati, so taṁ imissā gāthāya mamāyanabhāvaṁ jānāpetuṁ taṁyeva bhaṇati. Aññañca antarantarā āharitvā bahuṁ buddhavacanaṁ. Tena vuttaṁ – ‘‘tañceva udānaṁ bhaṇati, aññañca bahuṁ buddhavacana’’nti.",
  "atk-vin02a10:272": "156.Ekato upasampannāyāti bhikkhunisaṅghe upasampannāya, bhikkhusaṅghe pana upasampannaṁ ovadantassa pācittiyaṁ. Sesamettha uttānameva. Idampi ca padasodhammasamuṭṭhānameva.",
  "atk-vin02a10:273": "Atthaṅgatasikkhāpadaṁ dutiyaṁ.",
  "atk-vin02a10:274": "3. Bhikkhunupassayasikkhāpadavaṇṇanā",
  "atk-vin02a10:275": "162. Tatiyasikkhāpade – aññatra samayā ovadati āpatti pācittiyassātiādīsu aṭṭhahi garudhammehi ovadantasseva pācittiyaṁ, aññena dhammena dukkaṭanti veditabbaṁ. Ekatoupasampannāyāti bhikkhunisaṅghe upasampannāya, bhikkhusaṅghe upasampannāya pana ovadato pācittiyameva. Ito parampi yattha yattha ‘‘ekatoupasampannā’’ti vuccati, sabbattha ayameva attho daṭṭhabbo. Sesaṁ uttānameva.",
  "atk-vin02a10:276": "Kathinasamuṭṭhānaṁ – kāyavācato, kāyavācācittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:277": "Bhikkhunupassayasikkhāpadaṁ tatiyaṁ.",
  "atk-vin02a10:278": "Idaṁ panettha mahāpaccariyaṁ vuttaṁ pakiṇṇakaṁ – asammato ce bhikkhu atthaṅgate sūriye bhikkhunupassayaṁ upasaṅkamitvā aṭṭhahi garudhammehi ovadati, tīṇi pācittiyāni. Aññena dhammena ovadato dve dukkaṭāni, ekaṁ pācittiyaṁ. Kathaṁ? Asammatamūlakaṁ dukkaṭaṁ, upassayaṁ gantvā aññena dhammena ovadanamūlakaṁ dukkaṭaṁ, atthaṅgate sūriye ovadanamūlakaṁ pācittiyanti. Sammatassa atthaṅgate sūriye tattha gantvā aṭṭhahi garudhammehi ovadantassa ekā anāpatti, dve pācittiyāni. Kathaṁ? Sammatattā anāpatti, atthaṅgate sūriye ovadanamūlakaṁ ekaṁ, gantvā garudhammehi ovadanamūlakaṁ ekanti dve pācittiyāni. Tasseva aññena dhammena ovadato ekā anāpatti, ekaṁ dukkaṭaṁ, ekaṁ pācittiyaṁ. Kathaṁ? Sammatattā anāpatti, gantvā aññena dhammena ovadanamūlakaṁ dukkaṭaṁ, atthaṅgate sūriye ovadanamūlakaṁ pācittiyanti. Divā pana gantvā ovadato sammatassa ca asammatassa ca rattiṁ ovadanamūlakaṁ ekaṁ pācittiyaṁ apanetvā avasesā āpattānāpattiyo veditabbāti.",
  "atk-vin02a10:279": "Pakiṇṇakakathā niṭṭhitā.",
  "atk-vin02a10:280": "4. Āmisasikkhāpadavaṇṇanā",
  "atk-vin02a10:281": "164. Catutthasikkhāpade – na bahukatāti na katabahumānā, na dhamme bahumānaṁ katvā ovadantīti adhippāyo. ‘‘Bhikkhunovādakaṁ avaṇṇaṁ kattukāmo’’tiādīnaṁ ujjhāpanake vuttanayenevattho veditabbo.",
  "atk-vin02a10:282": "Upasampannaṁ saṅghena asammatanti ettha asammato nāma sammatena vā saṅghena vā bhāraṁ katvā ṭhapito veditabbo. Anupasampannaṁ sammataṁ vā asammataṁ vāti ettha pana bhikkhukāle sammutiṁ labhitvā sāmaṇerabhūmiyaṁ ṭhito sammato, sammatena vā saṅghena vā ṭhapito bahussuto sāmaṇero asammatoti veditabbo. Sesaṁ vuttanayattā uttānameva.",
  "atk-vin02a10:283": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:284": "Āmisasikkhāpadaṁ catutthaṁ.",
  "atk-vin02a10:285": "5. Cīvaradānasikkhāpadavaṇṇanā",
  "atk-vin02a10:286": "169. Pañcamasikkhāpade – visikhāyāti rathikāya. Piṇḍāya caratīti nibaddhacāravasena abhiṇhaṁ carati. Sandiṭṭhāti sandiṭṭhamittā ahesuṁ. Sesamettha padato uttānatthaṁ, vinicchayato cīvarapaṭiggahaṇasikkhāpade vuttanayeneva veditabbaṁ saddhiṁ samuṭṭhānādīhi. Tatra hi bhikkhu paṭiggāhako, idha bhikkhunī, ayaṁ viseso. Sesaṁ tādisamevāti.",
  "atk-vin02a10:287": "Cīvaradānasikkhāpadaṁ pañcamaṁ.",
  "atk-vin02a10:288": "6. Cīvarasibbanasikkhāpadavaṇṇanā",
  "atk-vin02a10:289": "175. Chaṭṭhasikkhāpade – udāyīti lāḷudāyī. Paṭṭhoti paṭibalo, nipuṇo ceva samattho cāti vuttaṁ hoti. Aññatarā bhikkhunīti tasseva purāṇadutiyikā. Paṭibhānacittanti attano paṭibhānena katacittaṁ, so kira cīvaraṁ rajitvā tassa majjhe nānāvaṇṇehi vippakatamethunaṁ itthipurisarūpamakāsi. Tena vuttaṁ – ‘‘majjhe paṭibhānacittaṁ vuṭṭhāpetvā’’ti. Yathāsaṁhaṭanti yathāsaṁharitameva.",
  "atk-vin02a10:290": "176.Cīvaranti yaṁ nivāsituṁ vā pārupituṁ vā sakkā hoti, evañhi mahāpaccariyādīsu vuttaṁ. Sayaṁ sibbatīti ettha sibbissāmīti vicārentassāpi chindantassāpi dukkaṭaṁ, sibbantassa pana pācittiyaṁ. Ārāpathe ārāpatheti sūciṁ pavesetvā pavesetvā nīharaṇe. Sace pana sakalasūciṁ anīharanto dīghasuttappavesanatthaṁ satakkhattumpi vijjhitvā nīharati, ekameva pācittiyaṁ. Sakiṁ āṇattoti sakiṁ ‘‘cīvaraṁ sibbā’’ti vutto. Bahukampi sibbatīti sacepi sabbaṁ sūcikammaṁ pariyosāpetvā cīvaraṁ niṭṭhāpeti, ekameva pācittiyaṁ. Atha pana ‘‘imasmiṁ cīvare kattabbakammaṁ tava bhāro’’ti vutto karoti, āṇattassa ārāpathe ārāpathe ekamekaṁ pācittiyaṁ, āṇāpakassa ekavācāya sambahulānipi. Punappunaṁ āṇattiyaṁ pana vattabbameva natthi.",
  "atk-vin02a10:291": "Yepi sace ācariyupajjhāyesu attano ñātikānaṁ cīvaraṁ sibbantesu tesaṁ nissitakā ‘‘ācariyupajjhāyavattaṁ vā kathinavattaṁ vā karomā’’ti sibbanti, tesampi ārāpathagaṇanāya āpattiyo. Ācariyupajjhāyā attano ñātikānaṁ cīvaraṁ antevāsikehi sibbāpenti, ācariyupajjhāyānaṁ dukkaṭaṁ, antevāsikānaṁ pācittiyaṁ. Antevāsikā attano ñātikānaṁ ācariyupajjhāyehi sibbāpenti, tatrāpi eseva nayo. Antevāsikānampi ācariyupajjhāyānampi ñātikāya cīvaraṁ hoti, ācariyupajjhāyā pana antevāsike vañcetvā sibbāpenti, ubhinnampi dukkaṭaṁ. Kasmā? Antevāsikānaṁ aññātikasaññāya sibbitattā , itaresaṁ akappiye niyojitattā. Tasmā ‘‘idaṁ te mātu cīvaraṁ, idaṁ bhaginiyā’’ti ācikkhitvā sibbāpetabbaṁ.",
  "atk-vin02a10:292": "179.Aññaṁparikkhāranti yaṁkiñci upāhanatthavikādiṁ. Sesaṁ uttānameva. Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:293": "Cīvarasibbanasikkhāpadaṁ chaṭṭhaṁ.",
  "atk-vin02a10:294": "7. Saṁvidhānasikkhāpadavaṇṇanā",
  "atk-vin02a10:295": "181. Sattamasikkhāpade – pacchā gacchantīnaṁ corā acchindiṁsūti pacchā gacchantīnaṁ pattacīvaraṁ corā hariṁsu. Dūsesunti tā bhikkhuniyo corā dūsayiṁsu, sīlavināsaṁ pāpayiṁsūti attho .",
  "atk-vin02a10:296": "182-3.Saṁvidhāyāti saṁvidahitvā, gamanakāle saṅketaṁ katvāti attho. Kukkuṭasampādeti ettha yasmā gāmā nikkhamitvā kukkuṭo padasāva aññaṁ gāmaṁ gacchati, ayaṁ kukkuṭasampādoti vuccati. Tatrāyaṁ vacanattho – sampadanti etthāti sampādo. Ke sampadanti? Kukkuṭā. Kukkuṭānaṁ sampādo kukkuṭasampādo. Atha vā sampādoti gamanaṁ, kukkuṭānaṁ sampādo ettha atthītipi kukkuṭasampādo. Kukkuṭasampāte itipi pāṭho, tattha yassa gāmassa gehacchadanapiṭṭhito kukkuṭo uppatitvā aññassa gehacchadanapiṭṭhiyaṁ patati, ayaṁ kukkuṭasampātoti vuccati. Vacanattho panettha vuttanayeneva veditabbo. Dvidhā vuttappakāropi cesa gāmo accāsanno hoti, upacāro na labbhati. Yasmiṁ pana gāme paccūse vassantassa kukkuṭassa saddo anantare gāme suyyati, tādisehi gāmehi sampuṇṇaraṭṭhe gāmantare gāmantare pācittiyanti aṭṭhakathāyaṁ vuttaṁ. Kiñcāpi vuttaṁ, ‘‘gāmantare gāmantare āpatti pācittiyassā’’ti vacanato pana sacepi ratanamattantaro gāmo hoti, yo tassa manussehi ṭhapitaupacāro, taṁ okkamantassa āpattiyeva.",
  "atk-vin02a10:297": "Tatrāyaṁ āpattivinicchayo – saṁvidhānakāle hi sace ubhopi bhikkhunupassaye vā antarārāme vā āsanasālāya vā titthiyaseyyāya vā ṭhatvā saṁvidahanti, anāpatti kappiyabhūmi kirāyaṁ. Tasmā ettha saṁvidahanapaccayā dukkaṭāpattiṁ na vadanti, gacchantassa yathāvatthukameva. Sace pana antogāme bhikkhunupassayadvāre rathikāya aññesu vā catukkasiṅghāṭakahatthisālādīsu saṁvidahanti, bhikkhuno āpatti dukkaṭassa. Evaṁ saṁvidahitvā gāmato nikkhamanti, nikkhamane anāpatti, anantaragāmassa upacārokkamane pana bhikkhuno pācittiyaṁ. Tatrāpi ‘‘paṭhamapāde dukkaṭaṁ, dutiyapāde pācittiya’’nti mahāpaccariyaṁ vuttaṁ. Gāmato nikkhamitvā pana yāva anantaragāmassa upacāraṁ na okkamanti , etthantare saṁvidahitepi bhikkhuno dukkaṭaṁ, anantaragāmassa upacārokkamane purimanayeneva āpatti. Sace dūraṁ gantukāmā honti, gāmūpacāragaṇanāya okkamane okkamane āpatti, tassa tassa pana gāmassa atikkamane anāpatti. Sace pana bhikkhunī ‘‘asukaṁ nāma gāmaṁ gamissāmī’’ti upassayato nikkhamati, bhikkhupi tameva gāmaṁ sandhāya ‘‘asukaṁ nāma gāmaṁ gamissāmī’’ti vihārato nikkhamati. Atha dvepi gāmadvāre samāgantvā ‘‘tumhe kuhiṁ gacchatha, asukaṁ nāma gāmaṁ tumhe kuhinti, mayampi tatthevā’’ti vatvā ‘‘ehi dāni, gacchāmā’’ti saṁvidhāya gacchanti, anāpatti. Kasmā? Pubbameva gamissāmāti nikkhantattāti mahāpaccariyaṁ vuttaṁ. Taṁ neva pāḷiyā na sesaaṭṭhakathāya sameti.",
  "atk-vin02a10:298": "Addhayojane addhayojaneti ekamekaṁ addhayojanaṁ atikkamantassa idāni atikkamissatīti paṭhamapāde dukkaṭaṁ, dutiyapāde pācittiyaṁ. Imasmiñhi naye atikkamane āpatti, okkamane anāpatti.",
  "atk-vin02a10:299": "184.Bhikkhu saṁvidahatīti nagaradvāre vā rathikāya vā bhikkhuniṁ disvā ‘‘asukaṁ gāmaṁ nāma gatapubbatthā’’ti vadati, ‘‘nāmhi ayya gatapubbā’’ti ‘‘ehi gacchāmā’’ti vā ‘‘sve ahaṁ gamissāmi, tvampi āgaccheyyāsī’’ti vā vadati. Bhikkhunī saṁvidahatīti gāmantare cetiyavandanatthaṁ gāmato nikkhamantaṁ bhikkhuṁ disvā ‘‘ayya kuhiṁ gacchathā’’ti vadati. ‘‘Asukaṁ nāma gāmaṁ cetiyavandanattha’’nti. ‘‘Ahampi ayya āgacchāmī’’ti evaṁ bhikkhunīyeva saṁvidahati, na bhikkhu.",
  "atk-vin02a10:300": "185.Visaṅketenāti ettha ‘‘purebhattaṁ gacchissāmā’’ti vatvā pacchābhattaṁ gacchanti, ‘‘ajja vā gamissāmā’’ti vatvā sve gacchanti. Evaṁ kālavisaṅketeyeva anāpatti, dvāravisaṅkete pana maggavisaṅkete vā satipi āpattiyeva. Āpadāsūti raṭṭhabhede cakkasamāruḷhā janapadā pariyāyanti evarūpāsu āpadāsu anāpatti. Sesaṁ uttānamevāti.",
  "atk-vin02a10:301": "Catusamuṭṭhānaṁ – kāyato kāyavācato kāyacittato kāyavācācittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:302": "Saṁvidhānasikkhāpadaṁ sattamaṁ.",
  "atk-vin02a10:303": "8. Nāvābhiruhanasikkhāpadavaṇṇanā",
  "atk-vin02a10:304": "188. Aṭṭhamasikkhāpade – saṁvidhāyāti lokassādamittasanthavavasena kīḷāpurekkhārā saṁvidahitvā. Uddhaṁgāmininti uddhaṁ nadiyā paṭisotaṁ gacchantiṁ. Yasmā pana yo uddhaṁ javanato ujjavanikāya nāvāya kīḷati, so ‘‘uddhaṁgāminiṁ abhiruhatī’’ti vuccati. Tenassa padabhājane atthameva dassetuṁ ‘‘ujjavanikāyā’’ti vuttaṁ. Adhogāmininti adho anusotaṁ gacchantiṁ. Yasmā pana yo adho javanato ojavanikāya nāvāya kīḷati, so ‘‘adhogāminiṁ abhiruhatī’’ti vuccati. Tenassāpi padabhājane atthameva dassetuṁ ‘‘ojavanikāyā’’ti vuttaṁ. Tattha yaṁ titthasampaṭipādanatthaṁ uddhaṁ vā adho vā haranti, ettha anāpatti. Tiriyaṁ taraṇāyāti upayogatthe nissakkavacanaṁ.",
  "atk-vin02a10:305": "189.Gāmantare gāmantareti ettha yassā nadiyā ekaṁ tīraṁ kukkuṭasampādagāmehi nirantaraṁ, ekaṁ agāmakaṁ araññaṁ, tassā sagāmakatīrapassena gamanakāle gāmantaragaṇanāya pācittiyāni, agāmakatīrapassena gamanakāle addhayojanagaṇanāya. Yā pana yojanavitthatā hoti, tassā majjhena gamanepi addhayojanagaṇanāya pācittiyāni veditabbāni. Anāpatti tiriyaṁ taraṇāyāti ettha na kevalaṁ nadiyā, yopi mahātitthapaṭṭanato tāmalittiṁ vā suvaṇṇabhūmiṁ vā gacchati, tassāpi anāpatti. Sabbaaṭṭhakathāsu hi nadiyaṁyeva āpatti vicāritā, na samudde.",
  "atk-vin02a10:306": "191.Visaṅketenāti idhāpi kālavisaṅketeneva anāpatti, titthavisaṅketena pana nāvāvisaṅketena vā gacchantassa āpattiyeva. Sesaṁ paṭhamasikkhāpadasadisameva saddhiṁ samuṭṭhānādīhīti.",
  "atk-vin02a10:307": "Nāvābhiruhanasikkhāpadaṁ aṭṭhamaṁ.",
  "atk-vin02a10:308": "9. Paripācitasikkhāpadavaṇṇanā",
  "atk-vin02a10:309": "192. Navamasikkhāpade – mahānāge tiṭṭhamāneti bhummatthe upayogavacanaṁ, mahānāgesu tiṭṭhamānesūti attho. Atha vā mahānāge tiṭṭhamāne ‘‘adisvā’’ti ayamettha pāṭhaseso daṭṭhabbo. Itarathā hi attho na yujjati. Antarākathāti avasānaṁ appatvā ārambhassa ca avasānassa ca vemajjhaṭṭhānaṁ pattakathā. Vippakatāti kayiramānā hoti. Saccaṁ mahānāgā kho tayā gahapatīti addhacchikena olokayamānā there pavisante disvā tehi sutabhāvaṁ ñatvā evamāha.",
  "atk-vin02a10:310": "194.Bhikkhuniparipācitanti bhikkhuniyā paripācitaṁ, guṇappakāsanena nipphāditaṁ; laddhabbaṁ katanti attho. Padabhājane panassa bhikkhuniñca tassā paripācanākārañca dassetuṁ ‘‘bhikkhunī nāma ubhatosaṅghe upasampannā, paripāceti nāma pubbe adātukāmāna’’ntiādi vuttaṁ. Pubbe gihisamārambhāti ettha pubbeti paṭhamaṁ. Samārambhoti samāraddhaṁ vuccati, paṭiyāditassetaṁ adhivacanaṁ. Gihīnaṁ samārambho gihisamārambho. Bhikkhuniyā paripācanato paṭhamameva yaṁ gihīnaṁ paṭiyāditaṁ bhattaṁ, tato aññatra taṁ piṇḍapātaṁ ṭhapetvā aññaṁ bhuñjantassa āpatti, taṁ pana bhuñjantassa anāpattīti vuttaṁ hoti. Padabhājane pana yasmā ñātakapavāritehi bhikkhussatthāya asamāraddhopi piṇḍapāto atthato samāraddhova hoti, yathāsukhaṁ āharāpetabbato, tasmā byañjanaṁ anādiyitvā atthameva dassetuṁ ‘‘gihisamārambho nāma ñātakā vā honti pavāritā vā’’ti vuttaṁ.",
  "atk-vin02a10:311": "195.Pakatipaṭiyattanti pakatiyā tasseva bhikkhuno atthāya paṭiyāditaṁ hoti ‘‘therassa dassāmā’’ti. Mahāpaccariyaṁ pana ‘‘tassa aññassā’’ti avatvā ‘‘bhikkhūnaṁ dassāmāti paṭiyattaṁ hotī’’ti avisesena vuttaṁ.",
  "atk-vin02a10:312": "197.Pañca bhojanāni ṭhapetvā sabbattha anāpattīti yāgukhajjakaphalāphale sabbattha bhikkhuniparipācitepi anāpatti. Sesaṁ uttānameva. Paṭhamapārājikasamuṭṭhānaṁ – kāyacittato samuṭṭhāti, kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:313": "Paripācitasikkhāpadaṁ navamaṁ.",
  "atk-vin02a10:314": "10. Rahonisajjasikkhāpadavaṇṇanā",
  "atk-vin02a10:315": "198. Dasamasikkhāpade – sabbo pāḷiattho ca vinicchayo ca dutiyaaniyate vuttanayeneva veditabbo. Idañhi sikkhāpadaṁ dutiyāniyatena ca upari upanandhassa catutthasikkhāpadena ca saddhiṁ ekaparicchedaṁ, aṭṭhuppattivasena pana visuṁ paññattanti.",
  "atk-vin02a10:316": "Rahonisajjasikkhāpadaṁ dasamaṁ.",
  "atk-vin02a10:317": "Samatto vaṇṇanākkamena bhikkhunivaggo tatiyo.",
  "atk-vin02a10:318": "4. Bhojanavaggo",
  "atk-vin02a10:319": "1. Āvasathapiṇḍasikkhāpadavaṇṇanā",
  "atk-vin02a10:320": "203. Bhojanavaggassa paṭhamasikkhāpade – āvasathapiṇḍoti āvasathe piṇḍo. Samantā parikkhittaṁ addhikagilānagabbhinipabbajitānaṁ yathānurūpaṁ paññattamañcapīṭhaṁ anekagabbhapamukhaparicchedaṁ āvasathaṁ katvā tattha puññakāmatāya piṇḍo paññatto hoti, yāgubhattabhesajjādi sabbaṁ tesaṁ tesaṁ dānatthāya ṭhapitaṁ hotīti attho. Hiyyopīti svepi. Apasakkantīti apagacchanti. Manussā ujjhāyantīti titthiye apassantā ‘‘titthiyā kuhiṁ gatā’’‘‘ime passitvā pakkantā’’ti sutvā ujjhāyanti. Kukkuccāyantoti kukkuccaṁ karonto, akappiyasaññaṁ uppādentoti attho.",
  "atk-vin02a10:321": "206.Sakkoti tamhā āvasathā pakkamitunti addhayojanaṁ vā yojanaṁ vā gantuṁ sakkoti. Na sakkotīti ettakameva na sakkoti. Anodissāti imesaṁyeva vā ettakānaṁyeva vāti ekaṁ pāsaṇḍaṁ anuddisitvā sabbesaṁ paññatto hoti. Yāvadatthoti bhojanampi ettakanti aparicchinditvā yāvadattho paññatto hoti. Sakiṁ bhuñjitabbanti ekadivasaṁ bhuñjitabbaṁ, dutiyadivasato paṭṭhāya paṭiggahaṇe dukkaṭaṁ, ajjhohāre ajjhohāre pācittiyaṁ.",
  "atk-vin02a10:322": "Ayaṁ panettha vinicchayo – ekakulena vā nānākulehi vā ekato hutvā ekasmiṁ ṭhāne vā nānāṭhānesu vā ‘‘ajja ekasmiṁ; sve ekasmi’’nti evaṁ aniyamitaṭṭhāne vā paññattaṁ ekasmiṁ ṭhāne ekadivasaṁ bhuñjitvā dutiyadivase tasmiṁ ṭhāne aññasmiṁ vā bhuñjituṁ na vaṭṭati. Nānākulehi pana nānāṭhānesu paññattaṁ ekasmiṁ ṭhāne ekadivasaṁ bhuñjitvā dutiyadivase aññattha bhuñjituṁ vaṭṭati. Paṭipāṭiṁ pana khepetvā puna ādito paṭṭhāya bhuñjituṁ na vaṭṭatīti mahāpaccariyaṁ vuttaṁ. Ekapūganānāpūgaekagāmanānāgāmesupi eseva nayo. Yopi ekakulassa vā nānākulānaṁ vā ekato paññatto taṇḍulādīnaṁ abhāvena antarantarā chijjati, sopi na bhuñjitabbo. Sace pana ‘‘na sakkoma dātu’’nti upacchinditvā puna kalyāṇacitte uppanne dātuṁ ārabhanti, etaṁ puna ekadivasaṁ bhuñjituṁ vaṭṭatīti mahāpaccariyaṁ vuttaṁ.",
  "atk-vin02a10:323": "208.Anāpatti gilānassāti gilānassa anuvasitvā bhuñjantassa anāpatti. Gacchanto vāti yo gacchanto antarāmagge ekadivasaṁ gataṭṭhāne ca ekadivasaṁ bhuñjati, tassāpi anāpatti. Āgacchantepi eseva nayo. Gantvā paccāgacchantopi antarāmagge ekadivasaṁ āgataṭṭhāne ca ekadivasaṁ bhuñjituṁ labhati. Gacchissāmīti bhuñjitvā nikkhantassa nadī vā pūrati corādibhayaṁ vā hoti, so nivattitvā khemabhāvaṁ ñatvā gacchanto puna ekadivasaṁ bhuñjituṁ labhatīti sabbamidaṁ mahāpaccariyādīsu vuttaṁ . Odissa paññatto hotīti bhikkhūnaṁyeva atthāya uddisitvā paññatto hoti. Na yāvadatthoti yāvadatthaṁ paññatto na hoti, thokaṁ thokaṁ labbhati, tādisaṁ niccampi bhuñjituṁ vaṭṭati. Pañca bhojanāni ṭhapetvā sabbatthāti yāgukhajjakaphalāphalādibhede sabbattha anāpatti. Yāguādīni hi niccampi bhuñjituṁ vaṭṭati. Sesaṁ uttānameva. Eḷakalomasamuṭṭhānaṁ – kāyato ca kāyacittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ ticittaṁ, tivedananti.",
  "atk-vin02a10:324": "Āvasathapiṇḍasikkhāpadaṁ paṭhamaṁ.",
  "atk-vin02a10:325": "2. Gaṇabhojanasikkhāpadavaṇṇanā",
  "atk-vin02a10:326": "209. Dutiyasikkhāpade – parihīnalābhasakkāroti so kira ajātasattunā rājānaṁ mārāpetvāpi abhimāre yojetvāpi ruhiruppādaṁ katvāpi guḷhapaṭicchanno ahosi. Yadā pana divāyeva dhanapālakaṁ payojesi, tadā pākaṭo jāto. ‘‘Kathaṁ devadatto hatthiṁ payojesī’’ti parikathāya uppannāya ‘‘na kevalaṁ hatthiṁ payojesi, rājānampi mārāpesi, abhimārepi pesesi, silampi pavijjhi, pāpo devadatto’’ti pākaṭo ahosi. ‘‘Kena saddhiṁ idaṁ kammamakāsī’’ti ca vutte ‘‘raññā ajātasattunā’’ti āhaṁsu. Tato nāgarā ‘‘kathañhi nāma rājā evarūpaṁ coraṁ sāsanakaṇṭakaṁ gahetvā vicarissatī’’ti uṭṭhahiṁsu. Rājā nagarasaṅkhobhaṁ ñatvā devadattaṁ nīhari. Tato paṭṭhāya cassa pañcathālipākasatāni upacchindi, upaṭṭhānampissa na agamāsi, aññepissa manussā na kiñci dātabbaṁ vā kātabbaṁ vā maññiṁsu. Tena vuttaṁ – ‘‘parihīnalābhasakkāro’’ti. Kulesu viññāpetvā viññāpetvā bhuñjatīti ‘‘mā me gaṇo bhijjī’’ti parisaṁ posento ‘‘tvaṁ ekassa bhikkhuno bhattaṁ dehi, tvaṁ dvinna’’nti evaṁ viññāpetvā sapariso kulesu bhuñjati.",
  "atk-vin02a10:327": "211.Cīvaraṁ parittaṁ uppajjatīti bhattaṁ agaṇhantānaṁ cīvaraṁ na denti, tasmā parittaṁ uppajjati.",
  "atk-vin02a10:328": "212.Cīvarakārakebhikkhū bhattena nimantentīti gāme piṇḍāya caritvā cirena cīvaraṁ niṭṭhāpente disvā ‘‘evaṁ lahuṁ niṭṭhāpetvā cīvaraṁ paribhuñjissantī’’ti puññakāmatāya nimantenti.",
  "atk-vin02a10:329": "215.Nānāverajjaketi nānāvidhehi aññarajjehi āgate. ‘‘Nānāvirajjake’’tipi pāṭho, ayamevattho.",
  "atk-vin02a10:330": "217-8.Gaṇabhojaneti gaṇassa bhojane. Idha ca gaṇo nāma cattāro bhikkhū ādiṁ katvā tatuttariṁ bhikkhū adhippetā, teneva sabbantimaṁ paricchedaṁ dassento āha ‘‘yattha cattāro bhikkhū…pe… etaṁ gaṇabhojanaṁ nāmā’’ti. Taṁ panetaṁ gaṇabhojanaṁ dvīhākārehi pasavati nimantanato vā viññattito vā. Kathaṁ nimantanato pasavati? Cattāro bhikkhū upasaṅkamitvā ‘‘tumhe, bhante, odanena nimantemi, odanaṁ me gaṇhatha ākaṅkhatha oloketha adhivāsetha paṭimānethā’’ti evaṁ yena kenaci vevacanena vā bhāsantarena vā pañcannaṁ bhojanānaṁ nāmaṁ gahetvā nimanteti. Evaṁ ekato nimantitā paricchinnakālavasena ajjatanāya vā svātanāya vā ekato gacchanti, ekato gaṇhanti, ekato bhuñjanti, gaṇabhojanaṁ hoti, sabbesaṁ āpatti. Ekato nimantitā ekato vā nānato vā gacchanti, ekato gaṇhanti, nānato bhuñjanti , āpattiyeva. Paṭiggahaṇameva hi ettha pamāṇaṁ. Ekato nimantitā ekato vā nānato vā gacchanti, nānato gaṇhanti, ekato vā nānato vā bhuñjanti, anāpatti. Cattāri pariveṇāni vā vihāre vā gantvā nānato nimantitā ekaṭṭhāne ṭhitesuyeva vā eko puttena eko pitarāti evampi nānato nimantitā ekato vā nānato vā gacchantu, ekato vā nānato vā bhuñjantu, sace ekato gaṇhanti, gaṇabhojanaṁ hoti, sabbesaṁ āpatti. Evaṁ tāva nimantanato pasavati.",
  "atk-vin02a10:331": "Kathaṁ viññattito? Cattāro bhikkhū ekato ṭhitā vā nisinnā vā upāsakaṁ disvā ‘‘amhākaṁ catunnampi bhattaṁ dehī’’ti vā viññāpeyyuṁ, pāṭekkaṁ vā passitvā ‘‘mayhaṁ dehi, mayhaṁ dehī’’ti evaṁ ekato vā nānato vā viññāpetvā ekato vā gacchantu nānato vā, bhattaṁ gahetvāpi ekato vā bhuñjantu nānato vā, sace ekato gaṇhanti, gaṇabhojanaṁ hoti, sabbesaṁ āpatti. Evaṁ viññattito pasavati.",
  "atk-vin02a10:332": "Pādāpiphalitāti yathā mahācammassa parato maṁsaṁ dissati; evaṁ phālitā, vālikāya vā sakkharāya vā pahaṭamatte dukkhaṁ uppādenti, na sakkā hoti antogāme piṇḍāya carituṁ. Īdise gelaññe gilānasamayoti bhuñjitabbaṁ, na lesakappiyaṁ kātabbaṁ.",
  "atk-vin02a10:333": "Cīvare kayiramāneti yadā sāṭakañca suttañca labhitvā cīvaraṁ karonti tadā; visuñhi cīvarakārasamayo nāma natthi. Tasmā yo tattha cīvare kattabbaṁ yaṁkiñci kammaṁ karoti, mahāpaccariyañhi ‘‘antamaso sūcivedhanako’’tipi vuttaṁ, tena cīvarakārasamayoti bhuñjitabbaṁ. Kurundiyaṁ pana vitthāreneva vuttaṁ. Yo cīvaraṁ vicāreti, chindati, moghasuttaṁ ṭhapeti, āgantukapaṭṭaṁ ṭhapeti, paccāgataṁ sibbati, āgantukapaṭṭaṁ bandhati, anuvātaṁ chindati ghaṭṭeti āropeti, tattha paccāgataṁ sibbati, suttaṁ karoti valeti, pipphalikaṁ niseti, parivattanaṁ karoti, sabbopi cīvaraṁ karotiyevāti vuccati. Yo pana samīpe nisinno jātakaṁ vā dhammapadaṁ vā katheti, ayaṁ na cīvarakārako. Etaṁ ṭhapetvā sesānaṁ gaṇabhojane anāpattīti.",
  "atk-vin02a10:334": "Addhayojananti ettakampi addhānaṁ gantukāmena. Yo pana dūraṁ gantukāmo, tattha vattabbameva natthi. Gacchantenāti addhānaṁ gacchantena, addhayojanabbhantare gāvutepi bhuñjituṁ vaṭṭati. Gatena bhuñjitabbanti gatena ekadivasaṁ bhuñjitabbaṁ. Nāvābhiruhanepi eseva nayo. Ayaṁ pana viseso – abhiruḷhena icchitaṭṭhānaṁ gantvāpi yāva na orohati tāva bhuñjitabbanti mahāpaccariyaṁ vuttaṁ. Catutthe āgateti ayaṁ antimaparicchedo, catutthepi āgate yattha na yāpenti; so mahāsamayo. Yattha pana sataṁ vā sahassaṁ vā sannipatanti, tattha vattabbameva natthi. Tasmā tādise kāle ‘‘mahāsamayo’’ti adhiṭṭhahitvā bhuñjitabbaṁ. Yo koci paribbājakasamāpannoti sahadhammikesu vā titthiyesu vā aññataro, etesañhi yena kenaci kate bhatte ‘‘samaṇabhattasamayo’’ti bhuñjitabbaṁ.",
  "atk-vin02a10:335": "220.Anāpatti samayeti sattasu samayesu aññatarasmiṁ anāpatti. Dve tayo ekatoti yepi akappiyanimantanaṁ sādiyitvā dve vā tayo vā ekato gahetvā bhuñjanti, tesampi anāpatti.",
  "atk-vin02a10:336": "Tattha animantitacatutthaṁ, piṇḍapātikacatutthaṁ, anupasampannacatutthaṁ, pattacatutthaṁ, gilānacatutthanti pañcannaṁ catukkānaṁ vasena vinicchayo veditabbo . Kathaṁ? Idhekacco cattāro bhikkhū ‘‘bhattaṁ gaṇhathā’’ti nimanteti. Tesu tayo gatā, eko na gato. Upāsako ‘‘eko bhante thero kuhi’’nti pucchati. Nāgato upāsakāti. So aññaṁ taṅkhaṇappattaṁ kañci ‘‘ehi bhante’’ti pavesetvā catunnampi bhattaṁ deti, sabbesaṁ anāpatti. Kasmā? Gaṇapūrakassa animantitattā. Tayo eva hi tattha nimantitā gaṇhiṁsu, tehi gaṇo na pūrati, gaṇapūrako ca animantito, tena gaṇo bhijjatīti idaṁ animantitacatutthaṁ.",
  "atk-vin02a10:337": "Piṇḍapātikacatutthe – nimantanakāle eko piṇḍapātiko hoti, so nādhivāseti. Gamanavelāya pana ‘‘ehi bhante’’ti vutte anadhivāsitattā anāgacchantampi ‘‘etha bhikkhaṁ lacchathā’’ti gahetvā gacchanti, so taṁ gaṇaṁ bhindati. Tasmā sabbesaṁ anāpatti.",
  "atk-vin02a10:338": "Anupasampannacatutthe – sāmaṇerena saddhiṁ nimantitā honti, sopi gaṇaṁ bhindati.",
  "atk-vin02a10:339": "Pattacatutthe – eko sayaṁ agantvā pattaṁ peseti; evampi gaṇo bhijjati. Tasmā sabbesaṁ anāpatti.",
  "atk-vin02a10:340": "Gilānacatutthe – gilānena saddhiṁ nimantitā honti, tattha gilānasseva anāpatti, itaresaṁ pana gaṇapūrako hoti. Na hi gilānena gaṇo bhijjati. Tasmā tesaṁ āpattiyeva. Mahāpaccariyaṁ pana avisesena vuttaṁ.",
  "atk-vin02a10:341": "Samayaladdhako sayameva muccati, sesānaṁ gaṇapūrakattā āpattikaro hoti. Tasmā cīvaradānasamayaladdhakādīnampi vasena catukkāni veditabbāni. Sace pana adhivāsetvā gatesupi catūsu janesu eko paṇḍito bhikkhu ‘‘ahaṁ tumhākaṁ gaṇaṁ bhindissāmi, nimantanaṁ sādiyathā’’ti vatvā yāgukhajjakāvasāne bhattatthāya pattaṁ gaṇhantānaṁ adatvā ‘‘ime tāva bhikkhū bhojetvā vissajjetha, ahaṁ pacchā anumodanaṁ katvā gamissāmī’’ti nisinno. Tesu bhutvā gatesu ‘‘detha bhante patta’’nti upāsakena pattaṁ gahetvā bhatte dinne bhuñjitvā anumodanaṁ katvā gacchati, sabbesaṁ anāpatti. Pañcannañhi bhojanānaṁyeva vasena gaṇabhojane visaṅketaṁ natthi. Odanena nimantitā kummāsaṁ gaṇhantāpi āpattiṁ āpajjanti. Tāni ca tehi ekato na gahitāni. Yāguādīsu pana visaṅketaṁ hoti, tāni tehi ekato gahitānīti. Evaṁ eko paṇḍito aññesampi anāpattiṁ karoti.",
  "atk-vin02a10:342": "Tasmā sace koci saṅghabhattaṁ kattukāmena nimantanatthāya pesito vihāraṁ āgamma ‘‘bhante, sve amhākaṁ ghare bhikkhaṁ gaṇhathā’’ti avatvā ‘‘bhattaṁ gaṇhathā’’ti vā ‘‘saṅghabhattaṁ gaṇhathā’’ti vā ‘‘saṅgho bhattaṁ gaṇhātū’’ti vā vadati, bhattuddesakena paṇḍitena bhavitabbaṁ, nemantanikā gaṇabhojanato piṇḍapātikā ca dhutaṅgabhedato mocetabbā. Kathaṁ? Evaṁ tāva vattabbaṁ – ‘‘sve na sakkā upāsakā’’ti. ‘‘Punadivase, bhante’’ti. ‘‘Punadivasepi na sakkā’’ti. Evaṁ yāva addhamāsampi haritvā puna vattabbo – ‘‘tvaṁ kiṁ avacā’’ti? Sace punapi ‘‘saṅghabhattaṁ gaṇhathā’’ti vadati, tato ‘‘imaṁ tāva upāsaka pupphaṁ kappiyaṁ karohi, imaṁ tiṇa’’nti evaṁ vikkhepaṁ katvā puna ‘‘kiṁ kathayitthā’’ti pucchitabbo. Sace punapi tatheva vadati, ‘‘āvuso, tvaṁ piṇḍapātike vā mahāthere vā na lacchasi, sāmaṇere lacchasī’’ti vattabbo. ‘‘Nanu, bhante asukasmiñca asukasmiñca gāme bhadante bhojesuṁ, ahaṁ kasmā na labhāmī’’ti ca vutte ‘‘te nimantetuṁ jānanti, tvaṁ na jānāsī’’ti. Te kathaṁ nimantesuṁ bhanteti? Te evamāhaṁsu – ‘‘amhākaṁ, bhante, bhikkhaṁ gaṇhathā’’ti. Sace sopi tatheva vadati, vaṭṭati. Atha punapi ‘‘bhattaṁ gaṇhathā’’ti vadati, ‘‘na dāni tvaṁ, āvuso, bahū bhikkhū lacchasi, tayo eva lacchasī’’ti vattabbo. ‘‘Nanu, bhante, asukasmiñca asukasmiñca gāme sakalaṁ bhikkhusaṅghaṁ bhojesuṁ, ahaṁ kasmā na labhāmī’’ti? ‘‘Tvaṁ nimantetuṁ na jānāsī’’ti. ‘‘Te kathaṁ nimantesu’’nti? Te ‘‘bhikkhaṁ gaṇhathā’’ti āhaṁsūti. Sace sopi ‘‘bhikkhaṁ gaṇhathā’’ti vadati, vaṭṭati. Atha punapi ‘‘bhattamevā’’ti vadati, tato vattabbo – ‘‘gaccha tvaṁ, natthamhākaṁ tava bhattenattho, nibaddhagocaro esa amhākaṁ, mayamettha piṇḍāya carissāmā’’ti. Taṁ ‘‘caratha, bhante’’ti vatvā āgataṁ pucchanti – ‘‘kiṁ bho laddhā bhikkhū’’ti . ‘‘Kiṁ etena bahu ettha vattabbaṁ, ‘therā sve piṇḍāya carissāmā’ti āhaṁsu. Mā dāni tumhe pamajjitthā’’ti. Dutiyadivase cetiyavattaṁ katvā ṭhitā bhikkhū saṅghattherena vattabbā – ‘‘āvuso, dhuragāme saṅghabhattaṁ apaṇḍitamanusso pana agamāsi , gacchāma dhuragāme piṇḍāya carissāmā’’ti. Bhikkhūhi therassa vacanaṁ kātabbaṁ, na dubbacehi bhavitabbaṁ, gāmadvāre aṭṭhatvāva piṇḍāya caritabbaṁ. Tesu pattāni gahetvā nisīdāpetvā bhojentesu bhuñjitabbaṁ. Sace āsanasālāya bhattaṁ ṭhapetvā rathikāsu āhiṇḍantā ārocenti – ‘‘āsanasālāya, bhante, bhattaṁ gaṇhathā’’ti na vaṭṭati.",
  "atk-vin02a10:343": "Atha pana bhattaṁ ādāya tattha tattha gantvā ‘‘bhattaṁ gaṇhathā’’ti vadanti, paṭikacceva vā vihāraṁ abhiharitvā patirūpe ṭhāne ṭhapetvā āgatāgatānaṁ denti, ayaṁ abhihaṭabhikkhā nāma vaṭṭati. Sace pana bhattasālāya dānaṁ sajjetvā taṁ taṁ pariveṇaṁ pahiṇanti ‘‘bhattasālāya bhattaṁ gaṇhathā’’ti, na vaṭṭati. Ye pana manussā piṇḍacārike bhikkhū disvā āsanasālaṁ sammajjitvā tattha nisīdāpetvā bhojenti, na te paṭikkhipitabbā. Ye pana gāme bhikkhaṁ alabhitvā gāmato nikkhamante bhikkhū disvā ‘‘bhante bhattaṁ gaṇhathā’’ti vadanti, te paṭikkhipitabbā, na vā nivattitabbaṁ. Sace ‘‘nivattatha, bhante, bhattaṁ gaṇhathā’’ti vadanti, ‘‘nivattathā’’ti vuttapade nivattituṁ vaṭṭati. ‘‘Nivattatha bhante, ghare bhattaṁ kataṁ, gāme bhattaṁ kata’’nti vadanti, gehe ca gāme ca bhattaṁ nāma yassa kassaci hotīti nivattituṁ vaṭṭati. ‘‘Nivattatha, bhattaṁ gaṇhathā’’ti sambandhaṁ katvā vadanti, nivattituṁ na vaṭṭati. Āsanasālato piṇḍāya carituṁ nikkhamante disvā ‘‘nisīdatha bhante bhattaṁ gaṇhathā’’ti vuttepi eseva nayo. Niccabhattanti dhuvabhattaṁ vuccati. ‘‘Niccabhattaṁ gaṇhathā’’ti vadanti, bahūnampi ekato gahetuṁ vaṭṭati. Salākabhattādīsupi eseva nayo. Sesamettha uttānameva.",
  "atk-vin02a10:344": "Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:345": "Gaṇabhojanasikkhāpadaṁ dutiyaṁ.",
  "atk-vin02a10:346": "3. Paramparabhojanasikkhāpadavaṇṇanā",
  "atk-vin02a10:347": "221. Tatiyasikkhāpade – na kho idaṁ orakaṁ bhavissati, yathayime manussā sakkaccaṁ bhattaṁ karontīti, yena niyāmena ime manussā sakkaccaṁ bhattaṁ karonti, tena ñāyati – ‘‘idaṁ sāsanaṁ idaṁ vā buddhappamukhe saṅghe dānaṁ na kho orakaṁ bhavissati, parittaṁ lāmakaṁ neva bhavissatī’’ti. Kirapatikoti ettha ‘‘kiro’’ti tassa kulaputtassa nāmaṁ; adhipaccaṭṭhena pana ‘‘kirapatiko’’ti vuccati. So kira issaro adhipati māsautusaṁvaccharaniyāmena vetanaṁ datvā kammakārake kammaṁ kāreti. Badarā paṭiyattāti upacāravasena vadati. Badaramissenāti badarasāḷavena.",
  "atk-vin02a10:348": "222.Ussūre āhariyitthāti atidivā āhariyittha.",
  "atk-vin02a10:349": "226.Mayhaṁ bhattapaccāsaṁ itthannāmassa dammīti ayaṁ bhattavikappanā nāma sammukhāpi parammukhāpi vaṭṭati. Sammukhā disvā ‘‘tuyhaṁ vikappemī’’ti vatvā bhuñjitabbaṁ, adisvā pañcasu sahadhammikesu ‘‘itthannāmassa vikappemī’’ti vatvā bhuñjitabbaṁ. Mahāpaccariyādīsu pana parammukhāvikappanāva vuttā. Sā cāyaṁ yasmā vinayakammena saṅgahitā, tasmā bhagavato vikappetuṁ na vaṭṭati. Bhagavati hi gandhakuṭiyaṁ nisinnepi saṅghamajjhe nisinnepi saṅghena gaṇappahonake bhikkhū gahetvā taṁ taṁ kammaṁ kataṁ sukatameva hoti, bhagavā neva kammaṁ kopeti; na sampādeti. Na kopeti dhammissarattā, na sampādeti agaṇapūrakattā.",
  "atk-vin02a10:350": "229.Dve tayo nimantane ekato bhuñjatīti dve tīṇi nimantanāni ekapatte pakkhipitvā missetvā ekaṁ katvā bhuñjatīti attho. Dve tīṇi kulāni nimantetvā ekasmiṁ ṭhāne nisīdāpetvā ito cito ca āharitvā bhattaṁ ākiranti, sūpabyañjanaṁ ākiranti, ekamissakaṁ hoti, ettha anāpattīti mahāpaccariyaṁ vuttaṁ. Sace pana mūlanimantanaṁ heṭṭhā hoti, pacchimaṁ pacchimaṁ upari, taṁ uparito paṭṭhāya bhuñjantassa āpatti. Hatthaṁ pana anto pavesetvā paṭhamanimantanato ekampi kabaḷaṁ uddharitvā bhuttakālato paṭṭhāya yathā tathā vā bhuñjantassa anāpatti. Sacepi tattha khīraṁ vā rasaṁ vā ākiranti, yena ajjhotthataṁ bhattaṁ ekarasaṁ hoti, koṭito paṭṭhāya bhuñjantassa anāpattīti mahāpaccariyaṁ vuttaṁ. Mahāaṭṭhakathāyaṁ pana vuttaṁ – ‘‘khīrabhattaṁ vā rasabhattaṁ vā labhitvā nisinnassa tattheva aññepi khīrabhattaṁ vā rasabhattaṁ vā ākiranti, khīraṁ vā rasaṁ vā pivato anāpatti. Bhuñjantena pana paṭhamaṁ laddhamaṁsakhaṇḍaṁ vā bhattapiṇḍaṁ vā mukhe pakkhipitvā koṭito paṭṭhāya bhuñjituṁ vaṭṭati. Sappipāyāsepi eseva nayo’’ti.",
  "atk-vin02a10:351": "Mahāupāsako bhikkhuṁ nimanteti, tassa kulaṁ upagatassa upāsakopi tassa puttadārabhātikabhaginiādayopi attano attano koṭṭhāsaṁ āharitvā patte pakkhipanti, upāsakena paṭhamaṁ dinnaṁ abhuñjitvā pacchā laddhaṁ bhuñjantassa ‘‘anāpattī’’ti mahāaṭṭhakathāyaṁ vuttaṁ. Kurundaṭṭhakathāyaṁ pana vaṭṭatīti vuttaṁ. Mahāpaccariyaṁ ‘‘sace pāṭekkaṁ pacanti, attano attano pakkabhattato āharitvā denti, tattha pacchā āhaṭaṁ paṭhamaṁ bhuñjantassa pācittiyaṁ. Yadi pana sabbesaṁ ekova pāko hoti, paramparabhojanaṁ na hotī’’ti vuttaṁ. Mahāupāsako nimantetvā nisīdāpeti, añño manusso pattaṁ gaṇhāti, na dātabbaṁ. Kiṁ bhante na dethāti? Nanu upāsaka tayā nimantitamhāti! Hotu bhante, laddhaṁ laddhaṁ bhuñjathāti vadati, bhuñjituṁ vaṭṭati. Aññena āharitvā bhatte dinne āpucchitvāpi bhuñjituṁ vaṭṭatīti kurundiyaṁ vuttaṁ.",
  "atk-vin02a10:352": "Anumodanaṁ katvā gacchantaṁ dhammaṁ sotukāmā ‘‘svepi bhante āgaccheyyāthā’’ti sabbe nimantenti, punadivase āgantvā laddhaṁ laddhaṁ bhuñjituṁ vaṭṭati. Kasmā? Sabbehi nimantitattā. Eko bhikkhu piṇḍāya caranto bhattaṁ labhati, tamañño upāsako nimantetvā ghare nisīdāpeti, na ca tāva bhattaṁ sampajjati. Sace so bhikkhu piṇḍāya caritvā laddhabhattaṁ bhuñjati, āpatti. Abhutvā nisinne ‘‘kiṁ bhante na bhuñjasī’’ti vutte ‘‘tayā nimantitattā’’ti vatvā laddhaṁ laddhaṁ bhuñjatha bhante’’ti vutto bhuñjati, vaṭṭati.",
  "atk-vin02a10:353": "Sakalena gāmenāti sakalena gāmena ekato hutvā nimantitasseva yattha katthaci bhuñjato anāpatti. Pūgepi eseva nayo. Nimantiyamāno bhikkhaṁ gahessāmīti bhaṇatīti ‘‘bhattaṁ gaṇhā’’ti nimantiyamāno ‘‘na mayhaṁ tava bhattenattho, bhikkhaṁ gaṇhissāmī’’ti vadati. Ettha pana mahāpadumatthero āha – ‘‘evaṁ vadanto imasmiṁ sikkhāpade animantanaṁ kātuṁ sakkoti, bhuñjanatthāya pana okāso kato hotīti neva gaṇabhojanato na cārittato muccatī’’ti. Mahāsumatthero āha – ‘‘yadaggena animantanaṁ kātuṁ sakkoti, tadaggena neva gaṇabhojanaṁ na cārittaṁ hotī’’ti. Sesaṁ uttānameva.",
  "atk-vin02a10:354": "Kathinasamuṭṭhānaṁ – kāyavācato kāyavācācittato ca samuṭṭhāti, kiriyākiriyaṁ ettha hi bhojanaṁ kiriyā, avikappanaṁ akiriyā, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:355": "Paramparabhojanasikkhāpadaṁ tatiyaṁ.",
  "atk-vin02a10:356": "4. Kāṇamātāsikkhāpadavaṇṇanā",
  "atk-vin02a10:357": "230. Catutthasikkhāpade – kāṇamātāti kāṇāya mātā. Sā kirassā dhītā abhirūpā ahosi, ye ye taṁ passanti, te te rāgena kāṇā honti, rāgandhā hontīti attho. Tasmā paresaṁ kāṇabhāvakaraṇato ‘‘kāṇā’’ti vissutā ahosi. Tassā vasena mātāpissā ‘‘kāṇamātā’’ti pākaṭā jātā. Āgatanti āgamanaṁ. Kismiṁ viyāti kīdisaṁ viya; lajjanakaṁ viya hotīti adhippāyo. Rittahatthaṁ gantunti rittā hatthā asmiṁ gamane tadidaṁ rittahatthaṁ, taṁ rittahatthaṁ gamanaṁ gantuṁ lajjanakaṁ viya hotīti vuttaṁ hoti. Parikkhayaṁ agamāsīti upāsikā ariyasāvikā bhikkhū disvā santaṁ adātuṁ na sakkoti, tasmā tāva dāpesi, yāva sabbaṁ parikkhayaṁ agamāsi. Dhammiyā kathāyāti ettha kāṇāpi mātu atthāya desiyamānaṁ dhammaṁ suṇantī desanāpariyosāne sotāpannā ahosi. Uṭṭhāyāsanā pakkāmīti āsanato uṭṭhahitvā gato. Sopi puriso ‘‘satthā kira kāṇamātāya nivesanaṁ agamāsī’’ti sutvā kāṇaṁ ānetvā pakatiṭṭhāneyeva ṭhapesi.",
  "atk-vin02a10:358": "231. Imasmiṁ pana vatthusmiṁ uppannamatte appaññatteyeva sikkhāpade pātheyyavatthu udapādi, tasmā anantarameva cetaṁ dassetuṁ ‘‘tena kho pana samayenā’’tiādi vuttaṁ. Sopi ca upāsako ariyasāvakattā sabbameva dāpesi. Tena vuttaṁ – ‘‘parikkhayaṁ agamāsī’’ti.",
  "atk-vin02a10:359": "233.Yaṁkiñci paheṇakatthāyāti paṇṇākāratthāya paṭiyattaṁ yaṁkiñci atirasakamodakasakkhalikādi sabbaṁ idha pūvotveva saṅkhyaṁ gacchati. Yaṁkiñcipātheyyatthāyāti maggaṁ gacchantānaṁ antarāmaggatthāya paṭiyattaṁ yaṁkiñci baddhasattuabaddhasattutilataṇḍulādi sabbaṁ idha manthotveva saṅkhyaṁ gacchati. Tato ce uttarinti sacepi tatiyaṁ pattaṁ thūpīkataṁ gaṇhāti, pūvagaṇanāya pācittiyaṁ.",
  "atk-vin02a10:360": "Dvattipattapūre paṭiggahetvāti mukhavaṭṭiyā heṭṭhimalekhāya samapūre patte gahetvā. Amutra mayā dvattipattapūrāti ettha sace dve gahitā, ‘‘atra mayā dve pattapūrā paṭiggahitā, tvaṁ ekaṁ gaṇheyyāsī’’ti vattabbaṁ. Tenāpi aññaṁ passitvā ‘‘paṭhamaṁ āgatena dve pattapūrā gahitā, mayā eko, mā tvaṁ gaṇhī’’ti vattabbaṁ. Yena paṭhamaṁ eko gahito, tassāpi paramparārocane eseva nayo. Yena pana sayameva tayo gahitā, tena aññaṁ disvā ‘‘mā kho ettha paṭiggaṇhi’’ cceva vattabbaṁ. Paṭikkamanaṁ nīharitvāti āsanasālaṁ haritvā, āsanasālaṁ gacchantena ca chaḍḍitasālā na gantabbā. Yattha mahā bhikkhusaṅgho nisīdati, tattha gantabbaṁ. Mahāpaccariyaṁ pana vuttaṁ ‘‘yā laddhaṭṭhānato āsannā āsanasālā, tattha gantabbaṁ. Attano ‘sandiṭṭhānaṁ vā sambhattānaṁ vā ekanikāyikānaṁ vā dassāmī’ti aññattha gantuṁ na labbhati. Sace panassa nibaddhanisīdanaṭṭhānaṁ hoti, dūrampi gantuṁ vaṭṭatī’’ti.",
  "atk-vin02a10:361": "Saṁvibhajitabbanti sace tayo pattapūrā gahitā, ekaṁ attano ṭhapetvā dve bhikkhusaṅghassa dātabbā. Sacce dve gahitā, ekaṁ attano ṭhapetvā eko saṅghassa dātabbo, yathāmittaṁ pana dātuṁ na labbhati. Yena eko gahito, na tena kiñci akāmā dātabbaṁ, yathāruci kātabbaṁ.",
  "atk-vin02a10:362": "235.Gamane paṭippassaddheti antarāmagge upaddavaṁ vā disvā anatthikatāya vā ‘‘mayaṁ idāni na pesissāma, na gamissāmā’’ti evaṁ gamane paṭippassaddhe upacchinne. Ñātakānaṁ pavāritānanti etesaṁ bahumpi dentānaṁ paṭiggaṇhantassa anāpatti. Aṭṭhakathāsu pana ‘‘tesampi pātheyyapaheṇakatthāya paṭiyattato pamāṇameva vaṭṭatī’’ti vuttaṁ. Sesaṁ uttānameva.",
  "atk-vin02a10:363": "Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:364": "Kāṇamātāsikkhāpadaṁ catutthaṁ.",
  "atk-vin02a10:365": "5. Paṭhamapavāraṇasikkhāpadavaṇṇanā",
  "atk-vin02a10:366": "236. Pañcamasikkhāpade – bhikkhū bhuttāvī pavāritāti brāhmaṇena ‘‘gaṇhatha, bhante, yāva icchathā’’ti evaṁ yāvadatthapavāraṇāya, sayañca ‘‘alaṁ, āvuso, thokaṁ thokaṁ dehī’’ti evaṁ paṭikkhepapavāraṇāya pavāritā. Paṭivissaketi sāmantagharavāsike.",
  "atk-vin02a10:367": "237.Kākoravasaddanti kākānaṁ oravasaddaṁ; sannipatitvā viravantānaṁ saddaṁ. Alametaṁ sabbanti ettha tikāraṁ avatvāva ‘‘alametaṁ sabbaṁ’’ ettakaṁ vattuṁ vaṭṭati.",
  "atk-vin02a10:368": "238-9.Bhuttāvīti bhuttavā. Tattha ca yasmā yena ekampi sitthaṁ saṅkhāditvā vā asaṅkhāditvā vā ajjhoharitaṁ hoti, so ‘‘bhuttāvī’’ti saṅkhyaṁ gacchati, tenassa padabhājane ‘‘bhuttāvī nāma pañcannaṁ bhojanāna’’ntiādi vuttaṁ. Pavāritoti katapavāraṇo, katapaṭikkhepo. Sopi ca yasmā na paṭikkhepamattena, atha kho pañcaṅgavasena, tenassa padabhājane ‘‘pavārito nāma asanaṁ paññāyatī’’tiādi vuttaṁ. Tattha yasmā ‘‘asanaṁ paññāyatī’’ti iminā vippakatabhojano, ‘‘pavārito’’ti vutto. Yo ca vippakatabhojano, tena kiñci bhuttaṁ, kiñci abhuttaṁ, yañca bhuttaṁ; taṁ sandhāya ‘‘bhuttāvī’’tipi saṅkhyaṁ gacchati, tasmā bhuttāvīvacanena visuṁ kañci atthasiddhiṁ na passāma. ‘‘Dirattatirattaṁ, chappañcavācāhī’’tiādīsu (pāci. 61-62) pana dirattādivacanaṁ viya pavāritapadassa parivārakabhāvena byañjanasiliṭṭhatāya cetaṁ vuttanti veditabbaṁ.",
  "atk-vin02a10:369": "Asanaṁ paññāyatītiādīsu vippakatabhojanaṁ dissati, bhuñjamāno ceso puggalo hotīti attho. Bhojanaṁ paññāyatīti pavāraṇappahonakabhojanaṁ dissati. Odanādīnaṁ ce aññataraṁ paṭikkhipitabbaṁ bhojanaṁ hotīti attho. Hatthapāse ṭhitoti pavāraṇappahonakaṁ bhojanaṁ gaṇhitvā dāyako aḍḍhateyyahatthappamāṇe okāse hotīti attho. Abhiharatīti so ce dāyako tassa taṁ bhattaṁ kāyena abhiharatīti attho. Paṭikkhepo paññāyatīti paṭikkhepo dissati; tañce abhihaṭaṁ so bhikkhu kāyena vā vācāya vā paṭikkhipatīti attho. Evaṁ pañcannaṁ aṅgānaṁ vasena pavārito nāma hotīti. Vuttampi cetaṁ –",
  "atk-vin02a10:370": "‘‘Pañcahi upāli ākārehi pavāraṇā paññāyati – asanaṁ paññāyati, bhojanaṁ paññāyati, hatthapāse ṭhito, abhiharati, paṭikkhepo paññāyatī’’ti (pari. 428).",
  "atk-vin02a10:371": "Tatrāyaṁ vinicchayo – ‘‘asana’’ntiādīsu tāva yañca asnāti yañca bhojanaṁ hatthapāse ṭhitena abhihaṭaṁ paṭikkhipati, taṁ ‘‘odano, kummāso, sattu, maccho, maṁsa’’nti imesaṁ aññatarameva veditabbaṁ. Tattha odano nāma – sāli, vīhi, yavo, godhumo, kaṅgu, varako, kudrūsakoti sattannaṁ dhaññānaṁ taṇḍulehi nibbatto. Tattha ‘‘sālī’’ti antamaso nīvāraṁ upādāya sabbāpi sālijāti. ‘‘Vīhī’’ti sabbāpi vīhijāti. ‘‘Yavagodhumesu’’ bhedo natthi. ‘‘Kaṅgū’’ti setarattakāḷabhedā sabbāpi kaṅgujāti. ‘‘Varako’’ti antamaso varakacorakaṁ upādāya sabbā setavaṇṇā varakajāti. ‘‘Kudrūsako’’ti kāḷako dravo ceva sāmākādibhedā ca sabbāpi tiṇadhaññajāti.",
  "atk-vin02a10:372": "Nīvāravarakacorakā cettha ‘‘dhaññānulomā’’ti vadanti. Dhaññāni vā hontu dhaññānulomāni vā, etesaṁ vuttappabhedānaṁ sattannaṁ dhaññānaṁ taṇḍule gahetvā ‘‘bhattaṁ pacissāmā’’ti vā ‘‘yāguṁ pacissāmā’’ti vā ‘‘ambilapāyāsādīsu aññataraṁ pacissāmā’’ti vā yaṁkiñci sandhāya pacantu, sace uṇhaṁ sītalaṁ vā bhuñjantānaṁ bhojanakāle gahitagahitaṭṭhāne odhi paññāyati, odanasaṅgahameva gacchati, pavāraṇaṁ janeti. Sace odhi na paññāyati, yāgusaṅgahaṁ gacchati, pavāraṇaṁ na janeti.",
  "atk-vin02a10:373": "Yopi pāyāso vā paṇṇaphalakaḷīramissakā ambilayāgu vā uddhanato otāritamattā abbhuṇhā hoti, āvajjitvā pivituṁ sakkā, hatthena gahitokāsepi odhiṁ na dasseti, pavāraṇaṁ na janeti. Sace pana usumāya vigatāya sītalībhūtā ghanabhāvaṁ gacchati, odhiṁ dasseti, puna pavāraṇaṁ janeti. Pubbe tanubhāvo na rakkhati. Sacepi dadhitakkādīni āropetvā bahupaṇṇaphalakaḷīre pakkhipitvā muṭṭhimattāpi taṇḍulā pakkhittā honti, bhojanakāle ce odhi paññāyati, pavāraṇaṁ janeti. Ayāguke nimantane ‘‘yāguṁ dassāmā’’ti bhatte udakakañjikakhīrādīni ākiritvā ‘‘yāguṁ gaṇhathā’’ti denti. Kiñcāpi tanukā honti, pavāraṇaṁ janetiyeva . Sace pana pakkuthitesu udakādīsu pakkhipitvā pacitvā denti, yāgusaṅgahameva gacchati. Yāgusaṅgahaṁ gatepi tasmiṁ vā aññasmiṁ vā yattha macchamaṁsaṁ pakkhipanti, sace sāsapamattampi macchamaṁsakhaṇḍaṁ vā nhāru vā paññāyati, pavāraṇaṁ janeti.",
  "atk-vin02a10:374": "Suddharasako pana rasakayāgu vā na janeti. Ṭhapetvā vuttadhaññānaṁ taṇḍule aññehi veṇutaṇḍulādīhi vā kandamūlaphalehi vā yehi kehici kataṁ bhattampi pavāraṇaṁ na janeti, pageva ghanayāgu. Sace panettha macchamaṁsaṁ pakkhipanti, janeti. Mahāpaccariyaṁ ‘‘pupphaatthāya bhattampi pavāraṇaṁ janetī’’ti vuttaṁ. Pupphiatthāya bhattaṁ nāma pupphikhajjakatthāya kuthitatūdake pakkhipitvā seditataṇḍulā vuccanti. Sace pana te taṇḍule sukkhāpetvā khādanti, vaṭṭati; neva sattusaṅkhyaṁ na bhattasaṅkhyaṁ gacchanti. Puna tehi katabhattaṁ pavāretiyeva. Te taṇḍule sappitelādīsu vā pacanti, pūvaṁ vā karonti, na pavārenti. Puthukā vā tāhi katasattubhattādīni vā na pavārenti.",
  "atk-vin02a10:375": "Kummāso nāma yavehi katakummāso. Aññehi pana muggādīhi katakummāso pavāraṇaṁ na janeti. Sattu nāma sālivīhiyavehi katasattu. Kaṅguvarakakudrūsakasīsānipi bhajjitvā īsakaṁ koṭṭetvā thuse palāpetvā puna daḷhaṁ koṭṭetvā cuṇṇaṁ karonti. Sacepi taṁ allattā ekābaddhaṁ hoti, sattusaṅgahameva gacchati. Kharapākabhajjitānaṁ vīhīnaṁ taṇḍule koṭṭetvā denti, tampi cuṇṇaṁ sattusaṅgahameva gacchati. Samapākabhajjitānaṁ pana vīhīnaṁ vā vīhipalāpānaṁ vā taṇḍulā bhajjitataṇḍulā eva vā na pavārenti. Tesaṁ pana taṇḍulādīnaṁ cuṇṇaṁ pavāreti. Kharapākabhajjitānaṁ vīhīnaṁ kuṇḍakampi pavāreti. Samapākabhajjitānaṁ pana ātapasukkhānaṁ vā kuṇḍakaṁ na pavāreti. Lājā vā tehi katabhattasattuādīni vā na pavārenti. Bhajjitapiṭṭhaṁ vā yaṁkiñci suddhakhajjakaṁ vā na pavāreti. Macchamaṁsapūritakhajjakaṁ pana sattumodako vā pavāreti. Maccho maṁsañca pākaṭameva. Ayaṁ pana viseso – sacepi yāguṁ pivantassa yāgusitthamattāneva dve macchakhaṇḍāni vā maṁsakhaṇḍāni vā ekabhājane vā nānābhājane vā denti, tāni ce akhādanto aññaṁ yaṁkiñci pavāraṇappahonakaṁ paṭikkhipati , na pavāreti. Tato ekaṁ khāditaṁ, ekaṁ hatthe vā patte vā hoti, so ce aññaṁ paṭikkhipati, pavāreti. Dvepi khāditāni honti, mukhe sāsapamattampi avasiṭṭhaṁ natthi, sacepi aññaṁ paṭikkhipati, na pavāreti.",
  "atk-vin02a10:376": "Kappiyamaṁsaṁ khādanto kappiyamaṁsaṁ paṭikkhipati, pavāreti. Kappiyamaṁsaṁ khādanto akappiyamaṁsaṁ paṭikkhipati, na pavāreti. Kasmā? Avatthutāya. Yañhi bhikkhuno khādituṁ vaṭṭati, taṁyeva paṭikkhipato pavāraṇā hoti. Idaṁ pana jānanto akappiyattā paṭikkhipati, ajānantopi paṭikkhipitabbaṭṭhāne ṭhitameva paṭikkhipati nāma, tasmā na pavāreti. Sace pana akappiyamaṁsaṁ khādanto kappiyamaṁsaṁ paṭikkhipati, pavāreti. Kasmā? Vatthutāya. Yañhi tena paṭikkhittaṁ, taṁ pavāraṇāya vatthu. Yaṁ pana khādati, taṁ kiñcāpi paṭikkhipitabbaṭṭhāne ṭhitaṁ, khādiyamānaṁ pana maṁsabhāvaṁ na jahati, tasmā pavāreti. Akappiyamaṁsaṁ khādanto akappiyamaṁsaṁ paṭikkhipati, purimanayeneva na pavāreti. Kappiyamaṁsaṁ vā akappiyamaṁsaṁ vā khādanto pañcannaṁ bhojanānaṁ yaṁkiñci kappiyabhojanaṁ paṭikkhipati, pavāreti. Kuladūsakavejjakammauttarimanussadhammārocanasāditarūpiyādīhi nibbattaṁ buddhapaṭikuṭṭhaṁ anesanāya uppannaṁ akappiyabhojanaṁ paṭikkhipati, na pavāreti. Kappiyabhojanaṁ vā akappiyabhojanaṁ vā bhuñjantopi kappiyabhojanaṁ paṭikkhipati, pavāreti. Akappiyabhojanaṁ paṭikkhipati, na pavāretīti sabbattha vuttanayeneva kāraṇaṁ veditabbaṁ.",
  "atk-vin02a10:377": "Evaṁ ‘‘asana’’ntiādīsu yañca asnāti, yañca bhojanaṁ hatthapāse ṭhitena abhihaṭaṁ paṭikkhipanto pavāraṇaṁ āpajjati, taṁ ñatvā idāni yathā āpajjati, tassa jānanatthaṁ ayaṁ vinicchayo – ‘‘‘asanaṁ bhojana’nti ettha tāva yena ekasitthampi ajjhohaṭaṁ hoti, so sace pattamukhahatthānaṁ yattha katthaci pañcasu bhojanesu ekasmimpi sati aññaṁ pañcasu bhojanesu ekampi paṭikkhipati, pavāreti. Katthaci bhojanaṁ natthi, āmisagandhamattaṁ paññāyati, na pavāreti. Mukhe ca hatthe ca bhojanaṁ natthi, patte atthi, tasmiṁ pana āsane na bhuñjitukāmo, vihāraṁ pavisitvā bhuñjitukāmo, aññassa vā dātukāmo, tasmiṁ ce antare bhojanaṁ paṭikkhipati, na pavāreti. Kasmā? Vippakatabhojanabhāvassa upacchinnattā. Yopi aññatra gantvā bhuñjitukāmo mukhe bhattaṁ gilitvā sesaṁ ādāya gacchanto antarāmagge aññaṁ bhojanaṁ paṭikkhipati, tassāpi pavāraṇā na hotī’’ti mahāpaccariyaṁ vuttaṁ. Yathā ca patte; evaṁ hatthepi. Mukhepi vā vijjamānabhojanaṁ sace anajjhoharitukāmo hoti, tasmiñca khaṇe aññaṁ paṭikkhipati, na pavāreti. Ekasmiñhi pade vuttalakkhaṇaṁ sabbattha veditabbaṁ hoti. Apica kurundiyaṁ esa nayo dassitoyeva. Vuttañhi tattha ‘‘mukhe bhattaṁ gilitaṁ, hatthe bhattaṁ vighāsādassa dātukāmo, patte bhattaṁ bhikkhussa dātukāmo, sace tasmiṁ khaṇe paṭikkhipati, na pavāretī’’ti. Hatthapāse ṭhitoti ettha pana sace bhikkhu nisinno hoti, āsanassa pacchimantato paṭṭhāya, sace ṭhito, paṇhiantato paṭṭhāya, sace nipanno, yena passena nipanno, tassa pārimantato paṭṭhāya, dāyakassa nisinnassa vā ṭhitassa vā nipannassa vā ṭhapetvā pasāritahatthaṁ yaṁ āsannataraṁ aṅgaṁ, tassa orimantena paricchinditvā aḍḍhateyyahattho ‘‘hatthapāso’’ti veditabbo. Tasmiṁ ṭhatvā abhihaṭaṁ paṭikkhipantasseva pavāraṇā hoti, na tato paraṁ.",
  "atk-vin02a10:378": "Abhiharatīti hatthapāsabbhantare ṭhito gahaṇatthaṁ upanāmeti. Sace pana anantaranisinnopi bhikkhu hatthe vā ūrūsu vā ādhārake vā ṭhitapattaṁ anabhiharitvāva ‘‘bhattaṁ gaṇhā’’ti vadati, taṁ paṭikkhipato pavāraṇā natthi. Bhattapacchiṁ ānetvā purato bhūmiyaṁ ṭhapetvā ‘‘gaṇhāhī’’ti vuttepi eseva nayo. Īsakaṁ pana uddharitvā vā apanāmetvā vā ‘‘gaṇhathā’’ti vutte paṭikkhipato pavāraṇā hoti. Therāsane nisinno thero dūre nisinnassa daharabhikkhussa pattaṁ pesetvā ‘‘ito odanaṁ gaṇhāhī’’ti vadati, gaṇhitvā pana gato tuṇhī tiṭṭhati, daharo ‘‘alaṁ mayha’’nti paṭikkhipati, na pavāreti. Kasmā? Therassa dūrabhāvato dūtassa ca anabhiharaṇatoti. Sace pana gahetvā āgato bhikkhu ‘‘idaṁ bhattaṁ gaṇhā’’ti vadati, taṁ paṭikkhipato pavāraṇā hoti.",
  "atk-vin02a10:379": "Parivesanāya eko ekena hatthena odanapacchiṁ ekena kaṭacchuṁ gahetvā bhikkhū parivisati, tatra ce añño āgantvā ‘‘ahaṁ pacchiṁ dhāressāmi, tvaṁ odanaṁ dehī’’ti vatvā gahitamattakameva karoti, parivesako eva pana taṁ dhāreti, tasmā sā abhihaṭāva hoti. Tato dātukāmatāya gaṇhantaṁ paṭikkhipantassa pavāraṇā hoti. Sace pana parivisakena phuṭṭhamattāva hoti, itarova naṁ dhāreti, tato dātukāmatāya gaṇhantaṁ paṭikkhipantassa pavāraṇā na hoti. Kaṭacchunā uddhaṭabhatte pana hoti. Kaṭacchuabhihāroyeva hi tassa abhihāro. Dvinnaṁ samabhārepi paṭikkhipanto pavāretiyevāti mahāpaccariyaṁ vuttaṁ. Anantarassa bhikkhuno bhatte diyyamāne itaro pattaṁ hatthehi pidahati, pavāraṇā natthi. Kasmā? Aññassa abhihaṭe paṭikkhittattā.",
  "atk-vin02a10:380": "Paṭikkhepo paññāyatīti ettha vācāya abhihaṭaṁ paṭikkhipato pavāraṇā natthi. Kāyena abhihaṭaṁ pana kāyena vā vācāya vā paṭikkhipantassa pavāraṇā hotīti veditabbo.",
  "atk-vin02a10:381": "Tattha kāyena paṭikkhepo nāma aṅguliṁ vā hatthaṁ vā macchikabījaniṁ vā cīvarakaṇṇaṁ vā cāleti, bhamukāya vā ākāraṁ karoti, kuddho vā oloketi, vācāya paṭikkhepo nāma ‘‘ala’’nti vā, ‘‘na gaṇhāmī’’ti vā, ‘‘mā ākirā’’ti vā, ‘‘apagacchā’’ti vā vadati; evaṁ yena kenaci ākārena kāyena vā vācāya vā paṭikkhitte pavāraṇā hoti.",
  "atk-vin02a10:382": "Eko abhihaṭe bhatte pavāraṇāya bhīto hattha apanetvā punappunaṁ patte odanaṁ ākirantaṁ ‘‘ākira ākira koṭṭetvā pūrehī’’ti vadati, ettha kathanti? Mahāsumatthero tāva ‘‘anākiraṇatthāya vuttattā pavāraṇā hotī’’ti āha. Mahāpadumatthero pana ‘‘‘ākira pūrehī’ti vadantassa nāma ‘kassaci pavāraṇā atthī’ti vatvā ‘na pavāretī’’’ti āha. Aparo bhattaṁ abhiharantaṁ bhikkhuṁ sallakkhetvā ‘‘kiṁ āvuso itopi kiñci gaṇhissasi, dammi te kiñcī’’ti āha. Tatrāpi ‘‘‘evaṁ nāgamissatī’ti vuttattā ‘pavāraṇā hotī’’’ti mahāsumatthero āha. Mahāpadumatthero pana ‘‘‘gaṇhissasī’ti vadantassa nāma ‘kassaci pavāraṇā atthī’ti vatvā ‘na pavāretī’’’ti āha.",
  "atk-vin02a10:383": "Eko samaṁsakaṁ rasaṁ abhiharitvā ‘‘rasaṁ gaṇhathā’’ti vadati, taṁ sutvā paṭikkhipato pavāraṇā natthi. ‘‘Maccharasaṁ maṁsarasa’’nti vutte paṭikkhipato hoti, ‘‘idaṁ gaṇhathā’’ti vuttepi hotiyeva. Maṁsaṁ visuṁ katvā ‘‘maṁsarasaṁ gaṇhathā’’ti vadati, tattha ce sāsapamattampi maṁsakhaṇḍaṁ atthi , taṁ paṭikkhipato pavāraṇā hoti. Sace pana parissāvito hoti, ‘‘vaṭṭatī’’ti abhayatthero āha.",
  "atk-vin02a10:384": "Maṁsarasena āpucchantaṁ mahāthero ‘‘muhuttaṁ āgamehī’’ti vatvā ‘‘thālakaṁ āvuso āharā’’ti āha. Ettha kathanti? Mahāsumatthero tāva ‘‘abhihārakassa gamanaṁ paṭhamaṁ upacchinnaṁ, tasmā pavāretī’’ti āha. Mahāpadumatthero pana ‘‘ayaṁ kuhiṁ gacchati, kīdisaṁ etassa gamanaṁ, gaṇhantassāpi nāma pavāraṇā atthī’’ti vatvā ‘‘na pavāretī’’ti āha. Kaḷīrapanasādīhi missetvā maṁsaṁ pacanti, taṁ gahetvā ‘‘kaḷīrasūpaṁ gaṇhatha, panasabyañjanaṁ gaṇhathā’’ti vadanti, evampi na pavāreti. Kasmā? Apavāraṇārahassa nāmena vuttattā. Sace pana ‘‘macchasūpaṁ maṁsasūpa’’nti vā ‘‘imaṁ gaṇhathā’’ti vā vadanti, pavāreti. Maṁsakarambako nāma hoti, taṁ dātukāmopi ‘‘karambakaṁ gaṇhathā’’ti vadati, vaṭṭati; na pavāreti. ‘‘Maṁsakarambaka’’nti vā ‘‘ida’’nti vā vutte pana pavāreti. Eseva nayo sabbesu macchamaṁsamissakesu.",
  "atk-vin02a10:385": "Yo pana nimantane bhuñjamāno maṁsaṁ abhihaṭaṁ ‘‘uddissa kata’’nti maññamāno paṭikkhipati, pavāritova hotīti mahāpaccariyaṁ vuttaṁ. Missakakathā pana kurundiyaṁ suṭṭhu vuttā. Evañhi tattha vuttaṁ – piṇḍapātacāriko bhikkhu bhattamissakaṁ yāguṁ āharitvā ‘‘yāguṁ gaṇhathā’’ti vadati, na pavāreti. ‘‘Bhattaṁ gaṇhathā’’ti vutte pavāreti. Kasmā? Yenāpucchito, tassa atthitāya. Ayamettha adhippāyo – ‘‘yāgumissakaṁ gaṇhathā’’ti vadati, tatra ce yāgu bahutarā vā hoti samasamā vā, na pavāreti. Yāgu mandā, bhattaṁ bahutaraṁ, pavāreti. Idañca sabbaaṭṭhakathāsu vuttattā na sakkā paṭikkhipituṁ, kāraṇaṁ panettha duddasaṁ. ‘‘Bhattamissakaṁ gaṇhathā’’ti vadati, bhattaṁ bahukaṁ vā samaṁ vā appataraṁ vā hoti, pavāretiyeva. Bhattaṁ vā yāguṁ vā anāmasitvā ‘‘missakaṁ gaṇhathā’’ti vadati, tatra ce bhattaṁ bahutaraṁ vā samakaṁ vā hoti, pavāreti. Appataraṁ na pavāreti. Idañca karambakena na samānetabbaṁ. Karambako hi maṁsamissakopi hoti amaṁsamissakopi, tasmā ‘‘karambaka’’nti vutte pavāraṇā natthi. Idaṁ pana bhattamissakameva. Ettha vuttanayeneva pavāraṇā hoti. Bahurase bhatte rasaṁ, bahukhīre khīraṁ bahusappimhi ca pāyāse sappiṁ gaṇhathāti visuṁ katvā deti, taṁ paṭikkhipato pavāraṇā natthi.",
  "atk-vin02a10:386": "Yo pana gacchanto pavāreti, so gacchantova bhuñjituṁ labhati. Kaddamaṁ vā udakaṁ vā patvā ṭhitena atirittaṁ kāretabbaṁ. Sace antarā nadī pūrā hoti, nadītīre gumbaṁ anupariyāyantena bhuñjitabbaṁ. Atha nāvā vā setu vā atthi, taṁ abhiruhitvāpi caṅkamantenava bhuñjitabbaṁ, gamanaṁ na upacchinditabbaṁ. Yāne vā hatthiassapiṭṭhe vā candamaṇḍale vā sūriyamaṇḍale vā nisīditvā pavāritena yāva majjhanhikaṁ, tāva tesu gacchantesupi nisinneneva bhuñjitabbaṁ. Yo ṭhito pavāreti, ṭhiteneva, yo nisinno pavāreti, nisinneneva bhuñjitabbaṁ. Taṁ taṁ iriyāpathaṁ kopentena atirittaṁ kāretabbaṁ. Yo ukkuṭiko nisīditvā pavāreti, tena ukkuṭikeneva bhuñjitabbaṁ. Tassa pana heṭṭhā palālapīṭhaṁ vā kiñci vā nisīdanakaṁ dātabbaṁ. Pīṭhake nisīditvā pavāritena āsanaṁ acāletvāva catasso disā parivattantena bhuñjituṁ labbhati. Mañce nisīditvā pavāritena ito vā etto vā saṁsarituṁ na labbhati. Sace pana naṁ saha mañcena ukkhipitvā aññatra nenti, vaṭṭati. Nipajjitvā pavāritena nipanneneva bhuñjitabbaṁ. Parivattantena yena passena nipanno, tassa ṭhānaṁ nātikkametabbaṁ.",
  "atk-vin02a10:387": "Anatirittanti na atirittaṁ; na adhikanti attho. Taṁ pana yasmā kappiyakatādīhi sattahi vinayakammākārehi akataṁ vā gilānassa anadhikaṁ vā hoti, tasmā padabhājane ‘‘akappiyakata’’ntiādi vuttaṁ. Tattha akappiyakatanti yaṁ tattha phalaṁ vā kandamūlādi vā pañcahi samaṇakappehi kappiyaṁ akataṁ; yañca akappiyamaṁsaṁ vā akappiyabhojanaṁ vā, etaṁ akappiyaṁ nāma. Taṁ akappiyaṁ ‘‘alametaṁ sabba’’nti evaṁ atirittaṁ katampi akappiyakatanti veditabbaṁ. Appaṭiggahitakatanti bhikkhunā appaṭiggahitaṁyeva purimanayeneva atirittaṁ kataṁ. Anuccāritakatanti kappiyaṁ kārāpetuṁ āgatena bhikkhunā īsakampi anukkhittaṁ vā anapanāmitaṁ vā kataṁ. Ahatthapāse katanti kappiyaṁ kārāpetuṁ āgatassa hatthapāsato bahi ṭhitena kataṁ. Abhuttāvinā katanti yo ‘‘alametaṁ sabba’’nti atirittaṁ karoti, tena pavāraṇappahonakaṁ bhojanaṁ abhuttena kataṁ. Bhuttāvinā pavāritena āsanā vuṭṭhitena katanti idaṁ uttānameva. Alametaṁ sabbanti avuttanti vacībhedaṁ katvā evaṁ avuttaṁ hoti. Iti imehi sattahi vinayakammākārehi yaṁ atirittaṁ kappiyaṁ akataṁ, yañca na gilānātirittaṁ, tadubhayampi anatirittanti veditabbaṁ.",
  "atk-vin02a10:388": "Atirittaṁ pana tasseva paṭipakkhanayena veditabbaṁ. Apicettha bhuttāvinā kataṁ hotīti anantare nisinnassa sabhāgassa bhikkhuno pattato ekampi sitthaṁ vā maṁsahīraṁ vā khāditvā katampi bhuttāvināva kataṁ hotīti veditabbaṁ. Āsanā avuṭṭhitenāti ettha pana asammohatthaṁ ayaṁ vinicchayo – dve bhikkhū pātova bhuñjamānā pavāritā honti – ekena tattheva nisīditabbaṁ, itarena niccabhattaṁ vā salākabhattaṁ vā ānetvā upaḍḍhaṁ tassa bhikkhuno patte ākiritvā hatthaṁ dhovitvā sesaṁ tena bhikkhunā kappiyaṁ kārāpetvā bhuñjitabbaṁ. Kasmā? Yañhi tassa hatthe laggaṁ, taṁ akappiyaṁ hoti. Sace pana paṭhamaṁ nisinno bhikkhu sayameva tassa pattato hatthena gaṇhāti, hatthadhovanakiccaṁ natthi. Sace pana evaṁ kappiyaṁ kārāpetvā bhuñjantassa puna kiñci byañjanaṁ vā khādanīyaṁ vā patte ākiranti, yena paṭhamaṁ kappiyaṁ kataṁ, so puna kātuṁ na labhati. Yena akataṁ, tena kātabbaṁ. Yañca akataṁ, taṁ kātabbaṁ. ‘‘Yena akata’’nti aññena bhikkhunā yena paṭhamaṁ na kataṁ, tena kātabbaṁ. ‘‘Yañca akata’’nti yena paṭhamaṁ kappiyaṁ kataṁ, tenāpi yaṁ akataṁ taṁ kātabbaṁ. Paṭhamabhājane pana kātuṁ na labbhati. Tattha hi kariyamānaṁ paṭhamaṁ katena saddhiṁ kataṁ hoti, tasmā aññasmiṁ bhājane kātuṁ vaṭṭatīti adhippāyo. Evaṁ kataṁ pana tena bhikkhunā paṭhamaṁ katena saddhiṁ bhuñjituṁ vaṭṭati.",
  "atk-vin02a10:389": "Kappiyaṁ karontena ca na kevalaṁ patteyeva, kuṇḍepi pacchiyampi yattha katthaci purato ṭhapetvā onāmitabhājane kātabbaṁ. Taṁ sacepi bhikkhusataṁ pavāritaṁ hoti, sabbesaṁ bhuñjituṁ vaṭṭati, appavāritānampi vaṭṭati. Yena pana kappiyaṁ kataṁ, tassa na vaṭṭati. Sacepi pavāretvā piṇḍāya paviṭṭhaṁ bhikkhuṁ pattaṁ gahetvā avassaṁ bhuñjanake maṅgalanimantane nisīdāpenti, atirittaṁ kāretvāva bhuñjitabbaṁ. Sace tattha añño bhikkhu natthi, āsanasālaṁ vā vihāraṁ vā pattaṁ pesetvā kāretabbaṁ. Kappiyaṁ karontena pana anupasampannassa hatthe ṭhitaṁ na kātabbaṁ. Sace āsanasālāyaṁ abyatto bhikkhu hoti, sayaṁ gantvā kappiyaṁ kārāpetvā ānetvā bhuñjitabbaṁ.",
  "atk-vin02a10:390": "Gilānātirittanti ettha na kevalaṁ yaṁ gilānassa bhuttāvasesaṁ hoti, taṁ gilānātirittaṁ; atha kho yaṁkiñci gilānaṁ uddissa ajja vā sve vā yadā vā icchati, tadā khādissatīti āhaṭaṁ, taṁ sabbaṁ ‘‘gilānātiritta’’nti veditabbaṁ. Yaṁ yāmakālikādīsu ajjhohāre ajjhohāre dukkaṭaṁ, taṁ asaṁsaṭṭhavasena vuttaṁ. Sace pana āmisasaṁsaṭṭhāni honti, āhāratthāyapi anāhāratthāyapi paṭiggahetvā ajjhoharantassa pācittiyameva.",
  "atk-vin02a10:391": "241.Sati paccayeti yāmakālikaṁ pipāsāya sati pipāsacchedanatthaṁ, sattāhakālikaṁ yāvajīvikañca tena tena upasametabbake ābādhe sati tassa upasamanatthaṁ paribhuñjato anāpatti. Sesamettha uttānameva.",
  "atk-vin02a10:392": "Kathinasamuṭṭhānaṁ – kāyavācato kāyavācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:393": "Paṭhamapavāraṇasikkhāpadaṁ pañcamaṁ.",
  "atk-vin02a10:394": "6. Dutiyapavāraṇasikkhāpadavaṇṇanā",
  "atk-vin02a10:395": "242. Chaṭṭhasikkhāpade – anācāraṁ ācaratīti paṇṇattivītikkamaṁ karoti. Upanandhīti upanāhaṁ janento tasmiṁ puggale attano kodhaṁ bandhi; punappunaṁ āghātaṁ janesīti attho. Upanaddho bhikkhūti so janitaupanāho bhikkhu.",
  "atk-vin02a10:396": "243.Abhihaṭṭhuṁ pavāreyyāti abhiharitvā ‘‘handa bhikkhu khāda vā bhuñja vā’’ti evaṁ pavāreyya. Padabhājane pana ‘‘handa bhikkhū’’tiādiṁ anuddharitvā sādhāraṇameva abhihaṭṭhuṁ pavāraṇāya atthaṁ dassetuṁ ‘‘yāvatakaṁ icchasi tāvatakaṁ gaṇhāhī’’ti vuttaṁ. Jānanti pavāritabhāvaṁ jānanto. Taṁ panassa jānanaṁ yasmā tīhākārehi hoti, tasmā ‘‘jānāti nāma sāmaṁ vā jānātī’’tiādinā nayena padabhājanaṁ vuttaṁ. Āsādanāpekkhoti āsādanaṁ codanaṁ maṅkukaraṇabhāvaṁ apekkhamāno.",
  "atk-vin02a10:397": "Paṭiggaṇhātiāpatti dukkaṭassāti yassa abhihaṭaṁ tasmiṁ paṭiggaṇhante abhihārakassa bhikkhuno dukkaṭaṁ. Itarassa pana sabbo āpattibhedo paṭhamasikkhāpade vutto, imasmiṁ pana sikkhāpade sabbā āpattiyo abhihārakasseva veditabbā. Sesaṁ paṭhamasikkhāpade vuttanayattā pākaṭameva.",
  "atk-vin02a10:398": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:399": "Dutiyapavāraṇasikkhāpadaṁ chaṭṭhaṁ.",
  "atk-vin02a10:400": "7. Vikālabhojanasikkhāpadavaṇṇanā",
  "atk-vin02a10:401": "247. Sattamasikkhāpade – giraggasamajjoti girimhi aggasamajjo, girissa vā aggadese samajjo. So kira sattame divase bhavissatīti nagare ghosanā kariyati, nagarassa bahiddhā same bhūmibhāge pabbatacchāyāya mahājanakāyo sannipatati, anekappakārāni naṭanāṭakāni pavattanti, tesaṁ dassanatthaṁ mañcātimañce bandhanti. Sattarasavaggiyā apaññatte sikkhāpade daharāva upasampannā, te ‘‘nāṭakāni āvuso passissāmā’’ti tattha agamaṁsu. Atha nesaṁ ñātakā ‘‘amhākaṁ ayyā āgatā’’ti tuṭṭhacittā nhāpetvā vilimpetvā bhojetvā aññampi pūvakhādanīyādiṁ hatthe adaṁsu. Te sandhāya vuttaṁ – ‘‘manussā sattarasavaggiye bhikkhū passitvā’’tiādi.",
  "atk-vin02a10:402": "248-9.Vikāleti vigate kāle. Kāloti bhikkhūnaṁ bhojanakālo adhippeto, so ca sabbantimena paricchedena majjhanhiko, tasmiṁ vītivatteti adhippāyo. Tenevassa padabhājane ‘‘vikālo nāma majjhanhike vītivatte yāva aruṇuggamanā’’ti vuttaṁ, ṭhitamajjhanhikopi kālasaṅgahaṁ gacchati. Tato paṭṭhāya pana khādituṁ vā bhuñjituṁ vā na sakkā, sahasā pivituṁ sakkā bhaveyya, kukkuccakena pana na kattabbaṁ. Kālaparicchedajānanatthañca kālatthambho yojetabbo, kālantareva bhattakiccaṁ kātabbaṁ.",
  "atk-vin02a10:403": "Avasesaṁkhādanīyaṁ nāmāti ettha yaṁ tāva sakkhalimodakādipubbaṇṇāparaṇṇamayaṁ, tattha vattabbameva natthi. Yampi vanamūlādippabhedaṁ āmisagatikaṁ hoti, seyyathidaṁ – mūlakhādanīyaṁ kandakhādanīyaṁ mūḷālakhādanīyaṁ matthakakhādanīyaṁ khandhakhādanīyaṁ tacakhādanīyaṁ pattakhādanīyaṁ pupphakhādanīyaṁ phalakhādanīyaṁ aṭṭhikhādanīyaṁ piṭṭhakhādanīyaṁ niyyāsakhādanīyanti, idampi khādanīyasaṅkhyameva gacchati.",
  "atk-vin02a10:404": "Tattha pana āmisagatikasallakkhaṇatthaṁ idaṁ mukhamattanidassanaṁ – mūlakhādanīye tāva mūlakamūlaṁ khārakamūlaṁ caccumūlaṁ tambakamūlaṁ taṇḍuleyyakamūlaṁ vatthuleyyakamūlaṁ vajakalimūlaṁ jajjharīmūlanti evamādīni sūpeyyapaṇṇamūlāni āmisagatikāni. Ettha ca vajakalimūle jaraṭṭhaṁ chinditvā chaḍḍenti, taṁ yāvajīvikaṁ hoti. Aññampi evarūpaṁ eteneva nayena veditabbaṁ. Mūlakakhārakajajjharīmūlānaṁ pana jaraṭṭhānipi āmisagatikānevāti vuttaṁ. Yāni pana pāḷiyaṁ –",
  "atk-vin02a10:405": "‘‘Anujānāmi , bhikkhave, mūlāni bhesajjāni haliddiṁ siṅgiveraṁ vacaṁ vacattaṁ ativisaṁ kaṭukarohiṇiṁ usīraṁ bhaddamuttakaṁ, yāni vā panaññānipi atthi mūlāni bhesajjāni neva khādanīye khādanīyatthaṁ pharanti, na bhojanīye bhojanīyatthaṁ pharantī’’ti (mahāva. 263) –",
  "atk-vin02a10:406": "Vuttāni, tāni yāvajīvikāni. Tesaṁ cūḷapañcamūlaṁ mahāpañcamūlantiādinā nayena gaṇiyamānānaṁ gaṇanāya anto natthi. Khādanīyatthaṁ bhojanīyatthañca pharaṇābhāvoyeva pana tesaṁ lakkhaṇaṁ. Tasmā yaṁkiñci mūlaṁ tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharati, taṁ yāvakālikaṁ; itaraṁ yāvajīvikanti veditabbaṁ. Tesu bahuṁ vatvāpi hi imasmiṁyeva lakkhaṇe ṭhātabbaṁ. Nāmasaññāsu pana vuccamānāsu taṁ taṁ nāmaṁ ajānantānaṁ sammohoyeva hoti, tasmā nāmasaññāya ādaraṁ akatvā lakkhaṇameva dassitaṁ.",
  "atk-vin02a10:407": "Yathā ca mūle; evaṁ kandādīsupi yaṁ lakkhaṇaṁ dassitaṁ, tasseva vasena vinicchayo veditabbo. Yañca taṁ pāḷiyaṁ haliddādi aṭṭhavidhaṁ vuttaṁ, tassa khandhatacapupphaphalampi sabbaṁ yāvajīvikanti vuttaṁ.",
  "atk-vin02a10:408": "Kandakhādanīye duvidho kando – dīgho ca rasso ca bhisakiṁsukakandādi vaṭṭo uppalakaserukakandādi, yaṁ ‘‘gaṇṭhī’’tipi vadanti. Tattha sabbesaṁ kandānaṁ jiṇṇajaraṭṭhānañca challi ca sukhumamūlāni ca yāvajīvikāni. Taruṇo pana sukhakhādanīyo, sālakalyāṇīpotakakando kiṁsukapotakakando ambāṭakakando ketakakando māluvakando bhisasaṅkhāto padumapuṇḍarīkakando piṇḍālumasāluādayo ca khīravallikando āluvakando siggukando tālakando nīluppalarattuppalakumudasogandhikānaṁ kandā kadalikando veḷukando kaserukakandoti evamādayo tesu tesu janapadesu pakatiāhāravasena manussānaṁ khādanīyatthañca bhojanīyatthañca pharaṇakakandā yāvakālikā.",
  "atk-vin02a10:409": "Khīravallikando adhoto yāvajīviko, dhoto yāvakāliko. Khīrakākolījīvikausabhakalasuṇādikandā pana yāvajīvikā. Te pāḷiyaṁ – ‘‘yāni vā panaññānipi atthi mūlāni bhesajjānī’’ti evaṁ mūlabhesajjasaṅgaheneva saṅgahitā.",
  "atk-vin02a10:410": "Mūḷālakhādanīye pana padumamūḷālaṁ puṇḍarīkamuḷālasadisameva. Erakamūlaṁ kandulamūlanti evamādi tesu tesu janapadesu pakatiāhāravasena manussānaṁ khādanīyatthañca bhojanīyatthañca pharaṇakamuḷālaṁ yāvakālikaṁ. Haliddisiṅgiveramakacicaturassavalliketakatālahintālakuntālanāḷikerapūgarukkhādimuḷālaṁ pana yāvajīvikaṁ, taṁ sabbampi pāḷiyaṁ – ‘‘yāni vā panaññānipi atthi mūlāni bhesajjānī’’ti (mahāva. 263) evaṁ mūlabhesajjasaṅgaheneva saṅgahitaṁ.",
  "atk-vin02a10:411": "Matthakakhādanīye tālahintālakuntālaketakanāḷikerapūgarukkhakhajjūrīvettaerakakadalīnaṁ kaḷīrasaṅkhātā matthakā veṇukaḷīro naḷakaḷīro ucchukaḷīro mūlakakaḷīro sāsapakaḷīro satāvarikaḷīro sattannaṁ dhaññānaṁ kaḷīrāti evamādi tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharaṇako rukkhavalliādīnaṁ matthako yāvakāliko. Haliddisiṅgiveravacamakacilasuṇānaṁkaḷīrā tālahintālakuntālanāḷikerakaḷīrānañca chinditvā pātito jaraṭṭhabundo yāvajīviko.",
  "atk-vin02a10:412": "Khandhakhādanīye antopathavīgato sālakalyāṇīkhandho ucchukhandho nīluppalarattuppalakumudasogandhikānaṁ khandhakāti evamādi tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharaṇako khandho yāvakāliko. Uppalajātīnaṁ paṇṇadaṇḍako padumajātīnaṁ sabbopi daṇḍako kāravindakadaṇḍādayo ca avasesasabbakhandhā yāvajīvikā.",
  "atk-vin02a10:413": "Tacakhādanīye ucchutacova eko yāvakāliko, sopi saraso. Seso sabbo yāvajīviko. Tesaṁ pana matthakakhandhatacānaṁ tiṇṇaṁ pāḷiyaṁ kasāvabhesajjena saṅgaho veditabbo. Vuttañhetaṁ –",
  "atk-vin02a10:414": "‘‘Anujānāmi, bhikkhave, kasāvāni bhesajjāni nimbakasāvaṁ, kuṭajakasāvaṁ, paṭolakasāvaṁ, phaggavakasāvaṁ nattamālakasāvaṁ, yāni vā panaññānipi atthi kasāvāni bhesajjāni neva khādanīye khādanīyatthaṁ pharanti, na bhojanīye bhojanīyatthaṁ pharantī’’ti (mahāva. 263).",
  "atk-vin02a10:415": "Ettha hi etesampi saṅgaho sijjhati. Vuttakasāvāni ca sabbāni kappiyānīti veditabbāni.",
  "atk-vin02a10:416": "Pattakhādanīye mūlakaṁ khārako caccu tambako taṇḍuleyyako papunnāgo vatthuleyyako vajakali jajjharī sellu siggu kāsamaddako ummā cīnamuggo māso rājamāso ṭhapetvā mahānipphāvaṁ avasesanipphāvo aggimantho sunisannako setavaraṇo nāḷikā bhūmiyaṁ jātaloṇīti etesaṁ pattāni aññāni ca evarūpāni tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharaṇakāni pattāni ekaṁsena yāvakālikāni. Yā panaññā mahānakhapiṭṭhimattā paṇṇaloṇi rukkhe ca gacche ca ārohati, tassā pattaṁ yāvajīvikaṁ. Brahmīpattañca yāvakālikanti dīpavāsino vadanti. Ambapallavaṁ yāvakālikaṁ, asokapallavaṁ pana yāvajīvikaṁ.",
  "atk-vin02a10:417": "Yāni vā panaññāni pāḷiyaṁ –",
  "atk-vin02a10:418": "‘‘Anujānāmi, bhikkhave, paṇṇāni bhesajjāni nimbapaṇṇaṁ kuṭajapaṇṇaṁ paṭolapaṇṇaṁ sulasipaṇṇaṁ kappāsakapaṇṇaṁ yāni vā panaññānipi atthi paṇṇāni bhesajjāni neva khādanīye khādanīyatthaṁ pharanti na bhojanīye bhojanīyatthaṁ pharantī’’ti (mahāva. 263) –",
  "atk-vin02a10:419": "Vuttāni, tāni yāvajīvikāni. Na kevalañca paṇṇāniyeva tesaṁ pupphaphalādīnipi yāvajīvikāni. Paṇṇānaṁ phaggavapaṇṇaṁ ajjukapaṇṇaṁ phaṇijjakapaṇṇaṁ paṭolapaṇṇaṁ tambūlapaṇṇaṁ paduminipaṇṇanti evaṁ gaṇanavasena anto natthi.",
  "atk-vin02a10:420": "Pupphakhādanīye mūlakapupphaṁ khārakapupphaṁ caccupupphaṁ tambakapupphaṁ vajakalipupphaṁ jajjharīpupphaṁ cūḷanipphāvapupphaṁ mahānipphāvapupphaṁ kaserukapupphaṁ nāḷikeratālaketakānaṁ taruṇapupphāni setavaraṇapupphaṁ siggupupphaṁ uppalapadumajātikānaṁ pupphāni kaṇṇikamattaṁ agandhikapupphaṁ kaḷīrapupphaṁ jīvantīpupphanti evamādi tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharaṇakapupphaṁ yāvakālikaṁ. Asokabakulakuyyakapunnāgacampakajātikaṇavīrakaṇikārakundanavamālikamallikādīnaṁ pana pupphaṁ yāvajīvikaṁ tassa gaṇanāya anto natthi. Pāḷiyaṁ panassa kasāvabhesajjeneva saṅgaho veditabbo.",
  "atk-vin02a10:421": "Phalakhādanīye panasalabujatālanāḷikeraambajambūambāṭakatintiṇikamātuluṅgakapitthalābukumbhaṇḍapussaphalatimbarūsakatipusavātiṅgaṇacocamocamadhukādīnaṁ phalāni yāni loke tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharanti, sabbāni tāni yāvakālikāni. Nāmagaṇanavasena nesaṁ na sakkā pariyantaṁ dassetuṁ. Yāni pana pāḷiyaṁ –",
  "atk-vin02a10:422": "‘‘Anujānāmi, bhikkhave, phalāni bhesajjāni – bilaṅgaṁ, pipphaliṁ, maricaṁ, harītakaṁ, vibhītakaṁ, āmalakaṁ, goṭṭhaphalaṁ, yāni vā panaññānipi atthi phalāni bhesajjāni neva khādanīye khādanīyatthaṁ pharanti na bhojanīye bhojanīyatthaṁ pharantī’’ti (mahāva. 263) –",
  "atk-vin02a10:423": "Vuttāni, tāni yāvajīvikāni. Tesampi aparipakkāni acchiva bimbavaraṇaketakakāsmarīādīnaṁ phalāni jātiphalaṁ kaṭukaphalaṁ eḷā takkolanti evaṁ nāmavasena na sakkā pariyantaṁ dassetuṁ.",
  "atk-vin02a10:424": "Aṭṭhikhādanīye labujaṭṭhi panasaṭṭhi ambāṭakaṭṭhi sālaṭṭhi khajjūrīketakatimbarūsakānaṁ taruṇaphalaṭṭhi tintiṇikaṭṭhi bimbaphalaṭṭhi uppala padumajātīnaṁ pokkharaṭṭhīti evamādīni tesu tesu janapadesu manussānaṁ pakatiāhāravasena khādanīyatthaṁ bhojanīyatthañca pharaṇakāni aṭṭhīni yāvakālikāni. Madhukaṭṭhi punnāgaṭṭhi harītakādīnaṁ aṭṭhīni siddhatthakaṭṭhi rājikaṭṭhīti evamādīni aṭṭhīni yāvajīvikāni. Tesaṁ pāḷiyaṁ phalabhesajjeneva saṅgaho veditabbo.",
  "atk-vin02a10:425": "Piṭṭhakhādanīye sattannaṁ tāva dhaññānaṁ dhaññānulomānaṁ aparaṇṇānañca piṭṭhaṁ panasapiṭṭhaṁ labujapiṭṭhaṁ ambāṭakapiṭṭhaṁ sālapiṭṭhaṁ dhotakatālapiṭṭhañca khīravallipiṭṭhañcāti evamādīni tesu tesu janapadesu pakatiāhāravasena manussānaṁ khādanīyatthaṁ bhojanīyatthañca pharaṇakāni piṭṭhāni yāvakālikāni. Adhotakaṁ tālapiṭṭhaṁ khīravallipiṭṭhaṁ assagandhādipiṭṭhāni ca yāvajīvikāni. Tesaṁ pāḷiyaṁ kasāvehi ca mūlaphalehi ca saṅghaho veditabbo.",
  "atk-vin02a10:426": "Niyyāsakhādanīye eko ucchuniyyāsova sattāhakāliko. Sesā ‘‘anujānāmi, bhikkhave, jatūni bhesajjāni – hiṅguṁ hiṅgujatuṁ hiṅgusipāṭikaṁ takaṁ takapattiṁ takapaṇṇiṁ sajjulasaṁ yāni vā panaññānipi atthi jatūni bhesajjānī’’ti (mahāva. 263) evaṁ pāḷiyaṁ vuttaniyyāsā yāvajīvikā. Tattha yevāpanakavasena saṅgahitānaṁ ambaniyyāso kaṇikāraniyyāsoti evaṁ nāmavasena na sakkā pariyantaṁ dassetuṁ. Evaṁ imesu mūlakhādanīyādīsu yaṁkiñci yāvakālikaṁ, sabbampi imasmiṁ atthe ‘‘avasesaṁ khādanīyaṁ nāmā’’ti saṅgahitaṁ .",
  "atk-vin02a10:427": "Bhojanīyaṁ nāma pañca bhojanānītiādimhi yaṁ vattabbaṁ taṁ vuttameva. Khādissāmi bhuñjissāmīti, paṭiggaṇhātīti yo bhikkhu vikāle etaṁ khādanīyaṁ bhojanīyañca paṭiggaṇhāti, tassa paṭiggahaṇe tāva āpatti dukkaṭassa. Sesamettha uttānameva.",
  "atk-vin02a10:428": "Eḷakalomasamuṭṭhānaṁ – kāyato ca kāyacittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:429": "Vikālabhojanasikkhāpadaṁ sattamaṁ.",
  "atk-vin02a10:430": "8. Sannidhikārakasikkhāpadavaṇṇanā",
  "atk-vin02a10:431": "252. Aṭṭhamasikkhāpade – belaṭṭhasīso nāma jaṭilasahassabbhantaro mahāthero. Araññe viharatīti jetavanassa avidūre padhānaghare ekasmiṁ āvāse vasati. Sukkhakuranti asūpabyañjanaṁ odanaṁ. So kira antogāme bhuñjitvā pacchā piṇḍāya caritvā tādisaṁ odanaṁ āharati, tañca kho appicchatāya, na paccayagiddhatāya. Thero kira sattāhaṁ nirodhasamāpattiyā vītināmetvā samāpattito vuṭṭhāya taṁ piṇḍapātaṁ udakena temetvā bhuñjati, tato puna sattāhaṁ samāpattiyā nisīdati. Evaṁ dvepi tīṇipi cattāripi sattāhāni vītināmetvā gāmaṁ piṇḍāya pavisati. Tena vuttaṁ – ‘‘cirena gāmaṁ piṇḍāya pavisatī’’ti.",
  "atk-vin02a10:432": "253. Kāro karaṇaṁ kiriyāti atthato ekaṁ, sannidhikāro assāti sannidhikāraṁ; sannidhikārameva sannidhikārakaṁ. Paṭiggahetvā ekarattaṁ vītināmitassetaṁ adhivacanaṁ. Tenevassa padabhājane vuttaṁ – ‘‘sannidhikārakaṁ nāma ajja paṭiggahitaṁ aparajjū’’ti.",
  "atk-vin02a10:433": "Paṭiggaṇhāti āpatti dukkaṭassāti evaṁ sannidhikataṁ yaṁkiñci yāvakālikaṁ vā yāmakālikaṁ vā ajjhoharitukāmatāya gaṇhantassa paṭiggahaṇe tāva āpatti dukkaṭassa. Ajjhoharato pana ekamekasmiṁ ajjhohāre pācittiyaṁ. Sacepi patto duddhoto hoti, yaṁ aṅguliyā ghaṁsantassa lekhā paññāyati, gaṇṭhikapattassa vā gaṇṭhikantare sneho paviṭṭho hoti, so uṇhe otāpentassa paggharati, uṇhayāguyā vā gahitāya sandissati, tādise pattepi punadivase bhuñjantassa pācittiyaṁ. Tasmā pattaṁ dhovitvā puna tattha acchodakaṁ vā āsiñcitvā aṅguliyā vā ghaṁsitvā nisnehabhāvo jānitabbo. Sace hi udake vā snehabhāvo patte vā aṅgulilekhā paññāyati, duddhoto hoti. Telavaṇṇapatte pana aṅgulilekhā paññāyati, sā abbohārikā. Yaṁ bhikkhū nirapekkhā sāmaṇerānaṁ pariccajanti, tañce sāmaṇerā nidahitvā denti, sabbaṁ vaṭṭati. Sayaṁ paṭiggahetvā apariccattameva hi dutiyadivase na vaṭṭati. Tato hi ekasitthampi ajjhoharato pācittiyameva.",
  "atk-vin02a10:434": "Akappiyamaṁsesu manussamaṁse thullaccayena sadviṁ pācittiyaṁ, avasesesu dukkaṭena saddhiṁ. Yāmakālikaṁ sati paccaye ajjhoharato pācittiyaṁ. Āhāratthāya ajjhoharato dukkaṭena saddhiṁ pācittiyaṁ. Sace pavārito hutvā anatirittakataṁ ajjhoharati, pakatiāmise dve pācittiyāni, manussamaṁse thullaccayena saddhiṁ dve, sesaakappiyamaṁse dukkaṭena saddhiṁ, yāmakālikaṁ sati paccaye sāmisena mukhena ajjhoharato dve, nirāmisena ekameva. Āhāratthāya ajjhoharato vikappadvayepi dukkaṭaṁ vaḍḍhati. Sace vikāle ajjhoharati, pakatibhojane sannidhipaccayā ca vikālabhojanapaccayā ca dve pācittiyāni, akappiyamaṁsesu thullaccayañca dukkaṭañca vaḍḍhati. Yāmakālikesu vikālapaccayā anāpatti, anatirittapaccayā pana vikāle sabbavikappesu anāpatti.",
  "atk-vin02a10:435": "255.Sattāhakālikaṁ yāvajīvikaṁ āhāratthāyāti āhāratthāya paṭiggaṇhato paṭiggahaṇapaccayā tāva dukkaṭaṁ, ajjhoharato pana sace nirāmisaṁ hoti, ajjhohāre ajjhohāre dukkaṭaṁ. Atha āmisasaṁsaṭṭhaṁ paṭiggahetvā ṭhapitaṁ hoti, yathāvatthukaṁ pācittiyameva.",
  "atk-vin02a10:436": "256.Anāpatti yāvakālikantiādimhi vikālabhojanasikkhāpade niddiṭṭhaṁ khādanīyabhojanīyaṁ yāva majjhantikasaṅkhāto kālo, tāva bhuñjitabbato yāvakālikaṁ. Saddhiṁ anulomapānehi aṭṭhavidhaṁ pānaṁ yāva rattiyā pacchimayāmasaṅkhāto yāmo, tāva paribhuñjitabbato yāmo kālo assāti yāmakālikaṁ. Sappiādi pañcavidhaṁ bhesajjaṁ sattāhaṁ nidhetabbato sattāho kālo assāti sattāhakālikaṁ. Ṭhapetvā udakaṁ avasesaṁ sabbampi yāvajīvaṁ pariharitvā sati paccaye paribhuñjitabbato yāvajīvakanti vuccati .",
  "atk-vin02a10:437": "Tattha aruṇodayeva paṭiggahitaṁ yāvakālikaṁ satakkhattumpi nidahitvā yāvakālo nātikkamati tāva, yāmakālikaṁ ekaṁ ahorattaṁ, sattāhakālikaṁ sattarattaṁ, itaraṁ sati paccaye, yāvajīvampi paribhuñjantassa anāpatti. Sesamettha uttānameva. Aṭṭhakathāsu pana imasmiṁ ṭhāne pānakathā kappiyānulomakathā ‘‘kappati nu kho yāvakālikena yāmakālika’’ntiādikathā ca kappiyabhūmikathā ca vitthāritā, taṁ mayaṁ āgataṭṭhāneyeva kathayissāma.",
  "atk-vin02a10:438": "Eḷakalomasamuṭṭhānaṁ – kāyato ca kāyacittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:439": "Sannidhikārakasikkhāpadaṁ aṭṭhamaṁ.",
  "atk-vin02a10:440": "9. Paṇītabhojanasikkhāpadavaṇṇanā",
  "atk-vin02a10:441": "257. Navamasikkhāpade – paṇītabhojanānīti uttamabhojanāni. Kassa sampannaṁ na manāpanti sampattiyuttaṁ kassa na piyaṁ. Sādunti surasaṁ.",
  "atk-vin02a10:442": "259.Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyyāti ettha suddhāni sappiādīni viññāpetvā bhuñjanto pācittiyaṁ nāpajjati, sekhiyesu sūpodanaviññattidukkaṭaṁ āpajjati, odanasaṁsaṭṭhāni pana viññāpetvā bhuñjanto pācittiyaṁ āpajjatīti veditabbo, ayaṁ kirettha adhippāyo. Teneva ca ‘‘paṇītānī’’ti avatvā ‘‘paṇītabhojanānī’’ti sutte vuttaṁ. ‘‘Paṇītānī’’ti hi vutte sappiādīnaṁyeva gahaṇaṁ hoti, ‘‘paṇītabhojanānī’’ti vutte pana paṇītasaṁsaṭṭhāni sattadhaññanibbattāni bhojanāni paṇītabhojanānīti ayamattho paññāyati.",
  "atk-vin02a10:443": "Idāni viññāpeti payoge dukkaṭantiādīsu ayaṁ vinicchayo – ‘‘sappinā bhattaṁ dehi, sappiṁ ākiritvā dehi, sappimissakaṁ katvā dehi, sahasappinā dehi, sappiñca bhattañca dehī’’ti viññāpentassa viññattiyā dukkaṭaṁ, paṭiggahaṇe dukkaṭaṁ, ajjhohāre pācittiyaṁ. ‘‘Sappibhattaṁ dehī’’ti vutte pana yasmā sālibhattaṁ viya sappibhattaṁ nāma natthi; tasmā sūpodanaviññattidukkaṭameva veditabbaṁ.",
  "atk-vin02a10:444": "Sace pana ‘‘sappinā bhattaṁ dehī’’ti vutte bhattaṁ datvā ‘‘sappiṁ katvā bhuñjā’’ti navanītaṁ vā khīraṁ vā dadhiṁ vā deti, mūlaṁ vā pana deti, ‘‘iminā sappiṁ gahetvā bhuñjā’’ti yathāvatthukameva. ‘‘Gosappinā bhattaṁ dehī’’ti vutte pana gosappinā vā detu, gosappimhi asati, purimanayeneva gonavanītādīni vā gāviṁyeva vā detu ‘‘ito sappinā bhuñjā’’ti yathāvatthukameva. Sace pana gosappinā yācito ajiyā sappiādīhi deti, visaṅketaṁ. Evañhi sati aññaṁ yācitena aññaṁ dinnaṁ nāma hoti, tasmā anāpatti. Esa nayo ajiyā sappinā dehīti ādīsupi.",
  "atk-vin02a10:445": "‘‘Kappiyasappinā dehī’’ti vutte akappiyasappinā deti, visaṅketameva. ‘‘Akappiyasappināti vutte akappiyasappinā deti, paṭiggahaṇepi paribhogepi dukkaṭameva. Akappiyasappimhi asati purimanayeneva akappiyanavanītādīni deti ‘‘sappiṁ katvā bhuñjā’’ti akappiyasappināva dinnaṁ hoti. ‘‘Akappiyasappinā’’ti vutte kappiyena deti, visaṅketaṁ. ‘‘Sappinā’’ti vutte sesesu navanītādīsu aññatarena deti, visaṅketameva. Esa nayo navanītena dehītiādīsupi. Yena yena hi viññatti hoti, tasmiṁ vā tassa mūle vā laddhe, taṁ taṁ laddhameva hoti.",
  "atk-vin02a10:446": "Sace pana aññaṁ pāḷiyā āgataṁ vā anāgataṁ vā denti, visaṅketaṁ. Pāḷiyaṁ āgatanavanītādīni ṭhapetvā aññehi navanītādīhi viññāpentassa dukkaṭaṁ. Yathā ca ‘‘sappibhattaṁ dehī’’ti vutte sālibhattassa viya sappibhattassa abhāvā sūpodanaviññattidukkaṭameva hotīti vuttaṁ. Evaṁ navanītabhattaṁ dehītiādīsupi. Paṭipāṭiyā ekamekaṁ vitthāretvā vuccamānepi hi ayamevattho vattabbo siyā, so ca saṅkhepenapi sakkā ñātuṁ, kiṁ tattha vitthārena? Tena vuttaṁ – ‘‘esa nayo navanītena dehītiādīsupī’’ti.",
  "atk-vin02a10:447": "Sace pana sabbehipi sappiādīhi ekaṭṭhāne vā nānāṭṭhāne vā viññāpetvā paṭiladdhaṁ ekabhājane ākiritvā ekarasaṁ katvā tato kusaggenāpi jivhagge binduṁ ṭhapetvā ajjhoharati, nava pācittiyāni āpajjati. Vuttampi cetaṁ parivāre –",
  "atk-vin02a10:448": "‘‘Kāyikāni na vācasikāni,",
  "atk-vin02a10:449": "Sabbāni nānāvatthukāni;",
  "atk-vin02a10:450": "Apubbaṁ acarimaṁ āpajjeyya ekato,",
  "atk-vin02a10:451": "Pañhāmesā kusalehi cintitā’’ti. (pari. 481);",
  "atk-vin02a10:452": "261.Agilānogilānasaññīti ettha sace gilānasaññīpi hutvā bhesajjatthāya pañca bhesajjāni viññāpeti, mahānāmasikkhāpadena kāretabbo . Nava paṇītabhojanāni viññāpento pana iminā sikkhāpadena kāretabbo. Bhikkhunīnaṁ pana etāni pāṭidesanīyavatthūni honti, sūpodanaviññattiyaṁ ubhayesampi sekhapaṇṇattidukkaṭameva. Sesamettha uttānameva.",
  "atk-vin02a10:453": "Catusamuṭṭhānaṁ – kāyato kāyavācato kāyacittato kāyavācācittato ca samuṭṭhāti,",
  "atk-vin02a10:454": "Kiriyaṁ, nosaññāvimokkhaṁ, acittakaṁ, paṇṇativajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:455": "Paṇītabhojanasikkhāpadaṁ navamaṁ.",
  "atk-vin02a10:456": "10. Dantaponasikkhāpadavaṇṇanā",
  "atk-vin02a10:457": "263. Dasamasikkhāpade – catūsu paccayesu antamaso dantakaṭṭhampi sabbaṁ paṁsukūlameva assāti sabbapaṁsukūliko. So kira susāne chaḍḍitabhājanameva pattaṁ katvā tattha chaḍḍitacoḷakeheva cīvaraṁ katvā tattha chaḍḍitamañcapīṭhakāniyeva gahetvā paribhuñjati. Ayyavosāṭitakānīti ettha ayyā vuccanti kālaṅkatā pitipitāmahā. Vosāṭitakāni vuccanti tesaṁ atthāya susānādīsu chaḍḍitakāni khādanīyabhojanīyāni; manussā kira kālaṅkate ñātake uddissa yaṁ tesaṁ sajīvakāle piyaṁ hoti, taṁ etesu susānādīsu piṇḍaṁ piṇḍaṁ katvā ‘‘ñātakā no paribhuñjantūti ṭhapenti. So bhikkhu taṁ gahetvā bhuñjati, aññaṁ paṇītampi diyyamānaṁ na icchati. Tena vuttaṁ – ‘‘susānepi rukkhamūlepi ummārepi ayyavosāṭitakāni sāmaṁ gahetvā paribhuñjatī’’ti. Theroti thiro ghanabaddho. Vaṭharoti thūlo; thūlo ca ghanasarīro cāyaṁ bhikkhūti vuttaṁ hoti. Manussamaṁsaṁ maññe khādatīti manussamaṁsaṁ khādatīti naṁ sallakkhema; manussamaṁsaṁ khādantā hi īdisā bhavantīti ayaṁ tesaṁ adhippāyo.",
  "atk-vin02a10:458": "264.Udakadantapone kukkuccāyantīti ettha te bhikkhū ‘‘adinnaṁ mukhadvāraṁ āhāraṁ āhareyyā’’ti padassa sammā atthaṁ asallakkhetvā kukkuccāyisuṁ, bhagavā pana yathāuppannassa vatthussa vasena pitā viya dārake te bhikkhū saññāpento anupaññattiṁ ṭhapesi.",
  "atk-vin02a10:459": "265.Adinnanti kāyena vā kāyapaṭibaddhena vā gaṇhantassa kāyakāyapaṭibaddhanissaggiyānaṁ aññataravasena na dinnaṁ. Etadeva hi sandhāya padabhājane ‘‘adinnaṁ nāma appaṭiggahitakaṁ vuccatī’’ti vuttaṁ. Dutiyapārājike pana ‘‘adinnaṁ nāma parapariggahitakaṁ vuccatī’’ti vuttaṁ. Dinnanti idaṁ pana tasseva adinnassa paṭipakkhavasena lakkhaṇadassanatthaṁ uddhaṭaṁ. Niddese cassa ‘‘kāyena vā kāyapaṭibaddhena vā nissaggiyena vā dente’’ti evaṁ aññasmiṁ dadamāne ‘‘hatthapāse ṭhito kāyena vā kāyapaṭibaddhena vā paṭiggaṇhātīti taṁ evaṁ diyyamānaṁ antamaso rathareṇumpi sace pubbe vuttalakkhaṇe hatthapāse ṭhito kāyena vā kāyapaṭibaddhena vā paṭiggaṇhāti, etaṁ evaṁ paṭiggahitaṁ dinnaṁ nāma vuccati. Na ‘‘idaṁ gaṇha, idaṁ tava hotū’’tiādivacanena nissaṭṭhaṁ.",
  "atk-vin02a10:460": "Tattha kāyenāti hatthādīsu yena kenaci sarīrāvayavena; antamaso pādaṅguliyāpi diyyamānaṁ kāyena dinnaṁ nāma hoti, paṭiggahaṇepi eseva nayo. Yena kenaci hi sarīrāvayavena gahitaṁ kāyena gahitameva hoti. Sacepi natthukaraṇiyā diyyamānaṁ nāsāpuṭena akallako vā mukhena paṭiggaṇhāti. Ābhogamattameva hi ettha pamāṇanti ayaṁ nayo mahāpaccariyaṁ vutto. Kāyapaṭibaddhenāti kaṭacchuādīsu yena kenaci upakaraṇena dinnaṁ kāyapaṭibaddhena dinnaṁ nāma hoti. Paṭiggahaṇepi eseva nayo. Yena kenaci sarīrapaṭibaddhena pattathālakādinā gahitaṁ kāyapaṭibaddhena gahitameva hoti. Nissaggiyenāti kāyato ca kāyapaṭibaddhato ca mocetvā hatthapāse ṭhitassa kāyena vā kāyapaṭibaddhena vā pātiyamānampi nissaggiyena payogena dinnaṁ nāma hoti. Ayaṁ tāva pāḷivaṇṇanā.",
  "atk-vin02a10:461": "Ayaṁ panettha pāḷimuttakavinicchayo – pañcaṅgehi paṭiggahaṇaṁ ruhati – thāmamajjhimassa purisassa uccāraṇamattaṁ hoti, hatthapāso paññāyati, abhihāro paññāyati, devo vā manusso vā tiracchānagato vā kāyena vā kāyapaṭibaddhena vā nissaggiyena vā deti, taṁ ce bhikkhu kāyena vā kāyapaṭibaddhena vā paṭiggaṇhāti. Evaṁ pañcahaṅgehi paṭiggahaṇaṁ ruhati.",
  "atk-vin02a10:462": "Tattha ṭhitanisinnanipannānaṁ pavāraṇasikkhāpade vuttanayeneva hatthapāso veditabbo. Sace pana dāyakapaṭiggāhakesu eko ākāse hoti, eko bhūmiyaṁ, bhūmaṭṭhassa ca sīsena ākāsaṭṭhassa ca ṭhapetvā dātuṁ vā gahetuṁ vā pasāritahatthaṁ, yaṁ āsannataraṁ aṅgaṁ, tassa orimantena hatthapāsappamāṇaṁ paricchinditabbaṁ. Sacepi eko kūpe hoti, eko kūpataṭe, eko vā pana rukkhe, eko pathaviyaṁ, vuttanayeneva hatthapāsappamāṇaṁ paricchinditabbaṁ. Evarūpe hatthapāse ṭhatvā sacepi pakkhī mukhatuṇḍakena vā hatthī vā soṇḍāya gahetvā pupphaṁ vā phalaṁ vā deti, paṭiggahaṇaṁ ruhati. Sace pana addhaṭṭhamaratanassāpi hatthino khandhe nisinno, tena soṇḍāya diyyamānaṁ gaṇhāti, vaṭṭatiyeva.",
  "atk-vin02a10:463": "Eko bahūni bhattabyañjanabhājanāni sīse katvā bhikkhussa santikaṁ āgantvā ṭhitakova gaṇhathāti vadati, na tāva abhihāro paññāyati, tasmā na gahetabbaṁ. Sace pana īsakampi onamati, bhikkhunā hatthaṁ pasāretvā heṭṭhimabhājanaṁ ekadesenāpi sampaṭicchitabbaṁ. Ettāvatā sabbabhājanāni paṭiggahitāni honti, tato paṭṭhāya oropetvā vā ugghāṭetvā vā yaṁ icchati, taṁ gahetvā bhuñjituṁ vaṭṭati. Sabhattapacchiādimhi pana ekabhājane vattabbameva natthi, kājena bhattaṁ harantopi sace kājaṁ onāmetvā deti, vaṭṭati. Tiṁsahattho veṇu hoti, ekasmiṁ ante guḷakumbho baddho, ekasmiṁ sappikumbho, tañce paṭiggaṇhāti, sabbaṁ paṭiggahitameva. Ucchuyantadoṇito paggharantameva rasaṁ gaṇhathāti vadati, abhihāro na paññāyatīti na gahetabbo. Sace pana kasaṭaṁ chaḍḍetvā hatthena ussiñcitvā ussiñcitvā deti, vaṭṭati.",
  "atk-vin02a10:464": "Bahū pattā mañce vā pīṭhe vā kaṭasārake vā doṇiyaṁ vā phalake vā ṭhapitā honti, yattha ṭhitassa dāyako hatthapāse hoti, tattha ṭhatvā paṭiggahaṇasaññāya mañcādīni aṅguliyāpi phusitvā ṭhitena vā nisinnena vā nipannena vā yaṁ tesu pattesu diyyati, taṁ sabbaṁ paṭiggahitaṁ hoti. Sacepi paṭiggahessāmīti mañcādīni āruhitvā nisīdati, vaṭṭatiyeva . Sace pana mañcādīni hatthena gahetvā mañce nisīdati, vattabbameva natthi.",
  "atk-vin02a10:465": "Pathaviyaṁ pana sacepi kucchiyā kucchiṁ āhacca ṭhitā honti, yaṁ yaṁ aṅguliyā vā sūciyā vā phusitvā nisinno hoti, tattha tattha diyyamānameva paṭiggahitaṁ hoti. ‘‘Yattha katthaci mahākaṭasārahatthattharaṇādīsu ṭhapitapatte paṭiggahaṇaṁ na ruhatī’’ti vuttaṁ, taṁ hatthapāsātikkamaṁ sandhāya vuttanti veditabbaṁ. Hatthapāse pana sati yattha katthaci vaṭṭati aññatra tatthajātakā.",
  "atk-vin02a10:466": "Tatthajātake pana paduminipaṇṇe vā kiṁsukapaṇṇādimhi vā na vaṭṭati. Na hi taṁ kāyapaṭibaddhasaṅkhyaṁ gacchati. Yathā ca tatthajātake; evaṁ khāṇuke bandhitvā ṭhapitamañcādimhi asaṁhārime phalake vā pāsāṇe vā na ruhatiyeva, tepi hi tatthajātakasaṅkhepupagā honti. Bhūmiyaṁ atthatesu sukhumesu tintiṇikādipaṇṇesupi paṭiggahaṇaṁ na ruhati, na hi tāni sandhāretuṁ samatthānīti. Mahantesu pana paduminipaṇṇādīsu ruhati. Sace hatthapāsaṁ atikkamma ṭhito dīghadaṇḍakena uḷuṅkena deti, āgantvā dehīti vattabbo. Vacanaṁ asutvā vā anādiyitvā vā patte ākiratiyeva, puna paṭiggahetabbaṁ. Dūre ṭhatvā bhattapiṇḍaṁ khipantepi eseva nayo.",
  "atk-vin02a10:467": "Sace pattatthavikato nīhariyamāne patte rajanacuṇṇāni honti, sati udake dhovitabbo, asati rajanacuṇṇaṁ pucchitvā paṭiggahetvā vā piṇḍāya caritabbaṁ. Sace piṇḍāya carantassa rajaṁ patati, paṭiggahetvā bhikkhā gaṇhitabbā. Appaṭiggahetvā gaṇhato vinayadukkaṭaṁ. Taṁ pana puna paṭiggahetvā bhuñjato anāpatti. Sace pana ‘‘paṭiggahetvā dethā’’ti vutte vacanaṁ asutvā vā anādiyitvā vā bhikkhaṁ dentiyeva, vinayadukkaṭaṁ natthi, puna paṭiggahetvā aññā bhikkhā gahetabbā.",
  "atk-vin02a10:468": "Sace mahāvāto tato tato rajaṁ pāteti, na sakkā hoti bhikkhaṁ gahetuṁ, ‘‘anupasampannassa dassāmī’’ti suddhacittena ābhogaṁ katvā gaṇhituṁ vaṭṭati. Evaṁ piṇḍāya caritvā vihāraṁ vā āsanasālaṁ vā gantvā taṁ anupasampannassa datvā puna tena dinnaṁ vā tassa vissāsena vā paṭiggahetvā bhuñjituṁ vaṭṭati.",
  "atk-vin02a10:469": "Sace bhikkhācāre sarajaṁ pattaṁ bhikkhussa deti, so vattabbo – ‘‘imaṁ paṭiggahetvā bhikkhaṁ vā gaṇheyyāsi, paribhuñjeyyāsi vā’’ti tena tathā kātabbaṁ. Sace rajaṁ upari uppilavati, kañjikaṁ pavāhetvā sesaṁ bhuñjitabbaṁ. Sace anto paviṭṭhaṁ hoti, paṭiggahetabbaṁ. Anupasampanne asati hatthato amocentena, yattha anupasampanno atthi tattha netvā paṭiggahetabbaṁ . Sukkhabhatte patitarajaṁ apanetvā bhuñjituṁ vaṭṭati. Sace atisukhumaṁ hoti, uparibhattena saddhiṁ apanetabbaṁ, paṭiggahetvā vā bhuñjitabbaṁ. Yāguṁ vā sūpaṁ vā purato ṭhapetvā ālulentānaṁ bhājanato phusitāni uggantvā patte patanti, patto paṭiggahetabbo.",
  "atk-vin02a10:470": "Uḷuṅkena āharitvā dentānaṁ paṭhamataraṁ uḷuṅkato thevā patte patanti, supatitā, abhihaṭattā doso natthi. Sacepi carukena bhatte ākiriyamāne carukato masi vā chārikā vā patati, abhihaṭattā nevatthi doso. Anantarassa bhikkhuno diyyamānaṁ pattato uppatitvā itarassa patte patati, supatitaṁ. Paṭiggahitameva hi taṁ hoti.",
  "atk-vin02a10:471": "Sace jajjharisākhādiṁ phāletvā ekassa bhikkhuno dentānaṁ sākhato phusitāni aññassa patte patanti, patto paṭiggahetabbo. Yassa pattassa upari phālenti, tassa patte patitesu dātukāmatāya abhihaṭattā doso natthi. Pāyāsassa pūretvā pattaṁ denti, uṇhattā heṭṭhā gahetuṁ na sakkoti, mukhavaṭṭiyāpi gahetuṁ vaṭṭati. Sace tathāpi na sakkoti, ādhārakena gaṇhitabbo.",
  "atk-vin02a10:472": "Āsanasālāya pattaṁ gahetvā nisinno bhikkhu niddaṁ okkanto hoti, neva āhariyamānaṁ na diyyamānaṁ jānāti, appaṭiggahitaṁ hoti. Sace pana ābhogaṁ katvā nisinno hoti, vaṭṭati. Sacepi so hatthena ādhārakaṁ muñcitvā pādena pelletvā niddāyati, vaṭṭatiyeva. Pādena ādhārakaṁ akkamitvā paṭiggaṇhantassa pana jāgarantassapi anādarapaṭiggahaṇaṁ hoti, tasmā na kātabbaṁ. Keci evaṁ ādhārakena paṭiggahaṇaṁ kāyapaṭibaddhapaṭibaddhena paṭiggahaṇaṁ nāma hoti, tasmā na vaṭṭatīti vadanti. Taṁ tesaṁ vacanamattameva. Atthato pana sabbampetaṁ kāyapaṭibaddhameva hoti. Kāyasaṁsaggepi cesa nayo dassitova. Yampi bhikkhussa diyyamānaṁ patati, tampi sāmaṁ gahetvā paribhuñjituṁ vaṭṭati. Tatridaṁ suttaṁ –",
  "atk-vin02a10:473": "‘‘Anujānāmi, bhikkhave, yaṁ diyyamānaṁ patati, taṁ sāmaṁ gahetvā paribhuñjituṁ pariccattaṁ taṁ, bhikkhave, dāyakehī’’ti (cūḷava. 273).",
  "atk-vin02a10:474": "Idañca pana suttaṁ neyyatthaṁ. Tasmā evamettha adhippāyo veditabbo – yaṁ diyyamānaṁ dāyakassa hatthato parigaḷitvā suddhāya vā bhūmiyā paduminipaṇṇavatthakaṭasārakādīsu vā patati, taṁ sāmaṁ gahetvā paribhuñjituṁ vaṭṭati. Yaṁ pana sarajāya bhūmiyā patati, taṁ rajaṁ puñchitvā vā dhovitvā vā paṭiggahetvā vā paribhuñjitabbaṁ. Sace pana pavaṭṭantaṁ aññassa bhikkhuno santikaṁ gacchati, tena āharāpetumpi vaṭṭati. Sace taṁ bhikkhuṁ vadati ‘‘tvaṁyeva khādā’’ti tassāpi khādituṁ vaṭṭati. Anāṇattena pana tena na gahetabbaṁ. Anāṇattenāpi ‘‘itarassa dassāmī’’ti gahetuṁ vaṭṭatīti kurundiyaṁ vuttaṁ. Kasmā panetaṁ itarassa bhikkhuno gahetuṁ na vaṭṭatīti? Bhagavatā ananuññātattā. Bhagavatā hi ‘‘sāmaṁ gahetvā paribhuñjitu’’nti vadantena yasseva taṁ diyyamānaṁ patati, tassa appaṭiggahitakampi taṁ gahetvā paribhogo anuññāto. ‘‘Pariccattaṁ taṁ bhikkhave dāyakehī’’ti vacanena panettha parasantakābhāvo dīpito. Tasmā aññassa sāmaṁ gahetvā paribhuñjituṁ na vaṭṭati, tassa pana āṇattiyā vaṭṭatīti ayaṁ kirettha adhippāyo.",
  "atk-vin02a10:475": "Yasmā ca taṁ appaṭiggahitakattā anuññātaṁ, tasmā yathāṭhitaṁyeva anāmasitvā kenaci pidahitvā ṭhapitaṁ dutiyadivasepi paribhuñcituṁ vaṭṭati, sannidhipaccayā anāpatti. Paṭiggahetvā pana paribhuñjitabbaṁ. Taṁdivasaṁyeva hi tassa sāmaṁ gahetvā paribhogo anuññāto, na tato paranti ayampi kirettha adhippāyo.",
  "atk-vin02a10:476": "Idāni abbohārikanayo vuccati – bhuñjantānañhi dantā khiyyanti, nakhā khiyyanti, pattassa vaṇṇo khiyyati, sabbaṁ abbohārikaṁ. Yampi satthakena ucchuādīsu phālitesu malaṁ paññāyati, etaṁ navasamuṭṭhitaṁ nāma paṭiggahetvā paribhuñjitabbaṁ. Satthakaṁ dhovitvā phālitesu malaṁ na paññāyati, lohagandhamattaṁ hoti, taṁ abbohārikaṁ. Yampi satthakaṁ gahetvā pariharanti, tena phālitepi eseva nayo. Na hi taṁ paribhogatthāya pariharantīti. Mūlabhesajjādīni pisantānaṁ vā koṭṭentānaṁ vā nisadanisadapotakaudukkhalamusalādīni khiyyanti, pariharaṇakavāsiṁ tāpetvā bhesajjatthāya takke vā khīre vā pakkhipanti, tattha nīlikā paññāyati. Satthake vuttasadisova vinicchayo. Āmakatakkādīsu pana sayaṁ na pakkhipitabbā. Pakkhipati ce, sāmapākato na muccati.",
  "atk-vin02a10:477": "Deve vassante piṇḍāya carantassa sarīrato vā cīvarato vā kiliṭṭhaudakaṁ patte patati, taṁ paṭiggahetabbaṁ. Rukkhamūlādīsu bhuñjantassa patitepi eseva nayo. Sace pana sattāhaṁ vassante deve suddhaṁ udakaṁ hoti, abbhokāsato vā patati, vaṭṭati. Sāmaṇerassa odanaṁ dentena tassa pattagataṁ acchupanteneva dātabbo. Patto vāssa paṭiggahetabbo. Appaṭiggahite odanaṁ chupitvā puna attano patte odanaṁ gaṇhantassa uggahitako hoti.",
  "atk-vin02a10:478": "Sace pana dātukāmo hutvā ‘‘āhara sāmaṇera pattaṁ, odanaṁ gaṇhā’’ti vadati, itaro ca ‘‘alaṁ mayha’’nti paṭikkhipati, puna tavevetaṁ mayā pariccatta’’nti ca vuttepi ‘‘na mayhaṁ etenattho’’ti vadati. Satakkhattumpi pariccajatu, yāva attano hatthagataṁ paṭiggahitameva hoti.",
  "atk-vin02a10:479": "Sace pana ādhārake ṭhitaṁ nirapekkho ‘‘gaṇhā’’ti vadati, puna paṭiggahetabbaṁ. Sāpekkho ādhārake pattaṁ ṭhapetvā ‘‘etto pūvaṁ vā bhattaṁ vā gaṇhā’’ti sāmaṇeraṁ vadati, sāmaṇero hatthaṁ dhovitvā sacepi satakkhattuṁ gahetvā attano pattagataṁ aphusantova attano patte pakkhipati, puna paṭiggahaṇakiccaṁ natthi. Yadi pana attano pattagataṁ phusitvā tato gaṇhāti, sāmaṇerasantakena saṁsaṭṭhaṁ hoti, puna paṭiggahetabbaṁ. Keci pana ‘‘sacepi gayhamānaṁ chijjitvā tattha patati, puna paṭiggahetabba’’nti vadanti. Taṁ ‘‘ekaṁ bhattapiṇḍaṁ gaṇha, ekaṁ pūvaṁ gaṇha, imassa guḷapiṇḍassa ettakaṁ padesaṁ gaṇhā’’ti evaṁ paricchinditvā vutte veditabbaṁ. Idha pana paricchedo natthi. Tasmā yaṁ sāmaṇerassa patte patati, tadeva paṭiggahaṇaṁ vijahati. Hatthagataṁ pana yāva sāmaṇero vā ‘‘ala’’nti na oramati, bhikkhu vā na vāreti, tāva bhikkhusseva santakaṁ, tasmā paṭiggahaṇaṁ na vijahati.",
  "atk-vin02a10:480": "Sace attano vā bhikkhūnaṁ vā yāgupacanakabhājane kesañci atthāya odanaṁ pakkhipati, ‘‘sāmaṇera, bhājanassa upari hatthaṁ karohī’’ti vatvā tassa hatthe pakkhipitabbaṁ, tassa hatthato bhājane patitañhi dutiyadivase bhājanassa akappiyabhāvaṁ na karoti, pariccattattā. Sace evaṁ akatvā pakkhipati, pattamiva bhājanaṁ nirāmisaṁ katvā paribhuñjitabbaṁ. Dāyakā yāgukuṭaṁ ṭhapetvā gatā, taṁ daharasāmaṇero paṭiggaṇhāpetuṁ na sakkoti, bhikkhu pattaṁ upanāmeti, sāmaṇero kuṭassa gīvaṁ pattassa mukhavaṭṭiyaṁ ṭhapetvā āvajjeti, pattagatā yāgu paṭiggahitāva hoti. Atha vā bhikkhu bhūmiyaṁ hatthaṁ ṭhapeti, sāmaṇero pavaṭṭetvā tattha āropeti, vaṭṭati. Pūvapacchibhattapacchiucchubhārādīsupi eseva nayo.",
  "atk-vin02a10:481": "Sace paṭiggahaṇūpagaṁ bhāraṁ dve tayo sāmaṇerā denti, ekena vā balavatā ukkhittaṁ dve tayo bhikkhū gaṇhanti, vaṭṭati. Mañcassa vā pīṭhassa vā pāde telaghaṭaṁ vā phāṇitaghaṭaṁ vā navanītaghaṭaṁ vā laggenti, bhikkhussa mañcepi pīṭhepi nisīdituṁ vaṭṭati. Uggahitakaṁ nāma na hoti.",
  "atk-vin02a10:482": "Nāgadantake vā aṅkusake vā dve telaghaṭā laggitā honti, upari paṭiggahitako heṭṭhā appaṭiggahitako, uparimaṁ gahetuṁ vaṭṭati. Heṭṭhā paṭiggahitako upari appaṭiggahitako, uparimaṁ gahetvā itaraṁ gaṇhato uparimo uggahitako hoti. Heṭṭhāmañce appaṭiggahitakaṁ telathālakaṁ hoti, taṁ ce sammajjanto sammuñjaniyā ghaṭṭeti, uggahitakaṁ na hoti. Paṭiggahitakaṁ gaṇhissāmīti appaṭiggahitakaṁ gahetvā ñatvā puna ṭhapeti, uggahitakaṁ na hoti. Bahi nīharitvā sañjānāti, bahi aṭṭhapetvā haritvā tattheva ṭhapetabbaṁ, natthi doso. Sace pana pubbe vivaritvā ṭhapitaṁ na pidahitabbaṁ; yathā pubbe ṭhitaṁ tatheva ṭhapetabbaṁ. Sace bahi ṭhapeti, puna na chupitabbaṁ.",
  "atk-vin02a10:483": "Heṭṭhāpāsādaṁ orohanto nisseṇimajjhe sañjānāti, anokāsattā uddhaṁ vā adho vā haritvā ṭhapetabbaṁ. Paṭiggahitake telādimhi kaṇṇakaṁ uṭṭheti, siṅgiverādimhi ghanacuṇṇaṁ, taṁsamuṭṭhānameva nāmetaṁ, puna paṭiggahaṇakiccaṁ natthi.",
  "atk-vin02a10:484": "Tālaṁ vā nāḷikeraṁ vā āruḷho yottena phalapiṇḍiṁ otāretvā upari ṭhitova gaṇhathāti vadati, na gahetabbaṁ. Sace añño bhūmiyaṁ ṭhito yottapāsake gahetvā ukkhipitvā deti, vaṭṭati. Saphalaṁ mahāsākhaṁ kappiyaṁ kāretvā paṭiggaṇhāti, phalāni paṭiggahitāneva honti, yathāsukhaṁ paribhuñjituṁ vaṭṭati.",
  "atk-vin02a10:485": "Antovatiyaṁ ṭhatvā vatiṁ chinditvā ucchuṁ vā timbarūsakaṁ vā denti, hatthapāse sati vaṭṭati. Vatidaṇḍakesu appaharitvā niggataṁ gaṇhantassa vaṭṭati. Paharitvā niggate aṭṭhakathāsu doso na dassito. Mayaṁ pana yaṁ ṭhānaṁ pahaṭaṁ, tato sayaṁpatitameva hotīti takkayāma. Tasmimpi aṭṭhatvā gacchante yujjati, suṅkaghātato pavaṭṭetvā bahipatitabhaṇḍaṁ viya. Vatiṁ vā pākāraṁ vā laṅghāpetvā denti, sace pana na puthulo pākāro, antopākāre ca bahipākāre ca ṭhitassa hatthapāso pahoti, hatthasatampi uddhaṁ gantvā sampattaṁ gahetuṁ vaṭṭati.",
  "atk-vin02a10:486": "Bhikkhu gilānaṁ sāmaṇeraṁ khandhena vahati, so phalāphalaṁ disvā gahetvā khandhe nisinnova deti, vaṭṭati. Aparo bhikkhuṁ vahanto khandhe nisinnassa bhikkhuno deti, vaṭṭatiyeva.",
  "atk-vin02a10:487": "Bhikkhu phaliniṁ sākhaṁ chāyatthāya gahetvā gacchati, phalāni khādituṁ citte uppanne paṭiggahāpetvā khādituṁ vaṭṭati. Macchikavāraṇatthaṁ kappiyaṁ kāretvā paṭiggaṇhāti, khāditukāmo ce hoti, mūlapaṭiggahaṇameva vaṭṭati, khādantassa natthi doso.",
  "atk-vin02a10:488": "Bhikkhu paṭiggahaṇārahaṁ bhaṇḍaṁ manussānaṁ yāne ṭhapetvā maggaṁ gacchati, yānaṁ kaddame laggati, daharo cakkaṁ gahetvā ukkhipati, vaṭṭati, uggahitakaṁ nāma na hoti. Nāvāya ṭhapetvā nāvaṁ arittena vā pājeti, hatthena vā kaḍḍhati, vaṭṭati. Uḷumpepi eseva nayo. Cāṭiyaṁ kuṇḍake vā ṭhapetvāpi taṁ anupasampannena gāhāpetvā anupasampannaṁ bāhāyaṁ gahetvā tarituṁ vaṭṭati. Tasmimpi asati anupasampannaṁ gāhāpetvā taṁ bāhāyaṁ gahetvā tarituṁ vaṭṭati.",
  "atk-vin02a10:489": "Upāsakā gamikabhikkhūnaṁ pātheyyataṇḍule denti. Sāmaṇerā bhikkhūnaṁ taṇḍule gahetvā attano taṇḍule gahetuṁ na sakkonti, bhikkhū tesaṁ taṇḍule gaṇhanti. Sāmaṇerā attanā gahitataṇḍulesu khīṇesu itarehi taṇḍulehi yāguṁ pacitvā sabbesaṁ pattāni paṭipāṭiyā ṭhapetvā yāguṁ ākiranti. Paṇḍito sāmaṇero attano pattaṁ gahetvā therassa deti, therassa pattaṁ anutherassāti evaṁ sabbāni parivatteti, sabbehi sāmaṇerassa santakaṁ bhuttaṁ hoti, vaṭṭati.",
  "atk-vin02a10:490": "Sacepi sāmaṇero apaṇḍito hoti, attano patte yāguṁ sayameva pātuṁ ārabhati, ‘‘āvuso tuyhaṁ yāguṁ mayhaṁ dehī’’ti evaṁ therehi paṭipāṭiyā yācitvāpi pivituṁ vaṭṭati, sabbehi sāmaṇerassa santakameva bhuttaṁ hoti, neva uggahitapaccayā na sannidhipaccayā vajjaṁ phusanti. Ettha pana mātāpitūnaṁ telādīni chāyādīnaṁ atthāya sākhādīni ca harantānaṁ imesañca viseso na dissati. Tasmā kāraṇaṁ upaparikkhitabbaṁ.",
  "atk-vin02a10:491": "Sāmaṇero bhattaṁ pacitukāmo taṇḍule dhovitvā niccāletuṁ na sakkoti. Bhikkhunā taṇḍule ca bhājanañca paṭiggahetvā taṇḍule dhovitvā niccāletvā bhājanaṁ uddhanaṁ āropetabbaṁ, aggi na kātabbo, pakkakāle vivaritvā pakkabhāvo jānitabbo. Sace duppakkaṁ hoti, pākatthāya pidahituṁ na vaṭṭati. Rajassa vā chārikāya vā apatanatthāya vaṭṭati, pakkakāle āropetumpi bhuñjitumpi vaṭṭati, puna paṭiggahaṇakiccaṁ natthi.",
  "atk-vin02a10:492": "Sāmaṇero paṭibalo pacituṁ, khaṇo panassa natthi, katthaci gantukāmo. Bhikkhunā sataṇḍulodakabhājanaṁ paṭiggahetvā uddhanaṁ āropetvā aggiṁ jāletvā gacchāhīti vattabbo. Tato paraṁ purimanayeneva sabbaṁ kātuṁ vaṭṭati.",
  "atk-vin02a10:493": "Bhikkhu yāguatthāya suddhaṁ bhājanaṁ āropetvā udakaṁ tāpeti, vaṭṭati. Tatte udake sāmaṇero taṇḍule pakkhipati, tato paṭṭhāya bhikkhunā aggi na kātabbo. Pakkayāguṁ paṭiggahetvā pātuṁ vaṭṭati.",
  "atk-vin02a10:494": "Sāmaṇero yāguṁ pacati, hatthakukkuccako bhikkhu kīḷanto bhājanaṁ āmasati, pidhānaṁ āmasati , uggataṁ pheṇaṁ chinditvā harati, tasseva pātuṁ na vaṭṭati, durupaciṇṇaṁ nāma hoti. Sace pana dabbiṁ vā uḷuṅkaṁ vā gahetvā anukkhipanto āluḷeti, sabbesaṁ na vaṭṭati, sāmapākañceva hoti durupaciṇṇañca. Sace ukkhipati, uggahitakampi hoti.",
  "atk-vin02a10:495": "Bhikkhunā piṇḍāya caritvā ādhārake patto ṭhapito hoti, tatra ce añño lolabhikkhu kīḷanto pattaṁ āmasati, pattapidhānaṁ āmasati, tasseva tato laddhaṁ bhattaṁ na vaṭṭati. Sace pana pattaṁ ukkhipitvā ṭhapeti, sabbesaṁ na vaṭṭati. Tatthajātakaphalāni sākhāya vā valliyā vā gahetvā cāleti, tasseva tato laddhaṁ phalaṁ na vaṭṭati, durupaciṇṇadukkaṭañca āpajjati. Phalarukkhaṁ pana apassayituṁ vā tattha kaṇḍake vā bandhituṁ vaṭṭati, durupaciṇṇaṁ na hotīti mahāpaccariyaṁ vuttaṁ.",
  "atk-vin02a10:496": "Araññe patitaṁ pana ambaphalādiṁ disvā sāmaṇerassa dassāmīti āharitvā dātuṁ vaṭṭati. Sīhavighāsādiṁ disvāpi sāmaṇerassa dassāmīti paṭiggahetvā vā appaṭiggahetvā vā āharitvā dātuṁ vaṭṭati. Sace pana sakkoti vitakkaṁ sodhetuṁ, tato laddhaṁ khāditumpi vaṭṭati, neva āmakamaṁsapaṭiggahaṇapaccayā na uggahitakapaccayā vajjaṁ phusati.",
  "atk-vin02a10:497": "Mātāpitūnaṁ atthāya telādīni gahetvā gacchato antarāmagge byādhi uppajjati, tato yaṁ icchati, taṁ paṭiggahetvā paribhuñjituṁ vaṭṭati. Sace pana mūlepi paṭiggahitaṁ hoti, puna paṭiggahaṇakiccaṁ natthi. Mātāpitūnaṁ taṇḍule āharitvā deti, te tatoyeva yāguādīni sampādetvā tassa denti, vaṭṭati sannidhipaccayā vā uggahitakapaccayā vā doso natthi.",
  "atk-vin02a10:498": "Bhikkhu pidahitvā udakaṁ tāpeti, yāva parikkhayā paribhuñjituṁ vaṭṭati. Sace panettha chārikā patati, paṭiggahetabbaṁ. Dīghasaṇḍāsena thālakaṁ gahetvā telaṁ pacantassa chārikā patati, hatthena amuñcanteneva pacitvā otāretvā paṭiggahetabbaṁ. Sace aṅgārāpi dārūni vā paṭiggahetvā ṭhapitāni, mūlapaṭiggahaṇameva vaṭṭati.",
  "atk-vin02a10:499": "Bhikkhu ucchuṁ khādati, sāmaṇero ‘‘mayhampi dethā’’ti vadati. ‘‘Ito chinditvā gaṇhā’’ti vutto gaṇhāti, avasese puna paṭiggahaṇakiccaṁ natthi. Guḷapiṇḍakaṁ khādantassāpi eseva nayo. Vuttokāsato chinditvā gahitāvasesañhi ajahitapaṭiggahaṇameva hoti.",
  "atk-vin02a10:500": "Bhikkhu guḷaṁ bhājento paṭiggahetvā koṭṭhāse karoti, bhikkhūpi sāmaṇerāpi āgantvā ekagahaṇeneva ekamekaṁ koṭṭhāsaṁ gaṇhanti , gahitāvasesaṁ paṭiggahitameva hoti. Sace lolasāmaṇero gaṇhitvā gaṇhitvā puna ṭhapeti, tassa gahitāvasesaṁ appaṭiggahitakaṁ hoti.",
  "atk-vin02a10:501": "Bhikkhu dhūmavaṭṭiṁ paṭiggahetvā dhūmaṁ pivati, mukhañca kaṇṭho ca manosilāya litto viya hoti, yāvakālikaṁ bhuñjituṁ vaṭṭati, yāvakālikena yāvajīvikasaṁsagge doso natthi.",
  "atk-vin02a10:502": "Pattaṁ vā rajanaṁ vā pacantassa kaṇṇanāsamukhacchiddehi dhūmo pavisati, byādhipaccayā pupphaṁ vā phalaṁ vā upasiṅghati, abbohārikattā vaṭṭati. Bhattuggāro tāluṁ āhacca antoyeva pavisati, avisayattā vaṭṭati. Mukhaṁ paviṭṭhaṁ pana ajjhoharato vikāle āpatti. Dantantare laggassa āmisassa raso pavisati, āpattiyeva. Sace sukhumaṁ āmisaṁ hoti, raso na paññāyati, abbohārikapakkhaṁ bhajati.",
  "atk-vin02a10:503": "Upakaṭṭhe kāle nirudakaṭṭhāne bhattaṁ bhuñjitvā kakkhāretvā dve tayo kheḷapiṇḍe pātetvā udakaṭṭhānaṁ gantvā mukhaṁ vikkhāletabbaṁ. Paṭiggahetvā ṭhapitasiṅgiverādīnaṁ aṅkurā nikkhamanti, puna paṭiggahaṇakiccaṁ natthi. Loṇe asati samuddodakena loṇakiccaṁ kātuṁ vaṭṭati. Paṭiggahetvā ṭhapitaṁ loṇodakaṁ loṇaṁ hoti, loṇaṁ vā udakaṁ hoti, raso vā phāṇitaṁ hoti, phāṇitaṁ vā raso hoti, mūlapaṭiggahaṇameva vaṭṭati. Himakarakā udakagatikā eva. Parihārikena katakaṭṭhinā udakaṁ pasādenti, taṁ abbohārikaṁ, āmisena saddhiṁ vaṭṭati. Āmisagatikehi kapitthaphalādīhi pasāditaṁ purebhattameva vaṭṭati.",
  "atk-vin02a10:504": "Pokkharaṇīādīsu udakaṁ bahalaṁ hoti, vaṭṭati. Sace pana mukhe ca hatthe ca laggati, na vaṭṭati, paṭiggahetvā paribhuñjitabbaṁ. Khettesu kasitaṭṭhāne bahalaṁ udakaṁ hoti, paṭiggahetabbaṁ. Sace sanditvā kandarādīni pavisitvā nadiṁ pūreti, vaṭṭati. Kakudhasobbhādayo honti, rukkhato patitehi pupphehi sañchannodakā, sace puppharaso na paññāyati, paṭiggahaṇakiccaṁ natthi. Parittaṁ udakaṁ hoti, raso paññāyati, paṭiggahetabbaṁ. Pabbatakandarādīsu kāḷavaṇṇapaṇṇasañchannaudakepi eseva nayo.",
  "atk-vin02a10:505": "Pānīyaghaṭe sareṇukāni vā savaṇṭakhīrāni vā pupphāni pakkhittāni honti, paṭiggahetabbaṁ. Pupphāni vā paṭiggahetvā pakkhipitabbāni. Pāṭalicampakamallikā pakkhittā honti , vāsamattaṁ tiṭṭhati taṁ abbohārikaṁ, dutiyadivasepi āmisena saddhiṁ vaṭṭati. Bhikkhunā ṭhapitapupphavāsitakapānīyato sāmaṇero pānīyaṁ gahetvā pītāvasesaṁ tattheva ākirati, paṭiggahetabbaṁ. Padumasarādīsu udakaṁ santharitvā ṭhitaṁ pupphareṇuṁ ghaṭena vikkhambhetvā udakaṁ gahetuṁ vaṭṭati. Kappiyaṁ kārāpetvā paṭiggahetvā ṭhapitaṁ dantakaṭṭhaṁ hoti, sace tassa rasaṁ pivitukāmo, mūlapaṭiggahaṇameva vaṭṭati. Appaṭiggahetvā ṭhapitaṁ paṭiggahetabbaṁ. Ajānantassa rase paviṭṭhepi āpattiyeva. Acittakañhi idaṁ sikkhāpadaṁ.",
  "atk-vin02a10:506": "Mahābhūtesu kiṁ vaṭṭati, kiṁ na vaṭṭatīti? Khīraṁ tāva vaṭṭati, kappiyamaṁsakhīraṁ vā akappiyamaṁsakhīraṁ vā hotu, pivantassa anāpatti. Assu kheḷo siṅghāṇikā muttaṁ karīsaṁ semhaṁ dantamalaṁ akkhigūthako kaṇṇagūthako sarīre uṭṭhitaloṇanti idaṁ sabbaṁ vaṭṭati. Yaṁ panettha ṭhānato cavitvā patte vā hatthe vā patati, taṁ paṭiggahetabbaṁ. Aṅgalaggaṁ paṭiggahitakameva. Uṇhaṁpāyāsaṁ bhuñjantassa sedo aṅgulianusārena ekābaddhova hutvā pāyāse santiṭṭhati, piṇḍāya vā carantassa hatthato pattassa mukhavaṭṭiṁto vā pattatalaṁ orohati, ettha paṭiggahaṇakiccaṁ natthi. Jhāmamahābhūtesu idaṁ nāma na vaṭṭatīti natthi, dujjhāpitaṁ pana na vaṭṭati. Sujjhāpitaṁ manussaṭṭhimpi cuṇṇaṁ katvā lehe upanetuṁ vaṭṭati.",
  "atk-vin02a10:507": "Cattāri mahāvikaṭāni asati kappiyakārake sāmampi gahetvā paribhuñjituṁ vaṭṭati. Ettha ca dubbacopi asamatthopi kappiyakārako asantapakkheyeva tiṭṭhati. Chārikāya asati sukkhadāruṁ jhāpetvā chārikā gahetabbā. Sukkhadārumhi asati alladāruṁ rukkhato chinditvāpi kātuṁ vaṭṭati. Idaṁ pana catubbidhampi mahāvikaṭaṁ kālodissaṁ nāma sappadaṭṭhakkhaṇeyeva vaṭṭati. Sesamettha uttānameva.",
  "atk-vin02a10:508": "Eḷakalomasamuṭṭhānaṁ – kāyato ca kāyacittato ca samuṭṭhāti, kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ , tivedananti.",
  "atk-vin02a10:509": "Dantaponasikkhāpadaṁ dasamaṁ.",
  "atk-vin02a10:510": "Samatto vaṇṇanākkamena bhojanavaggo catuttho.",
  "atk-vin02a10:511": "5. Acelakavaggo",
  "atk-vin02a10:512": "1. Acelakasikkhāpadavaṇṇanā",
  "atk-vin02a10:513": "269. Acelakavaggassa 9 paṭhamasikkhāpade – parivesananti parivisanaṭṭhānaṁ. Paribbājakasamāpannoti pabbajjaṁ samāpanno. Deti āpatti pācittiyassāti samatittikaṁ yāgupattaṁ ekapayogena deti, ekaṁ pācittiyaṁ. Avacchinditvā avacchinditvā deti, payoge payoge pācittiyaṁ. Eseva nayo pūvabhattādīsu. Titthiye atitthiyasaññīti mātā vā pitā vā titthiyesu pabbajati, tesaṁ mātāpitusaññāya dentassāpi pācittiyameva hoti. Dāpetīti anupasampannena dāpeti.",
  "atk-vin02a10:514": "273.Upanikkhipitvā detīti tathārūpe bhājane ṭhapetvā taṁ bhājanaṁ tesaṁ santike bhūmiyaṁ nikkhipitvā deti, tesaṁ vā bhājanaṁ nikkhipāpetvā tattha deti, pattaṁ ādhārake vā bhūmiyaṁ vā ṭhapetvāpi ‘‘ito gaṇhathā’’ti vattuṁ vaṭṭati. Sace titthiyo vadati ‘‘mayhaṁ nāma idaṁ santakaṁ, idha na ākirathā’’ti ākiritabbaṁ. Tassa santakattā sahatthā dānaṁ nāma na hoti. Sesamettha uttānameva.",
  "atk-vin02a10:515": "Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:516": "Acelakasikkhāpadaṁ paṭhamaṁ.",
  "atk-vin02a10:517": "2. Uyyojanasikkhāpadavaṇṇanā",
  "atk-vin02a10:518": "274. Dutiyasikkhāpade – paṭikkamanepīti āsanasālāyampi. Bhattavissagganti bhattakiccaṁ. Na sambhāvesīti na pāpuṇi.",
  "atk-vin02a10:519": "276.Anācāranti vuttāvasesaṁ kāyavacīdvāravītikkamaṁ. Dassanūpacāraṁ vā savanūpacāraṁ vāvijahantassāti ettha yadi ṭhito vā nisinno vā uyyojeti; yo uyyojito, so vijahati, tassa ca āpatti nāma natthi. Tasmiṁ pana vijahantepi atthato itarena vijahitameva hoti. Tasmā yo uyyojeti, tassevāyaṁ āpatti. Tattha sace upacārabbhantare eko pādo hoti, dukkaṭaṁ. Sīmātikkame pācittiyaṁ. Ettha ca dassanūpacārassa abbhokāse dvādasahatthappamāṇaṁ, tathā savanūpacārassa. Sace pana antarā kuṭṭadvārapākārādayo honti, tehi antaritabhāvo dassanūpacārātikkamo, tassa vasena āpatti veditabbā. Na añño koci paccayo hotīti ṭhapetvā vuttappakāramanācāraṁ aññaṁ kiñci kāraṇaṁ na hoti.",
  "atk-vin02a10:520": "277.Kalisāsanaṁ āropetīti ‘‘kalī’’ti kodho; tassa sāsanaṁ āropeti; kodhassa āṇaṁ āropeti; kodhavasena ṭhānanisajjādīsu dosaṁ dassetvā ‘‘passatha bho imassa ṭhānaṁ, nisajjaṁ ālokitaṁ vilokitaṁ khāṇuko viya tiṭṭhati, sunakho viya nisīdati, makkaṭo viya ito cito ca viloketī’’ti evaṁ amanāpavacanaṁ vadati ‘‘appeva nāma imināpi ubbāḷho pakkameyyā’’ti. Sesaṁ uttānameva.",
  "atk-vin02a10:521": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a10:522": "Uyyojanasikkhāpadaṁ dutiyaṁ.",
  "atk-vin02a10:523": "3. Sabhojanasikkhāpadavaṇṇanā",
  "atk-vin02a10:524": "279. Tatiyasikkhāpade – sayanighareti sayaniyaghare. Yato ayyassa bhikkhā dinnāti yasmā bhikkhā dinnā, yaṁ āgatena laddhabbaṁ taṁ vo laddhaṁ; gacchathāti adhippāyo. Pariyuṭṭhitoti rāgapariyuṭṭhito; methunādhippāyoti attho.",
  "atk-vin02a10:525": "280. Saha ubhohi janehīti sabhojanaṁ; tasmiṁ sabhojane. Atha vā sabhojaneti sabhoge. Rāgapariyuṭṭhitassa hi purisassa itthī bhogo itthiyā ca puriso. Tenevassa padabhājane – ‘‘itthī ceva hoti puriso cā’’tiādi vuttaṁ. Mahallake ghareti mahallake sayanighare. Piṭṭhasaṅghāṭassa hatthapāsaṁ vijahitvāti tassa sayanighare gabbhassa yo piṭṭhasaṅghāṭo, tassa hatthapāsaṁ vijahitvā; antosayanassa āsanne ṭhāne nisīdatīti attho. Īdisañca sayanigharaṁ mahācatussālādīsu hoti. Piṭṭhivaṁsaṁ atikkamitvāti iminā majjhātikkamaṁ dasseti. Tasmā yathā vā tathā vā katassa khuddakassa sayanigharassa majjhātikkame āpatti veditabbā. Sesamettha uttānameva.",
  "atk-vin02a10:526": "Paṭhamapārājikasamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dvivedananti.",
  "atk-vin02a10:527": "Sabhojanasikkhāpadaṁ tatiyaṁ.",
  "atk-vin02a10:528": "284. Catutthapañcamasikkhāpadesu yaṁ vattabbaṁ siyā, taṁ sabbaṁ aniyatadvaye vuttanayameva. Yathā ca sabhojanasikkhāpadaṁ , evametānipi paṭhamapārājikasamuṭṭhānānevāti.",
  "atk-vin02a10:529": "Rahopaṭicchannasikkhāpadaṁ catutthaṁ, rahonisajjasikkhāpadaṁ pañcamaṁ.",
  "atk-vin02a10:530": "6. Cārittasikkhāpadavaṇṇanā",
  "atk-vin02a10:531": "294. Chaṭṭhasikkhāpade – dethāvuso bhattanti ettha taṁ kira bhattaṁ abhihaṭaṁ ahosi, tasmā evamāhaṁsu. Anabhihaṭe pana evaṁ vattuṁ na labbhati, payuttavācā hoti.",
  "atk-vin02a10:532": "295.Tena hi bhikkhave paṭiggahetvā nikkhipathāti idaṁ pana bhagavā kulassa saddhānurakkhaṇatthāya āha. Yadi ‘‘bhājetvā khādathā’’ti vadeyya, manussānaṁ pasādaññathattaṁ siyā. Ussāriyitthāti paṭihariyittha; gharaṁyeva naṁ gahetvā agamaṁsūti vuttaṁ hoti.",
  "atk-vin02a10:533": "298.Santaṁ bhikkhunti ettha kittāvatā santo hoti, kittāvatā asantoti? Antovihāre yattha ṭhitassa kulāni payirupāsanacittaṁ uppannaṁ, tato paṭṭhāya yaṁ passe vā abhimukhe vā passati, yassa sakkā hoti pakativacanena ārocetuṁ, ayaṁ santo nāma. Ito cito ca pariyesitvā ārocanakiccaṁ nāma natthi. Yo hi evaṁ pariyesitabbo, so asantoyeva. Apica antoupacārasīmāya bhikkhuṁ disvā āpucchissāmīti gantvā tattha yaṁ passati, so āpucchitabbo. No ce passati, asantaṁ bhikkhuṁ anāpucchā paviṭṭho nāma hoti.",
  "atk-vin02a10:534": "302.Antarārāmanti antogāme vihāro hoti, taṁ gacchati. Bhattiyagharanti nimantitagharaṁ vā salākabhattādidāyakānaṁ vā gharaṁ. Āpadāsūti jīvitabrahmacariyantarāyesu sati gantuṁ vaṭṭati. Sesamettha uttānameva.",
  "atk-vin02a10:535": "Kathinasamuṭṭhānaṁ – kāyavācato kāyavācācittato ca samuṭṭhāti, kiriyākirayaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:536": "Cārittasikkhāpadaṁ chaṭṭhaṁ.",
  "atk-vin02a10:537": "7. Mahānāmasikkhāpadavaṇṇanā",
  "atk-vin02a10:538": "303. Sattamasikkhāpade – mahānāmo nāma bhagavato cūḷapituputto māsamattena mahallakataro dvīsu phalesu patiṭṭhito ariyasāvako. Bhesajjaṁ ussannaṁ hotīti vajato āharitvā ṭhapitasappi bahu hoti.",
  "atk-vin02a10:539": "306.Sāditabbāti tasmiṁ samaye rogo natthīti na paṭikkhipitabbā; roge sati viññāpessāmīti adhivāsetabbā. Ettakehi bhesajjehi pavāremīti nāmavasena sappitelādīsu dvīhi tīhi vā parimāṇavasena patthena nāḷiyā āḷhakenāti vā.Aññaṁ bhesajjaṁ viññāpetīti sappinā pavārito telaṁ viññāpeti, āḷhakena pavārito doṇaṁ. Na bhesajjena karaṇīyenāti missakabhattenapi ce yāpetuṁ sakkoti, na bhesajjakaraṇīyaṁ nāma hoti.",
  "atk-vin02a10:540": "310.Pavāritānanti ye attano puggalikāya pavāraṇāya pavāritā; tesaṁ pavāritānurūpena viññattiyā anāpatti. Saṅghavasena pavāritesu pana pamāṇaṁ sallakkhetabbamevāti. Sesaṁ uttānameva.",
  "atk-vin02a10:541": "Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:542": "Mahānāmasikkhāpadaṁ sattamaṁ.",
  "atk-vin02a10:543": "8. Uyyuttasenāsikkhāpadavaṇṇanā",
  "atk-vin02a10:544": "311. Aṭṭhame – abbhuyyātoti abhiuyyāto; parasenaṁ abhimukho gamissāmīti nagarato niggatoti attho. Uyyuttanti katauyyogaṁ; gāmato nikkhantanti attho.",
  "atk-vin02a10:545": "314.Dvādasapuriso hatthīti cattāro ārohakā ekekapādarakkhakā dve dveti evaṁ dvādasapuriso hoti. Tipuriso assoti eko ārohako dve pādarakkhakāti evaṁ tipuriso hoti. Catupuriso rathoti eko sārathi eko yodho dve āṇirakkhakāti evaṁ catupuriso hoti. Cattāro purisā sarahatthāti āvudhahatthā cattāro purisāti ayaṁ pacchimakoṭiyā caturaṅgasamannāgatā senā nāma. Īdisaṁ senaṁ dassanāya gacchato pade pade dukkaṭaṁ. Dassanūpacāraṁ vijahitvāti kenaci antaritā vā ninnaṁ oruḷhā vā na dissati; idha ṭhatvā na sakkā daṭṭhunti aññaṁ ṭhānaṁ gantvā passato payoge payoge pācittiyanti attho.",
  "atk-vin02a10:546": "315.Ekamekanti hatthiādīsu catūsu aṅgesu ekamekaṁ; antamaso ekapurisāruḷhakahatthimpi ekampi sarahatthaṁ purisaṁ. Anuyyuttā nāma rājā uyyānaṁ vā nadiṁ vā gacchati; evaṁ anuyyuttā hoti.",
  "atk-vin02a10:547": "316.Āpadāsūti jīvitabrahmacariyantarāyesu sati ettha gato muñcissāmīti gacchato anāpatti. Sesamettha uttānameva. Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, lokavajjaṁ, kāyakammaṁ, akusalacittaṁ, tivedananti.",
  "atk-vin02a10:548": "Uyyuttasenāsikkhāpadaṁ aṭṭhamaṁ.",
  "atk-vin02a10:549": "9. Senāvāsasikkhāpadavaṇṇanā",
  "atk-vin02a10:550": "319. Navame – atthaṅgate sūriye senāya vasatīti tiṭṭhatu vā nisīdatu vā sayatu vā sacepi ākāse iddhiyā kañci iriyāpathaṁ kappeti, pācittiyameva. Senā vā paṭisenāya ruddhā hotīti yathā sañcāro chijjati; evaṁ ruddhā hoti. Palibuddhoti verikena vā issarena vā ruddho. Sesaṁ uttānameva. Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:551": "Senāvāsasikkhāpadaṁ navamaṁ.",
  "atk-vin02a10:552": "10. Uyyodhikasikkhāpadavaṇṇanā",
  "atk-vin02a10:553": "322. Dasame – uggantvā uggantvā ettha yujjhantīti uyyodhikaṁ; sampahāraṭṭhānassetaṁ adhivacanaṁ. Balassa aggaṁ jānanti etthāti balaggaṁ; balagaṇanaṭṭhānanti attho. Senāya viyūhaṁ senābyūhaṁ; senānivesassetaṁ adhivacanaṁ. Tayo hatthī pacchimaṁ hatthānīkanti yo pubbe vutto dvādasapuriso hatthīti tena hatthinā tayo hatthī. Sesesupi eseva nayo. Sesaṁ uyyuttasenāsikkhāpade vuttanayeneva veditabbaṁ saddhiṁ samuṭṭhānādīhīti.",
  "atk-vin02a10:554": "Uyyodhikasikkhāpadaṁ dasamaṁ.",
  "atk-vin02a10:555": "Samatto vaṇṇanākkamena acelakavaggo pañcamo.",
  "atk-vin02a10:556": "6. Surāpānavaggo",
  "atk-vin02a10:557": "1. Surāpānasikkhāpadavaṇṇanā",
  "atk-vin02a10:558": "326. Surāpānavaggassa paṭhamasikkhāpade – bhaddavatikāti eko gāmo, so bhaddikāya vatiyā samannāgatattā etaṁ nāma labhi. Pathāvinoti addhikā. Tejasā tejanti attano tejasā ānubhāvena nāgassa tejaṁ. Kāpotikāti kapotapādasamavaṇṇarattobhāsā. Pasannāti surāmaṇḍassetaṁ adhivacanaṁ. Ananucchaviyaṁ bhikkhave sāgatassāti pañcābhiññassa sato majjapānaṁ nāma na anucchaviyanti vuttaṁ hoti.",
  "atk-vin02a10:559": "328.Pupphāsavo nāma madhukapupphādīnaṁ rasena kato. Phalāsavo nāma muddikaphalādīni madditvā tesaṁ rasena kato. Madhvāsavo nāma muddikānaṁ jātirasena kato; makkhikamadhunāpi kariyatīti vadanti. Guḷāsavo nāma ucchurasādīhi kariyati. Surā nāma piṭṭhakiṇṇapakkhittā; nāḷikerādīnampi rasena katā surātveva saṅkhyaṁ gacchati, tassāyeva kiṇṇapakkhittāya maṇḍe gahite merayotveva saṅkhyaṁ gacchatīti vadanti. Antamaso kusaggenapi pivatīti etaṁ suraṁ vā merayaṁ vā bījato paṭṭhāya kusaggena pivatopi pācittiyanti attho. Ekena pana payogena bahumpi pivantassa ekā āpatti. Vicchinditvā vicchinditvā pivato payogagaṇanāya āpattiyo.",
  "atk-vin02a10:560": "329.Amajjañca hoti majjavaṇṇaṁ majjagandhaṁ majjarasanti loṇasovīrakaṁ vā suttaṁ vā hoti. Sūpasampāketi vāsagāhāpanatthaṁ īsakaṁ majjaṁ pakkhipitvā sūpaṁ pacanti, tasmiṁ anāpatti. Maṁsasampākepi eseva nayo. Telaṁ pana vātabhesajjatthaṁ majjena saddhiṁ pacanti, tasmimpi anatikkhittamajjeyeva anāpatti, yaṁ pana atikkhittamajjaṁ hoti, ettha majjassa vaṇṇagandharasā paññāyanti, tasmiṁ āpattiyeva. Amajjaṁ ariṭṭhanti yo ariṭṭho majjaṁ na hoti, tasmiṁ anāpatti. Āmalakādīnaṁyeva kira rasena ariṭṭhaṁ karonti, so majjavaṇṇagandharasoyeva hoti, na ca majjaṁ; taṁ sandhāyetaṁ vuttaṁ. Yo pana sambhārapakkhitto, so majjaṁ hoti, bījato paṭṭhāya na vaṭṭati. Sesamettha uttānameva. Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, lokavajjaṁ, kāyakammaṁ akusalacittaṁ, tivedananti. Vatthuajānanatāya cettha acittakatā veditabbā, akusaleneva pātabbatāya lokavajjatāti.",
  "atk-vin02a10:561": "Surāpānasikkhāpadaṁ paṭhamaṁ.",
  "atk-vin02a10:562": "2. Aṅgulipatodakasikkhāpadavaṇṇanā",
  "atk-vin02a10:563": "330. Dutiye – aṅgulipatodakenāti aṅgulīhi upakacchakādighaṭṭanaṁ vuccati. Uttasantoti atihāsena kilamanto. Anassāsakoti upacchinnaassāsapassāsasañcāro hutvā. Anupasampannaṁ kāyena kāyanti ettha bhikkhunīpi anupasampannaṭṭhāne ṭhitā, tampi khiḍḍādhippāyena phusantassa dukkaṭaṁ. Sesamettha uttānameva.",
  "atk-vin02a10:564": "Paṭhamapārājikasamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, dvivedananti.",
  "atk-vin02a10:565": "Aṅgulipatodakasikkhāpadaṁ dutiyaṁ.",
  "atk-vin02a10:566": "3. Hasadhammasikkhāpadavaṇṇanā",
  "atk-vin02a10:567": "335. Tatiye – appakataññunoti yaṁ bhagavatā pakataṁ paññattaṁ, taṁ na jānantīti attho.",
  "atk-vin02a10:568": "336.Udake hasadhammeti udakakīḷikā vuccati. Uparigopphaketi gopphakānaṁ uparibhāgappamāṇe. Hasādhippāyoti kīḷādhippāyo. Nimujjati vātiādīsu nimujjanatthāya orohantassa padavāre padavāre dukkaṭaṁ. Nimujjanummujjanesu payoge payoge pācittiyaṁ. Nimujjitvā antoudakeyeva gacchantassa hatthavārapadavāresu sabbattha pācittiyaṁ. Palavatīti tarati. Hatthehi tarantassa hatthavāre hatthavāre pācittiyaṁ. Pādesupi eseva nayo. Yena yena aṅgena tarati, tassa tassa payoge payoge pācittiyaṁ. Tīrato vā rukkhato vā udake patati, pācittiyameva. Nāvāya kīḷatīti phiyārittādīhi nāvaṁ pājento vā tīre ussārento vā nāvāya kīḷati, dukkaṭaṁ.",
  "atk-vin02a10:569": "Hatthena vātiādīsupi payoge payoge dukkaṭaṁ. Keci hatthena udake khittāya kathalāya patanuppatanavāresu dukkaṭaṁ vadanti, taṁ na gahetabbaṁ. Tattha hi ekapayogattā ekameva dukkaṭaṁ, apica uparigopphake vuttāni ummujjanādīni ṭhapetvā aññena yena kenaci ākārena udakaṁ otaritvā vā anotaritvā vā yattha katthaci ṭhitaṁ udakaṁ antamaso binduṁ gahetvā khipanakīḷāyapi kīḷantassa dukkaṭameva, atthajotakaṁ pana akkharaṁ likhituṁ vaṭṭati, ayamettha vinicchayo. Sesamettha uttānameva.",
  "atk-vin02a10:570": "Paṭhamapārājikasamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, akusalacittaṁ, tivedananti.",
  "atk-vin02a10:571": "Hasadhammasikkhāpadaṁ tatiyaṁ.",
  "atk-vin02a10:572": "4. Anādariyasikkhāpadavaṇṇanā",
  "atk-vin02a10:573": "342. Catutthe – kathāyaṁ nasseyyāti kathaṁ ayaṁ dhammo tanti paveṇī nasseyya. Taṁ vā na sikkhitukāmoti yena paññattena vuccati, taṁ paññattaṁ na sikkhitukāmo. Apaññattenāti sutte vā abhidhamme vā āgatena.",
  "atk-vin02a10:574": "344.Evaṁamhākaṁ ācariyānaṁ uggahoti ettha gārayho ācariyuggaho na gahetabbo; paveṇiyā āgato ācariyuggahova gahetabbo. Kurundiyaṁ pana ‘‘lokavajje ācariyuggaho na vaṭṭati, paṇṇattivajje pana vaṭṭatī’’ti vuttaṁ. Mahāpaccariyaṁ ‘‘suttaṁ suttānulomañca uggahitakānaṁyeva ācariyānaṁ uggaho pamāṇaṁ, ajānantānaṁ kathā appamāṇanti vuttaṁ. Taṁ sabbaṁ paveṇiyā āgatesamodhānaṁ gacchati. Sesaṁ uttānamevāti.",
  "atk-vin02a10:575": "Tisamuṭṭhānaṁ – kāyacittato vācācittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:576": "Anādariyasikkhāpadaṁ catutthaṁ.",
  "atk-vin02a10:577": "5. Bhiṁsāpanasikkhāpadavaṇṇanā",
  "atk-vin02a10:578": "345. Pañcame – rūpūpahārādayo manussaviggahe vuttanayeneva veditabbā. Sesaṁ uttānameva. Samuṭṭhānādīni anādariyasadisānevāti.",
  "atk-vin02a10:579": "Bhiṁsāpanasikkhāpadaṁ pañcamaṁ.",
  "atk-vin02a10:580": "6. Jotisikkhāpadavaṇṇanā",
  "atk-vin02a10:581": "350. Chaṭṭhe – bhaggāti janapadassa nāmaṁ. Saṁsumāragiranti nagarassa. Bhesakaḷāvananti tannissitavanassa. Taṁ pana migānaṁ phāsuvihāratthāya dinnattā migadāyoti vuccati. Samādahitvāti jāletvā. Paripātesīti anubandhi.",
  "atk-vin02a10:582": "352.Padīpepīti padīpujjalanepi. Jotikepīti pattapacanasedakammādīsu jotikaraṇe. Tathārūpapaccayāti padīpādipaccayā.",
  "atk-vin02a10:583": "354-5.Sayaṁ samādahatīti ettha jotiṁ samādahitukāmatāya araṇisaṇṭhapanato paṭṭhāya yāva jālā na uṭṭhahati, tāva sabbapayogesu dukkaṭaṁ. Paṭilātaṁ ukkhipatīti dayhamānaṁ alātaṁ patitaṁ ukkhipati, puna yathāṭhāne ṭhapetīti attho. Evaṁ avijjhātaṁ ukkhipitvā pakkhipantasseva dukkaṭaṁ, vijjhātaṁ puna jālāpentassa pācittiyameva.",
  "atk-vin02a10:584": "356.Tathārūpapaccayāti ṭhapetvā padīpādīni aññenapi tathārūpena paccayena samādahantassa anāpatti. Āpadāsūti duṭṭhavāḷamigaamanussehi upaddavo hoti, tattha samādahantassāpi anāpatti. Sesaṁ uttānamevāti. Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:585": "Jotisikkhāpadaṁ chaṭṭhaṁ.",
  "atk-vin02a10:586": "7. Nahānasikkhāpadavaṇṇanā",
  "atk-vin02a10:587": "364. Sattame – cuṇṇena vā mattikāya vāti ettha cuṇṇamattikānaṁ abhisaṅkharaṇakālato paṭṭhāya sabbapayogesu dukkaṭaṁ.",
  "atk-vin02a10:588": "366.Pāraṁ gacchanto nhāyatīti ettha sukkhāya nadiyā vālikaṁ ukkiritvā kataāvāṭakesupi nhāyituṁ vaṭṭati. Āpadāsūti bhamarādīhi anubaddhassa udake nimujjituṁ vaṭṭatīti. Sesamettha uttānameva. Eḷakalomasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, ticittaṁ, tivedananti.",
  "atk-vin02a10:589": "Nahānasikkhāpadaṁ sattamaṁ.",
  "atk-vin02a10:590": "8. Dubbaṇṇakaraṇasikkhāpadavaṇṇanā",
  "atk-vin02a10:591": "368-9. Aṭṭhame – navaṁ pana bhikkhunā cīvaralābhenāti ettha alabhīti labho; labhoyeva lābho. Kiṁ alabhi? Cīvaraṁ. Kīdisaṁ? Navaṁ. Iti ‘‘navacīvaralābhenā’’ti vattabbe anunāsikalopaṁ akatvā ‘‘navacīvaralābhenā’’ti vuttaṁ; paṭiladdhanavacīvarenāti attho. Majjhe ṭhitapadadvaye panāti nipāto. Bhikkhunāti yena laddhaṁ tassa nidassanaṁ. Padabhājane pana byañjanaṁ anādiyitvā yaṁ laddhaṁ taṁ dassetuṁ ‘‘cīvaraṁ nāma channaṁ cīvarāna’’ntiādi vuttaṁ. Cīvaranti ettha yaṁ nivāsetuṁ vā pārupituṁ vā sakkā hoti, tadeva veditabbaṁ. Teneva ‘‘vikappanupagapacchima’’nti na vuttaṁ. Kaṁsanīlanti cammakāranīlaṁ. Mahāpaccariyaṁ pana ‘‘ayomalaṁ lohamalaṁ etaṁ kaṁsanīlaṁ nāmā’’ti vuttaṁ. Palāsanīlanti yo koci nīlavaṇṇo paṇṇaraso. Dubbaṇṇakaraṇaṁ ādātabbanti etaṁ kappabinduṁ sandhāya vuttaṁ; na nīlādīhi sakalacīvarassa dubbaṇṇakaraṇaṁ. Tañca pana kappaṁ ādiyantena cīvaraṁ rajitvā catūsu vā koṇesu tīsu vā dvīsu vā ekasmiṁ vā koṇe morassa akkhimaṇḍalamattaṁ vā maṅkulapiṭṭhimattaṁ vā ādātabbaṁ. Mahāpaccariyaṁ ‘‘patte vā gaṇṭhiyaṁ vā na vaṭṭatī’’ti vuttaṁ. Mahāaṭṭhakathāyaṁ pana ‘‘vaṭṭatiyevā’’ti vuttaṁ. Pāḷikappakaṇṇikakappādayo pana sabbattha paṭisiddhā, tasmā ṭhapetvā ekaṁ vaṭṭabinduṁ aññena kenacipi vikārena kappo na kātabbo.",
  "atk-vin02a10:592": "371.Aggaḷetiādīsu etāni aggaḷādīni kappakatacīvare pacchā āropetvā kappakaraṇakiccaṁ natthi. Sesaṁ uttānameva. Eḷakalomasamuṭṭhānaṁ – kiriyākiriyaṁ, nosaññāvimokkhaṁ, acittakaṁ, paṇṇattivajjaṁ; kāyakammaṁ, ticittaṁ, tivedananti.",
  "atk-vin02a10:593": "Dubbaṇṇakaraṇasikkhāpadaṁ aṭṭhamaṁ.",
  "atk-vin02a10:594": "9. Vikappanasikkhāpadavaṇṇanā",
  "atk-vin02a10:595": "374. Navame – tassa vā adinnanti cīvarasāmikassa ‘‘paribhuñja vā vissajjehi vā yathāpaccayaṁ vā karohī’’ti evaṁ vatvā adinnaṁ. Tassa vā avissasantoti yena vinayakammaṁ kataṁ, tassa avissāsena vā. Tena pana dinnaṁ vā tassa vissāsena vā paribhuñjantassa anāpatti. Sesamettha tiṁsakavaṇṇanāyaṁ vuttanayattā uttānamevāti. Kathinasamuṭṭhānaṁ – kāyavācato kāyavācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:596": "Vikappanasikkhāpadaṁ navamaṁ.",
  "atk-vin02a10:597": "10. Cīvarāpanidhānasikkhāpadavaṇṇanā",
  "atk-vin02a10:598": "377-81. Dasame – apanidhentīti apanetvā nidhenti. Hasāpekkhoti hasādhippāyo. Aññaṁ parikkhāranti pāḷiyā anāgataṁ pattatthavikādiṁ. Dhammiṁ kathaṁ katvāti ‘‘samaṇena nāma anihitaparikkhārena bhavituṁ na vaṭṭatī’’ti evaṁ dhammakathaṁ kathetvā dassāmīti nikkhipato anāpatti. Sesamettha uttānameva. Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a10:599": "Cīvarāpanidhānasikkhāpadaṁ dasamaṁ.",
  "atk-vin02a10:600": "Samatto vaṇṇanākkamena surāpānavaggo chaṭṭho.",
  "atk-vin02a10:601": "7. Sappāṇakavaggo",
  "atk-vin02a10:602": "1. Sañciccapāṇasikkhāpadavaṇṇanā",
  "atk-vin02a10:603": "382. Sappāṇakavaggassa paṭhamasikkhāpade – issāso hotīti gihikāle dhanuggahācariyo hoti. Jīvitā voropitāti jīvitā viyojitā.",
  "atk-vin02a10:604": "Sikkhāpadepi voropeyyāti viyojeyya. Yasmā pana vohāramattamevetaṁ; na hettha kiñci viyojite sīsālaṅkāre sīsaṁ viya jīvitā voropite pāṇepi jīvitaṁ nāma visuṁ tiṭṭhati, aññadatthu antaradhānameva gacchati, tasmā tamatthaṁ dassetuṁ padabhājane ‘‘jīvitindriyaṁ upacchindatī’’tiādi vuttaṁ. Imasmiñca sikkhāpade tiracchānagatoyeva ‘‘pāṇo’’ti veditabbo. Taṁ khuddakampi mahantampi mārentassa āpattinānākaraṇaṁ natthi. Mahante pana upakkamamahantattā akusalamahattaṁ hoti. Pāṇe pāṇasaññīti antamaso mañcapīṭhaṁ sodhento maṅgulabījakepi pāṇasaññī nikkāruṇikatāya taṁ bhindanto apaneti, pācittiyaṁ. Tasmā evarūpesu ṭhānesu kāruññaṁ upaṭṭhapetvā appamattena vattaṁ kātabbaṁ. Sesaṁ manussaviggahe vuttanayeneva veditabbaṁ saddhiṁ samuṭṭhānādīhīti.",
  "atk-vin02a10:605": "Sañciccapāṇasikkhāpadaṁ paṭhamaṁ.",
  "atk-vin02a10:606": "2. Sappāṇakasikkhāpadavaṇṇanā",
  "atk-vin02a10:607": "387. Dutiye – sappāṇakanti ye pāṇakā paribhogena maranti, tehi pāṇakehi sappāṇakaṁ, tādisañhi jānaṁ paribhuñjato payoge payoge pācittiyaṁ. Pattapūrampi avicchinditvā ekapayogena pivato ekā āpatti. Tādisena udakena sāmisaṁ pattaṁ āviñchitvā dhovatopi tādise udake uṇhayāgupattaṁ nibbāpayatopi taṁ udakaṁ hatthena vā uḷuṅkena vā gahetvā nhāyatopi payoge payoge pācittiyaṁ. Udakasoṇḍiṁ vā pokkharaṇiṁ vā pavisitvā bahinikkhamanatthāya vīciṁ uṭṭhāpayatopi. Soṇḍiṁ vā pokkharaṇiṁ vā sodhentehi tato gahitaudakaṁ udakeyeva āsiñcitabbaṁ. Samīpamhi udake asati kappiyaudakassa aṭṭha vā dasa vā ghaṭe udakasaṇṭhānakappadese āsiñcitvā tattha āsiñcitabbaṁ. ‘‘Pavaṭṭitvā udake patissatī’’ti uṇhapāsāṇe udakaṁ nāsiñcitabbaṁ. Kappiyaudakena pana pāsāṇaṁ nibbāpetvā āsiñcituṁ vaṭṭati. Sesamettha uttānameva.",
  "atk-vin02a10:608": "Tisamuṭṭhānaṁ – kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ,",
  "atk-vin02a10:609": "Vacīkammaṁ, ticittaṁ, tivedananti. Ettha ca paṭaṅgapāṇakānaṁ patanaṁ ñatvāpi suddhacittatāya dīpajālane viya sappāṇakabhāvaṁ ñatvāpi udakasaññāya paribhuñjitabbato paṇṇattivajjatā veditabbāti.",
  "atk-vin02a10:610": "Sappāṇakasikkhāpadaṁ dutiyaṁ.",
  "atk-vin02a10:611": "3. Ukkoṭanasikkhāpadavaṇṇanā",
  "atk-vin02a10:612": "392. Tatiyasikkhāpade – ukkoṭentīti tassa tassa bhikkhuno santikaṁ gantvā ‘‘akataṁ kamma’’ntiādīni vadantā uccālenti; yathāpatiṭṭhitabhāvena patiṭṭhātuṁ na denti.",
  "atk-vin02a10:613": "393.Yathādhammanti yo yassa adhikaraṇassa vūpasamanāya dhammo vutto, teneva dhammenāti attho. Nihatādhikaraṇanti nihataṁ adhikaraṇaṁ; satthārā vuttadhammeneva vūpasamitaṁ adhikaraṇanti attho.",
  "atk-vin02a10:614": "395.Dhammakamme dhammakammasaññīti yena kammena taṁ adhikaraṇaṁ vūpasamitaṁ, tañce dhammakammaṁ hoti, tasmiṁ dhammakamme ayampi dhammakammasaññī hutvā yadi ukkoṭeti, pācittiyaṁ āpajjatīti attho. Etena nayena sesapadānipi veditabbāni. Ayamettha saṅkhepo, vitthāro pana ‘‘imesaṁ catunnaṁ adhikaraṇānaṁ kati ukkoṭanā’’tiādinā nayena parivāre vutto. Aṭṭhakathāsu taṁ sabbaṁ āharitvā tassevattho vaṇṇito. Mayaṁ pana taṁ tattheva vaṇṇayissāma. Idha āharitvā vaṇṇiyamāne hi suṭṭhutaraṁ sammoho bhaveyyāti na vaṇṇayimha. Sesamettha uttānameva. Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:615": "Ukkoṭanasikkhāpadaṁ tatiyaṁ.",
  "atk-vin02a10:616": "4. Duṭṭhullasikkhāpadavaṇṇanā",
  "atk-vin02a10:617": "399. Catutthe – duṭṭhullā nāma āpattīti ettha cattāri pārājikāni atthuddhāravasena dassitāni, saṅghādisesāpatti pana adhippetā, taṁ chādentassa pācittiyaṁ. Dhuraṁ nikkhittamatteti dhure nikkhittamatte. Sacepi dhuraṁ nikkhipitvā pacchā āroceti, na rakkhati; dhuraṁ nikkhittamatteyeva pācittiyanti vuttaṁ hoti. Sace pana evaṁ dhuraṁ nikkhipitvā paṭicchādanatthameva aññassa āroceti, sopi aññassāti etenupāyena samaṇasatampi samaṇasahassampi āpattiṁ āpajjatiyeva tāva, yāva koṭi na chijjati. Kadā pana koṭi chijjatīti? Mahāsumatthero tāva vadati – ‘‘āpattiṁ āpanno ekassa āroceti, so paṭinivattitvā tasseva āroceti; evaṁ koṭi chijjatī’’ti. Mahāpadumatthero panāha – ‘‘ayañhi vatthupuggaloyeva. Āpattiṁ āpanno pana ekassa bhikkhuno āroceti, ayaṁ aññassa āroceti, so paṭinivattitvā yenassa ārocitaṁ, tasseva āroceti; evaṁ tatiyena puggalena dutiyassa ārocite koṭi chinnā hotī’’ti.",
  "atk-vin02a10:618": "400.Aduṭṭhullaṁ āpattinti avasese pañcāpattikkhandhe. Anupasampannassa duṭṭhullaṁ vā aduṭṭhullaṁ vā ajjhācāranti ettha anupasampannassa sukkavissaṭṭhi ca kāyasaṁsaggo cāti ayaṁ duṭṭhullaajjhācāro nāma. Sesamettha uttānamevāti. Dhuranikkhepasamuṭṭhānaṁ – kāyavācācittato samuṭṭhāti, akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ , dukkhavedananti.",
  "atk-vin02a10:619": "Duṭṭhullasikkhāpadaṁ catutthaṁ.",
  "atk-vin02a10:620": "5. Ūnavīsativassasikkhāpadavaṇṇanā",
  "atk-vin02a10:621": "402. Pañcamasikkhāpade – aṅguliyo dukkhā bhavissantīti akkharāni likhantassa aṅguliyo dukkhā bhavissantīti cintesuṁ. Urassa dukkhoti gaṇanaṁ sikkhantena bahuṁ cintetabbaṁ hoti, tenassa uro dukkho bhavissatīti maññiṁsu. Akkhīni dukkhā bhavissantīti rūpasuttaṁ sikkhantena kahāpaṇā parivattetvā parivattetvā passitabbā honti, tenassa akkhīni dukkhāni bhavissantīti maññiṁsu. Ḍaṁsādīsu ḍaṁsāti piṅgalamakkhikāyo. Dukkhānanti dukkhamānaṁ. Tibbānanti bahalānaṁ. Kharānanti tikhiṇānaṁ. Kaṭukānanti pharusānaṁ; amanāpatāya vā kaṭukarasasadisānaṁ. Asātānanti amadhurānaṁ. Pāṇaharānanti jīvitaharānaṁ.",
  "atk-vin02a10:622": "404.Sīmaṁ sammannatīti navaṁ sīmaṁ bandhati. Kurundiyaṁ pana udakukkhepaparicchindanepi dukkaṭaṁ vuttaṁ. Paripuṇṇavīsativassoti paṭisandhiggahaṇato paṭṭhāya paripuṇṇavīsativasso; gabbhavīsopi hi paripuṇṇavīsativassotveva saṅkhye gacchati. Yathāha –",
  "atk-vin02a10:623": "‘‘Tena kho pana samayena āyasmā kumārakassapo gabbhavīso upasampanno hoti. Atha kho āyasmato kumārakassapassa etadahosi – ‘bhagavatā paññattaṁ, na ūnavīsativasso puggalo upasampādetabboti. Ahañcamhi gabbhavīso upasampanno. Upasampanno nukhomhi, nanu kho upasampanno’ti. Bhagavato etamatthaṁ ārocesuṁ. Yaṁ bhikkhave mātukucchimhi paṭhamaṁ cittaṁ uppannaṁ, paṭhamaṁ viññāṇaṁ pātubhūtaṁ tadupādāya sāvassa jāti. Anujānāmi, bhikkhave, gabbhavīsaṁ upasampādetu’’nti (mahāva. 124).",
  "atk-vin02a10:624": "Tattha yo dvādasamāse mātukucchismiṁ vasitvā mahāpavāraṇāya jāto, so tato paṭṭhāya yāva ekūnavīsatime vasse mahāpavāraṇā, taṁ atikkamitvā pāṭipade upasampādetabbo. Etenupāyena hāyanavaḍḍhanaṁ veditabbaṁ.",
  "atk-vin02a10:625": "Porāṇakattherā pana ekūnavīsativassaṁ sāmaṇeraṁ nikkhamanīyapuṇṇamāsiṁ atikkamma pāṭipadadivase upasampādenti, taṁ kasmāti? Vuccate – ekasmiṁ vasse cha cātuddasikauposathā honti. Iti vīsatiyā vassesu cattāro māsā parihāyanti. Rājāno tatiye tatiye vasse vassaṁ ukkaḍḍhanti. Iti aṭṭhārasasu vassesu cha māsā vaḍḍhanti, tato uposathavasena parihīne cattāro māse apanetvā dve māsā avasesā honti, te dve māse gahetvā vīsativassāni paripuṇṇāni hontīti nikkaṅkhā hutvā nikkhamanīyapuṇṇamāsiṁ atikkamma pāṭipade upasampādenti. Ettha pana yo pavāretvā vīsativasso bhavissati, taṁ sandhāya ‘‘ekūnavīsativassa’’nti vuttaṁ. Tasmā yo mātukucchismiṁ dvādasamāse vasi, so ekavīsativasso hoti. Yo sattamāse vasi, so sattamāsādhikavīsativasso. Chamāsajāto pana na jīvati.",
  "atk-vin02a10:626": "406.Anāpatti ūnavīsativassaṁ paripuṇṇavīsativassasaññīti ettha kiñcāpi upasampādentassa anāpatti, puggalo pana anupasampannova hoti. Sace pana so dasavassaccayena aññaṁ upasampādeti, tañce muñcitvā gaṇo pūrati, sūpasampanno. Sopi ca yāva na jānāti, tāvassa neva saggantarāyo na mokkhantarāyo, ñatvā pana puna upasampajjitabbaṁ. Sesaṁ uttānameva.",
  "atk-vin02a10:627": "Tisamuṭṭhānaṁ – kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ,",
  "atk-vin02a10:628": "Vacīkammaṁ, ticittaṁ, tivedananti.",
  "atk-vin02a10:629": "Ūnavīsativassasikkhāpadaṁ pañcamaṁ.",
  "atk-vin02a10:630": "6. Theyyasatthasikkhāpadavaṇṇanā",
  "atk-vin02a10:631": "407. Chaṭṭhe – paṭiyālokanti sūriyālokassa paṭimukhaṁ; pacchimadisanti attho. Kammiyāti suṅkaṭṭhāne kammikā.",
  "atk-vin02a10:632": "409.Rājānaṁ vā theyyaṁ gacchantīti rājānaṁ vā thenetvā vañcetvā rañño santakaṁ kiñci gahetvā idāni na tassa dassāmāti gacchanti.",
  "atk-vin02a10:633": "411.Visaṅketenāti kālavisaṅketena divasavisaṅketena ca gacchato anāpatti. Maggavisaṅketena pana aṭavivisaṅketena vā āpattiyeva. Sesamettha bhikkhunivagge vuttanayattā uttānatthameva. Theyyasatthasamuṭṭhānaṁ – kāyacittato kāyavācācittato ca samuṭṭhāti, kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:634": "Theyyasatthasikkhāpadaṁ chaṭṭhaṁ.",
  "atk-vin02a10:635": "7. Saṁvidhānasikkhāpadavaṇṇanā",
  "atk-vin02a10:636": "412. Sattame – padhūpento nisīdīti pajjhāyanto attānaṁyeva paribhāsanto nisīdi. Nāyyo so bhikkhu maṁ nippātesīti ayyo ayaṁ bhikkhu maṁ na nikkhāmesi; na maṁ gahetvā agamāsīti attho. Sesamettha bhikkhuniyā saddhiṁ saṁvidhānasikkhāpade vuttanayeneva veditabbaṁ saddhiṁ samuṭṭhānādīhīti.",
  "atk-vin02a10:637": "Saṁvidhānasikkhāpadaṁ sattamaṁ.",
  "atk-vin02a10:638": "8. Ariṭṭhasikkhāpadavaṇṇanā",
  "atk-vin02a10:639": "417. Aṭṭhame – gaddhe bādhayiṁsūti gaddhabādhino; gaddhabādhino pubbapurisā assāti gaddhabādhipubbo, tassa gaddhabādhipubbassa gijjhaghātakakulappasutassāti attho.",
  "atk-vin02a10:640": "Saggamokkhānaṁ antarāyaṁ karontīti antarāyikā. Te kammakilesavipākaupavādaāṇāvītikkamavasena pañcavidhā. Tattha pañcānantariyakammā kammantarāyikā nāma. Tathā bhikkhunīdūsakakammaṁ, taṁ pana mokkhasseva antarāyaṁ karoti, na saggassa. Niyatamicchādiṭṭhidhammā kilesantarāyikā nāma. Paṇḍakatiracchānagataubhatobyañjanakānaṁ paṭisandhidhammā vipākantarāyikā nāma. Ariyūpavādā upavādantarāyikā nāma, te pana yāva ariye na khamāpenti tāvadeva, na tato paraṁ. Sañcicca āpannā āpattiyo āṇāvītikkamantarāyikā nāma, tāpi yāva bhikkhubhāvaṁ vā paṭijānāti, na vuṭṭhāti vā na deseti vā tāvadeva, na tato paraṁ.",
  "atk-vin02a10:641": "Tatrāyaṁ bhikkhu bahussuto dhammakathiko sesantarāyike jānāti, vinaye pana akovidattā paṇṇattivītikkamantarāyike na jānāti, tasmā rahogato evaṁ cintesi – ‘‘ime āgārikā pañca kāmaguṇe paribhuñjantā sotāpannāpi sakadāgāminopi anāgāminopi honti, bhikkhūpi manāpikāni cakkhuviññeyyāni rūpāni passanti…pe… kāyaviññeyye phoṭṭhabbe phusanti, mudukāni attharaṇapāvuraṇādīni paribhuñjanti, etaṁ sabbaṁ vaṭṭati. Kasmā itthirūpā…pe… itthiphoṭṭhabbā eva na vaṭṭanti, etepi vaṭṭantī’’ti. Evaṁ rasena rasaṁ saṁsanditvā sacchandarāgaparibhogañca nicchandarāgaparibhogañca ekaṁ katvā thūlavākehi saddhiṁ atisukhumasuttaṁ ghaṭento viya sāsapena saddhiṁ sineruṁ upasaṁharanto viya pāpakaṁ diṭṭhigataṁ uppādetvā ‘‘kiṁ bhagavatā mahāsamuddaṁ bandhantena viya mahatā ussāhena paṭhamapārājikaṁ paññattaṁ, natthi ettha doso’’ti sabbaññutaññāṇena saddhiṁ paṭivirujjhanto bhabbapuggalānaṁ āsaṁ chindanto jinassa āṇācakke pahāramadāsi. Tenāha – ‘‘tathāhaṁ bhagavatā dhammaṁ desitaṁ ājānāmī’’tiādi.",
  "atk-vin02a10:642": "Aṭṭhikaṅkalūpamātiādimhi aṭṭhikaṅkalūpamā appassādaṭṭhena. Maṁsapesūpamā bahusādhāraṇaṭṭhena. Tiṇukkūpamā anudahanaṭṭhena. Aṅgārakāsūpamā mahābhitāpanaṭṭhena. Supinakūpamā ittarapaccupaṭṭhānaṭṭhena. Yācitakūpamā tāvakālikaṭṭhena. Rukkhaphalūpamā sabbaṅgapaccaṅgapalibhañjanaṭṭhena. Asisūnūpamā adhikuṭṭanaṭṭhena. Sattisūlūpamā vinivijjhanaṭṭhena. Sappasirūpamā sāsaṅkasappaṭibhayaṭṭhenāti ayamettha saṅkhepo. Vitthāro pana papañcasūdaniyaṁ majjhimaṭṭhakathāyaṁ (ma. ni. 1.234 ādayo; 2.42 ādayo) gahetabbo. Evaṁ byākhoti evaṁ viya kho. Sesamettha pubbe vuttanayattā uttānameva.",
  "atk-vin02a10:643": "Samanubhāsanasamuṭṭhānaṁ – kāyavācācittato samuṭṭhāti, akiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:644": "Ariṭṭhasikkhāpadaṁ aṭṭhamaṁ.",
  "atk-vin02a10:645": "9. Ukkhittasambhogasikkhāpadavaṇṇanā",
  "atk-vin02a10:646": "424-5. Navame – akaṭānudhammenāti anudhammo vuccati āpattiyā adassane vā appaṭikamme vā pāpikāya diṭṭhiyā appaṭinissagge vā dhammena vinayena satthusāsanena ukkhittakassa anulomavattaṁ disvā katā osāraṇā; so osāraṇasaṅkhāto anudhammo yassa na kato, ayaṁ akaṭānudhammo nāma, tādisena saddhinti attho. Tenevassa padabhājane ‘‘akaṭānudhammo nāma ukkhitto anosārito’’ti vuttaṁ.",
  "atk-vin02a10:647": "Deti vā paṭiggaṇhāti vāti ekapayogena bahumpi dadato vā gaṇhato vā ekaṁ pācittiyaṁ. Vicchinditvā vicchinditvā dentassa ca gaṇhantassa ca payogagaṇanāya pācittiyāni . Sesamettha uttānameva. Tisamuṭṭhānaṁ – kiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:648": "Ukkhittasambhogasikkhāpadaṁ navamaṁ.",
  "atk-vin02a10:649": "10. Kaṇṭakasikkhāpadavaṇṇanā",
  "atk-vin02a10:650": "428. Dasame – diṭṭhigataṁ uppannanti ariṭṭhassa viya etassāpi ayoniso ummujjantassa uppannaṁ. Nāsetūti ettha tividhā nāsanā – saṁvāsanāsanā, liṅganāsanā, daṇḍakammanāsanāti. Tattha āpattiyā adassanādīsu ukkhepanā saṁvāsanāsanā nāma. ‘‘Dūsako nāsetabbo (pārā. 66) mettiyaṁ bhikkhuniṁ nāsethā’’ti (pārā. 384) ayaṁ liṅganāsanā nāma. ‘‘Ajjatagge te āvuso samaṇuddesa na ceva so bhagavā satthā apadisitabbo’’ti ayaṁ daṇḍakammanāsanā nāma. Ayaṁ idha adhippetā. Tenāha – ‘‘evañca pana bhikkhave nāsetabbo…pe… vinassā’’ti. Tattha carāti gaccha. Pireti para amāmaka. Vinassāti nassa; yattha te na passāma, tattha gacchāti.",
  "atk-vin02a10:651": "429.Upalāpeyyāti saṅgaṇheyya. Upaṭṭhāpeyyāti tena attano upaṭṭhānaṁ kārāpeyya. Sesaṁ ariṭṭhasikkhāpade vuttanayeneva veditabbaṁ saddhiṁ samuṭṭhānādīhīti.",
  "atk-vin02a10:652": "Kaṇṭakasikkhāpadaṁ dasamaṁ.",
  "atk-vin02a10:653": "Samatto vaṇṇanākkamena sappāṇakavaggo sattamo.",
  "atk-vin02a10:654": "8. Sahadhammikavaggo",
  "atk-vin02a10:655": "1. Sahadhammikasikkhāpadavaṇṇanā",
  "atk-vin02a10:656": "434. Sahadhammikavaggassa paṭhamasikkhāpade – etasmiṁ sikkhāpadeti etasmiṁ sikkhāpade yaṁ vuttaṁ, taṁ na tāva sikkhissāmi. Āpatti pācittiyassāti ettha pana vācāya vācāya āpatti veditabbā. Sikkhamānena bhikkhave bhikkhunāti ovādaṁ sirasā sampaṭicchitvā sikkhitukāmeneva hutvā ājānitabbañceva pucchitabbañca upaparikkhitabbañca. Sesamettha dubbacasikkhāpade vuttanayeneva padatthato veditabbaṁ. Vinicchayato uttānameva.",
  "atk-vin02a10:657": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:658": "Sahadhammikasikkhāpadaṁ paṭhamaṁ.",
  "atk-vin02a10:659": "2. Vilekhanasikkhāpadavaṇṇanā",
  "atk-vin02a10:660": "438. Dutiye – vinayakathaṁ kathetīti vinayakathā nāma kappiyākappiyaāpattānāpattisaṁvarapahānapaṭisaṁyuttakathā, taṁ katheti. Vinayassa vaṇṇaṁ bhāsatīti vinayassa vaṇṇo nāma pañcannampi sattannampi āpattikkhandhānaṁ vasena mātikaṁ nikkhipitvā padabhājanena vaṇṇanā, taṁ bhāsati. Vinayapariyattiyā vaṇṇaṁ bhāsatīti vinayaṁ pariyāpuṇantānaṁ vinayapariyattimūlakaṁ vaṇṇaṁ guṇaṁ ānisaṁsaṁ bhāsati. Vinayadharo hi vinayapariyattimūlake pañcānisaṁse chānisaṁse sattānisaṁse aṭṭhānisaṁse navānisaṁse dasānisaṁse ekādasānisaṁse ca labhati te sabbe bhāsatīti attho. Katame pañcānisaṁse labhatīti? Attano sīlakkhandhasuguttiādike . Vuttañhetaṁ –",
  "atk-vin02a10:661": "‘‘Pañcime, bhikkhave, ānisaṁsā vinayadhare puggale – attano sīlakkhandho sugutto hoti surakkhito, kukkuccapakatānaṁ paṭisaraṇaṁ hoti, visārado saṅghamajjhe voharati, paccatthike sahadhammena suniggahitaṁ niggaṇhāti, saddhammaṭṭhitiyā paṭipanno hotī’’ti (pari. 325).",
  "atk-vin02a10:662": "Kathamassa attano sīlakkhandho sugutto hoti surakkhito? Idhekacco bhikkhu āpattiṁ āpajjanto chahākārehi āpajjati – alajjitā, aññāṇatā, kukkuccapakatatā, akappiye kappiyasaññitā, kappiye akappiyasaññitā, satisammosāti.",
  "atk-vin02a10:663": "Kathaṁ alajjitāya āpattiṁ āpajjati? Akappiyabhāvaṁ jānantoyeva madditvā vītikkamaṁ karoti. Vuttampi cetaṁ –",
  "atk-vin02a10:664": "‘‘Sañcicca āpattiṁ āpajjati, āpattiṁ parigūhati;",
  "atk-vin02a10:665": "Agatigamanañca gacchati, ediso vuccati alajjipuggalo’’ti. (pari. 359);",
  "atk-vin02a10:666": "Kathaṁ aññāṇatāya āpajjati? Aññāṇapuggalo hi mando momūho kattabbākattabbaṁ ajānanto akattabbaṁ karoti, kattabbaṁ virādheti; evaṁ aññāṇatāya āpajjati.",
  "atk-vin02a10:667": "Kathaṁ kukkuccapakatatāya āpajjati? Kappiyākappiyaṁ nissāya kukkucce uppanne vinayadharaṁ pucchitvā kappiyañce kattabbaṁ siyā, akappiyañce na kattabbaṁ, ayaṁ pana ‘‘vaṭṭatī’’ti madditvā vītikkamatiyeva; evaṁ kukkuccapakatatāya āpajjati.",
  "atk-vin02a10:668": "Kathaṁ akappiye kappiyasaññitāya āpajjati? Acchamaṁsaṁ sūkaramaṁsanti khādati, dīpimaṁsaṁ migamaṁsanti khādati, akappiyabhojanaṁ kappiyabhojananti bhuñjati, vikāle kālasaññāya bhuñjati, akappiyapānakaṁ kappiyapānakanti pivati; evaṁ akappiye kappiyasaññitāya āpajjati.",
  "atk-vin02a10:669": "Kathaṁ kappiye akappiyasaññitāya āpajjati? Sūkaramaṁsaṁ acchamaṁsanti khādati, migamaṁsaṁ dīpimaṁsanti khādati, kappiyabhojanaṁ akappiyabhojananti bhuñjati, kāle vikālasaññāya bhuñjati, kappiyapānakaṁ akappiyapānakanti pivati; evaṁ kappiye akappiyasaññitāya āpajjati.",
  "atk-vin02a10:670": "Kathaṁ satisammosāya āpajjati? Sahaseyyacīvaravippavāsabhesajjacīvarakālātikkamanapaccayā āpattiñca satisammosāya āpajjati; evamidhekacco bhikkhu imehi chahākārehi āpattiṁ āpajjati.",
  "atk-vin02a10:671": "Vinayadharo pana imehi chahākārehi āpattiṁ nāpajjati. Kathaṁ lajjitāya nāpajjati? So hi ‘‘passatha bho, ayaṁ kappiyākappiyaṁ jānantoyeva paṇṇattivītikkamaṁ karotī’’ti imaṁ parūpavādaṁ rakkhantopi nāpajjati; evaṁ lajjitāya nāpajjati. Sahasā āpannampi desanāgāminiṁ desetvā vuṭṭhānagāminiyā vuṭṭhahitvā suddhante patiṭṭhāti. Tato –",
  "atk-vin02a10:672": "‘‘Sañcicca āpattiṁ na āpajjati, āpattiṁ na parigūhati;",
  "atk-vin02a10:673": "Agatigamanañca na gacchati, ediso vuccati lajjipuggalo’’ti. (pari. 359)",
  "atk-vin02a10:674": "Imasmiṁ lajjibhāve patiṭṭhitova hoti.",
  "atk-vin02a10:675": "Kathaṁ ñāṇatāya nāpajjati? So hi kappiyākappiyaṁ jānāti, tasmā kappiyameva karoti, akappiyaṁ na karoti; evaṁ ñāṇatāya nāpajjati.",
  "atk-vin02a10:676": "Kathaṁ akukkuccapakatatāya nāpajjati? So hi kappiyākappiyaṁ nissāya kukkucce uppanne vatthuṁ oloketvā mātikaṁ padabhājanaṁ antarāpattiṁ āpattiṁ anāpattiñca oloketvā kappiyañce hoti karoti, akappiyañce na karoti; evaṁ akukkuccapakatatāya nāpajjati.",
  "atk-vin02a10:677": "Kathaṁ akappiyādisaññitāya nāpajjati? So hi kappiyākappiyaṁ jānāti, tasmā akappiye kappiyasaññī na hoti, kappiye akappiyasaññī na hoti; suppatiṭṭhitā cassa sati hoti, adhiṭṭhātabbaṁ adhiṭṭheti, vikappetabbaṁ vikappeti. Iti imehi chahākārehi āpattiṁ nāpajjati. Āpattiṁ anāpajjanto akhaṇḍasīlo hoti parisuddhasīlo; evamassa attano sīlakkhandho sugutto hoti surakkhito.",
  "atk-vin02a10:678": "Kathaṁ kukkuccapakatānaṁ paṭisaraṇaṁ hoti? Tiroraṭṭhesu tirojanapadesu ca uppannakukkuccā bhikkhū ‘‘asukasmiṁ kira vihāre vinayadharo vasatī’’ti dūratopi tassa santikaṁ āgantvā kukkuccaṁ pucchanti, so tehi katassa kammassa vatthuṁ oloketvā āpattānāpattigarukalahukādibhedaṁ sallakkhetvā desanāgāminiṁ desāpetvā vuṭṭhānagāminiyā vuṭṭhāpetvā suddhante patiṭṭhāpeti; evaṁ kukkuccapakatānaṁ paṭisaraṇaṁ hoti.",
  "atk-vin02a10:679": "Visārado saṅghamajjhe voharatīti avinayadharassa hi saṅghamajjhe kathentassa bhayaṁ sārajjaṁ okkamati, vinayadharassa taṁ na hoti. Kasmā? ‘‘Evaṁ kathentassa doso hoti; evaṁ na doso’’ti ñatvā kathanato.",
  "atk-vin02a10:680": "Paccatthike sahadhammena suniggahitaṁ niggaṇhātīti ettha dvidhā paccatthikā nāma – attapaccatthikā ca sāsanapaccatthikā ca. Tattha mettiyabhummajakā ca bhikkhū vaḍḍho ca licchavī amūlakena antimavatthunā codesuṁ, ime attapaccatthikā nāma. Ye vā panaññepi dussīlā pāpadhammā, sabbe te attapaccatthikā. Viparītadassanā pana ariṭṭhabhikkhukaṇṭakasāmaṇeravesālikavajjiputtakā parūpahāraaññāṇakaṅkhāparavitaraṇādivādā mahāsaṅghikādayo ca abuddhasāsanaṁ ‘‘buddhasāsana’’nti vatvā katapaggahā sāsanapaccatthikā nāma. Te sabbepi sahadhammena sakāraṇena vacanena yathā taṁ asaddhammaṁ patiṭṭhāpetuṁ na sakkonti, evaṁ suniggahitaṁ katvā niggaṇhāti.",
  "atk-vin02a10:681": "Saddhammaṭṭhitiyāpaṭipanno hotīti ettha pana tividho saddhammo pariyattipaṭipattiadhigamavasena. Tattha tepiṭakaṁ buddhavacanaṁ pariyattisaddhammo nāma. Terasa dhutaṅgaguṇā cuddasa khandhakavattāni dveasīti mahāvattānīti ayaṁ paṭipattisaddhammo nāma. Cattāro maggā ca phalāni cāti ayaṁ adhigamasaddhammo nāma.",
  "atk-vin02a10:682": "Tattha keci therā ‘‘yo vo, ānanda, mayā dhammo ca vinayo ca desito paññatto, so vo mamaccayena satthā’’ti (dī. ni. 2.216) iminā suttena ‘‘sāsanassa pariyatti mūla’’nti vadanti. Keci therā ‘‘ime ca subhadda bhikkhū sammā vihareyyuṁ, asuñño loko arahantehi assā’’ti (dī. ni. 2.214) iminā suttena ‘‘sāsanassa paṭipattimūla’’nti vatvā ‘‘yāva pañca bhikkhū sammā paṭipannā saṁvijjanti, tāva sāsanaṁ ṭhitaṁ hotī’’ti āhaṁsu. Itare pana therā pariyattiyā antarahitāya suppaṭipannassapi dhammābhisamayo natthī’’ti āhaṁsu. Sace pañca bhikkhū cattāri pārājikāni rakkhaṇakā honti, te saddhe kulaputte pabbājetvā paccantime janapade upasampādetvā dasavaggaṁ gaṇaṁ pūretvā majjhime janapadepi upasampadaṁ karissanti, etenupāyena vīsativaggagaṇaṁ saṅghaṁ pūretvā attanopi abbhānakammaṁ katvā sāsanaṁ vuḍḍhiṁ virūḷhiṁ vepullaṁ gamayissanti. Evamayaṁ vinayadharo tividhassāpi saddhammassa ciraṭṭhitiyā paṭipanno hotīti evamayaṁ vinayadharo ime tāva pañcānisaṁse paṭilabhatīti veditabbo.",
  "atk-vin02a10:683": "Katame cha ānisaṁse labhatīti? Tassādheyyo uposatho, pavāraṇā, saṅghakammaṁ, pabbajjā, upasampadā, nissayaṁ deti sāmaṇeraṁ upaṭṭhāpeti.",
  "atk-vin02a10:684": "Ye ime cātuddasiko, pannarasiko, sāmaggiuposatho, saṅghe uposatho, gaṇe puggale uposatho, suttuddeso, pārisuddhi, adhiṭṭhānauposathoti nava uposathā, sabbe te vinayadharāyattā.",
  "atk-vin02a10:685": "Yāpi ca imā cātuddasikā pannarasikā, sāmaggipavāraṇā, saṅghe pavāraṇā gaṇe puggale pavāraṇā, tevācikā, dvevācikā, samānavassikā pavāraṇāti nava pavāraṇāyo, tāpi vinayadharāyattā eva, tassa santakā, so tāsaṁ sāmī.",
  "atk-vin02a10:686": "Yānipi imāni apalokanakammaṁ ñattikammaṁ ñattidutiyakammaṁ ñatticatutthakammanti cattāri saṅghakammāni, tāni vinayadharāyattāni.",
  "atk-vin02a10:687": "Yāpi cāyaṁ upajjhāyena hutvā kulaputtānaṁ pabbajjā ca upasampadā ca kātabbā, ayampi vinayadharāyattāva. Na hi añño dvipiṭakadharopi etaṁ kātuṁ labhati. So eva nissayaṁ deti, sāmaṇeraṁ upaṭṭhāpeti. Añño neva nissayaṁ dātuṁ labhati, na sāmaṇeraṁ upaṭṭhāpetuṁ. Sāmaṇerūpaṭṭhānaṁ paccāsīsanto pana vinayadharassa santike upajjhaṁ gāhāpetvā vattapaṭipattiṁ sādituṁ labhati. Ettha ca nissayadānañceva sāmaṇerūpaṭṭhānañca ekamaṅgaṁ.",
  "atk-vin02a10:688": "Iti imesu chasu ānisaṁsesu ekena saddhiṁ purimā pañca cha honti, dvīhi saddhiṁ satta, tīhi saddhiṁ aṭṭha, catūhi saddhiṁ nava, pañcahi saddhiṁ dasa, sabbehi petehi saddhiṁ ekādasāti evaṁ vinayadharo puggalo pañca cha satta aṭṭha nava dasa ekādasa ca ānisaṁse labhatīti veditabbo. Evaṁ bhagavā ime ānisaṁse dassento vinayapariyattiyā vaṇṇaṁ bhāsatīti veditabbo.",
  "atk-vin02a10:689": "Ādissaādissāti punappunaṁ vavatthapetvā visuṁ visuṁ katvā. Āyasmato upālissa vaṇṇaṁ bhāsatīti vinayapariyattiṁ nissāya upālittherassa guṇaṁ bhāsati thometi pasaṁsati. Kasmā? Appeva nāma mama vaṇṇanaṁ sutvāpi bhikkhū upālissa santike vinayaṁ uggahetabbaṁ pariyāpuṇitabbaṁ maññeyyuṁ, evamidaṁ sāsanaṁ addhaniyaṁ bhavissati, pañcavassasahassāni pavattissatīti.",
  "atk-vin02a10:690": "Tedha bahū bhikkhūti te imaṁ bhagavato vaṇṇanaṁ sutvā ‘‘ime kirānisaṁse neva suttantikā na ābhidhammikā labhantī’’ti yathāparikittitānisaṁsādhigame ussāhajātā bahū bhikkhū therā ca navā ca majjhimā ca āyasmato upālissa santike vinayaṁ pariyāpuṇantīti ayamettha attho. Idhāti nipātamattameva.",
  "atk-vin02a10:691": "439-40.Uddissamāneti ācariyena antevāsikassa uddissamāne, so pana yasmā ācariye attano ruciyā uddisante vā ācariyaṁ yācitvā antevāsikena uddisāpente vā yo naṁ dhāreti, tasmiṁ sajjhāyaṁ karonte vā uddissamāno nāma hoti, tasmā ‘‘uddisante vā uddisāpente vā sajjhāyaṁ vā karonte’’ti padabhājanaṁ vuttaṁ. Khuddānukhuddakehīti khuddakehi ca anukhuddakehi ca. Yāvadevāti tesaṁ saṁvattanamariyādaparicchedavacanaṁ. Idaṁ vuttaṁ hoti – etāni hi ye uddisanti, uddisāpenti sajjhāyanti vā, tesaṁ tāva saṁvattanti yāva ‘‘kappati nu kho, na kappati nu kho’’ti kukkuccasaṅkhāto vippaṭisāro vihesā vicikicchāsaṅkhāto manovilekho ca uppajjatiyeva. Atha vā yāvadevāti atisayavavatthāpanaṁ; tassa saṁvattantīti iminā sambandho, kukkuccāya vihesāya vilekhāya ativiya saṁvattantiyevāti vuttaṁ hoti. Upasampannassa vinayaṁ vivaṇṇetīti upasampannassa santike tassa tasmiṁ vimatiṁ uppādetukāmo vinayaṁ vivaṇṇeti nindati garahati. Sesamettha uttānameva.",
  "atk-vin02a10:692": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:693": "Vilekhanasikkhāpadaṁ dutiyaṁ.",
  "atk-vin02a10:694": "3. Mohanasikkhāpadavaṇṇanā",
  "atk-vin02a10:695": "444. Tatiye – anvaddhamāsanti anupaṭipāṭiyā addhamāse addhamāse; yasmā pana so uposathadivase uddisiyati, tasmā ‘‘anuposathika’’nti padabhājane vuttaṁ. Uddissamāneti uddisiyamāne . Yasmā pana so pātimokkhuddesake uddisante uddisiyamāno nāma hoti, tasmā ‘‘uddisante’’ti padabhājane vuttaṁ. Yañca tattha āpattiṁ āpannoti tasmiṁ anācāre ciṇṇe yaṁ āpattiṁ āpanno. Yathādhammo kāretabboti aññāṇena āpannattā tassā āpattiyā mokkho natthi, yathā pana dhammo ca vinayo ca ṭhito, tathā kāretabbo. Desanāgāminiñce āpanno hoti, desāpetabbo, vuṭṭhānagāminiñce, vuṭṭhāpetabboti attho. Sādhukanti suṭṭhu. Aṭṭhiṁkatvāti atthikabhāvaṁ katvā; atthiko hutvāti vuttaṁ hoti.",
  "atk-vin02a10:696": "447.Dhammakammetiādīsu mohāropanakammaṁ adhippetaṁ. Sesamettha uttānameva. Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:697": "Mohanasikkhāpadaṁ tatiyaṁ.",
  "atk-vin02a10:698": "4. Pahārasikkhāpadavaṇṇanā",
  "atk-vin02a10:699": "449. Catutthe – pahāraṁ dentīti ‘‘āvuso pīṭhakaṁ paññapetha, pādadhovanaṁ āharathā’’tiādīni vatvā tathā akarontānaṁ pahāraṁ denti.",
  "atk-vin02a10:700": "451.Pahāraṁ deti āpatti pācittiyassāti ettha paharitukāmatāya pahāre dinne sacepi marati pācittiyameva. Pahārena hattho vā pādo vā bhijjati, sīsaṁ vā bhinnaṁ hoti, pācittiyameva. ‘‘Yathāyaṁ saṅghamajjhe na virocati, tathā naṁ karomī’’ti evaṁ virūpakaraṇādhippāyena kaṇṇaṁ vā nāsaṁ vā chindati, dukkaṭaṁ.",
  "atk-vin02a10:701": "452.Anupasampannassāti gahaṭṭhassa vā pabbajitassa vā itthiyā vā purisassa vā antamaso tiracchānagatassāpi pahāraṁ deti, dukkaṭaṁ. Sace pana rattacitto itthiṁ paharati, saṅghādiseso.",
  "atk-vin02a10:702": "453.Kenaciviheṭhiyamānoti manussena vā tiracchānagatena vā viheṭhiyamāno. Mokkhādhippāyoti tato attano mokkhaṁ patthayamāno. Pahāraṁ detīti kāyakāyapaṭibaddhanissaggiyānaṁ aññatarena pahāraṁ deti, anāpatti. Sacepi antarāmagge coraṁ vā paccatthikaṁ vā viheṭhetukāmaṁ disvā ‘‘upāsaka, ettheva tiṭṭha, mā āgamī’’ti vatvā vacanaṁ anādiyitvā āgacchantaṁ ‘‘gaccha re’’ti muggarena vā satthakena vā paharitvā yāti, so ce tena pahārena marati, anāpattiyeva. Vāḷamigesupi eseva nayo. Sesamettha uttānameva. Samuṭṭhānādīni panassa paṭhamapārājikasadisāni, idaṁ pana dukkhavedananti.",
  "atk-vin02a10:703": "Pahārasikkhāpadaṁ catutthaṁ.",
  "atk-vin02a10:704": "5. Talasattikasikkhāpadavaṇṇanā",
  "atk-vin02a10:705": "454. Pañcame – talasattikaṁ uggirantīti pahāradānākāraṁ dassetvā kāyampi kāyapaṭibaddhampi uccārenti. Te pahārasamuccitā rodantīti te pahāraparicitā pubbepi laddhapahārattā idāni ca pahāraṁ dassantīti maññamānā rodantīti attho. ‘‘Pahārassa muccitā’’tipi sajjhāyanti, tattha ‘‘pahārassa bhītā’’ti attho.",
  "atk-vin02a10:706": "457.Uggirati āpatti pācittiyassāti ettha sace uggiritvā viraddho pahāraṁ deti, avassaṁ dhāretuṁ asakkontassa pahāro sahasā patati, na paharitukāmatāya dinnattā dukkaṭaṁ. Tena pahārena hatthādīsu yaṁkiñci bhijjati, dukkaṭameva.",
  "atk-vin02a10:707": "458.Mokkhādhippāyo talasattikaṁ uggiratīti ettha pubbe vuttesu vatthūsu purimanayeneva talasattikaṁ uggirantassa anāpatti. Sacepi virajjhitvā pahāraṁ deti, anāpattiyeva. Sesaṁ purimasadisameva saddhiṁ samuṭṭhānādīhīti.",
  "atk-vin02a10:708": "Talasattikasikkhāpadaṁ pañcamaṁ.",
  "atk-vin02a10:709": "6. Amūlakasikkhāpadavaṇṇanā",
  "atk-vin02a10:710": "459. Chaṭṭhe – anuddhaṁsentīti te kira sayaṁ ākiṇṇadosattā ‘‘evaṁ bhikkhū amhe neva codessanti, na sāressantī’’ti attaparittāṇaṁ karontā paṭikacceva bhikkhū amūlakena saṅghādisesena codenti. Sesamettha terasakamhi amūlakasikkhāpade vuttanayattā uttānameva.",
  "atk-vin02a10:711": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:712": "Amūlakasikkhāpadaṁ chaṭṭhaṁ.",
  "atk-vin02a10:713": "7. Sañciccasikkhāpadavaṇṇanā",
  "atk-vin02a10:714": "464. Sattame – upadahantīti uppādenti. Kukkuccaṁ upadahati āpatti pācittiyassāti vācāya vācāya āpatti. Anupasampannassāti sāmaṇerassa . Mātugāmena saddhiṁ raho maññe tayā nisinnaṁ nipannaṁ bhuttaṁ pītaṁ, saṅghamajjhe idañcidañca katantiādinā nayena kukkuccaṁ upadahati, vācāya vācāya dukkaṭaṁ. Sesamettha uttānameva. Samuṭṭhānādīnipi amūlakasadisānevāti.",
  "atk-vin02a10:715": "Sañciccasikkhāpadaṁ sattamaṁ.",
  "atk-vin02a10:716": "8. Upassutisikkhāpadavaṇṇanā",
  "atk-vin02a10:717": "471. Aṭṭhame – adhikaraṇajātānanti etehi bhaṇḍanādīhi uppannavivādādhikaraṇānaṁ. Upassutinti sutisamīpaṁ; yattha ṭhatvā sakkā hoti tesaṁ vacanaṁ sotuṁ, tatthāti attho. Gacchati āpatti dukkaṭassāti ettha padavāre padavāre dukkaṭaṁ. Mantentanti aññena saddhiṁ aññasmiṁ mantayamāne; ‘‘mantente’’ti vā pāṭho, ayamevattho.",
  "atk-vin02a10:718": "473.Vūpasamissāmīti upasamaṁ gamissāmi, kalahaṁ na karissāmi. Attānaṁ parimocessāmīti mama akārakabhāvaṁ kathetvā attānaṁ mocessāmi. Sesamettha uttānameva.",
  "atk-vin02a10:719": "Theyyasatthasamuṭṭhānaṁ – kāyacittato kāyavācācittato ca samuṭṭhāti, siyā kiriyaṁ sotukāmatāya gamanavasena, siyā akiriyaṁ ṭhitaṭṭhānaṁ āgantvā mantayamānānaṁ ajānāpanavasena, rūpiyaṁ aññavādakaṁ upassutīti imāni hi tīṇi sikkhāpadāni ekaparicchedāni, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:720": "Upassutisikkhāpadaṁ aṭṭhamaṁ.",
  "atk-vin02a10:721": "9. Kammapaṭibāhanasikkhāpadavaṇṇanā",
  "atk-vin02a10:722": "474. Navame – sace ca mayaṁ jāneyyāmāti sace mayaṁ jāneyyāma; cakāro pana nipātamattameva. Dhammikānanti dhammena vinayena satthusāsanena katattā dhammā etesu atthīti dhammikāni; tesaṁ dhammikānaṁ catunnaṁ saṅghakammānaṁ. Khiyyati āpatti pācittiyassāti ettha vācāya vācāya pācittiyaṁ . Sesaṁ uttānameva. Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedananti.",
  "atk-vin02a10:723": "Kammapaṭibāhanasikkhāpadaṁ navamaṁ.",
  "atk-vin02a10:724": "10. Chandaṁadatvāgamanasikkhāpadavaṇṇanā",
  "atk-vin02a10:725": "481. Dasame – vatthu vā ārocitanti codakena ca cuditakena ca attano kathā kathitā, anuvijjako sammato, ettāvatāpi vatthumeva ārocitaṁ hoti. Sesamettha uttānameva.",
  "atk-vin02a10:726": "Dhuranikkhepasamuṭṭhānaṁ – kāyavācācittato samuṭṭhāti, kiriyākiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ , akusalacittaṁ, dukkhavedananti.",
  "atk-vin02a10:727": "Chandaṁ adatvā gamanasikkhāpadaṁ dasamaṁ.",
  "atk-vin02a10:728": "11. Dubbalasikkhāpadavaṇṇanā",
  "atk-vin02a10:729": "484. Ekādasame – yathāmittatāti yathāmittatāya; yo yo mitto, tassa tassa detīti vuttaṁ hoti. Esa nayo sabbapadesu. Sesaṁ ujjhāpanakādīsu vuttanayattā uttānatthameva.",
  "atk-vin02a10:730": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ akusalacittaṁ, dukkhavedananti.",
  "atk-vin02a10:731": "Dubbalasikkhāpadaṁ ekādasamaṁ.",
  "atk-vin02a10:732": "12. Pariṇāmanasikkhāpadavaṇṇanā",
  "atk-vin02a10:733": "489. Dvādasame – yaṁ vattabbaṁ siyā, taṁ sabbaṁ tiṁsake pariṇāmanasikkhāpade vuttanayameva. Ayameva hi viseso – tattha attano pariṇāmitattā nissaggiyaṁ pācittiyaṁ, idha puggalassa pariṇāmitattā suddhikapācittiyanti.",
  "atk-vin02a10:734": "Tisamuṭṭhānaṁ – kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "atk-vin02a10:735": "Pariṇāmanasikkhāpadaṁ dvādasamaṁ.",
  "atk-vin02a10:736": "Samatto vaṇṇanākkamena sahadhammikavaggo aṭṭhamo.",
  "atk-vin02a10:737": "9. Ratanavaggo",
  "atk-vin02a10:738": "1. Antepurasikkhāpadavaṇṇanā",
  "atk-vin02a10:739": "494. Rājavaggassa paṭhamasikkhāpade – orakoti parittako. Uparipāsādavaragatoti pāsādavarassa uparigato. Ayyānaṁ vāhasāti ayyānaṁ kāraṇā; tehi jānāpitattā jānāmīti vuttaṁ hoti.",
  "atk-vin02a10:740": "497.Pitaraṁ patthetīti antaraṁ passitvā ghātetuṁ icchati. Rājantepuraṁ hatthisammaddantiādīsu hatthīhi sammaddo etthāti hatthisammaddaṁ; hatthisambādhanti attho. Assarathasammaddapadepi eseva nayo. ‘‘Sammatta’’nti keci paṭhanti, taṁ na gahetabbaṁ. ‘‘Rañño antepure hatthisammadda’’ntipi pāṭho, tattha hatthīnaṁ sammaddaṁ hatthisammaddanti attho, rañño antepure hatthisammaddo atthīti vuttaṁ hoti. Esa nayo sesapadesupi. Rajanīyānīti tasmiṁ antepure edisāni rūpādīni.",
  "atk-vin02a10:741": "498.Muddhāvasittassāti muddhani avasittassa. Anikkhanto rājā itoti anikkhantarājakaṁ, tasmiṁ anikkhantarājake; sayanighareti attho. Ratanaṁ vuccati mahesī, niggatanti nikkhantaṁ, aniggataṁ ratanaṁ itoti aniggataratanakaṁ, tasmiṁ aniggataratanake; sayanighareti attho. Sesamettha uttānameva.",
  "atk-vin02a10:742": "Kathinasamuṭṭhānaṁ – kāyavācato kāyavācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:743": "Antepurasikkhāpadaṁ paṭhamaṁ.",
  "atk-vin02a10:744": "2. Ratanasikkhāpadavaṇṇanā",
  "atk-vin02a10:745": "502-3. Dutiye – vissaritvāti pamussitvā. Puṇṇapattaṁ nāma satato pañca kahāpaṇā. Kyāhaṁ karissāmīti kiṁ ahaṁ karissāmi. Ābharaṇaṁ omuñcitvāti mahālataṁ nāma navakoṭiagghanakaṁ alaṅkāraṁ apanetvā.",
  "atk-vin02a10:746": "504.Antevāsīti paricārako.",
  "atk-vin02a10:747": "506.Aparikkhittassa upacāroti ettha upacāro nāma ārāmassa dve leḍḍupātā – ‘‘āvasathassa pana suppapāto vā musalapāto vā’’ti mahāpaccariyaṁ vuttaṁ. Uggaṇhāti āpatti pācittiyassāti ettha jātarūparajataṁ attano atthāya uggaṇhantassa vā uggaṇhāpentassa vā nissaggiyaṁ pācittiyaṁ, saṅghagaṇapuggalacetiyanavakammānaṁ atthāya dukkaṭaṁ, avasesaṁ muttādiratanaṁ attano vā saṅghādīnaṁ vā atthāya uggaṇhantassa vā uggaṇhāpentassa vā dukkaṭaṁ. Kappiyavatthu vā akappiyavatthu vā hotu, antamaso mātu kaṇṇapiḷandhanatāḷapaṇṇampi gihisantakaṁ bhaṇḍāgārikasīsena paṭisāmentassa pācittiyameva.",
  "atk-vin02a10:748": "Sace pana mātāpitūnaṁ santakaṁ avassaṁ paṭisāmetabbaṁ kappiyabhaṇḍaṁ hoti, attano atthāya gahetvā paṭisāmetabbaṁ. ‘‘Idaṁ paṭisāmetvā dehī’’ti vutte pana ‘‘na vaṭṭatī’’ti paṭikkhipitabbaṁ. Sace ‘‘paṭisāmehī’’ti pātetvā gacchanti, palibodho nāma hoti, paṭisāmetuṁ vaṭṭati. Vihāre kammaṁ karontā vaḍḍhakīādayo vā rājavallabhā vā attano upakaraṇabhaṇḍaṁ vā sayanabhaṇḍaṁ vā ‘‘paṭisāmetvā dethā’’ti vadanti, chandenapi bhayenapi na kātabbameva, guttaṭṭhānaṁ pana dassetuṁ vaṭṭati. Balakkārena pātetvā gatesu ca paṭisāmetuṁ vaṭṭati.",
  "atk-vin02a10:749": "Ajjhārāme vā ajjhāvasathe vāti ettha sace mahāvihārasadiso mahārāmo hoti, tattha pākāraparikkhitte pariveṇe yattha bhikkhūhi vā sāmaṇerehi vā gahitaṁ bhavissatīti saṅkā uppajjati, tādise eva ṭhāne uggaṇhitvā vā uggaṇhāpetvā vā ṭhapetabbaṁ. Mahābodhidvārakoṭṭhakaambaṅgaṇasadisesu pana mahājanasañcaraṇaṭṭhānesu na gahetabbaṁ, palibodho na hoti. Kurundiyaṁ pana vuttaṁ ‘‘eko maggaṁ gacchanto nimanussaṭṭhāne kiñci bhaṇḍaṁ passati, ākiṇṇamanussepi jāte manussā tameva bhikkhuṁ āsaṅkanti, tasmā maggā okkamma nisīditabbaṁ. Sāmikesu āgatesu taṁ ācikkhitabbaṁ. Sace sāmike na passati patirūpaṁ karissatī’’ti.",
  "atk-vin02a10:750": "Rūpena vā nimittena vā saññāṇaṁ katvāti ettha rūpaṁ nāma antobhaṇḍikāya bhaṇḍaṁ; tasmā bhaṇḍikaṁ muñcitvā gaṇetvā ettakā kahāpaṇā vā jātarūparajataṁ vāti sallakkhetabbaṁ. Nimittanti lañchanādi; tasmā lañchitāya bhaṇḍikāya mattikālañchananti vā lākhālañchananti vā nīlapilotikāya bhaṇḍikā katāti vā setapilotikāya katāti vā evamādi sabbaṁ sallakkhetabbaṁ.",
  "atk-vin02a10:751": "Bhikkhū patirūpāti lajjino kukkuccakā. Lolajātikānañhi hatthe ṭhapetuṁ na labhati. Yo pana neva tamhā āvāsā pakkamati, na sāmike passati, tenāpi attano cīvarādimūlaṁ na kātabbaṁ; thāvaraṁ pana senāsanaṁ vā cetiyaṁ vā pokkharaṇī vā kāretabbā. Sace dīghassa addhuno accayena sāmiko āgacchati, ‘‘upāsaka tava santakena idaṁ nāma kataṁ, anumodāhī’’ti vattabbo. Sace anumodati, iccetaṁ kusalaṁ; no ce anumodati, ‘‘mama dhanaṁ dethā’’ti codetiyeva, aññaṁ samādapetvā dātabbaṁ.",
  "atk-vin02a10:752": "507.Ratanasammataṁvissāsaṁ gaṇhātītiādīsu āmāsameva sandhāya vuttaṁ. Anāmāsaṁ na vaṭṭatiyeva. Sesamettha uttānameva. Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:753": "Ratanasikkhāpadaṁ dutiyaṁ.",
  "atk-vin02a10:754": "3. Vikālagāmappavisanasikkhāpadavaṇṇanā",
  "atk-vin02a10:755": "508. Tatiye – tiracchānakathanti ariyamaggassa tiracchānabhūtaṁ kathaṁ. Rājakathanti rājapaṭisaṁyutta kathaṁ. Corakathādīsupi eseva nayo.",
  "atk-vin02a10:756": "512.Santaṁ bhikkhunti ettha yaṁ vattabbaṁ , taṁ cārittasikkhāpade vuttameva. Sace sambahulā kenaci kammena gāmaṁ pavisanti, ‘‘vikāle gāmappavesanaṁ āpucchāmī’’ti sabbehi aññamaññaṁ āpucchitabbaṁ. Tasmiṁ gāme taṁ kammaṁ na sampajjatīti aññaṁ gāmaṁ gacchanti, gāmasatampi hotu, puna āpucchanakiccaṁ natthi. Sace pana ussāhaṁ paṭippassambhetvā vihāraṁ gacchantā antarā aññaṁ gāmaṁ pavisitukāmā honti, puna āpucchitabbameva.",
  "atk-vin02a10:757": "Kulaghare vā āsanasālāya vā bhattakiccaṁ katvā telabhikkhāya vā sappibhikkhāya vā caritukāmo hoti, sace passe bhikkhu atthi, āpucchitvā gantabbaṁ. Asante natthīti gantabbaṁ. Vīthiṁ otaritvā bhikkhuṁ passati, āpucchanakiccaṁ natthi, anāpucchitvāpi caritabbameva. Gāmamajjhena maggo hoti, tena gacchantassa telādibhikkhāya carissāmīti citte uppanne sace passe bhikkhu atthi, āpucchitvā caritabbaṁ. Maggā anokkamma bhikkhāya carantassa pana āpucchanakiccaṁ natthi, aparikkhittassa gāmassa upacāro adinnādāne vuttanayeneva veditabbo.",
  "atk-vin02a10:758": "515.Antarārāmantiādīsu na kevalaṁ anāpucchā kāyabandhanaṁ abandhitvā saṅghāṭiṁ apārupitvā gacchantassapi anāpatti. Āpadāsūti sīho vā byaggho vā āgacchati, megho vā uṭṭheti, añño vā koci upaddavo uppajjati, anāpatti. Evarūpāsu āpadāsu bahigāmato antogāmaṁ pavisituṁ vaṭṭati. Sesamettha uttānameva.",
  "atk-vin02a10:759": "Kathinasamuṭṭhānaṁ – kāyavācato kāyavācācittato ca samuṭṭhāti, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:760": "Vikālagāmappavisanasikkhāpadaṁ tatiyaṁ.",
  "atk-vin02a10:761": "4. Sūcigharasikkhāpadavaṇṇanā",
  "atk-vin02a10:762": "517-20. Catutthe – bhedanameva bhedanakaṁ; taṁ assa atthīti bhedanakameva. Araṇiketi araṇidhanuke. Vidheti vedhake. Sesamettha uttānameva. Chasamuṭṭhānaṁ – kiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "atk-vin02a10:763": "Sūcigharasikkhāpadaṁ catutthaṁ.",
  "atk-vin02a10:764": "5. Mañcasikkhāpadavaṇṇanā",
  "atk-vin02a10:765": "522. Pañcame – chedanakaṁ vuttanayameva.",
  "atk-vin02a10:766": "525.Chinditvā paribhuñjatīti ettha sace na chinditukāmo hoti, bhūmiyaṁ nikhaṇitvā pamāṇaṁ upari dasseti, uttānaṁ vā katvā paribhuñjati, ukkhipitvā vā tulāsaṅghāṭe ṭhapetvā aṭṭaṁ katvā paribhuñjati, sabbaṁ vaṭṭati. Sesamettha uttānameva. Chasamuṭṭhānaṁ.",
  "atk-vin02a10:767": "Mañcasikkhāpadaṁ pañcamaṁ.",
  "atk-vin02a10:768": "6. Tūlonaddhasikkhāpadavaṇṇanā",
  "atk-vin02a10:769": "526. Chaṭṭhe – tūlaṁ onaddhametthāti tūlonaddhaṁ; tūlaṁ pakkhipitvā upari cimilikāya onaddhanti vuttaṁ hoti. Sesamettha uttānameva. Chasamuṭṭhānaṁ.",
  "atk-vin02a10:770": "Tūlonaddhasikkhāpadaṁ chaṭṭhaṁ.",
  "atk-vin02a10:771": "7. Nisīdanasikkhāpadavaṇṇanā",
  "atk-vin02a10:772": "531-4. Sattame – nisīdanaṁ anuññātaṁ hotīti kattha anuññātaṁ? Cīvarakkhandhake paṇītabhojanavatthusmiṁ. Vuttañhi tattha – ‘‘anujānāmi, bhikkhave, kāyaguttiyā cīvaraguttiyā senāsanaguttiyā nisīdana’’nti (mahāva. 353). Seyyathāpi purāṇāsikoṭṭhoti yathā nāma purāṇacammakāroti attho. Yathā hi cammakāro cammaṁ vitthataṁ karissāmīti ito cito ca samañchati, kaḍḍhati; evaṁ sopi taṁ nisīdanaṁ. Tena taṁ bhagavā evamāha – ‘‘nisīdanaṁ nāma sadasaṁ vuccatī’’ti santhatasadisaṁ santharitvā ekasmiṁ ante sugatavidatthiyā vidatthimatte padese dvīsu ṭhānesu phāletvā tisso dasā kariyanti, tāhi dasāhi sadasaṁ nāma vuccati. Sesamettha uttānameva. Chasamuṭṭhānaṁ.",
  "atk-vin02a10:773": "Nisīdanasikkhāpadaṁ sattamaṁ.",
  "atk-vin02a10:774": "8. Kaṇḍupaṭicchādisikkhāpadavaṇṇanā",
  "atk-vin02a10:775": "537. Aṭṭhame – kaṇḍupaṭicchādi anuññātā hotīti kattha anuññātā? Cīvarakkhandhake belaṭṭhasīsavatthusmiṁ. Vuttañhi tattha – ‘‘anujānāmi, bhikkhave, yassa kaṇḍu vā piḷakā vā assāvo vā thullakacchu vā ābādho tassa kaṇḍupaṭicchādi’’nti (mahāva. 354).",
  "atk-vin02a10:776": "539.Yassa adhonābhi ubbhajāṇumaṇḍalanti yassa bhikkhuno nābhiyā heṭṭhā jāṇumaṇḍalānaṁ upari. Kaṇḍūti kacchu. Piḷakāti lohitatuṇḍikā sukhumapiḷakā. Assāvoti arisabhagandaramadhumehādīnaṁ vasena asucipaggharaṇakaṁ. Thullakacchu vā ābādhoti mahāpiḷakābādho vuccati. Sesamettha uttānameva. Chasamuṭṭhānaṁ.",
  "atk-vin02a10:777": "Kaṇḍupaṭicchādisikkhāpadaṁ aṭṭhamaṁ.",
  "atk-vin02a10:778": "9. Vassikasāṭikasikkhāpadavaṇṇanā",
  "atk-vin02a10:779": "542. Navame – vassikasāṭikā anuññātā hotīti kattha anuññātā? Cīvarakkhandhake visākhāvatthusmiṁ. Vuttañhi tattha – ‘‘anujānāmi, bhikkhave, vassikasāṭika’’nti (mahāva. 352). Sesamettha uttānameva. Chasamuṭṭhānaṁ.",
  "atk-vin02a10:780": "Vassikasāṭikasikkhāpadaṁ navamaṁ.",
  "atk-vin02a10:781": "10. Nandattherasikkhāpadavaṇṇanā",
  "atk-vin02a10:782": "547. Dasame – caturaṅgulomakoti catūhi aṅgulehi ūnakappamāṇo. Sesaṁ uttānameva. Chasamuṭṭhānaṁ.",
  "atk-vin02a10:783": "Nandattherasikkhāpadaṁ dasamaṁ.",
  "atk-vin02a10:784": "Samatto vaṇṇanākkamena ratanavaggo navamo.",
  "atk-vin02a10:785": "Uddiṭṭhā khotiādi vuttanayamevāti.",
  "atk-vin02a10:786": "Samantapāsādikāya vinayasaṁvaṇṇanāya",
  "atk-vin02a10:787": "Khuddakavaṇṇanā samattā.",
  "atk-vin02a10:788": "Pācittiyakaṇḍaṁ niṭṭhitaṁ."
}