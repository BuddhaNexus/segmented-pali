{
  "atk-s0403a41:0": "3. Vajjisattakavaggo",
  "atk-s0403a41:1": "1. Sārandadasuttavaṇṇanā",
  "atk-s0403a41:2": "21. Tatiyassa paṭhame sārandade cetiyeti evaṁnāmake vihāre. Anuppanne kira tathāgate tattha sārandadassa yakkhassa nivāsanaṭṭhānaṁ cetiyaṁ ahosi, athettha bhagavato vihāraṁ kāresuṁ. So sārandadacetiyaṁtveva saṅkhaṁ gato. Yāvakīvañcāti yattakaṁ kālaṁ. Abhiṇhaṁ sannipātāti divasassa tikkhattuṁ sannipatantāpi antarantarā sannipatantāpi abhiṇhaṁ sannipātāva. Sannipātabahulāti ‘‘hiyyopi purimadivasampi sannipatamha, puna ajja kimatthaṁ sannipatāmā’’ti vosānamanāpajjanena sannipātabahulā. Vuddhiyeva licchavī vajjīnaṁ pāṭikaṅkhā no parihānīti abhiṇhaṁ asannipatantā hi disāsu āgataṁ sāsanaṁ na suṇanti, tato ‘‘asukagāmasīmā vā nigamasīmā vā ākulā, asukaṭṭhāne corā pariyuṭṭhitā’’ti na jānanti. Corāpi ‘‘pamattā rājāno’’ti ñatvā gāmanigamādīni paharantā janapadaṁ nāsenti. Evaṁ rājūnaṁ parihāni hoti . Abhiṇhaṁ sannipatantā pana taṁ pavattiṁ suṇanti, tato balaṁ pesetvā amittamaddanaṁ karonti. Corāpi ‘‘appamattā rājāno, na sakkā amhehi vaggabandhanena vicaritu’’nti bhijjitvā palāyanti. Evaṁ rājūnaṁ vuddhi hoti. Tena vuttaṁ – ‘‘vuddhiyeva licchavī vajjīnaṁ pāṭikaṅkhā no parihānī’’ti.",
  "atk-s0403a41:3": "Samaggātiādīsu sannipātabheriyā niggatāya ‘‘ajja me kiccaṁ atthi maṅgalaṁ atthī’’ti vikkhepaṁ karontā na samaggā sannipatanti nāma. Bherisaddaṁ pana sutvāva bhuñjamānāpi alaṅkurumānāpi vatthāni nivāsayamānāpi addhabhuttā addhālaṅkatā vatthaṁ nivāsentāva sannipatantā samaggā sannipatanti nāma. Sannipatitā pana cintetvā mantetvā kattabbaṁ katvā ekatova avuṭṭhahantā na samaggā vuṭṭhahanti nāma. Evaṁ vuṭṭhitesu hi ye paṭhamaṁ gacchanti, tesaṁ evaṁ hoti – ‘‘amhehi bāhirakathāva sutā, idāni vinicchayakathā bhavissatī’’ti. Ekato vuṭṭhahantā pana samaggā vuṭṭhahanti nāma. Apica ‘‘asukaṭṭhāne gāmasīmā vā nigamasīmā vā ākulā, corā vā pariyuṭṭhitā’’ti sutvā ‘‘ko gantvā amittamaddanaṁ karissatī’’ti vutte ‘‘ahaṁ paṭhamaṁ ahaṁ paṭhama’’nti vatvā gacchantāpi samaggā vuṭṭhahanti nāma. Ekassa pana kammante osīdamāne sesā puttabhātaro pesetvā tassa kammantaṁ upatthambhayamānāpi āgantukarājānaṁ ‘‘asukassa gehaṁ gacchatu, asukassa gehaṁ gacchatū’’ti avatvā sabbe ekato saṅgaṇhantāpi ekassa maṅgale vā roge vā aññasmiṁ vā pana tādise sukhadukkhe uppanne sabbe tattha sahāyabhāvaṁ gacchantāpi samaggā vajjikaraṇīyāni karonti nāma.",
  "atk-s0403a41:4": "Appaññattantiādīsu pubbe akataṁ suṅkaṁ vā baliṁ vā daṇḍaṁ vā āharāpentā appaññattaṁ paññāpenti nāma. Porāṇapaveṇiyā āgatameva pana anāharāpentā paññattaṁ samucchindanti nāma. Coroti gahetvā dassite avicinitvā chejjabhejjaṁ anusāsantā porāṇaṁ vajjidhammaṁ samādāya na vattanti nāma. Tesaṁ apaññattaṁ paññāpentānaṁ abhinavasuṅkādipīḷitā manussā ‘‘atiupaddutamha, ke imesaṁ vijite vasissantī’’ti paccantaṁ pavisitvā corā vā corasahāyā vā hutvā janapadaṁ hananti. Paññattaṁ samucchindantānaṁ paveṇiāgatāni suṅkādīni agaṇhantānaṁ koso parihāyati, tato hatthiassabalakāyaorodhādayo yathānibaddhaṁ vaṭṭaṁ alabhamānā thāmabalena parihāyanti. Te neva yuddhakkhamā honti na pāricariyakkhamā. Porāṇaṁ vajjidhammaṁ samādāya avattantānaṁ vijite manussā ‘‘amhākaṁ puttaṁ pitaraṁ bhātaraṁ acoraṁyeva coroti katvā chindiṁsu bhindiṁsū’’ti kujjhitvā paccantaṁ pavisitvā corā vā corasahāyā vā hutvā janapadaṁ hananti. Evaṁ rājūnaṁ parihāni hoti. Apaññattaṁ na paññāpentānaṁ pana ‘‘paveṇiāgataṁyeva rājāno karontī’’ti manussā haṭṭhatuṭṭhā kasivāṇijjādike kammante sampādenti. Paññattaṁ asamucchindantānaṁ paveṇiāgatāni suṅkādīni gaṇhantānaṁ koso vaḍḍhati, tato hatthiassabalakāyaorodhādayo yathānibaddhaṁ vaṭṭaṁ labhamānā thāmabalasampannā yuddhakkhamā ceva pāricariyakkhamā ca honti. Porāṇe vajjidhamme samādāya vattantānaṁ manussā na ujjhāyanti. ‘‘Rājāno porāṇapaveṇiyā karonti, aṭṭakulikasenāpatiuparājūhi parikkhitaṁ sayampi parikkhipitvā paveṇipotthakaṁ vācāpetvā anucchavikameva daṇḍaṁ pavattayanti, etesaṁ doso natthi, amhākaṁyeva doso’’ti appamattā kammante karonti. Evaṁ rājūnaṁ vuddhi hoti.",
  "atk-s0403a41:5": "Sakkarissantīti yaṁkiñci tesaṁ sakkāraṁ karontā sundarameva karissanti. Garuṁ karissantīti garubhāvaṁ paccupaṭṭhapetvā karissanti. Mānessantīti manena piyāyissanti. Pūjessantīti paccayapūjāya pūjessanti. Sotabbaṁ maññissantīti divasassa dve tayo vāre upaṭṭhānaṁ gantvā tesaṁ kathaṁ sotabbaṁ saddhātabbaṁ maññissanti. Tattha ye evaṁ mahallakānaṁ rājūnaṁ sakkārādīni na karonti, ovādatthāya vā nesaṁ upaṭṭhānaṁ na gacchanti, te tehi vissaṭṭhā anovadiyamānā kīḷāpasutā rajjato parihāyanti. Ye pana tathā paṭipajjanti, tesaṁ mahallakarājāno ‘‘idaṁ kātabbaṁ idaṁ na kātabba’’nti porāṇapaveṇiṁ ācikkhanti. Saṅgāmaṁ patvāpi ‘‘evaṁ pavisitabbaṁ, evaṁ nikkhamitabba’’nti upāyaṁ dassenti. Te tehi ovadiyamānā yathāovādaṁ paṭipajjamānā sakkonti rajjapaveṇiṁ sandhāretuṁ. Tena vuttaṁ – ‘‘vuddhiyeva licchavī vajjīnaṁ pāṭikaṅkhā’’ti.",
  "atk-s0403a41:6": "Kulitthiyoti kulagharaṇiyo. Kulakumāriyoti anividdhā tāsaṁ dhītaro. Okassāti vā pasayhāti vā pasayhākārassevetaṁ nāmaṁ. Okāsātipi paṭhanti. Tattha okassāti avakasitvā ākaḍḍhitvā. Pasayhāti abhibhavitvā ajjhottharitvāti ayaṁ vacanattho. Evañhi karontānaṁ vijite manussā ‘‘amhākaṁ gehe puttabhātaropi, kheḷasiṅghānikādīni mukhena apanetvā saṁvaḍḍhitā dhītaropi ime balakkārena gahetvā attano ghare vāsentī’’ti kupitā paccantaṁ pavisitvā corā vā corasahāyā vā hutvā janapadaṁ hananti. Evaṁ akarontānaṁ pana vijite manussā appossukkā sakāni kammāni karontā rājakosaṁ vaḍḍhenti. Evamettha vuddhihāniyo veditabbā.",
  "atk-s0403a41:7": "Vajjīnaṁvajjicetiyānīti vajjirājūnaṁ vajjiraṭṭhe cittīkataṭṭhena cetiyānīti laddhanāmāni yakkhaṭṭhānāni. Abbhantarānīti antonagare ṭhitāni. Bāhirānīti bahinagare ṭhitāni. Dinnapubbaṁ katapubbanti pubbe dinnañca katañca. No parihāpessantīti ahāpetvā yathāpavattameva karissanti. Dhammikaṁ baliṁ parihāpentānañhi devatā ārakkhaṁ susaṁvihitaṁ na karonti, anuppannaṁ dukkhaṁ uppādetuṁ asakkontiyopi uppannaṁ kāsasīsarogādiṁ vaḍḍhenti, saṅgāme patte sahāyā na honti. Aparihāpentānaṁ pana ārakkhaṁ susaṁvihitaṁ karonti, anuppannaṁ sukhaṁ uppādetuṁ asakkontiyopi uppannaṁ kāsasīsarogādiṁ haranti, saṅgāmasīse sahāyā hontīti. Evamettha vuddhihāniyo veditabbā.",
  "atk-s0403a41:8": "Dhammikā rakkhāvaraṇaguttīti ettha rakkhā eva yathā anicchitaṁ nāgacchati, evaṁ āvaraṇato āvaraṇaṁ. Yathā icchitaṁ na nassati, evaṁ gopāyanato gutti. Tattha balakāyena parivāretvā rakkhanaṁ pabbajitānaṁ dhammikā rakkhāvaraṇagutti nāma na hoti. Yathā pana vihārassa upavane rukkhe na chindanti, vājikā vājaṁ na karonti, pokkharaṇīsu macche na gaṇhanti, evaṁ karaṇaṁ dhammikā rakkhāvaraṇagutti nāma. Kintīti kena nu kho kāraṇena.",
  "atk-s0403a41:9": "Tattha ye anāgatānaṁ arahantānaṁ āgamanaṁ na icchanti, te assaddhā honti appasannā. Pabbajite sampatte paccuggamanaṁ na karonti, gantvā na passanti, paṭisanthāraṁ na karonti, pañhaṁ na pucchanti, dhammaṁ na suṇanti, dānaṁ na denti, anumodanaṁ na suṇanti, nivāsanaṭṭhānaṁ na saṁvidahanti. Atha nesaṁ avaṇṇo uggacchati ‘‘asuko nāma rājā assaddho appasanno, pabbajite sampatte paccuggamanaṁ na karoti…pe… nivāsanaṭṭhānaṁ na saṁvidahatī’’ti. Taṁ sutvā pabbajitā tassa nagaradvārena gacchantāpi nagaraṁ na pavisanti. Evaṁ anāgatānaṁ arahantānaṁ anāgamanameva hoti. Āgatānaṁ pana phāsuvihāre asati yepi ajānitvā āgatā, te ‘‘vasissāmāti tāva cintetvā āgatamhā, imesaṁ pana rājūnaṁ iminā nīhārena ke vasissantī’’ti nikkhamitvā gacchanti. Evaṁ anāgatesu anāgacchantesu āgatesu dukkhaṁ viharantesu so doso pabbajitānaṁ anāvāso hoti. Tato devatārakkhā na hoti, devatārakkhāya asati amanussā okāsaṁ labhanti, amanussā ussannā anuppannaṁ byādhiṁ uppādenti. Sīlavantānaṁ dassanapañhapucchanādivatthukassa puññassa anāgamo hoti. Vipariyāyena yathāvuttakaṇhapakkhaviparītassa sukkapakkhassa sambhavo hotīti evamettha vuddhihāniyo veditabbā.",
  "atk-s0403a41:10": "2. Vassakārasuttavaṇṇanā",
  "atk-s0403a41:11": "22. Dutiye abhiyātukāmoti abhibhavanatthāya yātukāmo. Vajjīti vajjirājāno. Evaṁmahiddhiketi evaṁ mahatiyā rājiddhiyā samannāgate. Etena nesaṁ samaggabhāvaṁ katheti. Evaṁmahānubhāveti evaṁ mahantena rājānubhāvena samannāgate . Etena nesaṁ hatthisippādīsu katasikkhataṁ katheti, yaṁ sandhāya vuttaṁ – ‘‘sikkhitā vatime licchavikumārakā, susikkhitā vatime licchavikumārakā, yatra hi nāma sukhumena tāḷacchiggaḷena asanaṁ atipātayissanti poṅkhānupoṅkhaṁ avirādhita’’nti (saṁ. ni. 5.1115). Ucchecchāmīti ucchindissāmi. Vināsessāmīti adassanaṁ nayissāmi. Anayabyasananti avaḍḍhiñceva, ñātibyasanañca. Āpādessāmīti pāpayissāmi.",
  "atk-s0403a41:12": "Iti kira so ṭhānanisajjādīsu imaṁ yuddhakathameva katheti, ‘‘gamanasajjā hothā’’ti ca balakāyaṁ āṇāpeti. Kasmā? Gaṅgāya kira ekaṁ paṭṭanagāmaṁ nissāya addhayojanaṁ ajātasattuno vijitaṁ, addhayojanaṁ licchavīnaṁ. Tatra pabbatapādato mahagghabhaṇḍaṁ otarati. Taṁ sutvā ‘‘ajja yāmi, sve yāmī’’ti ajātasattuno saṁvidahantasseva licchavino samaggā sammodamānā puretaraṁ āgantvā sabbaṁ gaṇhanti. Ajātasattu pacchā āgantvā taṁ pavattiṁ ñatvā kujjhitvā gacchati. Te punasaṁvaccharepi tatheva karonti. Atha so balavāghātajāto, tadā evamakāsi.",
  "atk-s0403a41:13": "Tato cintesi – ‘‘gaṇena saddhiṁ yuddhaṁ nāma bhāriyaṁ, ekopi moghappahāro nāma natthi. Ekena kho pana paṇḍitena saddhiṁ mantetvā karonto niraparādho hoti, paṇḍito ca satthārā sadiso natthi, satthā ca avidūre dhuravihāre vasati, handāhaṁ pesetvā pucchāmi. Sace me gatena koci attho bhavissati, satthā tuṇhī bhavissati. Anatthe pana sati ‘kiṁ rañño tattha gatenā’ti vakkhatī’’ti. So vassakāraṁ brāhmaṇaṁ pesesi. Brāhmaṇo gantvā bhagavato tamatthaṁ ārocesi. Tena vuttaṁ – atha kho rājā…pe… āpādessāmi vajjīti.",
  "atk-s0403a41:14": "Bhagavantaṁ bījayamānoti thero vattasīse ṭhatvā bhagavantaṁ bījati, bhagavato pana sītaṁ vā uṇhaṁ vā natthi. Bhagavā brāhmaṇassa vacanaṁ sutvā tena saddhiṁ amantetvā therena saddhiṁ mantetukāmo kinti te, ānanda, sutantiādimāha. Taṁ vuttatthameva.",
  "atk-s0403a41:15": "Ekamidāhanti idaṁ bhagavā pubbe vajjīnaṁ imassa vajjisattakassa desitabhāvappakāsanatthaṁ āha. Akaraṇīyāti akattabbā, aggahetabbāti attho. Yadidanti nipātamattaṁ. Yuddhassāti karaṇatthe sāmivacanaṁ, abhimukhaṁ yuddhena gahetuṁ na sakkāti attho. Aññatra upalāpanāyāti ṭhapetvā upalāpanaṁ. Upalāpanā nāma ‘‘alaṁ vivādena, idāni samaggā homā’’ti hatthiassarathahiraññasuvaṇṇādīni pesetvā saṅgahakaraṇaṁ, evañhi saṅgahaṁ katvā kevalaṁ vissāsena sakkā gaṇhitunti attho. Aññatra mithubhedāti ṭhapetvā mithubhedaṁ. Iminā ‘‘aññamaññabhedaṁ katvāpi sakkā ete gahetu’’nti dasseti. Idaṁ brāhmaṇo bhagavato kathāya nayaṁ labhitvā āha. Kiṁ pana bhagavā brāhmaṇassa imāya kathāya nayalābhaṁ jānātīti? Āma jānāti. Jānanto kasmā kathesi? Anukampāya. Evaṁ kirassa ahosi – ‘‘mayā akathitepi katipāhena gantvā sabbe gaṇhissati, kathite pana samagge bhindanto tīhi saṁvaccharehi gaṇhissati. Ettakampi jīvitameva varaṁ. Ettakañhi jīvantā attano patiṭṭhābhūtaṁ puññaṁ karissantī’’ti. Abhinanditvāti cittena nanditvā. Anumoditvāti ‘‘yāva subhāsitamidaṁ bhotā gotamenā’’ti vācāya anumoditvā. Pakkāmīti rañño santikaṁ gato. Rājāpi tameva pesetvā sabbe bhinditvā gantvā anayabyasanaṁ pāpesi.",
  "atk-s0403a41:16": "3. Paṭhamasattakasuttavaṇṇanā",
  "atk-s0403a41:17": "23. Tatiye abhiṇhaṁ sannipātāti idaṁ vajjisattake vuttasadisameva. Idhāpi ca abhiṇhaṁ asannipatantā disāsu āgatasāsanaṁ na suṇanti, tato ‘‘asukavihārasīmā ākulā, uposathappavāraṇā ṭhitā, asukasmiṁ ṭhāne bhikkhū vejjakammadūtakammādīni karonti, viññattibahulā phalapupphadānādīhi jīvikaṁ kappentī’’tiādīni na jānanti. Pāpabhikkhūpi ‘‘pamatto saṅgho’’ti ñatvā rāsibhūtā sāsanaṁ osakkāpenti. Abhiṇhaṁ sannipatantā pana taṁ pavattiṁ suṇanti, tato bhikkhusaṅghaṁ pesetvā sīmaṁ ujuṁ kārenti, uposathappavāraṇāyo pavattāpenti, micchājīvānaṁ ussannaṭṭhāne ariyavaṁsike pesetvā ariyavaṁsaṁ kathāpenti, pāpabhikkhūnaṁ vinayadharehi niggahaṁ kārāpenti. Pāpabhikkhūpi ‘‘appamatto saṅgho, na sakkā amhehi vaggabandhanena vicaritu’’nti bhijjitvā palāyanti. Evamettha vuddhihāniyo veditabbā.",
  "atk-s0403a41:18": "Samaggātiādīsu cetiyapaṭijagganatthaṁ vā bodhigharauposathāgāracchādanatthaṁ vā katikavattaṁ vā ṭhapetukāmatāya ‘‘saṅgho sannipatatū’’ti bheriyā vā ghaṇṭiyā vā ākoṭitamattāya ‘‘mayhaṁ cīvarakammaṁ atthi, mayhaṁ patto pacitabbo, mayhaṁ navakammaṁ atthī’’ti vikkhepaṁ karontā na samaggā sannipatanti nāma. Sabbaṁ pana taṁ kammaṁ ṭhapetvā ‘‘ahaṁ purimataraṁ, ahaṁ purimatara’’nti ekappahāreneva sannipatantā samaggā sannipatanti nāma. Sannipatitā pana cintetvā mantetvā kattabbaṁ katvā ekatova avuṭṭhahantā na samaggā vuṭṭhahanti nāma. Evaṁ vuṭṭhitesu hi ye paṭhamaṁ gacchanti, tesaṁ evaṁ hoti ‘‘amhehi bāhirakathāva sutā, idāni vinicchayakathā bhavissatī’’ti. Ekappahāreneva vuṭṭhahantā samaggā vuṭṭhahanti nāma. Apica ‘‘asukaṭṭhāne vihārasīmā ākulā, uposathappavāraṇā ṭhitā, asukaṭṭhāne vejjakammādikārakā pāpabhikkhū ussannā’’ti sutvā ‘‘ko gantvā tesaṁ niggahaṁ karissatī’’ti vutte ‘‘ahaṁ paṭhamaṁ, ahaṁ paṭhama’’nti vatvā gacchantāpi samaggā vuṭṭhahanti nāma.",
  "atk-s0403a41:19": "Āgantukaṁ pana disvā ‘‘imaṁ pariveṇaṁ yāhi, etaṁ pariveṇaṁ yāhi, ayaṁ ko’’ti avatvā sabbe vattaṁ karontāpi, jiṇṇapattacīvarakaṁ disvā tassa bhikkhācāravattena pattacīvaraṁ pariyesantāpi, gilānassa gilānabhesajjaṁ pariyesamānāpi, gilānameva anāthaṁ ‘‘asukapariveṇaṁ yāhī’’ti avatvā attano attano pariveṇe paṭijaggantāpi, eko olīyamānako gantho hoti, paññavantaṁ bhikkhuṁ saṅgaṇhitvā tena taṁ ganthaṁ ukkhipāpentāpi samaggā saṅghakaraṇīyāni karonti nāma.",
  "atk-s0403a41:20": "Appaññattantiādīsu navaṁ adhammikaṁ katikavattaṁ vā sikkhāpadaṁ vā gaṇhantā appaññattaṁ paññāpenti nāma purāṇasanthatavatthusmiṁ sāvatthiyaṁ bhikkhū viya. Uddhammaṁ ubbinayaṁ sāsanaṁ dīpentā paññattaṁ samucchindanti nāma, vassasataparinibbute bhagavati vesālikā vajjiputtakā viya. Khuddānukhuddakā pana āpattiyo sañcicca vītikkamantā yathāpaññattesu sikkhāpadesu samādāya na vattanti nāma assajipunabbasukā viya. Tathā akarontā pana apaññattaṁ na paññāpenti, paññattaṁ na samucchindanti , yathāpaññattesu sikkhāpadesu samādāya vattanti nāma āyasmā upaseno viya, āyasmā yaso kākaṇḍakaputto viya, āyasmā mahākassapo viya ca. Vuddhiyevāti sīlādiguṇehi vuddhiyeva, no parihāni.",
  "atk-s0403a41:21": "Therāti thirabhāvappattā therakārakehi guṇehi samannāgatā. Bahū rattiyo jānantīti rattaññū. Ciraṁ pabbajitānaṁ etesanti cirapabbajitā. Saṅghassa pitiṭṭhāne ṭhitāti saṅghapitaro. Pitiṭṭhāne ṭhitattā saṅghaṁ pariṇenti, pubbaṅgamā hutvā tīsu sikkhāsu pavattentīti saṅghapariṇāyakā.",
  "atk-s0403a41:22": "Ye tesaṁ sakkārādīni na karonti, ovādatthāya dve tayo vāre upaṭṭhānaṁ na gacchanti, tepi tesaṁ ovādaṁ na denti, paveṇikathaṁ na kathenti, sārabhūtaṁ dhammapariyāyaṁ na sikkhāpenti. Te tehi vissaṭṭhā sīlādīhi dhammakkhandhehi sattahi ca ariyadhanehīti evamādīhi guṇehi parihāyanti. Ye pana tesaṁ sakkārādīni karonti, upaṭṭhānaṁ gacchanti, tesaṁ te ‘‘evaṁ te abhikkamitabba’’ntiādikaṁ ovādaṁ denti, paveṇikathaṁ kathenti, sārabhūtaṁ dhammapariyāyaṁ sikkhāpenti, terasahi dhutaṅgehi dasahi kathāvatthūhi anusāsanti. Te tesaṁ ovāde ṭhatvā sīlādīhi guṇehi vaḍḍhamānā sāmaññatthaṁ anupāpuṇanti. Evamettha hānivuddhiyo daṭṭhabbā.",
  "atk-s0403a41:23": "Punabbhavo sīlamassāti ponobbhavikā, punabbhavadāyikāti attho, tassā ponobbhavikāya. Na vasaṁ gacchissantīti ettha ye catunnaṁ paccayānaṁ kāraṇā upaṭṭhākānaṁ padānupadikā hutvā gāmato gāmaṁ vicaranti , te tassā vasaṁ gacchanti nāma. Itare na gacchanti. Tattha hānivuddhiyo pākaṭāyeva.",
  "atk-s0403a41:24": "Āraññakesūti pañcadhanusatikapacchimesu. Sāpekkhāti sālayā. Gāmantasenāsanesu hi jhānaṁ appetvāpi tato vuṭṭhitamattova itthipurisadārakadārikādisaddaṁ suṇāti, yenassa adhigatavisesopi hāyatiyeva. Araññasenāsane niddāyitvāpi pabuddhamatto sīhabyagghamorādīnaṁ saddaṁ suṇāti, yena araññe pītiṁ paṭilabhitvā tameva sammasanto aggaphale patiṭṭhāti. Iti bhagavā gāmantasenāsane jhānaṁ appetvā nisinnabhikkhuto araññe niddāyamānameva pasaṁsati. Tasmā tameva atthavasaṁ paṭicca ‘‘āraññakesu senāsanesu sāpekkhā bhavissantī’’ti āha.",
  "atk-s0403a41:25": "Paccattaññeva satiṁ upaṭṭhāpessantīti attanāva attano abbhantare satiṁ upaṭṭhapessanti. Pesalāti piyasīlā. Idhāpi sabrahmacārīnaṁ āgamanaṁ anicchantā nevāsikā assaddhā honti appasannā, vihāraṁ sampattabhikkhūnaṁ paccuggamana-pattacīvarapaṭiggahaṇa-āsanapaññāpanatālavaṇṭaggahaṇādīni na karonti. Atha nesaṁ avaṇṇo uggacchati ‘‘asukavihāravāsino bhikkhū assaddhā appasannā vihāraṁ paviṭṭhānaṁ vattappaṭivattampi na karontī’’ti. Taṁ sutvā pabbajitā vihāradvārena gacchantāpi vihāraṁ na pavisanti. Evaṁ anāgatānaṁ anāgamanameva hoti. Āgatānaṁ pana phāsuvihāre asati yepi ajānitvā āgatā, te ‘‘vasissāmāti tāvacintetvā āgatamhā, imesaṁ pana nevāsikānaṁ iminā nīhārena ko vasissatī’’ti nikkhamitvā gacchanti. Evaṁ so vihāro aññesaṁ bhikkhūnaṁ anāvāsova hoti. Tato nevāsikā sīlavantānaṁ dassanaṁ alabhantā kaṅkhāvinodakaṁ vā ācārasikkhāpakaṁ vā madhuradhammasavanaṁ vā na labhanti. Tesaṁ neva aggahitadhammaggahaṇaṁ na gahitasajjhāyakaraṇaṁ hoti. Iti nesaṁ hāniyeva hoti, na vuddhi.",
  "atk-s0403a41:26": "Ye pana sabrahmacārīnaṁ āgamanaṁ icchanti, te saddhā honti pasannā, āgatānaṁ sabrahmacārīnaṁ paccuggamanādīni katvā senāsanaṁ paññapetvā denti , te gahetvā bhikkhācāraṁ pavisanti, kaṅkhaṁ vinodenti, madhuradhammassavanaṁ labhanti. Atha nesaṁ kittisaddo uggacchati ‘‘asukavihāre bhikkhū evaṁ saddhā pasannā vattasampannā saṅgāhakā’’ti. Taṁ sutvā bhikkhū dūratopi āgacchanti. Tesaṁ nevāsikā vattaṁ karonti, samīpaṁ gantvā vuḍḍhataraṁ āgantukaṁ vanditvā nisīdanti, navakatarassa santike āsanaṁ gahetvā nisīditvā ‘‘imasmiṁ vihāre vasissatha, gamissathā’’ti pucchanti. ‘‘Gamissāmā’’ti vutte ‘‘sappāyaṁ senāsanaṁ, sulabhā bhikkhā’’tiādīni vatvā gantuṁ na denti. Vinayadharo ce hoti, tassa santike vinayaṁ sajjhāyanti. Suttantādidharo ce, tassa santike taṁ taṁ dhammaṁ sajjhāyanti. Te āgantukatherānaṁ ovāde ṭhatvā saha paṭisambhidāhi arahattaṁ pāpuṇanti. Āgantukā ‘‘ekaṁ dve divasāni vasissāmāti āgatamhā, imesaṁ pana sukhasaṁvāsatāya dasa dvādasa vassāni vasimhā’’ti vattāro honti. Evamettha hānivuddhiyo veditabbā.",
  "atk-s0403a41:27": "4. Dutiyasattakasuttavaṇṇanā",
  "atk-s0403a41:28": "24. Catutthe na kammārāmāti ye divasaṁ cīvarakamma-kāyabandhanaparissāvana-dhammakaraṇa-sammajjani-pādakaṭhalikādīneva karonti, te sandhāyesa paṭikkhepo. Yo pana tesaṁ karaṇavelāya evaṁ etāni karoti, uddesavelāya uddesaṁ gaṇhāti, sajjhāyavelāya sajjhāyati, cetiyaṅgaṇavattavelāya cetiyaṅgaṇavattaṁ karoti, manasikāravelāya manasikāraṁ karoti, na so kammārāmo nāma.",
  "atk-s0403a41:29": "Yo itthivaṇṇapurisavaṇṇādivasena ālāpasallāpaṁ karontoyeva rattindivaṁ vītināmeti, evarūpe bhasse pariyantakārī na hoti, ayaṁ bhassārāmo nāma. Yo pana rattindivaṁ dhammaṁ katheti, pañhaṁ vissajjeti, ayaṁ appabhassova bhasse pariyantakārīyeva. Kasmā? ‘‘Sannipatitānaṁ vo, bhikkhave, dvayaṁ karaṇīyaṁ dhammī vā kathā ariyo vā tuṇhībhāvo’’ti (ma. ni. 1.273) vuttattā.",
  "atk-s0403a41:30": "Yo ṭhitopi gacchantopi nisinnopi thinamiddhābhibhūto niddāyatiyeva, ayaṁ niddārāmo nāma. Yassa pana karajakāyagelaññena cittaṁ bhavaṅgaṁ otarati, nāyaṁ niddārāmo. Tenevāha – ‘‘abhijānāmahaṁ, aggivessana , gimhānaṁ pacchime māse pacchābhattaṁ piṇḍapātappaṭikkanto catugguṇaṁ saṅghāṭiṁ paññapetvā dakkhiṇena passena sato sampajāno niddaṁ okkamitā’’ti (ma. ni. 1.387).",
  "atk-s0403a41:31": "Yo ‘‘ekassa dutiyo, dvinnaṁ tatiyo, tiṇṇaṁ catuttho’’ti evaṁ saṁsaṭṭhova viharati, ekako assādaṁ na labhati, ayaṁ saṅgaṇikārāmo. Yo pana catūsu iriyāpathesu ekakova assādaṁ labhati, nāyaṁ saṅgaṇikārāmo.",
  "atk-s0403a41:32": "Asantasambhāvanicchāya samannāgatā dussīlā pāpicchā nāma. Yesaṁ pāpakā mittā catūsu iriyāpathesu saha ayanato pāpasahāyā, ye ca tanninnatappoṇatappabbhāratāya pāpesu sampavaṅkā, te pāpamittā pāpasahāyā pāpasampavaṅkā nāma.",
  "atk-s0403a41:33": "Oramattakenāti avaramattakena appamattakena. Antarāti arahattaṁ appatvāva etthantare. Vosānanti pariniṭṭhitabhāvaṁ ‘‘alamettāvatā’’ti osakkanaṁ. Idaṁ vuttaṁ hoti – yāva sīlapārisuddhijjhānavipassanā sotāpannabhāvādīnaṁ aññataramattakena vosānaṁ nāpajjissanti, tāva vuddhiyeva bhikkhūnaṁ pāṭikaṅkhā, no parihānīti.",
  "atk-s0403a41:34": "7. Saññāsuttavaṇṇanā",
  "atk-s0403a41:35": "27. Sattame aniccasaññādayo aniccānupassanādīhi sahagatasaññā.",
  "atk-s0403a41:36": "8. Paṭhamaparihānisuttavaṇṇanā",
  "atk-s0403a41:37": "28. Aṭṭhame uppannānaṁ saṅghakiccānaṁ nittharaṇena bhāraṁ vahantīti bhāravāhino. Te tena paññāyissantīti te therā tena attano therabhāvānurūpena kiccena paññāyissanti. Tesu yogaṁāpajjatīti payogaṁ āpajjati, sayaṁ tāni kiccāni kātuṁ ārabhatīti.",
  "atk-s0403a41:38": "9. Dutiyaparihānisuttavaṇṇanā",
  "atk-s0403a41:39": "29. Navame bhikkhudassanaṁ hāpetīti bhikkhusaṅghassa dassanatthāya gamanaṁ hāpeti. Adhisīleti pañcasīladasasīlasaṅkhāte uttamasīle. Ito bahiddhāti imamhā sāsanā bahiddhā. Dakkhiṇeyyaṁ gavesatīti deyyadhammapaṭiggāhake pariyesati. Tattha ca pubbakāraṁ karotīti tesaṁ bāhirānaṁ titthiyānaṁ datvā pacchā bhikkhūnaṁ deti. Sesaṁ sabbattha uttānamevāti.",
  "atk-s0403a41:40": "Vajjisattakavaggo tatiyo."
}