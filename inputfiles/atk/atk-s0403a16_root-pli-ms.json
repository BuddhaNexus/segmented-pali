{
  "atk-s0403a16:0": "(17) 2. Āghātavaggo",
  "atk-s0403a16:1": "1. Paṭhamaāghātapaṭivinayasuttavaṇṇanā",
  "atk-s0403a16:2": "161. Dutiyassa paṭhame āghātaṁ paṭivinenti vūpasamentīti āghātapaṭivinayā. Yattha bhikkhuno uppanno āghāto sabbaso paṭivinetabboti yattha ārammaṇe bhikkhuno āghāto uppanno hoti, tattha so sabbo imehi pañcahi paṭivinodetabboti attho. Mettā tasmiṁ puggale bhāvetabbāti tikacatukkajjhānavasena mettā bhāvetabbā. Karuṇāyapi eseva nayo. Upekkhā pana catukkapañcakajjhānavasena bhāvetabbā. Yasmā pana yaṁ puggalaṁ passato cittaṁ na nibbāti, tasmiṁ muditā na saṇṭhahati, tasmā sā na vuttā. Asatiamanasikāroti yathā so puggalo na upaṭṭhāti, kuṭṭādīhi antarito viya hoti, evaṁ tasmiṁ asatiamanasikāro āpajjitabbo. Sesaṁ heṭṭhā vuttanayattā uttānameva.",
  "atk-s0403a16:3": "2. Dutiyaāghātapaṭivinayasuttavaṇṇanā",
  "atk-s0403a16:4": "162. Dutiye āghāto etesu paṭivinetabboti āghātapaṭivinayā. Āghāto etehi paṭivinetabbotipi āghātapaṭivinayā. Paṭivinayoti hi paṭivinayavatthūnampi paṭivinayakāraṇānampi etaṁ adhivacanaṁ, tadubhayampi idha vaṭṭati. Pañca hi puggalā paṭivinayavatthū honti pañcahi upamāhi pañca paṭipattiyo paṭivinayakāraṇāni. Labhati ca kālena kālaṁ cetaso vivaraṁ cetaso pasādanti kāle kāle samathavipassanācittassa uppannokāsasaṅkhātaṁ vivarañceva saddhāsampannabhāvasaṅkhātaṁ pasādañca labhati.",
  "atk-s0403a16:5": "Rathiyāyāti antaravīthiyaṁ. Nantakanti pilotikakhaṇḍaṁ. Niggahetvāti akkamitvā. Yo tattha sāroti yaṁ tattha thiraṭṭhānaṁ. Taṁ paripātetvāti taṁ luñcitvā. Evameva khoti ettha paṁsukūliko viya mettāvihārī daṭṭhabbo, rathiyāya nantakaṁ viya veripuggalo, dubbalaṭṭhānaṁ viya aparisuddhakāyasamācāratā, thiraṭṭhānaṁ viya parisuddhavacīsamācāratā, dubbalaṭṭhānaṁ chaḍḍetvā thiraṭṭhānaṁ ādāya gantvā sibbitvā rajitvā pārupitvā vicaraṇakālo viya aparisuddhakāyasamācārataṁ amanasikatvā parisuddhavacīsamācārataṁ manasikatvā verimhi cittuppādaṁ nibbāpetvā phāsuvihārakālo daṭṭhabbo.",
  "atk-s0403a16:6": "Sevālapaṇakapariyonaddhāti sevālena ca udakapappaṭakena ca paṭicchannā. Ghammaparetoti ghammena anugato. Kilantoti maggakilanto. Tasitoti taṇhābhibhūto. Pipāsitoti pānīyaṁ pātukāmo. Apaviyūhitvāti apanetvā. Pivitvāti pasannaudakaṁ pivitvā. Evameva khoti ettha ghammābhitatto puriso viya mettāvihārī daṭṭhabbo, sevālapaṇakaṁ viya aparisuddhavacīsamācāratā, pasannaudakaṁ viya parisuddhakāyasamācāratā, sevālapaṇakaṁ apabyūhitvā pasannodakaṁ pivitvā gamanaṁ viya aparisuddhavacīsamācārataṁ amanasikatvā parisuddhakāyasamācārataṁ manasikatvā verimhi cittuppādaṁ nibbāpetvā phāsuvihārakālo daṭṭhabbo.",
  "atk-s0403a16:7": "Khobhessāmīti cālessāmi. Loḷessāmīti ākulaṁ karissāmi. Apeyyampi taṁ karissāmīti pivituṁ asakkuṇeyyaṁ karissāmi. Catukkuṇḍikoti jāṇūhi ca hatthehi ca bhūmiyaṁ patiṭṭhānena catukkuṇḍiko hutvā. Gopītakaṁ pivitvāti gāviyo viya mukhena ākaḍḍhento pivitvā. Evameva khoti ettha ghammābhitatto puriso viya mettāvihārī daṭṭhabbo, gopadaṁ viya veripuggalo, gopade parittaudakaṁ viya tassabbhantare parittaguṇo, catukkuṇḍikassa gopītakaṁ pivitvā pakkamanaṁ viya tassa aparisuddhakāyavacīsamācārataṁ amanasikatvā yaṁ so kālena kālaṁ dhammassavanaṁ nissāya cetaso vivarappasādasaṅkhātaṁ pītipāmojjaṁ labhati, taṁ manasikatvā cittuppādanibbāpanaṁ veditabbaṁ.",
  "atk-s0403a16:8": "Ābādhikoti iriyāpathabhañjanakena visabhāgābādhena ābādhiko. Puratopissāti puratopi bhaveyya. Anayabyasananti avaḍḍhivināsaṁ. Evameva khoti ettha so anāthagilāno viya sabbakaṇhadhammasamannāgato puggalo, addhānamaggo viya anamataggasaṁsāro, purato ca pacchato ca gāmānaṁ dūrabhāvo viya nibbānassa dūrabhāvo, sappāyabhojanānaṁ alābho viya sāmaññaphalabhojanānaṁ alābho, sappāyabhesajjānaṁ alābho viya samathavipassanānaṁ abhāvo, patirūpaupaṭṭhākānaṁ alābho viya ovādānusāsanīhi kilesatikicchakānaṁ abhāvo, gāmantanāyakassa alābho viya nibbānasampāpakassa tathāgatassa vā tathāgatasāvakassa vā aladdhabhāvo, aññatarassa purisassa disvā kāruññupaṭṭhānaṁ viya tasmiṁ puggale mettāvihārikassa kāruññaṁ uppādetvā cittanibbāpanaṁ veditabbaṁ.",
  "atk-s0403a16:9": "Acchodakāti pasannodakā. Sātodakāti madhurodakā. Sītodakāti tanusītasalilā. Setakāti ūmibhijjanaṭṭhānesu setavaṇṇā. Supatitthāti samatitthā. Evameva khoti ettha ghammābhitatto puriso viya mettāvihārī daṭṭhabbo, sā pokkharaṇī viya parisuddhasabbadvāro puriso, nhatvā pivitvā paccuttaritvā rukkhacchāyāya nipajjitvā yathākāmaṁ gamanaṁ viya tesu dvāresu yaṁ icchati, taṁ ārammaṇaṁ katvā cittanibbāpanaṁ veditabbaṁ. Tatiyacatutthāni heṭṭhā vuttanayāneva.",
  "atk-s0403a16:10": "5. Pañhapucchāsuttavaṇṇanā",
  "atk-s0403a16:11": "165. Pañcame paribhavanti paribhavanto, evaṁ paribhavissāmīti paribhavanatthāya pucchatīti attho. Aññātukāmoti jānitukāmo hutvā.",
  "atk-s0403a16:12": "6. Nirodhasuttavaṇṇanā",
  "atk-s0403a16:13": "166. Chaṭṭhe atthetaṁ ṭhānanti atthi etaṁ kāraṇaṁ. No ce diṭṭheva dhamme aññaṁ ārādheyyāti no ce imasmiṁyeva attabhāve arahattaṁ pāpuṇeyya. Kabaḷīkārāhārabhakkhānaṁ devānanti kāmāvacaradevānaṁ. Aññataraṁ manomayaṁ kāyanti jhānamanena nibbattaṁ aññataraṁ suddhāvāsabrahmakāyaṁ. Udāyīti lāḷudāyī. So hi ‘‘manomaya’’nti sutvā ‘‘āruppe na bhavitabba’’nti paṭibāhi. Thero ‘‘sāriputto kiṁ jānāti, yassa sammukhā evaṁ bhikkhū vacanaṁ paṭikkosantī’’ti evaṁ bālānaṁ laddhiuppattipaṭibāhanatthaṁ taṁ vacanaṁ anadhivāsetvā yena bhagavā tenupasaṅkami.",
  "atk-s0403a16:14": "Atthi nāmāti amarisanatthe nipāto. Teneva cettha ‘‘ajjhupekkhissathā’’ti anāgatavacanaṁ kataṁ. Ayañhetthattho – ānanda, tumhe theraṁ bhikkhuṁ viheṭhiyamānaṁ ajjhupekkhatha, na vo etaṁ marisayāmi na sahāmi nādhivāsemīti. Kasmā pana bhagavā ānandatheraṁyeva evamāhāti? Dhammabhaṇḍāgārikattā. Dhammabhaṇḍāgārikassa hi evaṁ vadanto paṭibāhituṁ bhāro. Apicesa sāriputtattherassa piyasahāyo, tenāpissa esa bhāro. Tattha kiñcāpi bhagavā ānandattheraṁ garahanto evamāha, na panesā tasseva garahā, sammukhībhūtānaṁ sabbesaṁyeva garahāti veditabbā. Vihāranti gandhakuṭiṁ.",
  "atk-s0403a16:15": "Anacchariyanti na acchariyaṁ. Yathāti kāraṇavacanaṁ. Āyasmantaṁyevettha upavānaṁ paṭibhāseyyāti ettha bhagavatā ca evaṁ etadeva kāraṇaṁ ārabbha udāhaṭe āyasmatoyeva upavānassa paṭivacanaṁ paṭibhātu upaṭṭhātūti dīpeti. Sārajjaṁ okkantanti domanassaṁ anupaviṭṭhaṁ. Sīlavātiādīhi khīṇāsavasīlādīniyeva kathitāni. Khaṇḍiccenātiādīni sakkārādīnaṁ kāraṇapucchāvasena vuttāni. Kiṁ khaṇḍiccādīhi kāraṇehi taṁ taṁ sabrahmacāriṁ sakkareyyunti ayañhettha adhippāyo.",
  "atk-s0403a16:16": "7. Codanāsuttavaṇṇanā",
  "atk-s0403a16:17": "167. Sattame codakenāti vatthusandassanā āpattisandassanā saṁvāsappaṭikkhepo sāmīcippaṭikkhepoti catūhi codanāvatthūhi codayamānena. Kālena vakkhāmi no akālenāti ettha cuditakassa kālo kathito, na codakassa. Paraṁ codentena hi parisamajjhe vā uposathapavāraṇagge vā āsanasālābhojanasālādīsu vā na codetabbo, divāṭṭhāne nisinnakāle ‘‘karotāyasmā okāsaṁ, ahaṁ āyasmantaṁ vattukāmo’’ti evaṁ okāsaṁ kāretvā codetabbo. Puggalaṁ pana upaparikkhitvā yo lolapuggalo abhūtaṁ vatvā bhikkhūnaṁ ayasaṁ āropeti, so okāsakammaṁ vināpi codetabbo. Bhūtenāti tacchena sabhāvena. Saṇhenāti maṭṭhena mudukena. Atthasaṁhitenāti atthakāmatāya hitakāmatāya upetena. Avippaṭisāro upadahātabboti amaṅkubhāvo upanetabbo. Alaṁte avippaṭisārāyāti yuttaṁ te amaṅkubhāvāya. Sesamettha uttānamevāti. Aṭṭhamaṁ heṭṭhā vuttanayattā pākaṭameva.",
  "atk-s0403a16:18": "9. Khippanisantisuttavaṇṇanā",
  "atk-s0403a16:19": "169. Navame khippaṁ nisāmayati upadhāretīti khippanisanti. Suggahitaṁ katvā gaṇhātīti suggahitaggāhī. Atthakusaloti aṭṭhakathāya cheko. Dhammakusaloti pāḷiyaṁ cheko. Niruttikusaloti niruttivacanesu cheko. Byañjanakusaloti akkharappabhede cheko. Pubbāparakusaloti atthapubbāparaṁ, dhammapubbāparaṁ, akkharapubbāparaṁ, byañjanapubbāparaṁ, anusandhipubbāparanti imasmiṁ pañcavidhe pubbāpare cheko. Tattha atthapubbāparakusaloti heṭṭhā atthena upari atthaṁ jānāti, upari atthena heṭṭhā atthaṁ jānāti. Kathaṁ? So hi heṭṭhā atthaṁ ṭhapetvā upari atthe vutte ‘‘heṭṭhā attho atthī’’ti jānāti. Upari atthaṁ ṭhapetvā heṭṭhā atthe vuttepi ‘‘upari attho atthī’’ti jānāti. Ubhato ṭhapetvā majjhe atthe vutte ‘‘ubhato attho atthī’’ti jānāti. Majjhe atthaṁ ṭhapetvā ubhatobhāgesu atthe vutte ‘‘majjhe attho atthī’’ti jānāti. Dhammapubbāparādīsupi eseva nayo. Anusandhipubbāpare pana sīlaṁ ādiṁ katvā āraddhe suttante matthake chasu abhiññāsu āgatāsu ‘‘yathānusandhiṁ yathānuparicchedaṁ suttanto gato’’ti jānāti. Diṭṭhivasena āraddhe upari saccesu āgatesupi ‘‘yathānusandhinā gato’’ti jānāti. Kalahabhaṇḍanavasena āraddhe upari sāraṇīyadhammesu āgatesupi, dvattiṁsatiracchānakathāvasena āraddhe upari dasakathāvatthūsu (a. ni. 10.69; udā.31) āgatesupi ‘‘yathānusandhinā gato’’ti jānātīti.",
  "atk-s0403a16:20": "10. Bhaddajisuttavaṇṇanā",
  "atk-s0403a16:21": "170. Dasame abhibhūti abhibhavitvā ṭhito jeṭṭhako. Anabhibhūtoti aññehi anabhibhūto. Aññadatthūti ekaṁsavacane nipāto. Dassanavasena daso, sabbaṁ passatīti adhippāyo. Vasavattīti sabbaṁ janaṁ vase vatteti. Yathā passatoti iṭṭhārammaṇaṁ vā hotu aniṭṭhārammaṇaṁ vā , yenākārena taṁ passantassa. Anantarā āsavānaṁ khayo hotīti anantarāyeva arahattaṁ uppajjati. Yathā suṇatoti etthāpi eseva nayo. Atha vā yaṁ cakkhunā rūpaṁ disvā nirantarameva vipassanaṁ paṭṭhapetvā arahattaṁ pāpuṇāti, taṁ tassa arahattaṁ cakkhuviññāṇānantaraṁ nāma hoti. Taṁ sandhāya vuttaṁ – idaṁ dassanānaṁ agganti. Dutiyapadepi eseva nayo.",
  "atk-s0403a16:22": "Yathā sukhitassāti yena maggasukhena sukhitassa. Anantarā āsavānaṁ khayo hotīti samanantarameva arahattaṁ uppajjati. Idaṁ sukhānaṁ agganti idaṁ maggasukhaṁ sukhānaṁ uttamaṁ. Yathā saññissāti idhāpi maggasaññāva adhippetā. Yathā bhūtassāti yasmiṁ bhave yasmiṁ attabhāve ṭhitassa. Anantarāti anantarāyena arahattaṁ uppajjati. idaṁ bhavānaṁ agganti ayaṁ pacchimo attabhāvo bhavānaṁ aggaṁ nāma. Atha vā yathā bhūtassāti yehi khandhehi maggakkhaṇe bhūtassa vijjamānassa. Anantarā āsavānaṁ khayo hotīti maggānantarameva phalaṁ uppajjati. Idaṁ bhavānaṁ agganti idaṁ maggakkhaṇe khandhapañcakaṁ bhavānaṁ aggaṁ nāmāti.",
  "atk-s0403a16:23": "Āghātavaggo dutiyo."
}