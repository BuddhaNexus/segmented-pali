{
  "atk-s0512a3:0": "3. Yudhañjayavaggo",
  "atk-s0512a3:1": "1. Yudhañjayacariyāvaṇṇanā",
  "atk-s0512a3:2": "1. Tatiyavaggassa paṭhame amitayasoti aparimitaparivāravibhavo. Rājaputto yudhañjayoti rammanagare sabbadattassa nāma rañño putto nāmena yudhañjayo nāma.",
  "atk-s0512a3:3": "Ayañhi bārāṇasī udayajātake (jā. 1.11.37 ādayo) surundhananagaraṁ nāma jātā. Cūḷasutasomajātake (jā. 2.17.195 ādayo) sudassanaṁ nāma, soṇanandajātake (jā. 2.20.92 ādayo) brahmavaḍḍhanaṁ nāma, khaṇḍahālajātake(jā. 2.22.982 ādayo) pupphavatī nāma, imasmiṁ pana yudhañjayajātake (jā. 1.11.73 ādayo) rammanagaraṁ nāma ahosi, evamassa kadāci nāmaṁ parivattati. Tena vuttaṁ – ‘‘rājaputtoti rammanagare sabbadattassa nāma rañño putto’’ti. Tassa pana rañño puttasahassaṁ ahosi. Bodhisatto jeṭṭhaputto, tassa rājā uparajjaṁ adāsi. So heṭṭhā vuttanayeneva divase divase mahādānaṁ pavattesi. Evaṁ gacchante kāle bodhisatto ekadivasaṁ pātova rathavaraṁ abhiruhitvā mahantena sirivibhavena uyyānakīḷaṁ gacchanto rukkhaggatiṇaggasākhaggamakkaṭakasuttajālādīsu muttājālākārena lagge ussāvabindū disvā ‘‘samma sārathi, kiṁ nāmeta’’nti pucchitvā ‘‘ete, deva, himasamaye patanakaussāvabindū nāmā’’ti sutvā divasabhāgaṁ uyyāne kīḷitvā sāyanhakāle paccāgacchanto te adisvā ‘‘samma sārathi, kahaṁ te ussāvabindū, na te idāni passāmī’’ti pucchitvā ‘‘deva, sūriye uggacchante sabbe bhijjitvā vilayaṁ gacchantī’’ti sutvā ‘‘yathā ime uppajjitvā bhijjanti, evaṁ imesaṁ sattānaṁ jīvitasaṅkhārāpi tiṇagge ussāvabindusadisāva, tasmā mayā byādhijarāmaraṇehi apīḷiteneva mātāpitaro āpucchitvā pabbajituṁ vaṭṭatī’’ti ussāvabindumeva ārammaṇaṁ katvā āditte viya tayo bhave passanto attano gehaṁ āgantvā alaṅkatapaṭiyattāya vinicchayasālāya nisinnassa pitu santikameva gantvā pitaraṁ vanditvā ekamantaṁ ṭhito pabbajjaṁ yāci. Tena vuttaṁ –",
  "atk-s0512a3:4": "‘‘Ussāvabinduṁ sūriyātape, patitaṁ disvāna saṁvijiṁ.",
  "atk-s0512a3:5": "2.",
  "atk-s0512a3:6": " ‘‘Taññevādhipatiṁ katvā, saṁvegamanubrūhayiṁ;",
  "atk-s0512a3:7": "Mātāpitū ca vanditvā, pabbajjamanuyācaha’’nti.",
  "atk-s0512a3:8": "Tattha sūriyātapeti sūriyātapahetu, sūriyarasmisamphassanimittaṁ. ‘‘Sūriyātapenā’’tipi pāṭho. Patitaṁ disvānāti vinaṭṭhaṁ passitvā, pubbe rukkhaggādīsu muttājālādiākārena laggaṁ hutvā dissamānaṁ sūriyarasmisamphassena vinaṭṭhaṁ paññācakkhunā oloketvā. Saṁvijinti yathā etāni, evaṁ sattānaṁ jīvitānipi lahuṁ lahuṁ bhijjamānasabhāvānīti aniccatāmanasikāravasena saṁvegamāpajjiṁ.",
  "atk-s0512a3:9": "Taññevādhipatiṁ katvā, saṁvegamanubrūhayinti taññeva ussāvabindūnaṁ aniccataṁ adhipatiṁ mukhaṁ pubbaṅgamaṁ purecārikaṁ katvā tatheva sabbasaṅkhārānaṁ ittaraṭṭhitikataṁ parittakālataṁ manasikaronto ekavāraṁ uppannaṁ saṁvegaṁ punappunaṁ uppādanena anuvaḍḍhesiṁ. Pabbajjamanuyācahanti ‘‘tiṇagge ussāvabindū viya na ciraṭṭhitike sattānaṁ jīvite mayā byādhijarāmaraṇehi anabhibhūteneva pabbajitvā yattha etāni na santi, taṁ amataṁ mahānibbānaṁ gavesitabba’’nti cintetvā mātāpitaro upasaṅkamitvā vanditvā ‘‘pabbajjaṁ me anujānāthā’’ti te ahaṁ pabbajjaṁ yāciṁ. Evaṁ mahāsattena pabbajjāya yācitāya sakalanagare mahantaṁ kolāhalamahosi – ‘‘uparājā kira yudhañjayo pabbajitukāmo’’ti .",
  "atk-s0512a3:10": "Tena ca samayena kāsiraṭṭhavāsino rājānaṁ daṭṭhuṁ āgantvā rammake paṭivasanti. Te sabbepi sannipatiṁsu. Iti sapariso rājā negamā ceva jānapadā ca bodhisattassa mātā devī ca sabbe ca orodhā mahāsattaṁ ‘‘mā kho tvaṁ, tāta kumāra, pabbajī’’ti nivāresuṁ. Tattha rājā ‘‘sace te kāmehi ūnaṁ, ahaṁ te paripūrayāmi, ajjeva rajjaṁ paṭipajjāhī’’ti āha. Tassa mahāsatto –",
  "atk-s0512a3:11": "‘‘Mā maṁ deva nivārehi, pabbajantaṁ rathesabha;",
  "atk-s0512a3:12": "Māhaṁ kāmehi sammatto, jarāya vasamanvagū’’ti. (jā. 1.11.77) –",
  "atk-s0512a3:13": "Attano pabbajjāchandameva vatvā taṁ sutvā saddhiṁ orodhehi mātuyā karuṇaṁ paridevantiyā –",
  "atk-s0512a3:14": "‘‘Ussāvova tiṇaggamhi, sūriyuggamanaṁ pati;",
  "atk-s0512a3:15": "Evamāyu manussānaṁ, mā maṁ amma nivārayā’’ti. (jā. 1.11.79) –",
  "atk-s0512a3:16": "Attano pabbajjākāraṇaṁ kathetvā nānappakāraṁ tehi yāciyamānopi abhisaṁvaḍḍhamānasaṁvegattā anosakkitamānaso piyatare mahati ñātiparivaṭṭe uḷāre rājissariye ca nirapekkhacitto pabbaji. Tena vuttaṁ –",
  "atk-s0512a3:17": "3.",
  "atk-s0512a3:18": " ‘‘Yācanti maṁ pañjalikā, sanegamā saraṭṭhakā;",
  "atk-s0512a3:19": "Ajjeva putta paṭipajja, iddhaṁ phītaṁ mahāmahiṁ.",
  "atk-s0512a3:20": "4.",
  "atk-s0512a3:21": " ‘‘Sarājake sahorodhe, sanegame saraṭṭhake;",
  "atk-s0512a3:22": "Karuṇaṁ paridevante, anapekkho pariccaji’’nti.",
  "atk-s0512a3:23": "Tattha pañjalikāti paggahitaañjalikā. Sanegamā saraṭṭhakāti negamehi ceva raṭṭhavāsīhi ca saddhiṁ sabbe rājapurisā ‘‘mā kho, tvaṁ deva, pabbajī’’ti maṁ yācanti. Mātāpitaro pana ajjeva putta paṭipajja, gāmanigamarājadhāniabhivuddhiyā vepullappattiyā ca, iddhaṁ vibhavasārasampattiyā sassādinipphattiyā ca, phītaṁ imaṁ mahāmahiṁ anusāsa, chattaṁ ussāpetvā rajjaṁ kārehīti yācanti. Evaṁ pana saha raññāti sarājake, tathā sahorodhe sanegame saraṭṭhake mahājane yathā suṇantānampi pageva passantānaṁ mahantaṁ kāruññaṁ hoti, evaṁ karuṇaṁ paridevante tattha tattha anapekkho alaggacitto ‘‘ahaṁ tadā pabbaji’’nti dasseti.",
  "atk-s0512a3:24": "5-6. Idāni yadatthaṁ cakkavattisirisadisaṁ rajjasiriṁ piyatare ñātibandhave pahāya siniddhaṁ pariggahaparijanaṁ lokābhimataṁ mahantaṁ yasañca nirapekkho pariccajinti dassetuṁ dve gāthā abhāsi.",
  "atk-s0512a3:25": "Tattha kevalanti anavasesaṁ itthāgāraṁ samuddapariyantañca pathaviṁ pabbajjādhippāyena cajamāno evaṁ me sammāsambodhi sakkā adhigantunti bodhiyāyeva kāraṇā na kiñci cintesiṁ, na tattha īsakaṁ laggaṁ janesinti attho. Tasmāti yasmā mātāpitaro tañca mahāyasaṁ rajjañca me na dessaṁ, piyameva, tato pana sataguṇena sahassaguṇena satasahassaguṇena sabbaññutaññāṇameva mayhaṁ piyataraṁ, tasmā mātādīhi saddhiṁ rajjaṁ ahaṁ tadā pariccajinti.",
  "atk-s0512a3:26": "Tadetaṁ sabbaṁ pariccajitvā pabbajjāya mahāsatte nikkhamante tassa kaniṭṭhabhātā yudhiṭṭhilakumāro nāma pitaraṁ vanditvā pabbajjaṁ anujānāpetvā bodhisattaṁ anubandhi. Te ubhopi nagarā nikkhamma mahājanaṁ nivattetvā himavantaṁ pavisitvā manorame ṭhāne assamapadaṁ katvā isipabbajjaṁ pabbajitvā jhānābhiññāyo nibbattetvā vanamūlaphalādīhi yāvajīvaṁ yāpetvā brahmalokaparāyanā ahesuṁ. Tenāha bhagavā –",
  "atk-s0512a3:27": "‘‘Ubho kumārā pabbajitā, yudhañjayo yudhiṭṭhilo;",
  "atk-s0512a3:28": "Pahāya mātāpitaro, saṅgaṁ chetvāna maccuno’’ti. (jā. 1.11.83);",
  "atk-s0512a3:29": "Tattha saṅgaṁ chetvāna maccunoti maccumārassa sahakārikāraṇabhūtattā santakaṁ rāgadosamohasaṅgaṁ vikkhambhanavasena chinditvā ubhopi pabbajitāti.",
  "atk-s0512a3:30": "Tadā mātāpitaro mahārājakulāni ahesuṁ, yudhiṭṭhilakumāro ānandatthero, yudhañjayo lokanātho.",
  "atk-s0512a3:31": "Tassa pabbajjato pubbe pavattitamahādānāni ceva rajjādipariccāgo ca dānapāramī, kāyavacīsaṁvaro sīlapāramī, pabbajjā ca jhānādhigamo ca nekkhammapāramī, aniccato manasikāraṁ ādiṁ katvā abhiññādhigamapariyosānā paññā dānādīnaṁ upakārānupakāradhammapariggaṇhanapaññā ca paññāpāramī, sabbattha tadatthasādhanaṁ vīriyaṁ vīriyapāramī , ñāṇakhanti adhivāsanakhanti ca khantipāramī, paṭiññāya avisaṁvādanaṁ saccapāramī, sabbattha acalasamādānādhiṭṭhānaṁ adhiṭṭhānapāramī, sabbasattesu hitacittatāya mettābrahmavihāravasena ca mettāpāramī, sattasaṅkhārakatavippakāraupekkhanavasena upekkhābrahmavihāravasena ca upekkhāpāramīti dasa pāramiyo labbhanti. Visesato pana nekkhammapāramīti veditabbā. Tathā akitticariyāyaṁ viya idhāpi mahāpurisassa acchariyaguṇā yathārahaṁ niddhāretabbā. Tena vuccati ‘‘evaṁ acchariyā hete, abbhutā ca mahesino…pe… dhammassa anudhammato’’ti.",
  "atk-s0512a3:32": "Yudhañjayacariyāvaṇṇanā niṭṭhitā.",
  "atk-s0512a3:33": "2. Somanassacariyāvaṇṇanā",
  "atk-s0512a3:34": "7. Dutiye indapatthe puruttameti evaṁnāmake nagaravare. Kāmitoti mātāpituādīhi ‘‘aho vata eko putto uppajjeyyā’’ti evaṁ cirakāle patthito. Dayitoti piyāyito. Somanassoti vissutoti ‘‘somanasso’’ti evaṁ pakāsanāmo.",
  "atk-s0512a3:35": "8.Sīlavāti dasakusalakammapathasīlena ceva ācārasīlena ca samannāgato. Guṇasampannoti saddhābāhusaccādiguṇehi upeto, paripuṇṇo vā. Kalyāṇapaṭibhānavāti taṁtaṁitikattabbasādhanena upāyakosallasaṅkhātena ca sundarena paṭibhānena samannāgato. Vuḍḍhāpacāyīti mātāpitaro kule jeṭṭhāti evaṁ ye jātivuḍḍhā, ye ca sīlādiguṇehi vuḍḍhā, tesaṁ apacāyanasīlo. Hirīmāti pāpajigucchanalakkhaṇāya hiriyā samannāgato. Saṅgahesu ca kovidoti dānapiyavacanaatthacariyāsamānattatāsaṅkhātehi catūhi saṅgahavatthūhi yathārahaṁ sattānaṁ saṅgaṇhanesu kusalo. Evarūpo reṇussa nāma kururājassa putto somanassoti vissuto yadā homīti sambandho.",
  "atk-s0512a3:36": "9.Tassa rañño patikaroti tena kururājena pati abhikkhaṇaṁ upakattabbabhāvena patikaro vallabho. Kuhakatāpasoti asantaguṇasambhāvanalakkhaṇena kohaññena jīvitakappanako eko tāpaso, tassa rañño sakkātabbo ahosi. Ārāmanti phalārāmaṁ, yattha eḷālukalābukumbhaṇḍatipusādivalliphalāni ceva taṇḍuleyyakādisākañca ropīyati. Mālāvacchanti jātiatimuttakādipupphagacchaṁ, tena pupphārāmaṁ dasseti. Ettha ca ārāmaṁ katvā tattha mālāvacchañca yathāvuttaphalavacchañca ropetvā tato laddhadhanaṁ saṁharitvā ṭhapento jīvatīti attho veditabbo.",
  "atk-s0512a3:37": "Tatrāyaṁ anupubbikathā – tadā mahārakkhito nāma tāpaso pañcasatatāpasaparivāro himavante vasitvā loṇambilasevanatthāya janapadacārikaṁ caranto indapatthanagaraṁ patvā rājuyyāne vasitvā sapariso piṇḍāya caranto rājadvāraṁ pāpuṇi. Rājā isigaṇaṁ disvā iriyāpathe pasanno alaṅkatamahātale nisīdāpetvā paṇītenāhārena parivisitvā ‘‘bhante, imaṁ vassārattaṁ mama uyyāneyeva vasathā’’ti vatvā tehi saddhiṁ uyyānaṁ gantvā vasanaṭṭhānāni kāretvā pabbajitaparikkhāre datvā nikkhami. Tato paṭṭhāya sabbepi te rājanivesane bhuñjanti.",
  "atk-s0512a3:38": "Rājā pana aputtako putte pattheti, puttā nuppajjanti. Vassārattaccayena mahārakkhito ‘‘himavantaṁ gamissāmā’’ti rājānaṁ āpucchitvā raññā katasakkārasammāno nikkhamitvā antarāmagge majjhanhikasamaye maggā okkamma ekassa sandacchāyassa rukkhassa heṭṭhā sapariso nisīdi. Tāpasā kathaṁ samuṭṭhāpesuṁ – ‘‘rājā aputtako, sādhu vatassa sace rājaputtaṁ labheyyā’’ti. Mahārakkhito taṁ kathaṁ sutvā ‘‘bhavissati nu kho rañño putto, udāhu no’’ti upadhārento ‘‘bhavissatī’’ti ñatvā ‘‘mā tumhe cintayittha, ajja paccūsakāle eko devaputto cavitvā rañño aggamahesiyā kucchimhi nibbattissatī’’ti āha.",
  "atk-s0512a3:39": "Taṁ sutvā eko kūṭajaṭilo ‘‘idāni rājakulūpako bhavissāmī’’ti cintetvā tāpasānaṁ gamanakāle gilānālayaṁ katvā nipajjitvā ‘‘ehi gacchāmā’’ti vutte ‘‘na sakkomī’’ti āha. Mahārakkhito tassa nipannakāraṇaṁ ñatvā ‘‘yadā sakkosi, tadā āgaccheyyāsī’’ti isigaṇaṁ ādāya himavantameva gato. Kuhako nivattitvā vegena gantvā rājadvāre ṭhatvā ‘‘mahārakkhitassa upaṭṭhākatāpaso āgato’’ti rañño ārocāpetvā raññā vegena pakkosāpito pāsādaṁ abhiruyha paññatte āsane nisīdi. Rājā taṁ vanditvā ekamantaṁ nisinno isīnaṁ ārogyaṁ pucchitvā ‘‘bhante, atikhippaṁ nivattittha, kenatthena āgatatthā’’ti āha.",
  "atk-s0512a3:40": "Mahārāja, isigaṇo sukhanisinno ‘‘sādhu vatassa sace rañño vaṁsānurakkhako putto uppajjeyyā’’ti kathaṁ samuṭṭhāpesi. Ahaṁ taṁ kathaṁ sutvā ‘‘bhavissati nu kho rañño putto, udāhu no’’ti dibbacakkhunā olokento ‘‘mahiddhiko devaputto cavitvā aggamahesiyā sudhammāya kucchimhi nibbattissatī’’ti disvā ‘‘ajānantā gabbhaṁ nāseyyuṁ, ācikkhissāmi tāva na’’nti tumhākaṁ kathanatthāya āgato, kathitaṁ vo mayā, gacchāmaha’’nti. Rājā ‘‘bhante, na sakkā gantu’’nti haṭṭhatuṭṭho pasannacitto kuhakatāpasaṁ uyyānaṁ netvā vasanaṭṭhānaṁ saṁvidahitvā adāsi. So tato paṭṭhāya rājakule bhuñjanto vasati, ‘‘dibbacakkhuko’’tvevassa nāmaṁ ahosi.",
  "atk-s0512a3:41": "Tadā bodhisatto tāvatiṁsabhavanato cavitvā tattha paṭisandhiṁ gaṇhi, jātassa ca nāmaggahaṇadivase ‘‘somanasso’’ti nāmaṁ kariṁsu. So kumāraparihārena vaḍḍhati. Kuhakatāpasopi uyyānassa ekapasse nānappakāraṁ sūpeyyasākañca phalavalliādayo ca ropetvā paṇṇikānaṁ hatthe vikkiṇanto dhanaṁ saṁharati. Atha bodhisattassa sattavassikakāle rañño paccanto kupito. So ‘‘tāta, dibbacakkhutāpase mā pamajjā’’ti kumāraṁ paṭicchāpetvā paccantaṁ vūpasametuṁ gato.",
  "atk-s0512a3:42": "10-13. Athekadivasaṁ kumāro ‘‘jaṭilaṁ passissāmī’’ti uyyānaṁ gantvā kūṭajaṭilaṁ ekaṁ gandhikakāsāvaṁ nivāsetvā ekaṁ pārupitvā ubhohi hatthehi dve ghaṭe gahetvā sākavatthusmiṁ udakaṁ siñcantaṁ disvā ‘‘ayaṁ kūṭajaṭilo attano samaṇadhammaṁ akatvā paṇṇikakammaṁ karotī’’ti ñatvā ‘‘kiṁ karosi paṇṇikagahapatikā’’ti taṁ lajjāpetvā avanditvā eva nikkhami.",
  "atk-s0512a3:43": "Kūṭajaṭilo ‘‘ayaṁ idāneva evarūpo, pacchā ‘ko jānāti kiṁ karissatī’ti idāneva naṁ nāsetuṁ vaṭṭatī’’ti cintetvā rañño āgamanakāle pāsāṇaphalakaṁ ekamantaṁ khipitvā pānīyaghaṭaṁ bhinditvā paṇṇasālāya tiṇāni vikiritvā sarīraṁ telena makkhetvā paṇṇasālaṁ pavisitvā sasīsaṁ pārupitvā mahādukkhappatto viya mañce nipajji. Rājā āgantvā nagaraṁ padakkhiṇaṁ katvā nivesanaṁ apavisitvāva ‘‘mama sāmikaṁ dibbacakkhukaṁ passissāmī’’ti paṇṇasāladvāraṁ gantvā taṁ vippakāraṁ disvā ‘‘kiṁ nu kho eta’’nti anto pavisitvā taṁ nipannakaṁ disvā pāde parimajjanto pucchi – ‘‘kena, tvaṁ bhante, evaṁ viheṭhito, kamajja yamalokaṁ nemi, taṁ me sīghaṁ ācikkhā’’ti.",
  "atk-s0512a3:44": "Taṁ sutvā kūṭajaṭilo nitthunanto uṭṭhāya diṭṭho, mahārāja, tvaṁ me, passitvā tayi vissāsena ahaṁ imaṁ vippakāraṁ patto, tava puttenamhi evaṁ viheṭhitoti. Taṁ sutvā rājā coraghātake āṇāpesi – ‘‘gacchatha kumārassa sīsaṁ chinditvā sarīrañcassa khaṇḍākhaṇḍikaṁ chinditvā rathiyā rathiyaṁ vikirathā’’ti. Te mātarā alaṅkaritvā attano aṅke nisīdāpitaṁ kumāraṁ ākaḍḍhiṁsu – ‘‘raññā te vadho āṇatto’’ti. Kumāro maraṇabhayatajjito mātu aṅkato vuṭṭhāya – ‘‘rañño maṁ dassetha, santi rājakiccānī’’ti āha. Te kumārassa vacanaṁ sutvā māretuṁ avisahantā goṇaṁ viya rajjuyā parikaḍḍhantā netvā rañño dassesuṁ. Tena vuttaṁ ‘‘tamahaṁ disvāna kuhaka’’ntiādi.",
  "atk-s0512a3:45": "Tattha thusarāsiṁva ataṇḍulanti taṇḍulakaṇehi virahitaṁ thusarāsiṁ viya, dumaṁva rukkhaṁ viya, anto mahāsusiraṁ. Kadaliṁva asārakaṁ sīlādisārarahitaṁ tāpasaṁ ahaṁ disvā natthi imassa sataṁ sādhūnaṁ jhānādidhammo. Kasmā? Sāmaññā samaṇabhāvā sīlamattatopi apagato parihīno ayaṁ, tathā hi ayaṁ hirīsukkadhammajahito pajahitahirisaṅkhātasukkadhammo. Jīvitavuttikāraṇāti ‘‘kevalaṁ jīvitasseva hetu ayaṁ tāpasaliṅgena caratī’’ti cintesinti dasseti. Parantihīti paranto paccanto nivāsabhūto etesaṁ atthīti parantino, sīmantarikavāsino. Tehi parantīhi aṭavikehi paccantadeso khobhito ahosi. Taṁ paccantakopaṁ nisedhetuṁ vūpasametuṁ gacchanto mama pitā kururājā ‘‘tāta somanassakumāra, mayhaṁ sāmikaṁ uggatāpanaṁ ghoratapaṁ paramasantindriyaṁ jaṭilaṁ mā pamajji. So hi amhākaṁ sabbakāmadado, tasmā yadicchakaṁ cittaruciyaṁ tassa cittānukūlaṁ pavattehi anuvattehī’’ti tadā maṁ anusāsīti dasseti.",
  "atk-s0512a3:46": "14.Tamahaṁ gantvānupaṭṭhānanti pitu vacanaṁ anatikkanto taṁ kūṭatāpasaṁ upaṭṭhānatthaṁ gantvā taṁ sākavatthusmiṁ udakaṁ āsiñcantaṁ disvā ‘‘paṇṇiko aya’’nti ca ñatvā kacci te, gahapati, kusalanti, gahapati, te sarīrassa kacci kusalaṁ kusalameva, tathā hi sākavatthusmiṁ udakaṁ āsiñcasi. Kiṁ vā tava hiraññaṁ vā suvaṇṇaṁ vā āharīyatu, tathā hi paṇṇikavuttiṁ anutiṭṭhasīti idaṁ vacanaṁ abhāsiṁ.",
  "atk-s0512a3:47": "15.Tenaso kupito āsīti tena mayā vuttagahapativādena so mānanissito mānaṁ allīno kuhako mayhaṁ kupito kuddho ahosi. Kuddho ca samāno ‘‘ghātāpemi tuvaṁ ajja, raṭṭhā pabbājayāmi vā’’ti āha.",
  "atk-s0512a3:48": "Tattha tuvaṁ ajjāti, tvaṁ ajja, idāniyeva rañño āgatakāleti attho.",
  "atk-s0512a3:49": "16.Nisedhayitvā paccantanti paccantaṁ vūpasametvā nagaraṁ apaviṭṭho taṅkhaṇaññeva uyyānaṁ gantvā kuhakaṁ kuhakatāpasaṁ kacci te, bhante, khamanīyaṁ, sammāno te pavattitoti kumārena te sammāno pavattito ahosi.",
  "atk-s0512a3:50": "17.Kumāro yathā nāsiyoti yathā kumāro nāsiyo nāsetabbo ghātāpetabbo, tathā so pāpo tassa rañño ācikkhi. Āṇāpesīti mayhaṁ sāmike imasmiṁ dibbacakkhutāpase sati kiṁ mama na nipphajjati, tasmā puttena me attho natthi, tatopi ayameva seyyoti cintetvā āṇāpesi.",
  "atk-s0512a3:51": "18. Kinti ? Sīsaṁ tattheva chinditvāti yasmiṁ ṭhāne taṁ kumāraṁ passatha, tattheva tassa sīsaṁ chinditvā sarīrañcassa katvāna catukhaṇḍikaṁ caturo khaṇḍe katvā rathiyā rathiyaṁ nīyantā vīthito vīthiṁ vikkhipantā dassetha. Kasmā? Sā gati jaṭilahīḷitāti yehi ayaṁ jaṭilo hīḷito, tesaṁ jaṭilahīḷitānaṁ sā gati sā nipphatti so vipākoti. Jaṭilahīḷitāti vā jaṭilahīḷanahetu sā tassa nipphattīti evañcettha attho daṭṭhabbo.",
  "atk-s0512a3:52": "19.Tatthāti tassa rañño āṇāyaṁ, tasmiṁ vā tāpasassa paribhave. Kāraṇikāti ghātakā, coraghātakāti attho. Caṇḍāti kurūrā. Luddāti sudāruṇā. Akāruṇāti tasseva vevacanaṁ kataṁ. ‘‘Akaruṇā’’tipi pāḷi, nikkaruṇāti attho. Mātu aṅke nisinnassāti mama mātu sudhammāya deviyā ucchaṅge nisinnassa. ‘‘Nisinnassā’’ti anādare sāmivacanaṁ. Ākaḍḍhitvā nayanti manti mātarā alaṅkaritvā attano aṅke nisīdāpitaṁ maṁ rājāṇāya te coraghātakā goṇaṁ viya rajjuyā ākaḍḍhitvā āghātanaṁ nayanti. Kumāre pana nīyamāne dāsigaṇaparivutā saddhiṁ orodhehi sudhammā devī nāgarāpi ‘‘mayaṁ niraparādhaṁ kumāraṁ māretuṁ na dassāmā’’ti tena saddhiṁyeva agamaṁsu.",
  "atk-s0512a3:53": "20.Bandhataṁ gāḷhabandhananti gāḷhabandhanaṁ bandhantānaṁ tesaṁ kāraṇikapurisānaṁ. Rājakiriyāni atthi meti mayā rañño vattabbāni rājakiccāni atthi. Tasmā rañño dassetha maṁ khippanti tesaṁ ahaṁ evaṁ vacanaṁ avacaṁ.",
  "atk-s0512a3:54": "21.Rañño dassayiṁsu, pāpassa pāpasevinoti attanā pāpasīlassa lāmakācārassa kūṭatāpasassa sevanato pāpasevino rañño maṁ dassayiṁsu. Disvāna taṁ saññāpesinti taṁ mama pitaraṁ kururājānaṁ passitvā ‘‘kasmā maṁ, deva, mārāpesī’’ti vatvā tena ‘‘kasmā ca pana tvaṁ mayhaṁ sāmikaṁ dibbacakkhutāpasaṁ gahapativādena samudācari. Idañcidañca vippakāraṁ karī’’ti vutte ‘‘deva, gahapatiññeva ‘gahapatī’ti vadantassa ko mayhaṁ doso’’ti vatvā tassa nānāvidhāni mālāvacchāni ropetvā pupphapaṇṇaphalāphalādīnaṁ vikkiṇanaṁ hatthato cassa tāni devasikaṁ vikkiṇantehi mālākārapaṇṇikehi saddahāpetvā ‘‘mālāvatthupaṇṇavatthūni upadhārethā’’ti vatvā paṇṇasālañcassa pavisitvā pupphādivikkiyaladdhaṁ kahāpaṇakabhaṇḍikaṁ attano purisehi nīharāpetvā rājānaṁ saññāpesiṁ tassa kūṭatāpasabhāvaṁ jānāpesiṁ. Mamañca vasamānayinti tena saññāpanena ‘‘saccaṁ kho pana kumāro vadati, ayaṁ kūṭatāpaso pubbe appiccho viya hutvā idāni mahāpariggaho jāto’’ti yathā tasmiṁ nibbinno mama vase vattati, evaṁ rājānaṁ mama vasamānesiṁ.",
  "atk-s0512a3:55": "Tato mahāsatto ‘‘evarūpassa bālassa rañño santike vasanato himavantaṁ pavisitvā pabbajituṁ yutta’’nti cintetvā rājānaṁ āpucchi – ‘‘na me, mahārāja, idha vāsena attho, anujānātha maṁ pabbajissāmī’’ti. Rājā ‘‘tāta, mayā anupadhāretvāva te vadho āṇatto, khama mayhaṁ aparādha’’nti mahāsattaṁ khamāpetvā ‘‘ajjeva imaṁ rajjaṁ paṭipajjāhī’’ti āha. Kumāro ‘‘deva, kimatthi mānusakesu bhogesu, ahaṁ pubbe dīgharattaṁ dibbabhogasampattiyo anubhaviṁ, na tatthāpi me saṅgo, pabbajissāmevāhaṁ, na tādisassa bālassa paraneyyabuddhino santike vasāmī’’ti vatvā taṁ ovadanto –",
  "atk-s0512a3:56": "‘‘Anisamma kataṁ kammaṁ, anavatthāya cintitaṁ;",
  "atk-s0512a3:57": "Bhesajjasseva vebhaṅgo, vipāko hoti pāpako.",
  "atk-s0512a3:58": "‘‘Nisamma ca kataṁ kammaṁ, sammāvatthāya cintitaṁ;",
  "atk-s0512a3:59": "Bhesajjasseva sampatti, vipāko hoti bhadrako.",
  "atk-s0512a3:60": "‘‘Alaso gihī kāmabhogī na sādhu, asaññato pabbajito na sādhu;",
  "atk-s0512a3:61": "Rājā na sādhu anisammakārī, yo paṇḍito kodhano taṁ na sādhu.",
  "atk-s0512a3:62": "‘‘Nisamma khattiyo kayirā, nānisamma disampati;",
  "atk-s0512a3:63": "Nisammakārino rāja, yaso kitti ca vaḍḍhati.",
  "atk-s0512a3:64": "‘‘Nisamma daṇḍaṁ paṇayeyya issaro, vegā kataṁ tappati bhūmipāla;",
  "atk-s0512a3:65": "Sammāpaṇīdhī ca narassa atthā, anānutappā te bhavanti pacchā.",
  "atk-s0512a3:66": "‘‘Anānutappāni hi ye karonti, vibhajja kammāyatanāni loke;",
  "atk-s0512a3:67": "Viññuppasatthāni sukhudrayāni, bhavanti buddhānumatāni tāni.",
  "atk-s0512a3:68": "‘‘Āgacchuṁ dovārikā khaggabandhā, kāsāviyā hantu mamaṁ janinda;",
  "atk-s0512a3:69": "Mātuñca aṅkasmimahaṁ nisinno, ākaḍḍhito sahasā tehi deva.",
  "atk-s0512a3:70": "‘‘Kaṭukañhi sambādhaṁ sukicchaṁ patto, madhurampiyaṁ jīvitaṁ laddha rāja;",
  "atk-s0512a3:71": "Kicchenahaṁ ajja vadhā pamutto, pabbajjamevābhimanohamasmī’’ti. (jā. 1.15.227-234) –",
  "atk-s0512a3:72": "Imāhi gāthāhi dhammaṁ desesi.",
  "atk-s0512a3:73": "Tattha anisammāti anupadhāretvā. Anavatthāyāti avavatthapetvā. Vebhaṅgoti vipatti. Vipākoti nipphatti. Asaññatoti asaṁvuto dussīlo. Paṇayeyyāti paṭṭhapeyya. Vegāti vegena sahasā. Sammāpaṇīdhī cāti sammāpaṇidhinā, yoniso ṭhapitena cittena katā narassa atthā pacchā anānutappā bhavantīti attho. Vibhajjāti imāni kātuṁ yuttāni, imāni ayuttānīti evaṁ paññāya vibhajitvā. Kammāyatanānīti kammāni. Buddhānumatānīti paṇḍitehi anumatāni anavajjāni honti. Kaṭukanti dukkhaṁ asātaṁ, sambādhaṁ sukicchaṁ maraṇabhayaṁ pattomhi. Laddhāti attano ñāṇabalena jīvitaṁ labhitvā. Pabbajjamevābhimanoti pabbajjābhimukhacitto evāhamasmi.",
  "atk-s0512a3:74": "Evaṁ mahāsattena dhamme desite rājā deviṁ āmantesi – ‘‘devi, tvaṁ puttaṁ nivattehī’’ti. Devīpi kumārassa pabbajjameva rocesi. Mahāsatto mātāpitaro vanditvā ‘‘sace mayhaṁ doso atthi, taṁ khamathā’’ti khamāpetvā mahājanaṁ āpucchitvā himavantābhimukho agamāsi. Gate ca pana mahāsatte mahājano kūṭajaṭilaṁ pothetvā jīvitakkhayaṁ pāpesi. Bodhisattopi sanāgarehi amaccapārisajjādīhi rājapurisehi assumukhehi anubandhiyamāno te nivattesi. Manussesu nivattesu manussavaṇṇenāgantvā devatāhi nīto satta pabbatarājiyo atikkamitvā himavante vissakammunā nimmitāya paṇṇasālāya isipabbajjaṁ pabbaji. Tena vuttaṁ –",
  "atk-s0512a3:75": "22.",
  "atk-s0512a3:76": " ‘‘So maṁ tattha khamāpesi, mahārajjaṁ adāsi me;",
  "atk-s0512a3:77": "Sohaṁ tamaṁ dālayitvā, pabbajiṁ anagāriya’’nti.",
  "atk-s0512a3:78": "Tattha tamaṁ dālayitvāti kāmādīnavadassanassa paṭipakkhabhūtaṁ sammohatamaṁ vidhamitvā. Pabbajinti upāgacchiṁ. Anagāriyanti pabbajjaṁ.",
  "atk-s0512a3:79": "23. Idāni yadatthaṁ tadā taṁ rājissariyaṁ pariccattaṁ, taṁ dassetuṁ ‘‘na me dessa’’nti osānagāthamāha. Tassattho vuttanayova.",
  "atk-s0512a3:80": "Evaṁ pana mahāsatte pabbajite yāva soḷasavassakālā rājakule paricārikavesena devatāyeva naṁ upaṭṭhahiṁsu. So tattha jhānābhiññāyo nibbattetvā brahmalokūpago ahosi.",
  "atk-s0512a3:81": "Tadā kuhako devadatto ahosi, mātā mahāmāyā, mahārakkhitatāpaso sāriputtatthero, somanassakumāro lokanātho.",
  "atk-s0512a3:82": "Tassa yudhañjayacariyāyaṁ (cariyā. 3.1 ādayo) vuttanayeneva dasa pāramiyo niddhāretabbā. Idhāpi nekkhammapāramī atisayavatīti sā eva desanaṁ āruḷhā. Tathā sattavassikakāle eva rājakiccesu samatthatā, tassa tāpasassa kūṭajaṭilabhāvapariggaṇhanaṁ, tena payuttena raññā vadhe āṇatte santāsābhāvo, rañño santikaṁ gantvā nānānayehi tassa sadosataṁ attano ca niraparādhataṁ mahājanassa majjhe pakāsetvā rañño ca paraneyyabuddhitaṁ bālabhāvañca paṭṭhapetvā tena khamāpitepi tassa santike vāsato rajjissariyato ca saṁvegamāpajjitvā nānappakāraṁ yāciyamānenapi hatthagataṁ rajjasiriṁ kheḷapiṇḍaṁ viya chaḍḍetvā katthaci alaggacittena hutvā pabbajanaṁ, pabbajitvā pavivekārāmena hutvā nacirasseva appakasirena jhānābhiññānibbattananti evamādayo mahāsattassa guṇānubhāvā vibhāvetabbāti.",
  "atk-s0512a3:83": "Somanassacariyāvaṇṇanā niṭṭhitā.",
  "atk-s0512a3:84": "3. Ayogharacariyāvaṇṇanā",
  "atk-s0512a3:85": "24. Tatiye ayogharamhi saṁvaḍḍhoti amanussaupaddavaparivajjanatthaṁ caturassasālavasena kate mahati sabbaayomaye gehe saṁvaḍḍho. Nāmenāsi ayogharoti ayoghare jātasaṁvaḍḍhabhāveneva ‘‘ayogharakumāro’’ti nāmena pākaṭo ahosi.",
  "atk-s0512a3:86": "25-6. Tadā hi kāsirañño aggamahesiyā purimattabhāve sapatti ‘‘tava jātaṁ jātaṁ pajaṁ khādeyya’’nti patthanaṁ paṭṭhapetvā yakkhiniyoniyaṁ nibbattā okāsaṁ labhitvā tassā vijātakāle dve vāre putte khādi. Tatiyavāre pana bodhisatto tassā kucchiyaṁ paṭisandhiṁ gaṇhi. Rājā ‘‘deviyā jātaṁ jātaṁ pajaṁ ekā yakkhinī khādati, kiṁ nu kho kātabba’’nti manussehi sammantetvā ‘‘amanussā nāma ayogharassa bhāyanti, ayogharaṁ kātuṁ vaṭṭatī’’ti vutte kammāre āṇāpetvā thambhe ādiṁ katvā ayomayeheva sabbagehasambhārehi caturassasālaṁ mahantaṁ ayogharaṁ niṭṭhāpetvā paripakkagabbhaṁ deviṁ tattha vāsesi. Sā tattha dhaññapuññalakkhaṇaṁ puttaṁ vijāyi. ‘‘Ayogharakumāro’’tvevassa nāmaṁ kariṁsu. Taṁ dhātīnaṁ datvā mahantaṁ ārakkhaṁ saṁvidahitvā rājā deviṁ antepuraṁ ānesi. Yakkhinīpi udakavāraṁ gantvā vessavaṇassa udakaṁ vahantī jīvitakkhayaṁ pattā.",
  "atk-s0512a3:87": "Mahāsatto ayoghareyeva vaḍḍhitvā viññutaṁ patto, tattheva sabbasippāni uggaṇhi. Rājā puttaṁ soḷasavassuddesikaṁ viditvā ‘‘rajjamassa dassāmī’’ti amacce āṇāpesi – ‘‘puttaṁ me ānethā’’ti. Te ‘‘sādhu, devā’’ti nagaraṁ alaṅkārāpetvā sabbālaṅkāravibhūsitaṁ maṅgalavāraṇaṁ ādāya tattha gantvā kumāraṁ alaṅkaritvā hatthikkhandhe nisīdāpetvā nagaraṁ padakkhiṇaṁ kāretvā rañño dassesuṁ. Mahāsatto rājānaṁ vanditvā aṭṭhāsi. Rājā tassa sarīrasobhaṁ oloketvā balavasinehena taṁ āliṅgitvā ‘‘ajjeva me puttaṁ abhisiñcathā’’ti amacce āṇāpesi. Mahāsatto pitaraṁ vanditvā ‘‘na mayhaṁ rajjena attho, ahaṁ pabbajissāmi, pabbajjaṁ me anujānāthā’’ti āha. Tena vuttaṁ ‘‘dukkhena jīvito laddho’’tiādi.",
  "atk-s0512a3:88": "Tattha dukkhenāti, tāta, tava bhātikā dve ekāya yakkhiniyā khāditā, tuyhaṁ pana tato amanussabhayato nivāraṇatthaṁ katena dukkhena mahatā āyāsena jīvito laddho. Saṁpīḷe patipositoti nānāvidhāya amanussarakkhāya sambādhe ayoghare vijāyanakālato paṭṭhāya yāva soḷasavassuppattiyā sambādhe saṁvaḍḍhitoti attho. Ajjeva, putta, paṭipajja, kevalaṁ vasudhaṁ imanti kañcanamālālaṅkatassa setacchattassa heṭṭhā ratanarāsimhi ṭhapetvā tīhi saṅkhehi abhisiñciyamāno imaṁ kulasantakaṁ kevalaṁ sakalaṁ samuddapariyantaṁ tatoyeva saha raṭṭhehīti saraṭṭhakaṁ saha nigamehi mahāgāmehīti sanigamaṁ aparimitena parivārajanena saddhiṁ sajanaṁ imaṁ vasudhaṁ mahāpathaviṁ ajjeva, putta, paṭipajja, rajjaṁ kārehīti attho. Vanditvā khattiyaṁ. Añjaliṁ paggahetvāna, idaṁ vacanamabravinti khattiyaṁ kāsirājānaṁ mama pitaraṁ vanditvā tassa añjaliṁ paṇāmetvā idaṁ vacanaṁ abhāsiṁ.",
  "atk-s0512a3:89": "27.Yekeci mahiyā sattāti imissā mahāpathaviyā ye keci sattā nāma. Hīnamukkaṭṭhamajjhimāti lāmakā ceva uttamā ca, ubhinnaṁ vemajjhe bhavattā majjhimā ca. Sake geheti sabbe te sake gehe. Sakañātibhīti sakehi ñātīhi sammodamānā vissaṭṭhā anukkaṇṭhitā yathāvibhavaṁ vaḍḍhanti.",
  "atk-s0512a3:90": "28.Idaṁ loke uttariyanti idaṁ pana imasmiṁ loke asadisaṁ, mayhaṁ eva āveṇikaṁ. Kiṁ pana taṁ saṁpīḷe mama posananti sambādhe mama saṁvaḍḍhanaṁ. Tathā hi ayogharamhi saṁvaḍḍho, appabhe candasūriyeti candasūriyānaṁ pabhārahite ayoghare saṁvaḍḍhomhīti saṁvaḍḍho amhi.",
  "atk-s0512a3:91": "29.Pūtikuṇapasampuṇṇāti pūtigandhanānappakārakuṇapasampuṇṇā gūthanirayasadisā. Mātu kucchito jīvitasaṁsaye vattamāne kathaṁ muccitvā nikkhamitvā. Tato ghoratareti tatopi gabbhavāsato dāruṇatare, avissaṭṭhavāsena dukkhe. Pakkhittayoghareti pakkhitto ayoghare, bandhanāgāre ṭhapito viya ahosinti dasseti.",
  "atk-s0512a3:92": "30.Yadihanti ettha yadīti nipātamattaṁ. Tādisanti yādisaṁ pubbe vuttaṁ, tādisaṁ paramadāruṇaṁ dukkhaṁ patvā ahaṁ rajjesu yadi rajjāmi yadi ramissāmi, evaṁ sante pāpānaṁ lāmakānaṁ nihīnapurisānaṁ uttamo nihīnatamo siyaṁ.",
  "atk-s0512a3:93": "31.Ukkaṇṭhitomhi kāyenāti aparimuttagabbhavāsādinā pūtikāyena ukkaṇṭhito nibbinno amhi. Rajjenamhi anatthikoti rajjenapi anatthiko amhi. Yakkhiniyā hatthato muttopi hi nāhaṁ ajarāmaro, kiṁ me rajjena, rajjañhi nāma sabbesaṁ anatthānaṁ sannipātaṭṭhānaṁ, tattha ṭhitakālato paṭṭhāya dunnikkhamaṁ hoti, tasmā taṁ anupagantvā nibbutiṁ pariyesissaṁ, yattha maṁ maccu na maddiyeti yattha ṭhitaṁ maṁ mahāseno maccurājā na maddiye na otthareyya na abhibhaveyya, taṁ nibbutiṁ amatamahānibbānaṁ pariyesissāmīti.",
  "atk-s0512a3:94": "32.Evāhaṁ cintayitvānāti evaṁ iminā vuttappakārena nānappakāraṁ saṁsāre ādīnavaṁ paccavekkhaṇena nibbāne ānisaṁsadassanena ca yoniso cintetvā. Viravante mahājaneti mayā vippayogadukkhāsahanena viravante paridevante mātāpituppamukhe mahante jane. Nāgova bandhanaṁ chetvāti yathā nāma mahābalo hatthināgo dubbalataraṁ rajjubandhanaṁ sukheneva chindati, evameva ñātisaṅgādibhedassa tasmiṁ jane taṇhābandhanassa chindanena bandhanaṁ chetvā kānanasaṅkhātaṁ mahāvanaṁ pabbajjūpagamanavasena pāvisiṁ. Osānagāthā vuttatthā eva.",
  "atk-s0512a3:95": "Tattha ca mahāsatto attano pabbajjādhippāyaṁ jānitvā ‘‘tāta, kiṁkāraṇā pabbajasī’’ti raññā vutto ‘‘deva, ahaṁ mātukucchimhi dasa māse gūthaniraye viya vasitvā mātu kucchito nikkhanto yakkhiniyā bhayena soḷasavassāni bandhanāgāre vasanto bahi oloketumpi na labhiṁ, ussadaniraye pakkhitto viya ahosiṁ, yakkhinito muttopi ajarāmaro na homi, maccu nāmesa na sakkā kenaci jinituṁ, bhave ukkaṇṭhitomhi, yāva me byādhijarāmaraṇāni nāgacchanti, tāvadeva pabbajitvā dhammaṁ carissāmi, alaṁ me rajjena, anujānāhi maṁ, deva, pabbajitu’’nti vatvā –",
  "atk-s0512a3:96": "‘‘Yamekarattiṁ paṭhamaṁ, gabbhe vasati māṇavo;",
  "atk-s0512a3:97": "Abbhuṭṭhitova so yāti, sa gacchaṁ na nivattatī’’ti. (jā. 1.15.363) –",
  "atk-s0512a3:98": "Ādinā catuvīsatiyā gāthāhi pitu dhammaṁ desetvā ‘‘mahārāja, tumhākaṁ rajjaṁ tumhākameva hotu, na mayhaṁ iminā attho, tumhehi saddhiṁ kathenteyeva byādhijarāmaraṇāni āgaccheyyuṁ, tiṭṭhatha tumhe’’ti vatvā ayadāmaṁ chinditvā mattahatthī viya, kañcanapañjaraṁ bhinditvā sīhapotako viya, kāme pahāya mātāpitaro vanditvā nikkhami. Athassa pitā ‘‘ayaṁ nāma kumāro pabbajitukāmo, kimaṅgaṁ panāhaṁ, mamāpi rajjena attho natthī’’ti rajjaṁ pahāya tena saddhiṁ eva nikkhami. Tasmiṁ nikkhamante devīpi amaccāpi brāhmaṇagahapatikādayopīti sakalanagaravāsino bhoge chaḍḍetvā nikkhamiṁsu. Samāgamo mahā ahosi, parisā dvādasayojanikā jātā, te ādāya mahāsatto himavantaṁ pāvisi.",
  "atk-s0512a3:99": "Sakko devarājā tassa nikkhantabhāvaṁ ñatvā vissakammaṁ pesetvā dvādasayojanāyāmaṁ sattayojanavitthāraṁ assamapadaṁ kāresi, sabbe ca pabbajitaparikkhāre paṭiyādāpesi. Idha mahāsattassa pabbajjā ca ovādadānañca brahmalokaparāyanatā ca parisāya sammā paṭipatti ca sabbā mahāgovindacariyāyaṁ (cariyā. 1.37 ādayo) vuttanayeneva veditabbā.",
  "atk-s0512a3:100": "Tadā mātāpitaro mahārājakulāni ahesuṁ, parisā buddhaparisā, ayogharapaṇḍito lokanātho.",
  "atk-s0512a3:101": "Tassa sesapāraminiddhāraṇā ānubhāvavibhāvanā ca heṭṭhā vuttanayeneva veditabbāti.",
  "atk-s0512a3:102": "Ayogharacariyāvaṇṇanā niṭṭhitā.",
  "atk-s0512a3:103": "4. Bhisacariyāvaṇṇanā",
  "atk-s0512a3:104": "34.",
  "atk-s0512a3:105": " Catutthe yadā homi, kāsīnaṁ puravaruttameti ‘‘kāsī’’ti bahuvacanavasena laddhavohārassa raṭṭhassa nagaravare bārāṇasiyaṁ yasmiṁ kāle jātasaṁvaḍḍho hutvā vasāmīti attho. Bhaginī ca bhātaro satta, nibbattā sottiye kuleti upakañcanādayo cha ahañcāti bhātaro satta sabbakaniṭṭhā kañcanadevī nāma bhaginī cāti sabbe mayaṁ aṭṭha janā mantajjhenaniratatāya sottiye uditodite mahati brāhmaṇakule tadā nibbattā jātāti attho.",
  "atk-s0512a3:106": "35.",
  "atk-s0512a3:107": " Bodhisatto hi tadā bārāṇasiyaṁ asītikoṭivibhavassa brāhmaṇamahāsālassa putto hutvā nibbatti. Tassa ‘‘kañcanakumāro’’ti nāmaṁ kariṁsu. Athassa padasā vicaraṇakāle aparo putto vijāyi. ‘‘Upakañcanakumāro’’tissa nāmaṁ kariṁsu. Tato paṭṭhāya mahāsattaṁ ‘‘mahākañcanakumāro’’ti samudācaranti. Evaṁ paṭipāṭiyā satta puttā ahesuṁ. Sabbakaniṭṭhā pana ekā dhītā. Tassā ‘‘kañcanadevī’’ti nāmaṁ kariṁsu. Mahāsatto vayappatto takkasilaṁ gantvā sabbasippāni uggahetvā paccāgañchi.",
  "atk-s0512a3:108": "Atha naṁ mātāpitaro gharāvāsena bandhitukāmā ‘‘attano samānajātikulato te dārikaṁ ānessāmā’’ti vadiṁsu. So ‘‘amma, tāta, na mayhaṁ gharāvāsena attho. Mayhañhi sabbo lokasannivāso āditto viya sappaṭibhayo, bandhanāgāraṁ viya palibuddhanaṁ, ukkārabhūmi viya jiguccho hutvā upaṭṭhāti, na me cittaṁ kāmesu rajjati, aññe vo puttā atthi, te gharāvāsena nimantethā’’ti vatvā punappunaṁ yācitopi sahāyehi yācāpitopi na icchi, atha naṁ sahāyā ‘‘samma, kiṁ pana tvaṁ patthayanto kāme paribhuñjituṁ na icchasī’’ti pucchiṁsu. So tesaṁ attano nekkhammajjhāsayaṁ ārocesi. Tena vuttaṁ ‘‘etesaṁ pubbajo āsi’’ntiādi.",
  "atk-s0512a3:109": "Tattha etesaṁ pubbajo āsinti etesaṁ upakañcanakādīnaṁ sattannaṁ jeṭṭhabhātiko ahaṁ tadā ahosiṁ. Hirīsukkamupāgatoti sukkavipākattā santānassa visodhanato ca sukkaṁ pāpajigucchanalakkhaṇaṁ hiriṁ bhusaṁ āgato, ativiya pāpaṁ jigucchanto āsinti attho. Bhavaṁ disvāna bhayato, nekkhammābhirato ahanti kāmabhavādīnaṁ vasena sabbaṁ bhavaṁ pakkhandituṁ āgacchantaṁ caṇḍahatthiṁ viya, hiṁsituṁ āgacchantaṁ ukkhittāsikaṁ vadhakaṁ viya, sīhaṁ viya, yakkhaṁ viya, rakkhasaṁ viya, ghoravisaṁ viya, āsivisaṁ viya, ādittaṁ aṅgāraṁ viya, sappaṭibhayaṁ bhayānakabhāvato passitvā tato muccanatthañca pabbajjābhirato pabbajitvā ‘‘kathaṁ nu kho dhammacariyaṁ sammāpaṭipattiṁ pūreyyaṁ, jhānasamāpattiyo ca nibbatteyya’’nti pabbajjākusaladhammapaṭhamajjhānādiabhirato tadā ahaṁ āsinti attho.",
  "atk-s0512a3:110": "36.Pahitāti mātāpitūhi pesitā. Ekamānasāti samānajjhāsayā pubbe mayā ekacchandā manāpacārino mātāpitūhi pahitattā pana mama paṭikkūlaṁ amanāpaṁ vadantā. Kāmehi maṁ nimantentīti mahāpitūhi vā ekamānasā kāmehi maṁ nimantenti. Kulavaṁsaṁ dhārehīti gharāvāsaṁ saṇṭhapento attano kulavaṁsaṁ dhārehi patiṭṭhapehīti kāmehi maṁ nimantesunti attho.",
  "atk-s0512a3:111": "37.Yaṁtesaṁ vacanaṁ vuttanti tesaṁ mama piyasahāyānaṁ yaṁ vacanaṁ vuttaṁ. Gihidhamme sukhāvahanti gihibhāve sati gahaṭṭhabhāve ṭhitassa purisassa ñāyānugatattā diṭṭhadhammikassa samparāyikassa ca sukhassa āvahanato sukhāvahaṁ. Taṁ me ahosi kaṭhinanti taṁ tesaṁ mayhaṁ sahāyānaṁ mātāpitūnañca vacanaṁ ekanteneva nekkhammābhiratattā amanāpabhāvena me kaṭhinaṁ pharusaṁ divasaṁ santattaphālasadisaṁ ubhopi kaṇṇe jhāpentaṁ viya ahosi.",
  "atk-s0512a3:112": "38.Te maṁ tadā ukkhipantanti te mayhaṁ sahāyā mātāpitūhi attano ca upanimantanavasena anekavāraṁ upanīyamāne kāme uddhamuddhaṁ khipantaṁ chaḍḍentaṁ paṭikkhipantaṁ maṁ pucchiṁsu. Patthitaṁ mamāti ito visuddhataraṁ kiṁ nu kho iminā patthitanti mayā abhipatthitaṁ mama taṁ patthanaṁ pucchiṁsu – ‘‘kiṁ tvaṁ patthayase, samma, yadi kāme na bhuñjasī’’ti.",
  "atk-s0512a3:113": "39.Atthakāmoti attano atthakāmo, pāpabhīrūti attho. ‘‘Attakāmo’’tipi pāḷi. Hitesinanti mayhaṁ hitesīnaṁ piyasahāyānaṁ. Keci ‘‘atthakāmahitesina’’nti paṭhanti, taṁ na sundaraṁ.",
  "atk-s0512a3:114": "40.Pitu mātu ca sāvayunti te mayhaṁ sahāyā anivattanīyaṁ mama pabbajjāchandaṁ viditvā pabbajitukāmatādīpakaṁ mayhaṁ vacanaṁ pitu mātu ca sāvesuṁ. ‘‘Yagghe, ammatātā, jānātha, ekanteneva mahākañcanakumāro pabbajissati, na so sakkā kenaci upāyena kāmesu upanetu’’nti avocuṁ. Mātāpitā evamāhūti tadā mayhaṁ mātāpitaro mama sahāyehi vuttaṁ mama vacanaṁ sutvā evamāhaṁsu – ‘‘sabbeva pabbajāma, bho’’ti, yadi mahākañcanakumārassa nekkhammaṁ abhirucitaṁ, yaṁ tassa abhirucitaṁ, tadamhākampi abhirucitameva, tasmā sabbeva pabbajāma, bhoti. ‘‘Bho’’ti tesaṁ brāhmaṇānaṁ ālapanaṁ. ‘‘Pabbajāma kho’’tipi pāṭho, pabbajāma evāti attho. Mahāsattassa hi pabbajjāchandaṁ viditvā upakañcanādayo cha bhātaro bhaginī ca kañcanadevī pabbajitukāmāva ahesuṁ, tena tepi mātāpitūhi gharāvāsena nimantiyamānā na icchiṁsuyeva. Tasmā evamāhaṁsu ‘‘sabbeva pabbajāma, bho’’ti.",
  "atk-s0512a3:115": "Evañca pana vatvā mahāsattaṁ mātāpitaro pakkositvā attanopi adhippāyaṁ tassa ācikkhitvā ‘‘tāta, yadi pabbajitukāmosi, asītikoṭidhanaṁ tava santakaṁ yathāsukhaṁ vissajjehī’’ti āhaṁsu. Atha naṁ mahāpuriso kapaṇaddhikādīnaṁ vissajjetvā mahābhinikkhamanaṁ nikkhamitvā himavantaṁ pāvisi. Tena saddhiṁ mātāpitaro cha bhātaro ca bhaginī ca eko dāso ekā dāsī eko ca sahāyo gharāvāsaṁ pahāya agamaṁsu. Tena vuttaṁ –",
  "atk-s0512a3:116": "41.",
  "atk-s0512a3:117": " ‘‘Ubho mātā pitā mayhaṁ, bhaginī ca satta bhātaro;",
  "atk-s0512a3:118": "Amitadhanaṁ chaḍḍayitvā, pavisimhā mahāvana’’nti.",
  "atk-s0512a3:119": "Jātakaṭṭhakathāyaṁ (jā. aṭṭha. 4.14.77 bhisajātakavaṇṇanā) pana ‘‘mātāpitūsu kālaṁkatesu tesaṁ kattabbakiccaṁ katvā mahāsatto mahābhinikkhamanaṁ nikkhamī’’ti vuttaṁ.",
  "atk-s0512a3:120": "Evaṁ himavantaṁ pavisitvā ca te bodhisattappamukhā ekaṁ padumasaraṁ nissāya ramaṇīye bhūmibhāge assamaṁ katvā pabbajitvā vanamūlaphalāhārā yāpayiṁsu. Tesu upakañcanādayo aṭṭha janā vārena phalāphalaṁ āharitvā ekasmiṁ pāsāṇaphalake attano itaresañca koṭṭhāse katvā ghaṇṭisaññaṁ datvā attano koṭṭhāsaṁ ādāya vasanaṭṭhānaṁ pavisanti. Sesāpi ghaṇṭisaññāya paṇṇasālato nikkhamitvā attano attano pāpuṇanakoṭṭhāsaṁ ādāya vasanaṭṭhānaṁ gantvā paribhuñjitvā samaṇadhammaṁ karonti.",
  "atk-s0512a3:121": "Aparabhāge bhisāni āharitvā tatheva khādanti. Tattha te ghoratapā paramadhitindriyā kasiṇaparikammaṁ karontā vihariṁsu. Atha nesaṁ sīlatejena sakkassa bhavanaṁ kampi. Sakko taṁ kāraṇaṁ ñatvā ‘‘ime isayo vīmaṁsissāmī’’ti attano ānubhāvena mahāsattassa koṭṭhāse tayo divase antaradhāpesi. Mahāsatto paṭhamadivase koṭṭhāsaṁ adisvā ‘‘mama koṭṭhāso pamuṭṭho bhavissatī’’ti cintesi. Dutiyadivase ‘‘mama dosena bhavitabbaṁ, paṇāmanavasena mama koṭṭhāsaṁ na ṭhapitaṁ maññe’’ti cintesi. Tatiyadivase ‘‘taṁ kāraṇaṁ sutvā khamāpessāmī’’ti sāyanhasamaye ghaṇṭisaññaṁ datvā tāya saññāya sabbesu sannipatitesu tamatthaṁ ārocetvā tīsupi divasesu tehi jeṭṭhakoṭṭhāsassa ṭhapitabhāvaṁ sutvā ‘‘tumhehi mayhaṁ koṭṭhāso ṭhapito, mayā pana na laddho, kiṁ nu kho kāraṇa’’nti āha. Taṁ sutvā sabbeva saṁvegappattā ahesuṁ.",
  "atk-s0512a3:122": "Tasmiṁ assame rukkhadevatāpi attano bhavanato otaritvā tesaṁ santike nisīdi. Manussānaṁ hatthato palāyitvā araññaṁ paviṭṭho eko vāraṇo ahituṇḍikahatthato palāyitvā mutto sappakīḷāpanako eko vānaro ca tehi isīhi kataparicayā tadā tesaṁ santikaṁ gantvā ekamantaṁ aṭṭhaṁsu. Sakkopi ‘‘isigaṇaṁ pariggaṇhissāmī’’ti adissamānakāyo tattheva aṭṭhāsi. Tasmiñca khaṇe bodhisattassa kaniṭṭho upakañcanatāpaso uṭṭhāya bodhisattaṁ vanditvā sesānaṁ apacitiṁ dassetvā ‘‘ahaṁ saññaṁ paṭṭhapetvā attānaññeva sodhetuṁ labhāmī’’ti pucchitvā ‘‘āma, labhasī’’ti vutte isigaṇamajjhe ṭhatvā sapathaṁ karonto –",
  "atk-s0512a3:123": "‘‘Assaṁ gavaṁ rajataṁ jātarūpaṁ, bhariyañca so idha labhataṁ manāpaṁ;",
  "atk-s0512a3:124": "Puttehi dārehi samaṅgi hotu, bhisāni te brāhmaṇa yo ahāsī’’ti. (jā. 1.14.78) –",
  "atk-s0512a3:125": "Imaṁ gāthaṁ abhāsi. Imañhi so ‘‘yattakāni piyavatthūni honti, tehi vippayoge tattakāni dukkhāni uppajjantī’’ti vatthukāme garahanto āha.",
  "atk-s0512a3:126": "Taṁ sutvā isigaṇo ‘‘mārisa, mā kathaya, atibhāriyo te sapatho’’ti kaṇṇe pidahi. Bodhisattopi ‘‘atibhāriyo te sapatho, na, tvaṁ tāta, gaṇhasi, tava pattāsane nisīdā’’ti āha. Sesāpi sapathaṁ karontā yathākkamaṁ –",
  "atk-s0512a3:127": "‘‘Mālañca so kāsikacandanañca, dhāretu puttassa bahū bhavantu;",
  "atk-s0512a3:128": "Kāmesu tibbaṁ kurutaṁ apekkhaṁ, bhisāni te brāhmaṇa yo ahāsi.",
  "atk-s0512a3:129": "‘‘Pahūtadhañño kasimā yasassī, putte gihī dhanimā sabbakāme;",
  "atk-s0512a3:130": "Vayaṁ apassaṁ gharamāvasātu, bhisāni te brāhmaṇa yo ahāsi.",
  "atk-s0512a3:131": "‘‘So khattiyo hotu pasayhakārī, rājābhirājā balavā yasassī;",
  "atk-s0512a3:132": "Sacāturantaṁ mahimāvasātu, bhisāni te brāhmaṇa yo ahāsi.",
  "atk-s0512a3:133": "‘‘So brāhmaṇo hotu avītarāgo, muhuttanakkhattapathesu yutto;",
  "atk-s0512a3:134": "Pūjetu naṁ raṭṭhapatī yasassī, bhisāni te brāhmaṇa yo ahāsi.",
  "atk-s0512a3:135": "‘‘Ajjhāyakaṁ sabbasamantavedaṁ, tapassinaṁ maññatu sabbaloko;",
  "atk-s0512a3:136": "Pūjentu naṁ jānapadā samecca, bhisāni te brāhmaṇa yo ahāsi.",
  "atk-s0512a3:137": "‘‘Catussadaṁ gāmavaraṁ samiddhaṁ, dinnañhi so bhuñjatu vāsavena;",
  "atk-s0512a3:138": "Avītarāgo maraṇaṁ upetu, bhisāni te brāhmaṇa yo ahāsi.",
  "atk-s0512a3:139": "‘‘So gāmaṇī hotu sahāyamajjhe, naccehi gītehi pamodamāno;",
  "atk-s0512a3:140": "So rājato byasanamālattha kiñci, bhisāni te brāhmaṇa yo ahāsi.",
  "atk-s0512a3:141": "‘‘Taṁ ekarājā pathaviṁ vijetvā, itthīsahassassa ṭhapetu agge;",
  "atk-s0512a3:142": "Sīmantinīnaṁ pavarā bhavātu, bhisāni te brāhmaṇa yā ahāsi.",
  "atk-s0512a3:143": "‘‘Isīnañhi sā sabbasamāgatānaṁ, bhuñjeyya sāduṁ avikampamānā;",
  "atk-s0512a3:144": "Carātu lābhena vikatthamānā, bhisāni te brāhaṇa yā ahāsi.",
  "atk-s0512a3:145": "‘‘Āvāsiko hotu mahāvihāre, navakammiko hotu gajaṅgalāyaṁ;",
  "atk-s0512a3:146": "Ālokasandhiṁ divasaṁ karotu, bhisāni te brāhmaṇa yo ahāsi.",
  "atk-s0512a3:147": "‘‘So bajjhataṁ pāsasatehi chamhi, rammā vanā nīyatu rājadhāniṁ;",
  "atk-s0512a3:148": "Tuttehi so haññatu pācanehi, bhisāni te brāhmaṇa yo ahāsi.",
  "atk-s0512a3:149": "‘‘Alakkamālī tipukaṇṇapiṭṭho, laṭṭhīhato sappamukhaṁ upetu;",
  "atk-s0512a3:150": "Sakacchabandho visikhaṁ carātu, bhisāni te brāhmaṇa yo ahāsī’’ti. (jā. 1.14.79-90) –",
  "atk-s0512a3:151": "Imā gāthāyo avocuṁ.",
  "atk-s0512a3:152": "Tattha tibbanti vatthukāmakilesakāmesu bahalaṁ apekkhaṁ karotu. Kasimāti sampannakasikammo. Putte gihī dhanimā sabbakāmeti putte labhatu, gihī hotu, sattavidhena dhanena dhanimā hotu, rūpādibhede sabbakāme labhatu. Vayaṁ apassanti mahallakakālepi apabbajitvā attano vayaṁ apassanto pañcakāmaguṇasamiddhaṁ gharameva āvasatu. Rājābhirājāti rājūnaṁ antare atirājā. Avītarāgoti purohitaṭṭhānataṇhāya sataṇho. Tapassinanti tapasīlaṁ, sīlasampannoti naṁ maññatu. Catussadanti ākiṇṇamanussatāya manussehi pahūtadhaññatāya dhaññena sulabhadārutāya dārūhi sampannodakatāya udakenāti catūhi ussannaṁ. Vāsavenāti vāsavena dinnaṁ viya acalaṁ, vāsavato laddhavarānubhāveneva rājānaṁ ārādhetvā tena dinnantipi attho. Avītarāgoti avigatarāgo kaddame sūkaro viya kāmapaṅke nimuggova hotu.",
  "atk-s0512a3:153": "Gāmaṇīti gāmajeṭṭhako. Tanti taṁ itthiṁ. Ekarājāti aggarājā. Itthīsahassassāti vacanamaṭṭhatāya vuttaṁ. Soḷasannaṁ itthisahassānaṁ aggaṭṭhāne ṭhapetūti attho. Sīmantinīnanti sīmantadharānaṁ, itthīnanti attho. Sabbasamāgatānanti sabbesaṁ sannipatitānaṁ majjhe nisīditvā. Avikampamānāti anosakkamānā sādurasaṁ bhuñjatūti attho. Carātu lābhena vikatthamānāti lābhahetu siṅgāravesaṁ gahetvā lābhaṁ uppādetuṁ caratu. Āvāsikoti āvāsajagganako. Gajaṅgalāyanti evaṁnāmake nagare. Tattha kira dabbasambhārā sulabhā. Ālokasandhiṁ divasanti ekadivasena ekameva vātapānaṁ karotu. So kira devaputto kassapabuddhakāle gajaṅgalanagaraṁ nissāya yojanike mahāvihāre āvāsiko saṅghatthero hutvā jiṇṇe vihāre navakammāni karontova mahādukkhaṁ anubhavi, taṁ sandhāyāha.",
  "atk-s0512a3:154": "Pāsasatehīti bahūhi pāsehi. Chamhīti catūsu pādesu gīvāya kaṭibhāge cāti chasu ṭhānesu. Tuttehīti dvikaṇṭakāhi dīghalaṭṭhīhi. Pācanehīti rassapācanehi, aṅkusakehi vā. Alakkamālīti ahituṇḍikena kaṇṭhe parikkhipitvā ṭhapitāya alakkamālāya samannāgato. Tipukaṇṇapiṭṭhoti tipupiḷandhanena piḷandhitapiṭṭhikaṇṇo kaṇṇapiṭṭho. Laṭṭhihatoti sappakīḷāpanaṁ sikkhāpayamāno laṭṭhiyā hato hutvā. Sabbaṁ te kāmabhogaṁ gharāvāsaṁ attanā attanā anubhūtadukkhañca jigucchantā tathā tathā sapathaṁ karontā evamāhaṁsu.",
  "atk-s0512a3:155": "Atha bodhisatto ‘‘sabbehi imehi sapatho kato, mayāpi kātuṁ vaṭṭatī’’ti sapathaṁ karonto –",
  "atk-s0512a3:156": "‘‘Yo ve anaṭṭhaṁva naṭṭhanti cāha, kāmeva so labhataṁ bhuñjatañca;",
  "atk-s0512a3:157": "Agāramajjhe maraṇaṁ upetu, yo vā bhonto saṅkati kañci devā’’ti. (jā. 1.14.91) –",
  "atk-s0512a3:158": "Imaṁ gāthamāha.",
  "atk-s0512a3:159": "Tattha bhontoti bhavanto. Saṅkatīti āsaṅkati. Kañcīti aññataraṁ.",
  "atk-s0512a3:160": "Atha sakko ‘‘sabbepime kāmesu nirapekkhā’’ti jānitvā saṁviggamānaso na imesu kenacipi bhisāni nītāni, nāpi tayā anaṭṭhaṁ naṭṭhanti vuttaṁ, apica ahaṁ tumhe vīmaṁsitukāmo antaradhāpesinti dassento –",
  "atk-s0512a3:161": "‘‘Vīmaṁsamāno isino bhisāni, tīre gahetvāna thale nidhesiṁ;",
  "atk-s0512a3:162": "Suddhā apāpā isayo vasanti, etāni te brahmacārī bhisānī’’ti. (jā. 1.14.95) –",
  "atk-s0512a3:163": "Osānagāthamāha.",
  "atk-s0512a3:164": "Taṁ sutvā bodhisatto –",
  "atk-s0512a3:165": "‘‘Na te naṭā no pana kīḷaneyyā, na bandhavā no pana te sahāyā;",
  "atk-s0512a3:166": "Kismiṁ vupatthambha sahassanetta, isīhi tvaṁ kīḷasi devarājā’’ti. (jā. 1.14.96) –",
  "atk-s0512a3:167": "Sakkaṁ tajjesi.",
  "atk-s0512a3:168": "Atha naṁ sakko –",
  "atk-s0512a3:169": "‘‘Ācariyo mesi pitā ca mayhaṁ, esā patiṭṭhā khalitassa brahme;",
  "atk-s0512a3:170": "Ekāparādhaṁ khama bhūripañña, na paṇḍitā kodhabalā bhavantī’’ti. (jā. 1.14.97) –",
  "atk-s0512a3:171": "Khamāpesi.",
  "atk-s0512a3:172": "Mahāsatto sakkassa devarañño khamitvā sayaṁ isigaṇaṁ khamāpento –",
  "atk-s0512a3:173": "‘‘Suvāsitaṁ isinaṁ ekarattaṁ, yaṁ vāsavaṁ bhūtapatiddasāma;",
  "atk-s0512a3:174": "Sabbeva bhonto sumanā bhavantu, yaṁ brāhmaṇo paccupādī bhisānī’’ti. (jā. 1.14.98) –",
  "atk-s0512a3:175": "Āha.",
  "atk-s0512a3:176": "Tattha na te naṭāti, devarāja, mayaṁ tava naṭā vā kīḷitabbayuttakā vā na homa. Nāpi tava ñātakā, sahāyā hassaṁ kātabbā. Atha tvaṁ kismiṁ vupatthambhāti kiṁ upatthambhakaṁ katvā, kiṁ nissāya isīhi saddhiṁ kīḷasīti attho. Esā patiṭṭhāti esā tava pādacchāyā ajja mama khalitassa aparādhassa patiṭṭhā hotu. Suvāsitanti āyasmantānaṁ isīnaṁ ekarattimpi imasmiṁ araññe vasitaṁ suvasitameva. Kiṁkāraṇā? Yaṁ vāsavaṁ bhūtapatiṁ addasāma. Sace hi mayaṁ nagare avasimhā, na imaṁ addasāma. Bhontoti bhavanto. Sabbepi sumanā bhavantu tussantu, sakkassa devarañño khamantu, kiṁkāraṇā? Yaṁ brāhmaṇo paccupādī bhisāni yasmā tumhākaṁ ācariyo bhisāni alabhīti. Sakko isigaṇaṁ vanditvā devalokaṁ gato. Isigaṇopi jhānābhiññāyo nibbattetvā brahmalokūpago ahosi.",
  "atk-s0512a3:177": "Tadā upakañcanādayo cha bhātaro sāriputtamoggallānamahākassapaanuruddhapuṇṇaānandattherā, bhaginī uppalavaṇṇā, dāsī khujjuttarā, dāso citto gahapati, rukkhadevatā sātāgiro, vāraṇo pālileyyanāgo, vānaro madhuvāsiṭṭho, sakko kāḷudāyī, mahākañcanatāpaso lokanātho.",
  "atk-s0512a3:178": "Tassa idhāpi heṭṭhā vuttanayeneva dasa pāramiyo niddhāretabbā. Tathā accantameva kāmesu anapekkhatādayo guṇānubhāvā vibhāvetabbāti.",
  "atk-s0512a3:179": "Bhisacariyāvaṇṇanā niṭṭhitā.",
  "atk-s0512a3:180": "5. Soṇapaṇḍitacariyāvaṇṇanā",
  "atk-s0512a3:181": "42. Pañcame nagare brahmavaḍḍhaneti brahmavaḍḍhananāmake nagare. Kulavareti aggakule. Seṭṭheti pāsaṁsatame. Mahāsāleti mahāsāre. Ajāyahanti ajāyiṁ ahaṁ. Idaṁ vuttaṁ hoti – tasmiṁ kāle ‘‘brahmavaḍḍhana’’nti laddhanāme bārāṇasinagare yadā homi bhavāmi paṭivasāmi, tadā abhijātasampattiyā uditoditabhāvena agge vijjāvatasampattiyā seṭṭhe asītikoṭivibhavatāya mahāsāle brāhmaṇakule ahaṁ uppajjinti.",
  "atk-s0512a3:182": "Tadā hi mahāsatto brahmalokato cavitvā brahmavaḍḍhananagare asītikoṭivibhavassa aññatarassa brāhmaṇamahāsālassa putto hutvā nibbatti. Tassa nāmaggahaṇadivase ‘‘soṇakumāro’’ti nāmaṁ kariṁsu. Tassa padasā gamanakāle aññopi satto brahmalokā cavitvā bodhisattassa mātuyā kucchimhi paṭisandhiṁ gaṇhi. Tassa jātassa ‘‘nandakumāro’’ti nāmaṁ kariṁsu. Tesaṁ uggahitavedānaṁ sabbasippanipphattippattānaṁ vayappattānaṁ rūpasampadaṁ disvā tuṭṭhahaṭṭhā mātāpitaro ‘‘gharabandhanena bandhissāmā’’ti paṭhamaṁ soṇakumāraṁ āhaṁsu – ‘‘tāta, te patirūpakulato dārikaṁ ānessāma, tvaṁ kuṭumbaṁ paṭipajjāhī’’ti.",
  "atk-s0512a3:183": "Mahāsatto ‘‘alaṁ mayhaṁ gharāvāsena, ahaṁ yāvajīvaṁ tumhe paṭijaggitvā tumhākaṁ accayena pabbajissāmī’’ti āha. Mahāsattassa hi tadā tayopi bhavā ādittaṁ agāraṁ viya aṅgārakāsu viya ca upaṭṭhahiṁsu. Visesato panesa nekkhammajjhāsayo nekkhammādhimutto ahosi. Tassa adhippāyaṁ ajānantā te punappunaṁ kathentāpi tassa cittaṁ alabhitvā nandakumāraṁ āmantetvā ‘‘tāta, tena hi tvaṁ kuṭumbaṁ paṭipajjāhī’’ti vatvā tenāpi ‘‘nāhaṁ mama bhātarā chaḍḍitakheḷaṁ sīsena ukkhipāmi, ahampi tumhākaṁ accayena bhātarā saddhiṁ pabbajissāmī’’ti vutte ‘‘ime evaṁ taruṇā kāme jahanti, kimaṅgaṁ pana mayanti sabbeva pabbajissāmā’’ti cintetvā ‘‘tāta, kiṁ vo amhākaṁ accayena pabbajjāya, sabbe saheva pabbajāmā’’ti vatvā ñātīnaṁ dātabbayuttakaṁ datvā dāsajanaṁ bhujissaṁ katvā rañño ārocetvā sabbaṁ dhanaṁ vissajjetvā mahādānaṁ pavattetvā cattāropi janā brahmavaḍḍhananagarā nikkhamitvā himavantappadese padumapuṇḍarīkamaṇḍitaṁ mahāsaraṁ nissāya ramaṇīye vanasaṇḍe assamaṁ māpetvā pabbajitvā tattha vasiṁsu. Tena vuttaṁ –",
  "atk-s0512a3:184": "43.",
  "atk-s0512a3:185": " ‘‘Tadāpi lokaṁ disvāna, andhībhūtaṁ tamotthaṭaṁ;",
  "atk-s0512a3:186": "Cittaṁ bhavato patikuṭati, tuttavegahataṁ viya.",
  "atk-s0512a3:187": "44.",
  "atk-s0512a3:188": " ‘‘Disvāna vividhaṁ pāpaṁ, evaṁ cintesahaṁ tadā;",
  "atk-s0512a3:189": "Kadāhaṁ gehā nikkhamma, pavisissāmi kānanaṁ.",
  "atk-s0512a3:190": "45.",
  "atk-s0512a3:191": " ‘‘Tadāpi maṁ nimantiṁsu, kāmabhogehi ñātayo;",
  "atk-s0512a3:192": "Tesampi chandamācikkhiṁ, mā nimantetha tehi maṁ.",
  "atk-s0512a3:193": "46.",
  "atk-s0512a3:194": " ‘‘Yo me kaniṭṭhako bhātā, nando nāmāsi paṇḍito;",
  "atk-s0512a3:195": "Sopi maṁ anusikkhanto, pabbajjaṁ samarocayi.",
  "atk-s0512a3:196": "47.",
  "atk-s0512a3:197": " ‘‘Ahaṁ soṇo ca nando ca, ubho mātāpitā mama;",
  "atk-s0512a3:198": "Tadāpi bhoge chaḍḍetvā, pāvisimhā mahāvana’’nti.",
  "atk-s0512a3:199": "Tattha tadāpīti yadā ahaṁ brahmavaḍḍhananagare soṇo nāma brāhmaṇakumāro ahosiṁ, tadāpi. Lokaṁ disvānāti sakalampi sattalokaṁ paññācakkhunā passitvā. Andhībhūtanti paññācakkhuvirahena andhajātaṁ andhabhāvaṁ pattaṁ. Tamotthaṭanti avijjandhakārena abhibhūtaṁ. Cittaṁ bhavato patikuṭatīti jātiādisaṁvegavatthupaccavekkhaṇena kāmādibhavato mama cittaṁ saṅkuṭati sannilīyati na visarati. Tuttavegahataṁ viyāti tuttaṁ vuccati ayokaṇṭakasīso dīghadaṇḍo, yo patodoti vuccati. Tena vegasā abhihato yathā hatthājānīyo saṁvegappatto hoti, evaṁ mama cittaṁ tadā kāmādīnavapaccavekkhaṇena saṁvegappattanti dasseti.",
  "atk-s0512a3:200": "Disvāna vividhaṁ pāpanti gehaṁ āvasantehi gharāvāsanimittaṁ chandadosādivasena karīyamānaṁ nānāvidhaṁ pāṇātipātādipāpakammañceva tannimittañca nesaṁ lāmakabhāvaṁ passitvā. Evaṁ cintesahaṁ tadāti ‘‘kadā nu kho ahaṁ mahāhatthī viya ayabandhanaṁ gharabandhanaṁ chinditvā gehato nikkhamanavasena vanaṁ pavisissāmī’’ti evaṁ tadā soṇakumārakāle cintesiṁ ahaṁ. Tadāpi maṁ nimantiṁsūti na kevalaṁ ayogharapaṇḍitādikāleyeva, atha kho tadāpi tasmiṁ soṇakumārakālepi maṁ mātāpituādayo ñātayo kāmabhogino kāmajjhāsayā ‘‘ehi, tāta, imaṁ asītikoṭidhanaṁ vibhavaṁ paṭipajja, kulavaṁsaṁ patiṭṭhāpehī’’ti uḷārehi bhogehi nimantayiṁsu. Tesampi chandamācikkhinti tesampi mama ñātīnaṁ tehi kāmabhogehi mā maṁ nimantayitthāti attano chandampi ācikkhiṁ, pabbajjāya ninnajjhāsayampi kathesiṁ, yathājjhāsayaṁ paṭipajjathāti adhippāyo.",
  "atk-s0512a3:201": "Sopi maṁ anu sikkhantoti ‘‘ime kāmā nāma appassādā bahudukkhā bahūpāyāsā’’tiādinā (ma. ni. 1.234; 2.43-45; pāci.417) nayena nānappakāraṁ kāmesu ādīnavaṁ paccavekkhitvā yathāhaṁ sīlādīni sikkhanto pabbajjaṁ rocesiṁ. Sopi nandapaṇḍito tatheva tassa nekkhammena maṁ anusikkhanto pabbajjaṁ samarocayīti. Ahaṁ soṇo ca nando cāti tasmiṁ kāle soṇanāmako ahaṁ mayhaṁ kaniṭṭhabhātā nando cāti. Ubho mātāpitāmamāti ‘‘ime nāma puttakā evaṁ taruṇakālepi kāme jahanti, kimaṅgaṁ pana maya’’nti uppannasaṁvegā mātāpitaro ca. Bhoge chaḍḍetvāti asītikoṭivibhavasamiddhe mahā bhoge anapekkhacittā kheḷapiṇḍaṁ viya pariccajitvā mayaṁ cattāropi janā himavantappadese mahāvanaṁ nekkhammajjhāsayena pavisimhāti attho.",
  "atk-s0512a3:202": "Pavisitvā ca te tattha ramaṇīye bhūmibhāge assamaṁ māpetvā tāpasapabbajjāya pabbajitvā tattha vasiṁsu. Te ubhopi bhātaro mātāpitaro paṭijaggiṁsu. Tesu nandapaṇḍito ‘‘mayā ābhataphalāphalāneva mātāpitaro khādāpessāmī’’ti hiyyo ca purimagocaragahitaṭṭhānato ca yāni tāni avasesāni phalāphalāni pātova ānetvā mātāpitaro khādāpeti. Te tāni khāditvā mukhaṁ vikkhāletvā uposathikā honti. Soṇapaṇḍito pana dūraṁ gantvā madhuramadhurāni supakkāni āharitvā upanāmeti. Atha naṁ te ‘‘tāta, kaniṭṭhena ābhatāni mayaṁ khāditvā uposathikā jātā, idāni no attho natthī’’ti vadanti. Iti tassa phalāphalāni paribhogaṁ na labhanti vinassanti, punadivasādīsupi tathevāti, evaṁ so pañcābhiññatāya dūrampi gantvā āharati, te pana na khādanti.",
  "atk-s0512a3:203": "Atha mahāsatto cintesi – ‘‘mātāpitaro sukhumālā, nando ca yāni tāni apakkāni duppakkāni phalāphalāni āharitvā khādāpeti, evaṁ sante ime na ciraṁ pavattissanti, vāressāmi na’’nti. Atha naṁ āmantetvā ‘‘nanda, ito paṭṭhāya phalāphalaṁ āharitvā mamāgamanaṁ patimānehi, ubho ekatova khādāpessāmā’’ti āha. Evaṁ vuttepi attano puññaṁ paccāsīsanto na tassa vacanamakāsi. Mahāsatto taṁ upaṭṭhānaṁ āgataṁ ‘‘na tvaṁ paṇḍitānaṁ vacanaṁ karosi, ahaṁ jeṭṭho, mātāpitaro ca mameva bhāro, ahameva ne paṭijaggissāmi, tvaṁ ito aññattha yāhī’’ti tassa accharaṁ pahari.",
  "atk-s0512a3:204": "So tena paṇāmito tattha ṭhātuṁ asakkonto taṁ vanditvā mātāpitūnaṁ tamatthaṁ ārocetvā attano paṇṇasālaṁ pavisitvā kasiṇaṁ oloketvā taṁdivasameva aṭṭha ca samāpattiyo pañca ca abhiññāyo nibbattetvā cintesi – ‘‘kiṁ nu kho ahaṁ sinerupādato ratanavālukaṁ āharitvā mama bhātu paṇṇasālāpariveṇaṁ ākiritvā khamāpessāmi, udāhu anotattato udakaṁ āharitvā khamāpessāmi? Atha vā me bhātā devatāvasena khameyya, cattāro mahārājāno sakkañca devarājānaṁ ānetvā khamāpessāmi, evaṁ pana na sobhissati, ayaṁ kho manojo brahmavaḍḍhanarājā sakalajambudīpe aggarājā, taṁ ādiṁ katvā sabbe rājāno ānetvā khamāpessāmi, evaṁ sante mama bhātu guṇo sakalajambudīpaṁ avattharitvā gamissati, cando viya sūriyo viya ca paññāyissatī’’ti.",
  "atk-s0512a3:205": "So tāvadeva iddhiyā gantvā brahmavaḍḍhananagare tassa rañño nivesanadvāre otaritvā ‘‘eko tāpaso tumhe daṭṭhukāmo’’ti rañño ārocāpetvā tena katokāso tassa santikaṁ gantvā ‘‘ahaṁ attano balena sakalajambudīpe rajjaṁ gahetvā tava dassāmī’’ti. ‘‘Kathaṁ pana tumhe, bhante, sakalajambudīpe rajjaṁ gahetvā dassathā’’ti? ‘‘Mahārāja, kassaci vadhacchedaṁ akatvā attano iddhiyāva gahetvā dassāmī’’ti mahatiyā senāya saddhiṁ taṁ ādāya kosalaraṭṭhaṁ gantvā nagarassa avidūre khandhāvāraṁ nivesetvā ‘‘yuddhaṁ vā no detu, vase vā vattatū’’ti kosalarañño dūtaṁ pāhesi. Tena kujjhitvā yuddhasajjena hutvā nikkhantena saddhiṁ yuddhe āraddhe attano iddhānubhāvena yathā dvinnaṁ senānaṁ pīḷanaṁ na hoti, evaṁ katvā yathā ca kosalarājā tassa vase vattati, evaṁ vacanapaṭivacanaharaṇehi saṁvidahi. Etenupāyena sakalajambudīpe rājāno tassa vase vattāpesi.",
  "atk-s0512a3:206": "So tena parituṭṭho nandapaṇḍitaṁ āha – ‘‘bhante, tumhehi yathā mayhaṁ paṭiññātaṁ, tathā kataṁ, bahūpakārā me tumhe, kimahaṁ tumhākaṁ karissāmi, ahañhi te sakalajambudīpe upaḍḍharajjampi dātuṁ icchāmi, kimaṅgaṁ pana hatthiassarathamaṇimuttāpavāḷarajatasuvaṇṇadāsidāsaparijanapariccheda’’nti? Taṁ sutvā nandapaṇḍito ‘‘na me te, mahārāja, rajjena attho, nāpi hatthiyānādīhi, api ca kho te raṭṭhe asukasmiṁ nāma assame mama mātāpitaro pabbajitvā vasanti. Tyāhaṁ upaṭṭhahanto ekasmiṁ aparādhe mama jeṭṭhabhātikena soṇapaṇḍitena nāma mahesinā paṇāmito, svāhaṁ taṁ ādāya tassa santikaṁ gantvā khamāpessāmi, tassa me tvaṁ khamāpane sahāyo hohī’’ti. Rājā ‘‘sādhū’’ti sampaṭicchitvā catuvīsatiakkhobhanī parimāṇāya senāya parivuto ekasatarājūhi saddhiṁ nandapaṇḍitaṁ purakkhatvā taṁ assamapadaṁ patvā caturaṅgulappadesaṁ muñcitvā ākāse ṭhitena kājena anotattato udakaṁ āharitvā pānīyaṁ paṭisāmetvā pariveṇaṁ sammajjitvā mātāpitūnaṁ āsannappadese nisinnaṁ jhānaratisamappitaṁ mahāsattaṁ upasaṅkamitvā nandapaṇḍito naṁ khamāpesi. Mahāsatto nandapaṇḍitaṁ mātaraṁ paṭicchāpetvā attanā yāvajīvaṁ pitaraṁ paṭijaggi. Tesaṁ pana rājūnaṁ –",
  "atk-s0512a3:207": "‘‘Ānando ca pamodo ca, sadā hasitakīḷitaṁ;",
  "atk-s0512a3:208": "Mātaraṁ paricaritvāna, labbhametaṁ vijānatā.",
  "atk-s0512a3:209": "‘‘Ānando ca pamodo ca, sadā hasitakīḷitaṁ;",
  "atk-s0512a3:210": "Pitaraṁ paricaritvāna, labbhametaṁ vijānato.",
  "atk-s0512a3:211": "‘‘Dānañca peyyavajjañca, atthacariyā ca yā idha;",
  "atk-s0512a3:212": "Samānattatā ca dhammesu, tattha tattha yathārahaṁ;",
  "atk-s0512a3:213": "Ete kho saṅgahā loke, rathassāṇīva yāyato.",
  "atk-s0512a3:214": "‘‘Ete ca saṅgahā nāssu, na mātā puttakāraṇā;",
  "atk-s0512a3:215": "Labhetha mānaṁ pūjaṁ vā, pitā vā puttakāraṇā.",
  "atk-s0512a3:216": "‘‘Yasmā ca saṅgahā ete, sammapekkhanti paṇḍitā;",
  "atk-s0512a3:217": "Tasmā mahattaṁ papponti, pāsaṁsā ca bhavanti te.",
  "atk-s0512a3:218": "‘‘Brahmāti mātāpitaro, pubbācariyāti vuccare;",
  "atk-s0512a3:219": "Āhuneyyā ca puttānaṁ, pajāya anukampakā.",
  "atk-s0512a3:220": "‘‘Tasmā hi ne namasseyya, sakkareyya ca paṇḍito;",
  "atk-s0512a3:221": "Annena atha pānena, vatthena sayanena ca;",
  "atk-s0512a3:222": "Ucchādanena nhāpanena, pādānaṁ dhovanena ca.",
  "atk-s0512a3:223": "‘‘Tāya naṁ pāricariyāya, mātāpitūsu paṇḍitā;",
  "atk-s0512a3:224": "Idheva naṁ pasaṁsanti, pecca sagge pamodatī’’ti. (jā. 2.20.176-183) –",
  "atk-s0512a3:225": "Buddhalīḷāya dhammaṁ desesi, taṁ sutvā sabbepi te rājāno sabalakāyā pasīdiṁsu. Atha ne pañcasu sīlesu patiṭṭhāpetvā ‘‘dānādīsu appamattā hothā’’ti ovaditvā vissajjesi. Te sabbepi dhammena rajjaṁ kāretvā āyupariyosāne devanagaraṁ pūrayiṁsu. Bodhisatto ‘‘ito paṭṭhāya mātaraṁ paṭijaggāhī’’ti mātaraṁ nandapaṇḍitaṁ paṭicchāpetvā attanā yāvajīvaṁ pitaraṁ paṭijaggi. Te ubhopi āyupariyosāne brahmalokaparāyanā ahesuṁ.",
  "atk-s0512a3:226": "Tadā mātāpitaro mahārājakulāni, nandapaṇḍito ānandatthero, manojo rājā sāriputtatthero, ekasatarājāno asītimahātherā ceva aññataratherā ca, catuvīsatiakkhobhanīparisā buddhaparisā, soṇapaṇḍito lokanātho.",
  "atk-s0512a3:227": "Tassa kiñcāpi sātisayā nekkhammapāramī, tathāpi heṭṭhā vuttanayeneva sesapāramiyo ca niddhāretabbā. Tathā accantameva kāmesu anapekkhatā, mātāpitūsu tibbo sagāravasappatissabhāvo , mātāpituupaṭṭhānena atitti, satipi nesaṁ upaṭṭhāne sabbakālaṁ samāpattivihārehi vītināmananti evamādayo mahāsattassa guṇānubhāvā vibhāvetabbāti.",
  "atk-s0512a3:228": "Soṇapaṇḍitacariyāvaṇṇanā niṭṭhitā.",
  "atk-s0512a3:229": "Nekkhammapāramī niṭṭhitā.",
  "atk-s0512a3:230": "6. Temiyacariyāvaṇṇanā",
  "atk-s0512a3:231": "48. Chaṭṭhe kāsirājassa atrajoti kāsirañño atrajo putto yadā homi, tadā mūgapakkhoti nāmena, temiyoti vadanti manti temiyoti nāmena mūgapakkhavatādhiṭṭhānena ‘‘mūgapakkho’’ti mātāpitaro ādiṁ katvā sabbeva maṁ vadantīti sambandho. Mahāsattassa hi jātadivase sakalakāsiraṭṭhe devo vassi, yasmā ca so rañño ceva amaccādīnañca hadayaṁ uḷārena pītisinehena temayamāno uppanno, tasmā ‘‘temiyakumāro’’ti nāmaṁ ahosi.",
  "atk-s0512a3:232": "49.Soḷasitthisahassānanti soḷasannaṁ kāsirañño itthāgārasahassānaṁ. Na vijjati pumoti putto na labbhati. Na kevalañca putto eva, dhītāpissa natthi eva. Ahorattānaṁ accayena, nibbatto ahamekakoti aputtakasseva tassa rañño bahūnaṁ saṁvaccharānaṁ atītattā anekesaṁ ahorattānaṁ apagamanena sakkadattiyo ahamekakova bodhipariyesanaṁ caramāno, tadā tassa putto hutvā uppannoti satthā vadati.",
  "atk-s0512a3:233": "Tatrāyaṁ anupubbikathā – atīte bārāṇasiyaṁ kāsirājā rajjaṁ kāresi. Tassa soḷasasahassā itthiyo ahesuṁ. Tāsu ekāpi puttaṁ vā dhītaraṁ vā na labhati. Nāgarā ‘‘amhākaṁ rañño vaṁsānurakkhako ekopi putto natthī’’ti vippaṭisārī jātā sannipatitvā rājānaṁ ‘‘puttaṁ patthehī’’ti āhaṁsu. Rājā soḷasasahassā itthiyo ‘‘puttaṁ patthethā’’ti āṇāpesi. Tā candādīnaṁ upaṭṭhānādīni katvā patthentiyopi na labhiṁsu. Aggamahesī panassa maddarājadhītā candādevī nāma sīlasampannā ahosi. Rājā ‘‘tvampi puttaṁ patthehī’’ti āha. Sā puṇṇamadivase uposathikā hutvā attano sīlaṁ āvajjetvā ‘‘sacāhaṁ akhaṇḍasīlā, iminā me saccena putto uppajjatū’’ti saccakiriyamakāsi. Tassā sīlatejena sakkassa āsanaṁ uṇhākāraṁ dassesi. Sakko āvajjento taṁ kāraṇaṁ ñatvā ‘‘candādeviyā puttapaṭilābhassa upāyaṁ karissāmī’’ti tassā anucchavikaṁ puttaṁ upadhārento bodhisattaṁ tāvatiṁsabhavane nibbattitvā tattha yāvatāyukaṁ ṭhatvā tato cavitvā uparidevaloke uppajjitukāmaṁ disvā tassa santikaṁ gantvā ‘‘samma, tayi manussaloke uppanne pāramiyo ca te pūressanti, mahājanassa ca vuḍḍhi bhavissati, ayaṁ kāsirañño candā nāma aggamahesī puttaṁ pattheti, tassā kucchiyaṁ uppajjāhī’’ti āha.",
  "atk-s0512a3:234": "So ‘‘sādhū’’ti paṭissuṇitvā tassā kucchiyaṁ paṭisandhiṁ gaṇhi. Tassa sahāyā pañcasatā devaputtā khīṇāyukā devalokā cavitvā tasseva rañño amaccabhariyānaṁ kucchīsu paṭisandhiṁ gaṇhiṁsu. Devī gabbhassa patiṭṭhitabhāvaṁ ñatvā rañño ārocesi. Rājā gabbhaparihāraṁ dāpesi. Sā paripuṇṇagabbhā dhaññapuññalakkhaṇasampannaṁ puttaṁ vijāyi. Taṁdivasameva amaccagehesu pañcakumārasatāni vijāyiṁsu. Ubhayampi sutvā rājā ‘‘mama puttassa parivārā ete’’ti pañcannaṁ dārakasatānaṁ pañcadhātisatāni pesetvā kumārapasādhanāni ca pesesi. Mahāsattassa pana atidīghādidosavivajjitā alambatthanā madhurathaññā catusaṭṭhidhātiyo datvā mahantaṁ sakkāraṁ katvā candādeviyāpi varaṁ adāsi. Sā gahitakaṁ katvā ṭhapesi. Dārako mahatā parivārena vaḍḍhati. Atha naṁ ekamāsikaṁ alaṅkaritvā rañño santikaṁ ānayiṁsu. Rājā piyaputtaṁ oloketvā āliṅgitvā aṅke nisīdāpetvā ramayamāno nisīdi.",
  "atk-s0512a3:235": "50. Tasmiṁ khaṇe cattāro corā ānītā. Rājā tesu ekassa sakaṇṭakāhi kasāhi pahārasahassaṁ āṇāpesi, ekassa saṅkhalikāya bandhitvā bandhanāgārappavesanaṁ, ekassa sarīre sattippahāradānaṁ, ekassa sūlāropanaṁ. Mahāsatto pitu kathaṁ sutvā saṁvegappatto hutvā ‘‘aho mama pitā rajjaṁ nissāya bhāriyaṁ nirayagāmikammaṁ karotī’’ti cintesi. Punadivase naṁ setacchattassa heṭṭhā alaṅkatasirisayane nipajjāpesuṁ.",
  "atk-s0512a3:236": "So thokaṁ niddāyitvā paṭibuddho akkhīni ummīletvā setacchattaṁ olokento mahantaṁ sirivibhavaṁ passi. Athassa pakatiyāpi saṁvegappattassa atirekataraṁ bhayaṁ uppajji. So ‘‘kuto nu kho ahaṁ imaṁ rājagehaṁ āgato’’ti upadhārento jātissarañāṇena devalokato āgatabhāvaṁ ñatvā tato paraṁ olokento ussadaniraye pakkabhāvaṁ passi. Tato paraṁ olokento tasmiṁyeva nagare rājabhāvaṁ passi. Atha so ‘‘ahaṁ vīsativassāni rajjaṁ kāretvā asītivassasahassāni ussadaniraye pacciṁ, idāni punapi imasmiṁ coragehe nibbattosmi, pitāpi me hiyyo catūsu coresu ānītesu tathārūpaṁ pharusaṁ nirayasaṁvattanikaṁ kathaṁ kathesi. Na me iminā aviditavipulānatthāvahena rajjena attho, kathaṁ nu kho imamhā coragehā mucceyya’’nti cintento nipajji. Atha naṁ ekā devadhītā ‘‘tāta temiyakumāra, mā bhāyi, tīṇi aṅgāni adhiṭṭhahitvā tava sotthi bhavissatī’’ti samassāsesi. Taṁ sutvā mahāsatto rajjasaṅkhātā anatthato muccitukāmo soḷasasaṁvaccharāni tīṇi aṅgāni acalādhiṭṭhānavasena adhiṭṭhahi. Tena vuttaṁ ‘‘kicchāladdhaṁ piyaṁ putta’’ntiādi.",
  "atk-s0512a3:237": "Tattha kicchāladdhanti kicchena kasirena cirakālapatthanāya laddhaṁ. Abhijātanti jātisampannaṁ. Kāyajutiyā ceva ñāṇajutiyā ca samannāgatattā jutindharaṁ. Setacchattaṁ dhārayitvāna, sayane poseti maṁ pitāti pitā me kāsirājā ‘‘mā naṁ kumāraṁ rajo vā ussāvo vā’’ti jātakālato paṭṭhāya setacchattassa heṭṭhā sirisayane sayāpetvā mahantena parivārena maṁ poseti.",
  "atk-s0512a3:238": "51.Niddāyamāno sayanavare pabujjhitvā ahaṁ olokento paṇḍaraṁ setacchattaṁ addasaṁ. Yenāhaṁ nirayaṁ gatoti yena setacchattena tato tatiye attabhāve ahaṁ nirayaṁ gato, setacchattasīsena rajjaṁ vadati.",
  "atk-s0512a3:239": "52.Saha diṭṭhassa me chattanti taṁ setacchattaṁ diṭṭhassa diṭṭhavato me saha tena dassanena, dassanasamakālamevāti attho. Tāso uppajji bheravoti suparividitādīnavattā bhayānako cittutrāso udapādi. Vinicchayaṁ samāpanno, kathāhaṁ imaṁ muñcissanti kathaṁ nu kho ahaṁ imaṁ rajjaṁ kāḷakaṇṇiṁ muñceyyanti evaṁ vicāraṇaṁ āpajjiṁ.",
  "atk-s0512a3:240": "53.Pubbasālohitā mayhanti pubbe ekasmiṁ attabhāve mama mātubhūtapubbā tasmiṁ chatte adhivatthā devatā mayhaṁ atthakāminī hitesinī. Sā maṁ disvāna dukkhitaṁ, tīsu ṭhānesu yojayīti sā devatā maṁ tathā cetodukkhena dukkhitaṁ disvā mūgapakkhabadhirabhāvasaṅkhātesu tīsu rajjadukkhato nikkhamanakāraṇesu yojesi.",
  "atk-s0512a3:241": "54.Paṇḍiccayanti paṇḍiccaṁ, ayameva vā pāṭho. Mā vibhāvayāti mā pakāsehi. Bālamatoti bāloti ñāto. Sabboti sakalo antojano ceva bahijano ca. Ocināyatūti nīharathetaṁ kāḷakaṇṇinti avajānātu. Evaṁ tava attho bhavissatīti evaṁ yathāvuttanayena avajānitabbabhāve sati tuyhaṁ gehato nikkhamanena hitaṁ pāramiparipūraṇaṁ bhavissati.",
  "atk-s0512a3:242": "55.Tetaṁvacananti te etaṁ tīṇi aṅgāni adhiṭṭhāhīti vacanaṁ. Atthakāmāsi me ammāti amma devate, mama atthakāmā asi. Hitakāmāti tasseva pariyāyavacanaṁ. Atthoti vā ettha sukhaṁ veditabbaṁ. Hitanti tassa kāraṇabhūtaṁ puññaṁ.",
  "atk-s0512a3:243": "56.Sāgareva thalaṁ labhinti coragehe vatāhaṁ jāto, ahu me mahāvatānatthoti sokasāgare osīdanto tassā devatāya ahaṁ vacanaṁ sutvā sāgare osīdanto viya thalaṁ patiṭṭhaṁ alabhiṁ, rajjakulato nikkhamanopāyaṁ alabhinti attho. Tayo aṅge adhiṭṭhahinti yāva gehato nikkhamiṁ, tāva tīṇi aṅgāni kāraṇāni adhiṭṭhahiṁ.",
  "atk-s0512a3:244": "57. Idāni tāni sarūpato dassetuṁ ‘‘mūgo ahosi’’nti gāthamāha. Tattha pakkhoti pīṭhasappi. Sesaṁ suviññeyyameva.",
  "atk-s0512a3:245": "Evaṁ pana mahāsatte devatāya dinnanaye ṭhatvā jātavassato paṭṭhāya mūgādibhāvena attānaṁ dassente mātāpitaro dhātiādayo ca ‘‘mūgānaṁ hanupariyosānaṁ nāma evarūpaṁ na hoti, badhirānaṁ kaṇṇasotaṁ nāma evarūpaṁ na hoti, pīṭhasappīnaṁ hatthapādā nāma evarūpā na honti, bhavitabbamettha kāraṇena, vīmaṁsissāma na’’nti cintetvā ‘‘khīrena tāva vīmaṁsissāmā’’ti sakaladivasaṁ khīraṁ na denti. So sussantopi khīratthāya saddaṁ na karoti.",
  "atk-s0512a3:246": "Athassa mātā ‘‘putto me chāto, khīramassa dethā’’ti khīraṁ dāpesi. Evaṁ antarantarā khīraṁ adatvā ekasaṁvaccharaṁ vīmaṁsantāpi antaraṁ na passiṁsu. Tato ‘‘kumārakā nāma pūvakhajjakaṁ piyāyanti, phalāphalaṁ piyāyanti, kīḷanabhaṇḍakaṁ piyāyanti, bhojanaṁ piyāyantī’’ti tāni tāni palobhanīyāni upanetvā vīmaṁsanavasena palobhentā yāva pañcavassakālā antaraṁ na passiṁsu. Atha naṁ ‘‘dārakā nāma aggito bhāyanti, mattahatthito bhāyanti, sappato bhāyanti, ukkhittāsikapurisato bhāyanti, tehi vīmaṁsissāmā’’ti yathā tehissa anattho na jāyati, tathā purimameva saṁvidahitvā atibhayānakākārena upagacchante kāresuṁ.",
  "atk-s0512a3:247": "Mahāsatto nirayabhayaṁ āvajjetvā ‘‘ito sataguṇena sahassaguṇena satasahassaguṇena nirayo bhāyitabbo’’ti niccalova hoti. Evampi vīmaṁsitvā antaraṁ na passantā puna ‘‘dārakā nāma samajjatthikā hontī’’ti samajjaṁ kāretvāpi mahāsattaṁ sāṇiyā parikkhipitvā ajānantasseva catūsu passesu saṅkhasaddehi bherisaddehi ca sahasā ekaninnādaṁ kāretvāpi andhakāre ghaṭehi dīpaṁ upanetvā sahasā ālokaṁ dassetvāpi sakalasarīraṁ phāṇitena makkhetvā bahumakkhike ṭhāne nipajjāpetvāpi nhāpanādīni akatvā uccārapassāvamatthake nipannaṁ ajjhupekkhitvāpi tattha ca palipannaṁ sayamānaṁ parihāsehi akkosanehi ca ghaṭṭetvāpi heṭṭhāmañce aggikapallaṁ katvā uṇhasantāpena pīḷetvāpīti evaṁ nānāvidhehi upāyehi vīmaṁsantāpissa antaraṁ na passiṁsu.",
  "atk-s0512a3:248": "Mahāsatto hi sabbattha nirayabhayameva āvajjetvā adhiṭṭhānaṁ avikopento niccalova ahosi. Evaṁ pannarasavassāni vīmaṁsitvā atha soḷasavassakāle ‘‘pīṭhasappino vā hontu mūgabadhirā vā rajanīyesu arajjantā dussanīyesu adussantā nāma natthīti nāṭakānissa paccupaṭṭhapetvā vīmaṁsissāmā’’ti kumāraṁ gandhodakena nhāpetvā devaputtaṁ viya alaṅkaritvā devavimānakappaṁ pupphagandhadāmādīhi ekāmodapamodaṁ pāsādaṁ āropetvā uttamarūpadharā bhāvavilāsasampannā devaccharāpaṭibhāgā itthiyo upaṭṭhapesuṁ – ‘‘gacchatha naccādīhi kumāraṁ abhiramāpethā’’ti. Tā upagantvā tathā kātuṁ vāyamiṁsu. So buddhisampannatāya ‘‘imā me sarīrasamphassaṁ mā vindiṁsū’’ti assāsapassāse nirundhi. Tā tassa sarīrasamphassaṁ avindantiyo ‘‘thaddhasarīro esa, nāyaṁ manusso, yakkho bhavissatī’’ti pakkamiṁsu.",
  "atk-s0512a3:249": "Evaṁ soḷasa vassāni soḷasahi mahāvīmaṁsāhi anekāhi ca khuddakavīmaṁsāhi pariggaṇhituṁ asakkuṇitvā mātāpitaro ‘‘tāta, temiyakumāra, mayaṁ tava amūgādibhāvaṁ jānāma, na hi tesaṁ evarūpāni mukhakaṇṇasotapādāni honti, tvaṁ amhehi patthetvā laddhaputtako, mā no nāsehi, sakalajambudīpe rājūnaṁ santikā garahato mocehī’’ti saha visuṁ visuñca anekavāraṁ yāciṁsu. So tehi evaṁ yāciyamānopi asuṇanto viya hutvā nipajji.",
  "atk-s0512a3:250": "58. Atha rājā mahāsattassa ubho pāde kaṇṇasote jivhaṁ ubho ca hatthe kusalehi purisehi vīmaṁsāpetvā ‘‘yadipi apīṭhasappiādīnaṁ viyassa pādādayo, tathāpi ayaṁ pīṭhasappi mūgabadhiro maññe, īdise kāḷakaṇṇipurise imasmiṁ gehe vasante tayo antarāyā paññāyanti jīvitassa vā chattassa vā mahesiyā vā’’ti lakkhaṇapāṭhakehi idāni kathitaṁ. Jātadivase pana ‘‘tumhākaṁ domanassapariharaṇatthaṁ ‘dhaññapuññalakkhaṇo’ti vutta’’nti amaccehi ārocitaṁ sutvā antarāyabhayena bhīto ‘‘gacchatha naṁ avamaṅgalarathe nipajjāpetvā pacchimadvārena nīharāpetvā āmakasusāne nikhaṇathā’’ti āṇāpesi. Taṁ sutvā mahāsatto haṭṭho udaggo ahosi – ‘‘cirassaṁ vata me manoratho matthakaṁ pāpuṇissatī’’ti. Tena vuttaṁ ‘‘tato me hatthapāde cā’’tiādi.",
  "atk-s0512a3:251": "Tattha maddiyāti maddanavasena vīmaṁsitvā. Anūnatanti hatthādīhi avikalataṁ. Nindisunti ‘‘evaṁ anūnāvayavopi samāno mūgādi viya dissamāno ‘‘rajjaṁ kāretuṁ abhabbo, kāḷakaṇṇipuriso aya’’nti garahiṁsu. ‘‘Niddisu’’ntipi pāṭho, vadiṁsūti attho.",
  "atk-s0512a3:252": "59.Chaḍḍanaṁ anumodisunti rājadassanatthaṁ āgatā sabbepi janapadavāsino senāpatipurohitappamukhā rājapurisā te sabbepi ekamanā samānacittā hutvā antarāyapariharaṇatthaṁ raññā āṇattā bhūmiyaṁ nikhaṇanavasena mama chaḍḍanaṁ mukhasaṅkocaṁ akatvā abhimukhabhāvena sādhu suṭṭhu idaṁ kattabbamevāti anumodiṁsu.",
  "atk-s0512a3:253": "60.So me attho samijjhathāti yassatthāya yadatthaṁ tato mūgādibhāvādhiṭṭhānavasena dukkaracaraṇaṁ ciṇṇaṁ caritaṁ, so attho mama samijjhati. Tesaṁ mama mātāpituādīnaṁ matiṁ adhippāyaṁ sutvā so ahaṁ mama adhippāyasamijjhanena haṭṭho anupadhāretvā bhūmiyaṁ nikhaṇanānujānanena saṁviggamānasova ahosinti vacanasesena sambandho veditabbo.",
  "atk-s0512a3:254": "61. Evaṁ kumārassa bhūmiyaṁ nikhaṇane raññā āṇatte candādevī taṁ pavattiṁ sutvā rājānaṁ upasaṅkamitvā, ‘‘deva, tumhehi mayhaṁ varo dinno, mayā ca gahitakaṁ katvā ṭhapito, taṁ me idāni dethā’’ti. ‘‘Gaṇha, devī’’ti. ‘‘Puttassa me rajjaṁ dethā’’ti. ‘‘Putto te kāḷakaṇṇī, na sakkā dātu’’nti. ‘‘Tena hi, deva, yāvajīvaṁ adento satta vassāni dethā’’ti. ‘‘Tampi na sakkā’’ti. ‘‘Cha vassāni, pañcacattāritīṇidveekaṁ vassaṁ, satta māse, chapañcacattārotayodveekaṁ māsaṁaddhamāsaṁsattāhaṁ dethā’’ti. Sādhu gaṇhāti.",
  "atk-s0512a3:255": "Sā puttaṁ alaṅkārāpetvā ‘‘temiyakumārassa idaṁ rajja’’nti nagare bheriṁ carāpetvā nagaraṁ alaṅkārāpetvā puttaṁ hatthikkhandhaṁ āropetvā setacchattaṁ matthake kārāpetvā nagaraṁ padakkhiṇaṁ katvā āgataṁ alaṅkatasirisayane nipajjāpetvā sabbarattiṁ yāci – ‘‘tāta temiya, taṁ nissāya soḷasa vassāni niddaṁ alabhitvā rodamānāya me akkhīni uppakkāni, sokena hadayaṁ bhijjati viya, tava apīṭhasappiādibhāvaṁ jānāmi, mā maṁ anāthaṁ karī’’ti. Iminā niyāmena cha divase yāci. Chaṭṭhe divase rājā sunandaṁ nāma sārathiṁ pakkosāpetvā ‘‘sve pātova avamaṅgalarathena kumāraṁ nīharitvā āmakasusāne bhūmiyaṁ nikhaṇitvā pathavivaḍḍhanakakammaṁ katvā ehī’’ti āha. Taṁ sutvā devī ‘‘tāta, kāsirājā taṁ sve āmakasusāne nikhaṇituṁ āṇāpesi. Sve maraṇaṁ pāpuṇissatī’’ti āha.",
  "atk-s0512a3:256": "Mahāsatto taṁ sutvā ‘‘temiya, soḷasa vassāni tayā kato vāyāmo matthakaṁ patto’’ti haṭṭho udaggo ahosi. Mātuyā panassa hadayaṁ bhijjanākāraṁ viya ahosi. Atha tassā rattiyā accayena pātova sārathi rathaṁ ādāya dvāre ṭhapetvā sirigabbhaṁ pavisitvā ‘‘devi, mā mayhaṁ kujjhi, rañño āṇā’’ti puttaṁ āliṅgitvā nipannaṁ deviṁ piṭṭhihatthena apanetvā kumāraṁ ukkhipitvā pāsādā otari. Devī uraṁ paharitvā mahāsaddena paridevitvā mahātale ohīyi.",
  "atk-s0512a3:257": "Atha naṁ mahāsatto oloketvā ‘‘mayi akathente mātu soko balavā bhavissatī’’ti kathetukāmo hutvāpi ‘‘sace kathessāmi soḷasa vassāni kato vāyāmo mogho bhavissati, akathento panāhaṁ attano ca mātāpitūnañca paccayo bhavissāmī’’ti adhivāsesi. Sārathi ‘‘mahāsattaṁ rathaṁ āropetvā pacchimadvārābhimukhaṁ rathaṁ pesessāmī’’ti pācīnadvārābhimukhaṁ pesesi. Ratho nagarā nikkhamitvā devatānubhāvena tiyojanaṭṭhānaṁ gato. Mahāsatto suṭṭhutaraṁ tuṭṭhacitto ahosi. Tattha vanaghaṭaṁ sārathissa āmakasusānaṁ viya upaṭṭhāsi. So ‘‘idaṁ ṭhānaṁ sundara’’nti rathaṁ okkamāpetvā maggapasse ṭhapetvā rathā oruyha mahāsattassa ābharaṇabhaṇḍaṁ omuñcitvā bhaṇḍikaṁ katvā ṭhapetvā kudālaṁ ādāya avidūre āvāṭaṁ khaṇituṁ ārabhi. Tena vuttaṁ ‘‘nhāpetvā anulimpitvā’’tiādi.",
  "atk-s0512a3:258": "Tattha nhāpetvāti soḷasahi gandhodakaghaṭehi nhāpetvā. Anulimpitvāti surabhivilepanena vilimpetvā. Veṭhetvā rājaveṭhananti kāsirājūnaṁ paveṇiyāgataṁ rājamakuṭaṁ sīse paṭimuñcitvā. Abhisiñcitvāti tasmiṁ rājakule rājābhisekaniyāmena abhisiñcitvā. Chattena kāresuṁ puraṁ padakkhiṇanti setacchattena dhāriyamānena maṁ nagaraṁ padakkhiṇaṁ kāresuṁ.",
  "atk-s0512a3:259": "62.Sattāhaṁ dhārayitvānāti mayhaṁ mātu candādeviyā varalābhanavasena laddhaṁ sattāhaṁ mama setacchattaṁ dhārayitvā. Uggate ravimaṇḍaleti tato punadivase sūriyamaṇḍale uggatamatte avamaṅgalarathena maṁ nagarato nīharitvā bhūmiyaṁ nikhaṇanatthaṁ sārathi sunando vanamupagacchi.",
  "atk-s0512a3:260": "63.Sajjassanti sannaddho assaṁ, yuge yojitassaṁ me rathaṁ maggato ukkamāpanavasena ekokāse katvā. Hatthamuccitoti muccitahattho, rathapācanato muttahatthoti attho. Atha vā hatthamuccitoti hatthamutto mama hatthato muccitvāti attho. Kāsunti āvāṭaṁ. Nikhātunti nikhaṇituṁ.",
  "atk-s0512a3:261": "64-5. Idāni yadatthaṁ mayā soḷasa vassāni mūgavatādiadhiṭṭhānena dukkaracariyā adhiṭṭhitā, taṁ dassetuṁ ‘‘adhiṭṭhitamadhiṭṭhāna’’nti gāthādvayamāha.",
  "atk-s0512a3:262": "Tattha tajjento vividhakāraṇāti dvimāsikakālato paṭṭhāya yāva soḷasasaṁvaccharā thaññapaṭisedhanādīhi vividhehi nānappakārehi kāraṇehi tajjayanto bhayaviddhaṁsanavasena viheṭhiyamāno. Sesaṁ suviññeyyameva.",
  "atk-s0512a3:263": "Atha mahāsatto sunande kāsuṁ khaṇante ‘‘ayaṁ me vāyāmakālo’’ti uṭṭhāya attano hatthapāde sambāhitvā rathā otarituṁ me balaṁ atthīti ñatvā cittaṁ uppādesi. Tāvadevassa pādapatiṭṭhānaṭṭhānaṁ vātapuṇṇabhastacammaṁ viya uggantvā rathassa pacchimantaṁ āhacca aṭṭhāsi. So otaritvā katipaye vāre aparāparaṁ caṅkamitvā ‘‘yojanasatampi gantuṁ me balaṁ atthī’’ti ñatvā rathaṁ pacchimante gahetvā kumārakānaṁ kīḷanayānakaṁ viya ukkhipitvā ‘‘sace sārathi mayā saddhiṁ paṭivirujjheyya, atthi me paṭivirujjhituṁ bala’’nti sallakkhetvā pasādhanatthāya cittaṁ uppādesi. Taṅkhaṇaññeva sakkassa bhavanaṁ uṇhākāraṁ dassesi. Sakko taṁ kāraṇaṁ ñatvā vissakammaṁ āṇāpesi – ‘‘gaccha kāsirājaputtaṁ alaṅkarohī’’ti. So ‘‘sādhū’’ti vatvā dibbehi ca mānusehi ca alaṅkārehi sakkaṁ viya taṁ alaṅkari. So devarājalīḷāya sārathissa khaṇanokāsaṁ gantvā āvāṭatīre ṭhatvā –",
  "atk-s0512a3:264": "‘‘Kinnu santaramānova, kāsuṁ khaṇasi sārathi;",
  "atk-s0512a3:265": "Puṭṭho me samma akkhāhi, kiṁ kāsuyā karissasī’’ti. (jā. 2.22.3) –",
  "atk-s0512a3:266": "Āha.",
  "atk-s0512a3:267": "Tena uddhaṁ anoloketvāva –",
  "atk-s0512a3:268": "‘‘Rañño mūgo ca pakkho ca, putto jāto acetaso;",
  "atk-s0512a3:269": "Somhi raññā samajjhiṭṭho, puttaṁ me nikhaṇaṁ vane’’ti. (jā. 2.22.4) –",
  "atk-s0512a3:270": "Vutte mahāsatto –",
  "atk-s0512a3:271": "‘‘Na badhiro na mūgosmi, na pakkho na ca vīkalo;",
  "atk-s0512a3:272": "Adhammaṁ sārathi kayirā, maṁ ce tvaṁ nikhaṇaṁ vane.",
  "atk-s0512a3:273": "‘‘Ūrū bāhuñca me passa, bhāsitañca suṇohi me;",
  "atk-s0512a3:274": "Adhammaṁ sārathi kayirā, maṁ ce tvaṁ nikhaṇaṁ vane’’ti. (jā. 2.22.5-6) –",
  "atk-s0512a3:275": "Vatvā puna tena āvāṭakhaṇanaṁ pahāya uddhaṁ oloketvā tassa rūpasampattiṁ disvā ‘‘manusso vā devo vā’’ti ajānantena –",
  "atk-s0512a3:276": "‘‘Devatā nusi gandhabbo, adu sakko purindado;",
  "atk-s0512a3:277": "Ko vā tvaṁ kassa vā putto, kathaṁ jānemu taṁ maya’’nti. (jā. 2.22.7) –",
  "atk-s0512a3:278": "Vutte –",
  "atk-s0512a3:279": "‘‘Namhi devo na gandhabbo, nāpi sakko purindado;",
  "atk-s0512a3:280": "Kāsirañño ahaṁ putto, yaṁ kāsuyā nikhaññasi.",
  "atk-s0512a3:281": "‘‘Tassa rañño ahaṁ putto, yaṁ tvaṁ sammūpajīvasi;",
  "atk-s0512a3:282": "Adhammaṁ sārathi kayirā, maṁ ce tvaṁ nikhaṇaṁ vane.",
  "atk-s0512a3:283": "‘‘Yassa rukkhassa chāyāya, nisīdeyya sayeyya vā;",
  "atk-s0512a3:284": "Na tassa sākhaṁ bhañjeyya, mittadubbho hi pāpako.",
  "atk-s0512a3:285": "‘‘Yathā rukkho tathā rājā, yathā sākhā tathā ahaṁ;",
  "atk-s0512a3:286": "Yathā chāyūpago poso, evaṁ tvamasi sārathi;",
  "atk-s0512a3:287": "Adhammaṁ sārathi kayirā, maṁ ce tvaṁ nikhaṇaṁ vane’’ti. (jā. 2.22.8-11) –",
  "atk-s0512a3:288": "Ādinā nayena dhammaṁ desetvā tena nivattanatthaṁ yācito anivattanakāraṇaṁ pabbajjāchandaṁ tassa ca hetu nirayabhayādikaṁ atītabhave attano pavattiṁ vitthārena kathetvā tāya dhammakathāya tāya ca paṭipattiyā tasmimpi pabbajitukāme jāte rañño imaṁ –",
  "atk-s0512a3:289": "‘‘Rathaṁ niyyātayitvāna, anaṇo ehi sārathi;",
  "atk-s0512a3:290": "Anaṇassa hi pabbajjā, etaṁ isīhi vaṇṇita’’nti. (jā. 2.22.44) –",
  "atk-s0512a3:291": "Vatvā taṁ vissajjesi.",
  "atk-s0512a3:292": "So rathaṁ ābharaṇāni ca gahetvā rañño santikaṁ gantvā tamatthaṁ ārocesi. Rājā tāvadeva ‘‘mahāsattassa santikaṁ gamissāmī’’ti nagarato niggacchi saddhiṁ caturaṅginiyā senāya itthāgārehi nāgarajānapadehi ca. Mahāsattopi kho sārathiṁ uyyojetvā pabbajitukāmo jāto. Tassa cittaṁ ñatvā sakko vissakammaṁ pesesi – ‘‘temiyapaṇḍito pabbajitukāmo, tassa assamapadaṁ pabbajitaparikkhāre ca māpehī’’ti. So gantvā tiyojanike vanasaṇḍe assamaṁ māpetvā rattiṭṭhānadivāṭṭhānacaṅkamanapokkharaṇīphalarukkhasampannaṁ katvā sabbe ca pabbajitaparikkhāre māpetvā sakaṭṭhānameva gato. Bodhisatto taṁ disvā sakkadattiyabhāvaṁ ñatvā paṇṇasālaṁ pavisitvā vatthāni apanetvā tāpasavesaṁ gahetvā kaṭṭhatthare nisinno aṭṭha samāpattiyo, pañca ca abhiññāyo nibbattetvā pabbajjāsukhena assame nisīdi.",
  "atk-s0512a3:293": "Kāsirājāpi sārathinā dassitamaggena gantvā assamaṁ pavisitvā mahāsattena saha samāgantvā katapaṭisanthāro rajjena nimantesi. Temiyapaṇḍito taṁ paṭikkhipitvā anekākāravokāraṁ aniccatādipaṭisaṁyuttāya ca kāmādīnavapaṭisaṁyuttāya ca dhammiyā kathāya rājānaṁ saṁvejesi. So saṁviggamānaso gharāvāse ukkaṇṭhito pabbajitukāmo hutvā amacce itthāgāre ca pucchi. Tepi pabbajitukāmā ahesuṁ. Atha rājā candādeviṁ ādiṁ katvā soḷasa sahasse orodhe ca amaccādike ca pabbajitukāme ñatvā nagare bheriṁ carāpesi – ‘‘ye mama puttassa santike pabbajitukāmā, te pabbajantū’’ti. Suvaṇṇakoṭṭhāgārādīni ca vivarāpetvā vissajjāpesi. Nāgarā ca yathāpasāriteyeva āpaṇe vivaṭadvārāneva gehāni ca pahāya rañño santikaṁ agamaṁsu. Rājā mahājanena saddhiṁ mahāsattassa santike pabbaji. Sakkadattiyaṁ tiyojanikaṁ assamapadaṁ paripūri.",
  "atk-s0512a3:294": "Sāmantarājāno ‘‘kāsirājā pabbajito’’ti sutvā ‘‘bārāṇasirajjaṁ gahessāmā’’ti nagaraṁ pavisitvā devanagarasadisaṁ nagaraṁ sattaratanabharitaṁ devavimānakappaṁ rājanivesanañca disvā ‘‘imaṁ dhanaṁ nissāya bhayena bhavitabba’’nti tāvadeva nikkhamitvā pāyāsuṁ. Tesaṁ āgamanaṁ sutvā mahāsatto vanantaṁ gantvā ākāse nisīditvā dhammaṁ desesi. Te sabbe saddhiṁ parisāya tassa santike pabbajiṁsu. Evaṁ aparepi aparepīti mahāsamāgamo ahosi. Sabbe phalāphalāni paribhuñjitvā samaṇadhammaṁ karonti. Yo kāmādivitakkaṁ vitakketi, tassa cittaṁ ñatvā mahāsatto tattha gantvā ākāse nisīditvā dhammaṁ deseti.",
  "atk-s0512a3:295": "So dhammassavanasappāyaṁ labhitvā samāpattiyo abhiññāyo ca nibbatteti. Evaṁ aparopi aparopīti sabbepi jīvitapariyosāne brahmalokaparāyanā ahesuṁ. Tiracchānagatāpi mahāsatte isigaṇepi cittaṁ pasādetvā chasu kāmasaggesu nibbattiṁsu. Mahāsattassa brahmacariyaṁ ciraṁ dīghamaddhānaṁ pavattittha. Tadā chatte adhivatthā devatā uppalavaṇṇā ahosi, sārathi sāriputtatthero, mātāpitaro mahārājakulāni, parisā buddhaparisā, temiyapaṇḍito lokanātho.",
  "atk-s0512a3:296": "Tassa adhiṭṭhānapāramī idha matthakaṁ pattā, sesapāramiyopi yathārahaṁ niddhāretabbā. Tathā māsajātakālato paṭṭhāya nirayabhayaṁ pāpabhīrutā rajjajigucchā nekkhammanimittaṁ mūgādibhāvādhiṭṭhānaṁ tattha ca virodhippaccayasamodhānepi niccalabhāvoti evamādayo guṇānubhāvā vibhāvetabbāti.",
  "atk-s0512a3:297": "Temiyacariyāvaṇṇanā niṭṭhitā.",
  "atk-s0512a3:298": "Adhiṭṭhānapāramī niṭṭhitā.",
  "atk-s0512a3:299": "7. Kapirājacariyāvaṇṇanā",
  "atk-s0512a3:300": "67. Sattame yadā ahaṁ kapi āsinti yasmiṁ kāle ahaṁ kapiyoniyaṁ nibbattitvā vuddhimanvāya nāgabalo thāmasampanno assapotakappamāṇo mahāsarīro kapi homi. Nadīkūle darīsayeti ekissā nadiyā tīre ekasmiṁ darībhāge yadā vāsaṁ kappemīti attho.",
  "atk-s0512a3:301": "Tadā kira bodhisatto yūthapariharaṇaṁ akatvā ekacaro hutvā vihāsi. Tassā pana nadiyā vemajjhe eko dīpako nānappakārehi ambapanasādīhi phalarukkhehi sampanno. Bodhisatto thāmajavasampannatāya nadiyā orimatīrato uppatitvā dīpakassa pana nadiyā ca majjhe eko piṭṭhipāsāṇo atthi, tasmiṁ patati. Tato uppatitvā tasmiṁ dīpake patati. So tattha nānappakārāni phalāphalāni khāditvā sāyaṁ teneva upāyena paccāgantvā attano vasanaṭṭhāne vasitvā punadivasepi tatheva karoti. Iminā niyāmena vāsaṁ kappesi.",
  "atk-s0512a3:302": "Tasmiṁ pana kāle eko kumbhīlo sapajāpatiko tassaṁ nadiyaṁ vasati. Tassa bhariyā bodhisattaṁ aparāparaṁ gacchantaṁ disvā tassa hadayamaṁse dohaḷaṁ uppādetvā kumbhīlaṁ āha – ‘‘mayhaṁ kho, ayyaputta, imassa vānarassa hadayamaṁse dohaḷo uppanno’’ti. So ‘‘sādhu, bhadde, lacchasī’’ti vatvā ‘‘ajja taṁ sāyaṁ dīpakato āgacchantameva gaṇhissāmī’’ti gantvā piṭṭhipāsāṇe nipajji. Bodhisatto taṁ divasaṁ gocaraṁ caritvā sāyanhasamaye dīpake ṭhitova pāsāṇaṁ oloketvā ‘‘ayaṁ pāsāṇo idāni uccataro khāyati, kiṁ nu kho kāraṇa’’nti cintesi. Mahāsattassa hi udakappamāṇañca pāsāṇappamāṇañca suvavatthāpitameva hoti. Tenassa etadahosi – ‘‘ajja imissā nadiyā udakaṁ neva hāyati, atha ca panāyaṁ pāsāṇo mahā hutvā paññāyati, kacci nu kho ettha mayhaṁ gahaṇatthāya kumbhīlo nipanno’’ti?",
  "atk-s0512a3:303": "So ‘‘vīmaṁsissāmi tāva na’’nti tattheva ṭhatvā pāsāṇena saddhiṁ kathento viya ‘‘bho, pāsāṇā’’ti vatvā paṭivacanaṁ alabhanto yāvatatiyaṁ ‘‘bho, pāsāṇā’’ti āha. Pāsāṇo paṭivacanaṁ na deti. Punapi bodhisatto ‘‘kiṁ, bho pāsāṇa, ajja mayhaṁ paṭivacanaṁ na desī’’ti āha. Kumbhīlo ‘‘addhā ayaṁ pāsāṇo aññesu divasesu vānarindassa paṭivacanaṁ deti maññe, ajja pana mayā ottharitattā na deti, handāhaṁ dassāmissa paṭivacana’’nti cintetvā ‘‘kiṁ vānarindā’’ti āha. ‘‘Kosi tva’’nti? ‘‘Ahaṁ kumbhīlo’’ti . ‘‘Kimatthaṁ ettha nipannosī’’ti? ‘‘Tava hadayaṁ patthayamāno’’ti. Bodhisatto cintesi – ‘‘añño me gamanamaggo natthi, paṭiruddhaṁ vata me gamana’’nti. Tena vuttaṁ –",
  "atk-s0512a3:304": "‘‘Pīḷito susumārena, gamanaṁ na labhāmahaṁ’’.",
  "atk-s0512a3:305": "68.",
  "atk-s0512a3:306": " ‘‘Yamhokāse ahaṁ ṭhatvā, orā pāraṁ patāmahaṁ;",
  "atk-s0512a3:307": "Tatthacchi sattuvadhako, kumbhīlo luddadassano’’ti.",
  "atk-s0512a3:308": "Tattha ‘‘pīḷito susumārenā’’ti addhagāthāya vuttamevatthaṁ. ‘‘Yamhokāse’’ti gāthāya pākaṭaṁ karoti. Tattha yamhokāseti yasmiṁ nadīmajjhe ṭhitapiṭṭhipāsāṇasaṅkhāte padese ṭhatvā. Orāti dīpakasaṅkhātā oratīrā. Pāranti tadā mama vasanaṭṭhānabhūtaṁ nadiyā paratīraṁ. Patāmahanti uppatitvā patāmi ahaṁ. Tatthacchīti tasmiṁ piṭṭhipāsāṇappadese sattubhūto vadhako ekanteneva ghātako paccatthiko luddadassano ghorarūpo bhayānakadassano nisīdi.",
  "atk-s0512a3:309": "Atha mahāsatto cintesi – ‘‘añño me gamanamaggo natthi, ajja mayā kumbhīlo vañcetabbo, evañhi ayañca mahatā pāpato mayā parimocito siyā, mayhañca jīvitaṁ laddha’’nti. So kumbhīlaṁ āha – ‘‘samma, kumbhīla, ahaṁ tuyhaṁ upari patissāmī’’ti. Kumbhīlo ‘‘vānarinda, papañcaṁ akatvā ito āgacchāhī’’ti āha. Mahāsatto ‘‘ahaṁ āgacchāmi, tvaṁ pana attano mukhaṁ vivaritvā maṁ tava santikaṁ āgatakāle gaṇhāhī’’ti avoca. Kumbhīlānañca mukhe vivaṭe akkhīni nimmīlanti. So taṁ kāraṇaṁ asallakkhento mukhaṁ vivari. Athassa akkhīni nimmīliṁsu. So mukhaṁ vivaritvā sabbaso nimmīlitakkhī hutvā nipajji. Mahāsatto tassa tathābhāvaṁ ñatvā dīpakato uppatito gantvā kumbhīlassa matthakaṁ akkamitvā tato uppatanto vijjulatā viya vijjotamāno paratīre aṭṭhāsi. Tena vuttaṁ –",
  "atk-s0512a3:310": "69.",
  "atk-s0512a3:311": " ‘‘So maṁ asaṁsi ehīti, ahampemīti taṁ vadiṁ;",
  "atk-s0512a3:312": "Tassa matthakamakkamma, parakūle patiṭṭhahi’’nti.",
  "atk-s0512a3:313": "Tattha asaṁsīti abhāsi. Ahampemīti ahampi āgacchāmīti taṁ kathesiṁ.",
  "atk-s0512a3:314": "Yasmā pana taṁ dīpakaṁ ambajambupanasādiphalarukkhasaṇḍamaṇḍitaṁ ramaṇīyaṁ nivāsayoggañca, ‘‘āgacchāmī’’ti pana paṭiññāya dinnattā saccaṁ anurakkhanto mahāsattopi ‘‘āgamissāmevā’’ti tathā akāsi. Tena vuttaṁ –",
  "atk-s0512a3:315": "70.",
  "atk-s0512a3:316": " ‘‘Na tassa alikaṁ bhaṇitaṁ, yathā vācaṁ akāsaha’’nti.",
  "atk-s0512a3:317": "Yasmā cetaṁ saccānurakkhaṇaṁ attano jīvitaṁ pariccajitvā kataṁ, tasmā āha –",
  "atk-s0512a3:318": "‘‘Saccena me samo natthi, esā me saccapāramī’’ti.",
  "atk-s0512a3:319": "Kumbhīlo pana taṁ acchariyaṁ disvā ‘‘iminā vānarindena atiaccherakaṁ kata’’nti cintetvā ‘‘bho vānarinda, imasmiṁ loke catūhi dhammehi samannāgato puggalo amitte abhibhavati, te sabbepi tuyhaṁ abbhantare atthi maññe’’ti āha –",
  "atk-s0512a3:320": "‘‘Yassete caturo dhammā, vānarinda, yathā tava;",
  "atk-s0512a3:321": "Saccaṁ dhammo dhiti cāgo, diṭṭhaṁ so ativattatī’’ti. (jā. 1.2.147);",
  "atk-s0512a3:322": "Tattha yassāti yassa kassaci puggalassa. Eteti idāni vattabbe paccakkhato dasseti. Caturo dhammāti cattāro guṇā. Saccanti vacīsaccaṁ, ‘‘mama santikaṁ āgamissāmī’’ti vatvā musāvādaṁ akatvā āgato evāti etaṁ te vacīsaccaṁ. Dhammoti vicāraṇapaññā, ‘‘evaṁ kate idaṁ nāma bhavissatī’’ti pavattā te esā vicāraṇapaññā. Dhitīti abbocchinnaṁ vīriyaṁ vuccati, etampi te atthi. Cāgoti attapariccāgo, tvaṁ attānaṁ pariccajitvā mama santikaṁ āgato, yaṁ panāhaṁ gaṇhituṁ nāsakkhiṁ, mayhamevesa doso . Diṭṭhanti paccāmittaṁ. So ativattatīti yassa puggalassa yathā tava evaṁ ete cattāro dhammā atthi, so yathā maṁ tvaṁ ajja atikkanto, tatheva attano paccāmittaṁ atikkamati abhibhavatīti.",
  "atk-s0512a3:323": "Evaṁ kumbhīlo bodhisattaṁ pasaṁsitvā attano vasanaṭṭhānaṁ gato. Tadā kumbhīlo devadatto ahosi, tassa bhariyā ciñcamāṇavikā, kapirājā pana lokanātho.",
  "atk-s0512a3:324": "Tassa idhāpi heṭṭhā vuttanayeneva sesapāramiyo niddhāretabbā. Tathā udakassa pāsāṇassa ca pamāṇavavatthānena idāni pāsāṇo uccataro khāyatīti pariggaṇhanavasena pāsāṇassa upari susumārassa nipannabhāvajānanaṁ, pāsāṇena kathanāpadesena tassatthassa nicchayagamanaṁ, susumārassa upari akkamitvā sahasā paratīre patiṭṭhānavasena sīghakāritāya tassa mahatā pāpato parimocanaṁ, attano jīvitarakkhaṇaṁ, saccavācānurakkhaṇañcāti evamādayo guṇānubhāvā vibhāvetabbāti.",
  "atk-s0512a3:325": "Kapirājacariyāvaṇṇanā niṭṭhitā.",
  "atk-s0512a3:326": "8. Saccatāpasacariyāvaṇṇanā",
  "atk-s0512a3:327": "Aṭṭhame tāpaso saccasavhayoti saccasaddena avhātabbo saccanāmako tāpaso yadā yasmiṁ kāle homi, tadā. Saccena lokaṁ pālesinti attano avisaṁvādibhāvena sattalokaṁ jambudīpe tattha tattha sattanikāyaṁ pāpato nānāvidhā anatthato ca rakkhiṁ. Samaggaṁ janamakāsahanti tattha tattha kalahaviggahavivādāpannaṁ mahājanaṁ kalahe ādīnavaṁ dassetvā sāmaggiyaṁ ānisaṁsakathanena samaggaṁ avivadamānaṁ sammodamānaṁ ahamakāsiṁ.",
  "atk-s0512a3:328": "Tadā hi bodhisatto bārāṇasiyaṁ aññatarasmiṁ brāhmaṇamahāsālakule nibbatti. Tassa ‘‘sacco’’ti nāmaṁ kariṁsu. So vayappatto takkasilaṁ gantvā disāpāmokkhassa ācariyassa santike sippaṁ uggaṇhitvā nacirasseva sabbasippānaṁ nipphattiṁ patto. Ācariyena anuññāto bārāṇasiṁ paccāgantvā mātāpitaro vanditvā tehi abhinandiyamāno tesaṁ cittānurakkhaṇatthaṁ katipāhaṁ tesaṁ santike vasi. Atha naṁ mātāpitaro patirūpena dārena saṁyojetukāmā sabbaṁ vibhavajātaṁ ācikkhitvā gharāvāsena nimantesuṁ.",
  "atk-s0512a3:329": "Mahāsatto nekkhammajjhāsayo attano nekkhammapāramiṁ paribrūhetukāmo gharāvāse ādīnavaṁ pabbajjāya ānisaṁsañca nānappakārato kathetvā mātāpitūnaṁ assumukhānaṁ rodamānānaṁ aparimāṇaṁ bhogakkhandhaṁ anantaṁ yasaṁ mahantañca ñātiparivaṭṭaṁ pahāya mahānāgova ayasaṅkhalikaṁ gharabandhanaṁ chindanto nikkhamitvā himavantappadesaṁ pavisitvā isipabbajjaṁ pabbajitvā vanamūlaphalāphalehi yāpento nacirasseva aṭṭha samāpattiyo pañca ca abhiññāyo nibbattetvā jhānakīḷaṁ kīḷayamāno samāpattivihārena viharati.",
  "atk-s0512a3:330": "So ekadivasaṁ dibbacakkhunā lokaṁ olokento addasa sakalajambudīpe manusse yebhuyyena pāṇātipātādidasaakusalakammapathapasute kāmanidānaṁ kāmādhikaraṇaṁ aññamaññaṁ vivādāpanne. Disvā evaṁ cintesi – ‘‘na kho pana metaṁ patirūpaṁ, yadidaṁ ime satte evaṁ pāpapasute vivādāpanne ca disvā ajjhupekkhaṇaṁ. Ahañhi ‘satte saṁsārapaṅkato uddharitvā nibbānathale patiṭṭhapessāmī’ti mahāsambodhiyānaṁ paṭipanno, tasmā taṁ paṭiññaṁ avisaṁvādento yaṁnūnāhaṁ manussapathaṁ gantvā te te satte pāpato oramāpeyyaṁ, vivādañca nesaṁ vūpasameyya’’nti.",
  "atk-s0512a3:331": "Evaṁ pana cintetvā mahāsatto mahākaruṇāya samussāhito santaṁ samāpattisukhaṁ pahāya iddhiyā tattha tattha gantvā tesaṁ cittānukūlaṁ dhammaṁ desento kalahaviggahavivādāpanne satte diṭṭhadhammikañca samparāyikañca virodhe ādīnavaṁ dassetvā aññamaññaṁ samagge sahite akāsi. Anekākāravokārañca pāpe ādīnavaṁ vibhāvento tato satte vivecetvā ekacce dasasu kusalakammapathadhammesu patiṭṭhāpesi. Ekacce pabbājetvā sīlasaṁvare indriyaguttiyaṁ satisampajaññe pavivekavāse jhānābhiññāsu ca yathārahaṁ patiṭṭhāpesi. Tena vuttaṁ –",
  "atk-s0512a3:332": "71.",
  "atk-s0512a3:333": " ‘‘Punāparaṁ yadā homi, tāpaso saccasavhayo;",
  "atk-s0512a3:334": "Saccena lokaṁ pālesiṁ, samaggaṁ janamakāsaha’’nti.",
  "atk-s0512a3:335": "Idhāpi mahāpurisassa heṭṭhā vuttanayeneva sesapāramiyo niddhāretabbā. Tathā guṇānubhāvā ca vibhāvetabbāti.",
  "atk-s0512a3:336": "Saccatāpasacariyāvaṇṇanā niṭṭhitā.",
  "atk-s0512a3:337": "9. Vaṭṭapotakacariyāvaṇṇanā",
  "atk-s0512a3:338": "72. Navame magadhe vaṭṭapotakotiādīsu ayaṁ saṅkhepattho – magadharaṭṭhe aññatarasmiṁ araññappadese vaṭṭakayoniyaṁ nibbattitvā aṇḍakosaṁ padāletvā aciranikkhantatāya taruṇo maṁsapesibhūto, tato eva ajātapakkho vaṭṭakacchāpako yadā ahaṁ kulāvakeyeva homi.",
  "atk-s0512a3:339": "73.Mukhatuṇḍakenāharitvāti mayhaṁ mātā attano mukhatuṇḍakena kālena kālaṁ gocaraṁ āharitvā maṁ poseti. Tassā phassena jīvāmīti parisedanatthañceva paribhāvanatthañca sammadeva kālena kālaṁ mamaṁ adhisayanavasena phusantiyā tassā mama mātuyā sarīrasamphassena jīvāmi viharāmi attabhāvaṁ pavattemi. Natthi me kāyikaṁ balanti mayhaṁ pana atitaruṇatāya kāyasannissitaṁ balaṁ natthi.",
  "atk-s0512a3:340": "74.Saṁvacchareti saṁvacchare saṁvacchare. Gimhasamayeti gimhakāle. Sukkharukkhasākhānaṁ aññamaññaṁ saṅghaṭṭanasamuppannena agginā tasmiṁ padese davaḍāho padippati pajjalati, so tathā padīpito. Upagacchati amhākanti mayhaṁ mātāpitūnañcāti amhākaṁ vasanaṭṭhānappadesaṁ attano patiṭṭhānassa asuddhassāpi suddhabhāvakaraṇena pāvanato pāvakoti ca gatamagge indhanassa bhasmabhāvāvahanato kaṇhavattanīti ca laddhanāmo aggi vanarukkhagacche dahanto kālena kālaṁ upagacchati.",
  "atk-s0512a3:341": "75. Evaṁ upagamanato tadāpi saddāyantoti ‘‘dhamadhama’’iti evaṁ saddaṁ karonto, anuravadassanañhetaṁ dāvaggino. Mahāsikhīti pabbatakūṭasadisānaṁ indhanānaṁ vasena mahatiyo sikhā etassāti mahāsikhī. Anupubbena anukkamena taṁ araññappadesaṁ jhāpento dahanto aggi mama samīpaṭṭhānaṁ upāgami.",
  "atk-s0512a3:342": "76.Aggivegabhayāti vegena āgacchato aggino bhayena bhītā. Tasitāti cittutrāsasamuṭṭhitena kāyassa chambhitattena ca utrāsā. Mātāpitāti mātāpitaro. Attānaṁ parimocayunti agginā anupaddutaṭṭhānagamanena attano sotthibhāvamakaṁsu. Mahāsatto hi tadā mahāgeṇḍukappamāṇo mahāsarīro ahosi. Taṁ mātāpitaro kenaci upāyena gahetvā gantuṁ asakkuṇantā attasinehena ca abhibhuyyamānā puttasinehaṁ chaḍḍetvā palāyiṁsu.",
  "atk-s0512a3:343": "77.Pāde pakkhe pajahāmīti attano ubho pāde ubho pakkhe ca bhūmiyaṁ ākāse ca gamanasajje karonto pasāremi iriyāmi vāyamāmi. ‘‘Paṭīhāmī’’tipi pāṭho, vehāsagamanayogge kātuṁ īhāmīti attho. ‘‘Patīhāmī’’tipi paṭhanti. Tassattho – pāde pakkhe ca pati visuṁ īhāmi, gamanatthaṁ vāyamāmi, taṁ pana vāyāmakaraṇatthameva. Kasmā? Yasmā natthi me kāyikaṁ balaṁ. Sohaṁ agatiko tatthāti so ahaṁ evaṁbhūto pādapakkhavekallena gamanavirahito mātāpitūnaṁ apagamanena vā appaṭisaraṇo, tattha dāvaggiupaddute vane, tasmiṁ vā kulāvake ṭhitova evaṁ idāni vattabbākārena tadā cintesiṁ. Dutiyañcettha ahanti nipātamattaṁ daṭṭhabbaṁ.",
  "atk-s0512a3:344": "78.",
  "atk-s0512a3:345": " Idāni tadā attano cintitākāraṁ dassetuṁ ‘‘yesāha’’ntiādimāha;",
  "atk-s0512a3:346": "Tattha yesāhaṁ upadhāveyyaṁ, bhīto tasitavedhitoti maraṇabhayena bhīto tato eva cittutrāsena tasito sarīrakampanena vedhito yesamahaṁ pakkhantaraṁ etarahi dāvaggiupadduto jaladuggaṁ viya maññamāno pavisituṁ upadhāveyyaṁ te mama mātāpitaro maṁ ekakaṁ eva ohāya jahitvā pakkantā. Kathaṁ me ajja kātaveti kathaṁ nu kho mayā ajja kātabbaṁ, paṭipajjitabbanti attho.",
  "atk-s0512a3:347": "Evaṁ mahāsatto itikattabbatāsammūḷho hutvā ṭhito puna cintesi – ‘‘imasmiṁ loke sīlaguṇo nāma atthi, saccaguṇo nāma atthi, atīte pāramiyo pūretvā bodhitale nisīditvā abhisambuddhā sīlasamādhipaññāvimuttivimuttiñāṇadassanasampannā saccānudayakāruññakhantisamannāgatā sabbasattesu samappavattamettābhāvanā sabbaññubuddhā nāma atthi, tehi ca paṭividdho ekantaniyyānaguṇo dhammo atthi, mayi cāpi ekaṁ saccaṁ atthi. Saṁvijjamāno eko sabhāvadhammo paññāyati, tasmā atītabuddhe ceva tehi paṭividdhaguṇe ca āvajjetvā mayi vijjamānaṁ saccaṁ sabhāvadhammaṁ gahetvā saccakiriyaṁ katvā aggiṁ paṭikkamāpetvā ajja mayā attano ceva idha vāsīnaṁ sesapāṇīnañca sotthibhāvaṁ kātuṁ vaṭṭatī’’ti. Evaṁ pana cintetvā mahāsatto attano ānubhāve ṭhatvā yathācintitaṁ paṭipajji. Tena vuttaṁ –",
  "atk-s0512a3:348": "79.",
  "atk-s0512a3:349": " ‘‘Atthi loke sīlaguṇo, saccaṁ soceyyanuddayā;",
  "atk-s0512a3:350": "Tena saccena kāhāmi, saccakiriyamuttamaṁ.",
  "atk-s0512a3:351": "80.",
  "atk-s0512a3:352": " ‘‘Āvajjetvā dhammabalaṁ, saritvā pubbake jine;",
  "atk-s0512a3:353": "Saccabalamavassāya, saccakiriyamakāsaha’’nti.",
  "atk-s0512a3:354": "81. Tattha mahāsatto atīte parinibbutānaṁ buddhānaṁ guṇe āvajjetvā attani vijjamānaṁ saccasabhāvaṁ ārabbha yaṁ gāthaṁ vatvā tadā saccakiriyamakāsi, taṁ dassetuṁ ‘‘santi pakkhā’’tiādi vuttaṁ.",
  "atk-s0512a3:355": "Tattha santi pakkhā apatanāti mayhaṁ pakkhā nāma atthi upalabbhanti, no ca kho sakkā etehi uppatituṁ ākāsena gantunti apatanā. Santi pādā avañcanāti pādāpi me atthi, tehi pana vañcituṁ padavāragamanena gantuṁ na sakkāti avañcanā. Mātāpitā ca nikkhantāti ye maṁ aññattha neyyuṁ, tepi maraṇabhayena mama mātāpitaro nikkhantā. Jātavedāti aggiṁ ālapati. So hi jātova vediyati, dhūmajāluṭṭhānena paññāyati, tasmā ‘‘jātavedo’’ti vuccati. Paṭikkamāti paṭigaccha nivattāti jātavedaṁ āṇāpeti.",
  "atk-s0512a3:356": "Iti mahāsatto ‘‘sace mayhaṁ pakkhānaṁ atthibhāvo, te ca pasāretvā ākāse apatanabhāvo, pādānaṁ atthibhāvo, te ca ukkhipitvā avañcanabhāvo, mātāpitūnaṁ maṁ kulāvakeyeva chaḍḍetvā palātabhāvo ca saccasabhāvabhūto eva, jātaveda, etena saccena tvaṁ ito paṭikkamā’’ti kulāvake nipannova saccakiriyaṁ akāsi. Tassa saha saccakiriyāya soḷasakarīsamatte ṭhāne jātavedo paṭikkami. Paṭikkamanto ca na jhāyamānova araññaṁ gato, udake pana opilāpitaukkā viya tattheva nibbāyi. Tena vuttaṁ –",
  "atk-s0512a3:357": "82.",
  "atk-s0512a3:358": " ‘‘Saha sacce kate mayhaṁ, mahāpajjalito sikhī;",
  "atk-s0512a3:359": "Vajjesi soḷasakarīsāni, udakaṁ patvā yathā sikhī’’ti.",
  "atk-s0512a3:360": "Sā panesā bodhisattassa vaṭṭakayoniyaṁ tasmiṁ samaye buddhaguṇānaṁ āvajjanapubbikā saccakiriyā anaññasādhāraṇāti āha ‘‘saccena me samo natthi, esā me saccapāramī’’ti. Teneva hi tassa ṭhānassa sakalepi imasmiṁ kappe agginā anabhibhavanīyattā taṁ kappaṭṭhiyapāṭihāriyaṁ nāma jātaṁ.",
  "atk-s0512a3:361": "Evaṁ mahāsatto saccakiriyavasena attano tattha vāsīnaṁ sattānañca sotthiṁ katvā jīvitapariyosāne yathākammaṁ gato.",
  "atk-s0512a3:362": "Tadā mātāpitaro etarahi mātāpitaro ahesuṁ, vaṭṭakarājā pana lokanātho.",
  "atk-s0512a3:363": "Tassa heṭṭhā vuttanayeneva sesapāramiyopi yathārahaṁ niddhāretabbā. Tathā dāvaggimhi tathā bheravākārena avattharitvā āgacchante tasmiṁ vaye ekako hutvāpi sāradaṁ anāpajjitvā saccādidhammaguṇe buddhaguṇe ca anussaritvā attano eva ānubhāvaṁ nissāya saccakiriyāya tattha vāsīnampi sattānaṁ sotthibhāvāpādanādayo ānubhāvā vibhāvetabbā.",
  "atk-s0512a3:364": "Vaṭṭapotakacariyāvaṇṇanā niṭṭhitā.",
  "atk-s0512a3:365": "10. Maccharājacariyāvaṇṇanā",
  "atk-s0512a3:366": "83. Dasame yadā homi, maccharājā mahāsareti atīte macchayoniyaṁ nibbattitvā kosalaraṭṭhe sāvatthiyaṁ jetavane pokkharaṇiṭṭhāne valligahanaparikkhitte ekasmiṁ mahāsare macchānaṁ catūhi saṅgahavatthūhi rañjanato yadā ahaṁ rājā homi, macchagaṇaparivuto tattha paṭivasāmi tadā. Uṇheti uṇhakāle gimhasamaye. Sūriyasantāpeti ādiccasantāpena. Sare udaka khīyathāti tasmiṁ sare udakaṁ khīyittha chijjittha. Tasmiñhi raṭṭhe tadā devo na vassi, sassāni milāyiṁsu, vāpiādīsu udakaṁ parikkhayaṁ pariyādānaṁ agamāsi, macchakacchapā kalalagahanaṁ pavisiṁsu. Tasmimpi sare macchā kaddamagahanaṁ pavisitvā tasmiṁ tasmiṁ ṭhāne nilīyiṁsu.",
  "atk-s0512a3:367": "84.Tatoti tato udakaparikkhayato aparabhāge. Kulalasenakāti kulalāceva senā ca. Bhakkhayanti divārattiṁ, macche upanisīdiyāti tattha tattha kalalapiṭṭhe upanisīditvā kalalagahanaṁ pavisitvā nipanne macche kākā vā itare vā divā ceva rattiñca kaṇayaggasadisehi tuṇḍehi koṭṭetvā koṭṭetvā nīharitvā vipphandamāne bhakkhayanti.",
  "atk-s0512a3:368": "85. Atha mahāsatto macchānaṁ taṁ byasanaṁ disvā mahākaruṇāya samussāhitahadayo ‘‘ṭhapetvā maṁ ime mama ñātake imasmā dukkhā mocetuṁ samattho nāma añño natthi, kena nu kho ahaṁ upāyena te ito dukkhato moceyya’’nti cintento ‘‘yaṁnūnāhaṁ pubbakehi mahesīhi āciṇṇasamāciṇṇaṁ mayi ca saṁvijjamānaṁ saccadhammaṁ nissāya saccakiriyaṁ katvā devaṁ vassāpetvā mama ñātisaṅghassa jīvitadānaṁ dadeyyaṁ, tena ca sakalassāpi āhārūpajīvino sattalokassa mahāupakāro sampādito mayā’’ti nicchayaṁ katvā devaṁ vassāpetuṁ saccakiriyaṁ akāsi. Tena vuttaṁ ‘‘evaṁ cintesaha’’ntiādi.",
  "atk-s0512a3:369": "Tattha saha ñātīhi pīḷitoti mayhaṁ ñātīhi saddhiṁ tena udakaparikkhayena pīḷito. Sahāti vā nipātamattaṁ. Mahākāruṇikatāya tena byasanena dukkhitehi ñātīhi kāraṇabhūtehi pīḷito, ñātisaṅghadukkhadukkhitoti attho.",
  "atk-s0512a3:370": "86.Dhammatthanti dhammabhūtaṁ atthaṁ, dhammato vā anapetaṁ atthaṁ. Kiṁ taṁ? Saccaṁ. Addasapassayanti mayhaṁ ñātīnañca apassayaṁ addasaṁ. Atikkhayanti mahāvināsaṁ.",
  "atk-s0512a3:371": "87.Saddhammanti sataṁ sādhūnaṁ buddhādīnaṁ ekassāpi pāṇino ahiṁsanasaṅkhātaṁ dhammaṁ. Anussaritvā. Paramatthaṁ vicintayanti taṁ kho pana paramatthaṁ saccaṁ aviparītasabhāvaṁ katvā cintayanto. Yaṁ loke dhuvasassatanti yadetaṁ buddhapaccekabuddhasāvakānaṁ ekassāpi pāṇino ahiṁsanaṁ, taṁ sabbakālaṁ tathabhāvena dhuvaṁ sassataṁ vicintayaṁ saccakiriyaṁ akāsinti sambandho.",
  "atk-s0512a3:372": "88. Idāni taṁ dhammaṁ mahāsatto attani vijjamānaṁ gahetvā saccavacanaṁ payojetukāmo kālavaṇṇaṁ kaddamaṁ dvidhā viyūhitvā añjanarukkhasāraghaṭikavaṇṇamahāsarīro sudhotalohitakamaṇisadisāni akkhīni ummīletvā ākāsaṁ ullokento ‘‘yato sarāmi attāna’’nti gāthamāha.",
  "atk-s0512a3:373": "Tattha yato sarāmi attānanti yato paṭṭhāya ahaṁ attabhāvasaṅkhātaṁ attānaṁ sarāmi anussarāmi. Yato pattosmi viññutanti yato paṭṭhāya tāsu tāsu itikattabbatāsu viññutaṁ vijānanabhāvaṁ pattosmi, uddhaṁ ārohanavasena ito yāva mayhaṁ kāyavacīkammānaṁ anussaraṇasamatthatā viññutappatti eva, etthantare samānajātikānaṁ khādanaṭṭhāne nibbattopi taṇḍulakaṇappamāṇampi macchaṁ mayā na khāditapubbaṁ, aññampi kañci pāṇaṁ sañcicca hiṁsitaṁ bādhitaṁ nābhijānāmi, pageva jīvitā voropitaṁ.",
  "atk-s0512a3:374": "89.Etena saccavajjenāti ‘‘yadetaṁ mayā kassaci pāṇassa ahiṁsanaṁ vuttaṁ, sace etaṁ saccaṁ tathaṁ aviparītaṁ, etena saccavacanena pajjunno megho abhivassatu, ñātisaṅghaṁ me dukkhā pamocetū’’ti vatvā puna attano paricārikaceṭakaṁ āṇāpento viya pajjunnaṁ devarājānaṁ ālapanto ‘‘abhitthanayā’’ti gāthamāha.",
  "atk-s0512a3:375": "Tattha abhitthanaya pajjunnāti pajjunno vuccati megho, ayaṁ pana meghavasena laddhanāmaṁ vassavalāhakadevarājānaṁ ālapati. Ayaṁ hissa adhippāyo – devo nāma anabhitthanayanto vijjulatā anicchārento pavassantopi na sobhati, tasmā tvaṁ abhitthanayanto vijjulatā nicchārento vassāpehīti. Nidhiṁ kākassa nāsayāti kākā kalalaṁ pavisitvā ṭhite macche tuṇḍena koṭṭetvā nīharitvā khādanti , tasmā tesaṁ antokalale macchā ‘‘nidhī’’ti vuccanti. Taṁ kākasaṅghassa nidhiṁ devaṁ vassāpento udakena paṭicchādetvā nāsehi. Kākaṁ sokāya randhehīti kākasaṅgho imasmiṁ mahāsare udakena puṇṇe macche alabhamāno socissati, taṁ kākagaṇaṁ tvaṁ imaṁ kaddamaṁ pūrento sokāya randhehi, sokassatthāya pana vassāpayatha, yathā antonijjhānalakkhaṇaṁ sokaṁ pāpuṇāti, evaṁ karohīti attho. Macche sokā pamocayāti mama ñātake sabbeva macche imamhā maraṇasokā pamocehi. ‘‘Mañca sokā pamocayā’’ti (jā. 1.1.75) jātake paṭhanti. Tattha ca-kāro sampiṇḍanattho, mañca mama ñātake cāti sabbeva maraṇasokā pamocehi (jā. aṭṭha. 1.1.75). Macchānañhi anudakabhāvena paccatthikānaṁ ghāsabhāvaṁ gacchāmāti mahāmaraṇasoko, mahāsattassa pana tesaṁ anayabyasanaṁ paṭicca karuṇāyato karuṇāpatirūpamukhena sokasambhavo veditabbo.",
  "atk-s0512a3:376": "Evaṁ bodhisatto attano paricārikaceṭakaṁ āṇāpento viya pajjunnaṁ ālapitvā sakale kosalaraṭṭhe mahāvassaṁ vassāpesi. Mahāsattassa hi sīlatejena saccakiriyāya samakālameva sakkassa paṇḍukambalasilāsanaṁ uṇhākāraṁ dassesi. So ‘‘kiṁ nu kho’’ti āvajjento taṁ kāraṇaṁ ñatvā vassavalāhakadevarājānaṁ pakkosāpetvā ‘‘tāta, mahāpuriso maccharājā ñātīnaṁ maraṇasokena vassāpanaṁ icchati, sakalaṁ kosalaraṭṭhaṁ ekameghaṁ katvā vassāpehī’’ti āha.",
  "atk-s0512a3:377": "So ‘‘sādhū’’ti sampaṭicchitvā ekaṁ valāhakaṁ nivāsetvā ekaṁ pārupitvā meghagītaṁ gāyanto pācīnalokadhātuabhimukho pakkhandi. Pācīnadisābhāge khalamaṇḍalamattaṁ ekaṁ meghamaṇḍalaṁ uṭṭhāya satapaṭalaṁ sahassapaṭalaṁ hutvā abhitthanayantaṁ vijjulatā nicchārentaṁ adhomukhaṭhapitaudakakumbhākārena vissandamānaṁ sakalaṁ kosalaraṭṭhaṁ mahoghena ajjhotthari. Devo acchinnadhāraṁ vassanto muhutteneva taṁ mahāsaraṁ pūresi. Macchā maraṇabhayato mucciṁsu. Kākādayo apatiṭṭhā ahesuṁ. Na kevalaṁ macchā eva, manussāpi vividhasassāni sampādentā catuppadādayopīti sabbepi vassūpajīvino kāyikacetasikadukkhato mucciṁsu. Tena vuttaṁ –",
  "atk-s0512a3:378": "90.",
  "atk-s0512a3:379": " ‘‘Saha kate saccavare, pajjunno abhigajjiya;",
  "atk-s0512a3:380": "Thalaṁ ninnañca pūrento, khaṇena abhivassathā’’ti.",
  "atk-s0512a3:381": "Tattha khaṇena abhivassathāti adandhāyitvā saccakiriyakhaṇeneva abhivassi.",
  "atk-s0512a3:382": "91.Katvā vīriyamuttamanti deve avassante kiṁ kātabbanti kosajjaṁ anāpajjitvā ñātatthacariyāsampādanamukhena mahato sattanikāyassa hitasukhanipphādanaṁ uttamaṁ vīriyaṁ katvā. Saccatejabalassito mama saccānubhāvabalasannissito hutvā tadā mahāmeghaṁ vassāpesiṁ. Yasmā cetadevaṁ, tasmā ‘‘saccena me samo natthi, esā me saccapāramī’’ti mahāmaccharājakāle attano saccapāramiyā anaññasādhāraṇabhāvaṁ dassesi dhammarājā.",
  "atk-s0512a3:383": "Evaṁ mahāsatto mahākaruṇāya samussāhitahadayo sakalaraṭṭhe mahāvassaṁ vassāpanavasena mahājanaṁ maraṇadukkhato mocetvā jīvitapariyosāne yathākammaṁ gato.",
  "atk-s0512a3:384": "Tadā pajjunno ānandatthero ahosi, macchagaṇā buddhaparisā, maccharājā lokanātho.",
  "atk-s0512a3:385": "Tassa heṭṭhā vuttanayeneva sesapāramiyopi niddhāretabbā. Tathā attano samānajātikānaṁ khādanaṭṭhāne macchayoniyaṁ nibbattitvā taṇḍulakaṇamattampi macchaṁ ādiṁ katvā kassacipi pāṇino akhādanaṁ, tiṭṭhatu khādanaṁ ekasattassapi aviheṭhanaṁ, tathā saccakaraṇena devassa vassāpanaṁ, udake parikkhīṇe kalalagahane nimujjanavasena attanā anubhavamānaṁ dukkhaṁ vīrabhāvena agaṇetvā ñātisaṅghasseva taṁ dukkhaṁ attano hadaye katvā asahantassa sabbabhāvena karuṇāyanā, tathā ca paṭipattīti evamādayo guṇānubhāvā vibhāvetabbāti.",
  "atk-s0512a3:386": "Maccharājacariyāvaṇṇanā niṭṭhitā.",
  "atk-s0512a3:387": "11. Kaṇhadīpāyanacariyāvaṇṇanā",
  "atk-s0512a3:388": "92. Ekādasame kaṇhadīpāyano isīti evaṁnāmako tāpaso. Bodhisatto hi tadā dīpāyano nāma attano sahāyaṁ maṇḍabyatāpasaṁ sūle uttāsitaṁ upasaṅkamitvā tassa sīlaguṇena taṁ avijahanto tiyāmarattiṁ sūlaṁ nissāya ṭhito tassa sarīrato paggharitvā patitapatitehi lohitabindūhi sukkhehi kāḷavaṇṇasarīratāya ‘‘kaṇhadīpāyano’’ti pākaṭo ahosi. Paropaññāsavassānīti sādhikāni paññāsavassāni, accantasaṁyoge upayogavacanaṁ. Anabhirato cariṁahanti pantasenāsanesu ceva adhikusaladhammesu ca anabhirativāsaṁ vasanto ahaṁ brahmacariyaṁ acariṁ. Pabbajitvā sattāhameva hi tadā mahāsatto abhirato brahmacariyaṁ cari. Tato paraṁ anabhirativāsaṁ vasi.",
  "atk-s0512a3:389": "Kasmā pana mahāpuriso anekasatasahassesu attabhāvesu nekkhammajjhāsayo brahmacariyavāsaṁ abhiramitvā idha taṁ nābhirami? Puthujjanabhāvassa cañcalabhāvato. Kasmā ca puna na agāraṁ ajjhāvasīti? Paṭhamaṁ nekkhammajjhāsayena kāmesu dosaṁ disvā pabbaji. Athassa ayonisomanasikārena anabhirati uppajji. So taṁ vinodetumasakkontopi kammañca phalañca saddahitvā tāva mahantaṁ vibhavaṁ pahāya agārasmā nikkhamanto yaṁ pajahi, puna tadatthameva nivatto, ‘‘eḷamūgo capalo vatāyaṁ kaṇhadīpāyano’’ti imaṁ apavādaṁ jigucchanto attano hirottappabhedabhayena. Api ca pabbajjāpuññaṁ nāmetaṁ viññūhi buddhādīhi pasatthaṁ, tehi ca anuṭṭhitaṁ, tasmāpi sahāpi dukkhena sahāpi domanassena assumukho rodamānopi brahmacariyavāsaṁ vasi, na taṁ vissajjesi. Vuttañcetaṁ –",
  "atk-s0512a3:390": "‘‘Saddhāya nikkhamma puna nivatto, so eḷamūgo capalo vatāyaṁ;",
  "atk-s0512a3:391": "Etassa vādassa jigucchamāno, akāmako carāmi brahmacariyaṁ;",
  "atk-s0512a3:392": "Viññuppasatthañca satañca ṭhānaṁ, evampahaṁ puññakaro bhavāmī’’ti. (jā. 1.10.66);",
  "atk-s0512a3:393": "93.Nakoci etaṁ jānātīti etaṁ mama anabhiratimanaṁ brahmacariyavāse abhirativirahitacittaṁ koci manussabhūto na jānāti. Kasmā? Ahañhi kassaci nācikkhiṁ mama mānase citte arati carati pavattatīti kassacipi na kathesiṁ, tasmā na koci manussabhūto etaṁ jānātīti.",
  "atk-s0512a3:394": "94.",
  "atk-s0512a3:395": " ‘‘Sabrahmacārī maṇḍabyo, sahāyo me mahāisi;",
  "atk-s0512a3:396": "Pubbakammasamāyutto, sūlamāropanaṁ labhi.",
  "atk-s0512a3:397": ".",
  "atk-s0512a3:398": "Sabrahmacārīti tāpasapabbajjāya samānasikkhatāya sabrahmacārī. Maṇḍabyoti evaṁnāmako. Sahāyoti gihikāle pabbajitakāle ca daḷhamittatāya piyasahāyo. Mahāisīti mahānubhāvo isi. Pubbakammasamāyutto, sūlamāropanaṁ labhīti katokāsena attano pubbakammena yutto sūlāropanaṁ labhi, sūlaṁ uttāsitoti.",
  "atk-s0512a3:399": "Tatrāyaṁ anupubbikathā – atīte vaṁsaraṭṭhe kosambiyaṁ kosambiko nāma rājā rajjaṁ kāresi. Tadā bodhisatto aññatarasmiṁ nigame asītikoṭivibhavassa brāhmaṇamahāsālassa putto hutvā nibbatti, nāmena dīpāyano nāma. Tādisasseva brāhmaṇamahāsālassa putto brāhmaṇakumāro tassa piyasahāyo ahosi, nāmena maṇḍabyo nāma. Te ubhopi aparabhāge mātāpitūnaṁ accayena kāmesu dosaṁ disvā mahādānaṁ pavattetvā kāme pahāya ñātimittaparijanassa rodantassa paridevantassa nikkhamitvā himavantappadese assamaṁ katvā pabbajitvā uñchācariyāya vanamūlaphalāhārena yāpento paropaṇṇāsavassāni vasiṁsu, kāmacchandaṁ vikkhambhetuṁ nāsakkhiṁsu, te jhānamattampi na nibbattesuṁ.",
  "atk-s0512a3:400": "Te loṇambilasevanatthāya janapadacārikaṁ carantā kāsiraṭṭhaṁ sampāpuṇiṁsu. Tatrekasmiṁ nigame dīpāyanassa gihisahāyo maṇḍabyo nāma paṭivasati. Te ubhopi tassa santikaṁ upasaṅkamiṁsu. So te disvā attamano paṇṇasālaṁ kāretvā catūhi paccayehi upaṭṭhahi. Te tattha tīṇi cattāri vassāni vasitvā taṁ āpucchitvā cārikaṁ carantā bārāṇasisamīpe atimuttakasusāne vasiṁsu. Tattha dīpāyano yathābhirantaṁ viharitvā puna tasmiṁ nigame maṇḍabyassa attano sahāyassa santikaṁ gato. Maṇḍabyatāpaso tattheva vasi.",
  "atk-s0512a3:401": "Athekadivasaṁ eko coro antonagare corikaṁ katvā dhanasāraṁ ādāya nikkhanto paṭibuddhehi gehasāmikehi nagarārakkhakamanussehi ca anubaddho niddhamanena nikkhamitvā vegena susānaṁ pavisitvā tāpasassa paṇṇasāladvāre bhaṇḍikaṁ chaḍḍetvā palāyi. Manussā bhaṇḍikaṁ disvā ‘‘are duṭṭhajaṭila, rattiṁ, corikaṁ katvā divā tāpasavesena carasī’’ti tajjetvā pothetvā taṁ ādāya rañño dassayiṁsu. Rājā anupaparikkhitvāva ‘‘sūle uttāsethā’’ti āha. Taṁ susānaṁ netvā khadirasūle āropayiṁsu. Tāpasassa sarīre sūlaṁ na pavisati. Tato nimbasūlaṁ āhariṁsu, tampi na pavisati. Tato ayasūlaṁ āhariṁsu, tampi na pavisati. Tāpaso ‘‘kiṁ nu kho me pubbakamma’’nti cintesi. Tassa jātissarañāṇaṁ uppajji. Tena pubbakammaṁ addasa – so kira purimattabhāve vaḍḍhakīputto hutvā pitu rukkhatacchanaṭṭhānaṁ gantvā ekaṁ makkhikaṁ gahetvā koviḷārasakalikāya sūlena viya vijjhi. Tassa taṁ pāpaṁ imasmiṁ ṭhāne okāsaṁ labhi. So ‘‘na sakkā ito pāpato muccitu’’nti ñatvā rājapurise āha – ‘‘sace maṁ sūle uttāsetukāmattha, koviḷārasūlaṁ āharathā’’ti. Te tathā katvā taṁ sūle uttāsetvā ārakkhaṁ datvā pakkamiṁsu.",
  "atk-s0512a3:402": "Tadā kaṇhadīpāyano ‘‘ciradiṭṭho me sahāyo’’ti maṇḍabyassa santikaṁ āgacchanto taṁ pavattiṁ sutvā taṁ ṭhānaṁ gantvā ekamantaṁ ṭhito ‘‘kiṁ, samma, kārakosī’’ti pucchitvā ‘‘akārakomhī’’ti vutte ‘‘attano manopadosaṁ rakkhituṁ sakkhi na sakkhī’’ti pucchi. ‘‘Samma, yehi ahaṁ gahito, neva tesaṁ na rañño upari mayhaṁ manopadoso atthī’’ti. ‘‘Evaṁ sante tādisassa sīlavato chāyā mayhaṁ sukhā’’ti vatvā kaṇhadīpāyano sūlaṁ nissāya nisīdi. Ārakkhakapurisā taṁ pavattiṁ rañño ārocesuṁ. Rājā ‘‘anisāmetvā me kata’’nti vegena tattha gantvā ‘‘kasmā, bhante, tvaṁ sūlaṁ nissāya nisinnosī’’ti dīpāyanaṁ pucchi. ‘‘Mahārāja, imaṁ tāpasaṁ rakkhanto nisinnosmī’’ti. ‘‘Kiṁ pana tvaṁ imassa kārakabhāvaṁ ñatvā evaṁ karosī’’ti. So kammassa avisodhitabhāvaṁ ācikkhi. Athassa dīpāyano ‘‘raññā nāma nisammakārinā bhavitabbaṁ.",
  "atk-s0512a3:403": "‘‘Alaso gihī kāmabhogī na sādhu, asaññato pabbajito na sādhu;",
  "atk-s0512a3:404": "Rājā na sādhu anisammakārī, yo paṇḍito kodhano taṁ na sādhū’’ti. (jā. 1.4.127; 1.5.4; 1.10.153; 1.15.229) –",
  "atk-s0512a3:405": "Ādīni vatvā dhammaṁ desesi.",
  "atk-s0512a3:406": "Rājā maṇḍabyatāpasassa niddosabhāvaṁ ñatvā ‘‘sūlaṁ harathā’’ti āṇāpesi. Sūlaṁ harantā harituṁ nāsakkhiṁsu. Maṇḍabyo āha – ‘‘mahārāja, ahaṁ pubbe katakammadosena evarūpaṁ ayasaṁ patto, mama sarīrato sūlaṁ harituṁ na sakkā, sacepi mayhaṁ jīvitaṁ dātukāmo, kakacena imaṁ sūlaṁ cammasamaṁ katvā chindāpehī’’ti. Rājā tathā kāresi. Sūlaṁ antoyeva ahosi, na kañci pīḷaṁ janesi. Tadā kira sukhumaṁ sakalikahīraṁ gahetvā makkhikāya vaccamaggaṁ pavesesi, taṁ tassa anto eva ahosi. So tena kāraṇena amaritvā, attano āyukkhayeneva mari, tasmā ayampi na matoti. Rājā tāpase vanditvā khamāpetvā ubhopi uyyāneyeva vasāpento paṭijaggi. Tato paṭṭhāya so āṇimaṇḍabyo nāma jāto. So rājānaṁ upanissāya tattheva vasi. Dīpāyano pana tassa vaṇaṁ phāsukaṁ karitvā attano gihisahāyamaṇḍabyena kāritaṁ paṇṇasālameva gato. Tena vuttaṁ –",
  "atk-s0512a3:407": "95.",
  "atk-s0512a3:408": " ‘‘Tamahaṁ upaṭṭhahitvāna, ārogyamanupāpayiṁ;",
  "atk-s0512a3:409": "Āpucchitvāna āgañchiṁ, yaṁ mayhaṁ sakamassama’’nti.",
  "atk-s0512a3:410": "Tattha āpucchitvānāti mayhaṁ sahāyaṁ maṇḍabyatāpasaṁ āpucchitvā. Yaṁ mayhaṁ sakamassamanti yaṁ taṁ mayhaṁ gihisahāyena maṇḍabyabrāhmaṇena kāritaṁ sakaṁ mama santakaṁ assamapadaṁ paṇṇasālā, taṁ upāgañchiṁ.",
  "atk-s0512a3:411": "96. Taṁ pana paṇṇasālaṁ pavisantaṁ disvā sahāyassa ārocesuṁ. So sutvāva tuṭṭhacitto saputtadāro bahugandhamālaphāṇitādīni ādāya paṇṇasālaṁ gantvā dīpāyanaṁ vanditvā pāde dhovitvā pānakaṁ pāyetvā āṇimaṇḍabyassa pavattiṁ suṇanto nisīdi. Athassa putto yaññadattakumāro nāma caṅkamanakoṭiyaṁ geṇḍukena kīḷi. Tattha cekasmiṁ vammike āsiviso vasati. Kumārena bhūmiyaṁ pahatageṇḍuko gantvā vammikabile āsivisassa matthake pati. Kumāro ajānanto bile hatthaṁ pavesesi.",
  "atk-s0512a3:412": "Atha naṁ kuddho āsiviso hatthe ḍaṁsi. So visavegena mucchito tattheva pati. Athassa mātāpitaro sappena daṭṭhabhāvaṁ ñatvā kumāraṁ ukkhipitvā tāpasassa pādamūle nipajjāpetvā ‘‘bhante, osadhena vā mantena vā puttakaṁ no nīrogaṁ karothā’’ti āhaṁsu. So ‘‘ahaṁ osadhaṁ na jānāmi, nāhaṁ vejjakammaṁ karissāmi, pabbajitomhī’’ti. ‘‘Tena hi, bhante, imasmiṁ kumārake mettaṁ katvā saccakiriyaṁ karothā’’ti. Tāpaso ‘‘sādhu saccakiriyaṁ karissāmī’’ti vatvā yaññadattassa sīse hatthaṁ ṭhapetvā saccakiriyaṁ akāsi. Tena vuttaṁ ‘‘sahāyo brāhmaṇo mayha’’ntiādi.",
  "atk-s0512a3:413": "Tattha āgañchuṁ pāhunāgatanti atithiabhigamanaṁ abhigamiṁsu.",
  "atk-s0512a3:414": "97.Vaṭṭamanukkhipanti khipanavaṭṭasaṇṭhānatāya ‘‘vaṭṭa’’nti laddhanāmaṁ geṇḍukaṁ anukkhipanto, geṇḍukakīḷaṁ kīḷantoti attho. Āsivisamakopayīti bhūmiyaṁ paṭihato hutvā vammikabilagatena geṇḍukena tattha ṭhitaṁ kaṇhasappaṁ sīse paharitvā rosesi.",
  "atk-s0512a3:415": "98.Vaṭṭagataṁ maggaṁ, anvesantoti tena vaṭṭena gataṁ maggaṁ gavesanto. Āsivisassa hatthena, uttamaṅgaṁ parāmasīti vammikabilaṁ pavesitena attano hatthena āsīvisassa sīsaṁ phusi.",
  "atk-s0512a3:416": "99.Visabalassitoti visabalanissito attano visavegaṁ nissāya uppajjanakasappo. Aḍaṁsi dārakaṁ khaṇeti tasmiṁ parāmasitakkhaṇe eva taṁ brāhmaṇakumāraṁ ḍaṁsi.",
  "atk-s0512a3:417": "100.Sahadaṭṭhoti ḍaṁsena saheva, daṭṭhasamakālameva. Āsivisenāti ghoravisena. Tenāti tena dārakassa visavegena mucchitassa bhūmiyaṁ patanena ahaṁ dukkhito ahosiṁ. Mama vāhasi taṁ dukkhanti taṁ dārakassa mātāpitūnañca dukkhaṁ mama vāhasi, mayhaṁ sarīre viya mama karuṇāya vāhesi.",
  "atk-s0512a3:418": "101.Tyāhanti te tassa dārakassa mātāpitaro ahaṁ ‘‘mā socatha, mā paridevathā’’tiādinā nayena samassāsetvā. Sokasalliteti sokasallavante. Agganti seṭṭhaṁ tato eva varaṁ uttamaṁ saccakiriyaṁ akāsiṁ.",
  "atk-s0512a3:419": "102. Idāni taṁ saccakiriyaṁ sarūpena dassetuṁ ‘‘sattāhamevā’’ti gāthamāha.",
  "atk-s0512a3:420": "Tattha sattāhamevāti pabbajitadivasato paṭṭhāya satta ahāni eva. Pasannacittoti kammaphalasaddhāya pasannamānaso. Puññatthikoti puññena atthiko, dhammacchandayutto. Athāparaṁ yaṁ caritanti atha tasmā sattāhā uttari yaṁ mama brahmacariyacaraṇaṁ.",
  "atk-s0512a3:421": "103.Akāmakovāhīti pabbajjaṁ anicchanto eva. Etena saccena suvatthi hotūti sace atirekapaññāsavassāni anabhirativāsaṁ vasantena mayā kassaci ajānāpitabhāvo sacco, etena saccena yaññadattakumārassa sotthi hotu, jīvitaṁ paṭilabhatūti.",
  "atk-s0512a3:422": "Evaṁ pana mahāsattena saccakiriyāya katāya yaññadattassa sarīrato visaṁ bhassitvā pathaviṁ pāvisi. Kumāro akkhīni ummīletvā mātāpitaro oloketvā ‘‘amma, tātā’’ti vatvā vuṭṭhāsi. Tena vuttaṁ –",
  "atk-s0512a3:423": "104.",
  "atk-s0512a3:424": " ‘‘Saha sacce kate mayhaṁ, visavegena vedhito;",
  "atk-s0512a3:425": "Abujjhitvāna vuṭṭhāsi, arogo cāsi māṇavo’’ti.",
  "atk-s0512a3:426": "Tassattho – mama saccakaraṇena saha samānakālameva tato pubbe visavegena vedhito kampito visaññibhāvena abujjhitvā ṭhito vigatavisattā paṭiladdhasañño sahasā vuṭṭhāsi. So māṇavo kumāro visavegābhāvena arogo ca ahosīti.",
  "atk-s0512a3:427": "Idāni satthā tassā attano saccakiriyāya paramatthapāramibhāvaṁ dassento ‘‘saccena me samo natthi, esā me saccapāramī’’ti āha. Taṁ uttānatthameva . Jātakaṭṭhakathāyaṁ (jā. aṭṭha. 4.10.62) pana ‘‘mahāsattassa saccakiriyāya kumārassa thanappadesato uddhaṁ visaṁ bhassitvā vigataṁ. Dārakassa pitu saccakiriyāya kaṭito uddhaṁ, mātu saccakiriyāya avasiṭṭhasarīrato visaṁ bhassitvā vigata’’nti āgataṁ. Tathā hi vuttaṁ –",
  "atk-s0512a3:428": "‘‘Yasmā dānaṁ nābhinandiṁ kadāci, disvānahaṁ atithiṁ vāsakāle;",
  "atk-s0512a3:429": "Na cāpi me appiyataṁ aveduṁ, bahussutā samaṇabrāhmaṇā ca;",
  "atk-s0512a3:430": "Akāmako vāpi ahaṁ dadāmi, etena saccena suvatthi hotu;",
  "atk-s0512a3:431": "Hataṁ visaṁ jīvatu yaññadatto.",
  "atk-s0512a3:432": "‘‘Āsīviso tāta pahūtatejo, yo taṁ adaṁsī patarā udicca;",
  "atk-s0512a3:433": "Tasmiñca me appiyatāya ajja, pitari ca te natthi koci viseso;",
  "atk-s0512a3:434": "Etena saccena suvatthi hotu, hataṁ visaṁ jīvatu yaññadatto’’ti.",
  "atk-s0512a3:435": "Tattha vāsakāleti vasanatthāya gehaṁ āgatakāle. Na cāpime appiyataṁ avedunti bahussutāpi samaṇabrāhmaṇā ayaṁ neva dānaṁ abhinandati, na amheti imaṁ mama appiyabhāvaṁ neva jāniṁsu. Ahañhi te piyacakkhūhiyeva olokemīti dīpeti. Etena saccenāti sace ahaṁ dadamānopi vipākaṁ asaddahitvā attano anicchāya demi, anicchabhāvañca me pare na jānanti, etena saccena suvatthi hotūti attho. Itaragāthāya, tātāti puttaṁ ālapati. Pahūtatejoti balavaviso. Patarāti padarā, ayameva vā pāṭho. Udiccāti uddhaṁ gantvā, vammikabilato uṭṭhahitvāti attho. Idaṁ vuttaṁ hoti – tāta yaññadatta, tasmiñca āsivise tava ca pitari appiyabhāvena mayhaṁ koci viseso natthi, tañca pana appiyabhāvaṁ ṭhapetvā ajja mayā na koci jānāpitapubbo, sace etaṁ saccaṁ, etena saccena suvatthi hotūti.",
  "atk-s0512a3:436": "Evaṁ bodhisatto kumāre aroge jāte tassa pitaraṁ ‘‘dānaṁ dadantena nāma kammañca phalañca saddahitvā dātabba’’nti kammaphalasaddhāya nivesetvā sayaṁ anabhiratiṁ vinodetvā jhānābhiññāyo uppādetvā āyupariyosāne brahmalokaparāyano ahosi.",
  "atk-s0512a3:437": "Tadā maṇḍabyo ānandatthero ahosi, tassa bhariyā visākhā, putto rāhulatthero, āṇimaṇḍabyo sāriputtatthero, kaṇhadīpāyano lokanātho.",
  "atk-s0512a3:438": "Tassa idha pāḷiyā āruḷhā saccapāramī, sesā ca pāramiyo heṭṭhā vuttanayeneva niddhāretabbā. Tathā anavasesamahābhogapariccāgādayo guṇānubhāvā vibhāvetabbāti.",
  "atk-s0512a3:439": "Kaṇhadīpāyanacariyāvaṇṇanā niṭṭhitā.",
  "atk-s0512a3:440": "12. Mahāsutasomacariyāvaṇṇanā",
  "atk-s0512a3:441": "105. Dvādasame sutasomo mahīpatīti evaṁnāmo khattiyo. Mahāsatto hi tadā kururaṭṭhe indapatthanagare korabyassa rañño aggamahesiyā kucchimhi nibbatti. Taṁ sutavittatāya candasamānasommavaravaṇṇatāya ca ‘‘sutasomo’’ti sañjāniṁsu. Taṁ vayappattaṁ sabbasippanipphattippattaṁ mātāpitaro rajje abhisiñciṁsu. Gahito porisādenāti purisānaṁ manussānaṁ adanato khādanato ‘‘porisādo’’ti laddhanāmena bārāṇasiraññā devatābalikammatthaṁ gahito.",
  "atk-s0512a3:442": "Bārāṇasirājā hi tadā maṁsaṁ vinā abhuñjanto aññaṁ maṁsaṁ alabhantena bhattakārakena manussamaṁsaṁ khādāpito rasataṇhāya baddho hutvā manusse ghātetvā manussamaṁsaṁ khādanto ‘‘porisādo’’ti laddhanāmo amaccapārisajjappamukhehi nāgarehi negamajānapadehi ca ussāhitena kāḷahatthinā nāma attano senāpatinā ‘‘deva, yadi rajjena atthiko manussamaṁsakhādanato viramāhī’’ti vutto ‘‘rajjaṁ pajahantopi manussamaṁsakhādanato na oramissāmī’’ti vatvā tehi raṭṭhā pabbājito araññaṁ pavisitvā ekasmiṁ nigrodharukkhamūle vasanto khāṇuppahārena pāde jātassa vaṇassa phāsubhāvāya ‘‘sakalajambudīpe ekasatakhattiyānaṁ galalohitena balikammaṁ karissāmī’’ti devatāya āyācanaṁ katvā sattāhaṁ anāhāratāya vaṇe phāsuke jāte ‘‘devatānubhāvena me sotthi ahosī’’ti saññāya ‘‘devatāya balikammatthaṁ rājāno ānessāmī’’ti gacchanto atītabhave sahāyabhūtena yakkhena samāgantvā tena dinnamantabalena adhikatarathāmajavaparakkamasasampanno hutvā sattāhabbhantareyeva satarājāno ānetvā attano vasananigrodharukkhe olambetvā balikammakaraṇasajjo ahosi.",
  "atk-s0512a3:443": "Atha tasmiṁ rukkhe adhivatthā devatā taṁ balikammaṁ anicchantī ‘‘upāyena naṁ nisedhessāmī’’ti pabbajitarūpena tassa attānaṁ dassetvā tena anubaddho tiyojanaṁ gantvā puna attano dibbarūpameva dassetvā ‘‘tvaṁ musāvādī tayā ‘sakalajambudīpe rājāno ānetvā balikammaṁ karissāmī’ti paṭissutaṁ. Idāni ye vā te vā dubbalarājāno ānesi. Jambudīpe jeṭṭhakaṁ sutasomarājānaṁ sace nānessasi, na me te balikammena attho’’ti āha.",
  "atk-s0512a3:444": "So ‘‘diṭṭhā me attano devatā’’ti tusitvā ‘‘sāmi, mā cintayi, ahaṁ ajjeva sutasomaṁ ānessāmī’’ti vatvā vegena migājinauyyānaṁ gantvā asaṁvihitāya ārakkhāya pokkharaṇiṁ otaritvā paduminipattena sīsaṁ paṭicchādetvā aṭṭhāsi. Tasmiṁ antouyyānagateyeva balavapaccūse samantā tiyojanaṁ ārakkhaṁ gaṇhiṁsu. Mahāsatto pātova alaṅkatahatthikkhandhavaragato caturaṅginiyā senāya nagarato nikkhami. Tadā takkasilato nando nāma brāhmaṇo catasso satārahagāthāyo gahetvā vīsayojanasataṁ maggaṁ atikkamma taṁ nagaraṁ patto rājānaṁ pācīnadvārena nikkhamantaṁ disvā hatthaṁ ukkhipitvā ‘‘jayatu bhavaṁ, mahārājā’’ti vatvā jayāpesi.",
  "atk-s0512a3:445": "Rājā hatthinā taṁ upasaṅkamitvā ‘‘kuto nu, tvaṁ brāhmaṇa, āgacchasi, kimicchasi, kiṁ te dajja’’nti āha. Brāhmaṇo ‘‘tumhe ‘sutavittakā’ti sutvā catasso satārahagāthāyo ādāya tumhākaṁ desetuṁ āgatomhī’’ti āha. Mahāsatto tuṭṭhamānaso hutvā ‘‘ahaṁ uyyānaṁ gantvā nhāyitvā āgantvā sossāmi, tvaṁ mā ukkaṇṭhī’’ti vatvā ‘‘gacchatha brāhmaṇassa asukagehe nivāsaṁ ghāsacchādanañca saṁvidahathā’’ti āṇāpetvā uyyānaṁ pavisitvā mahantaṁ ārakkhaṁ saṁvidhāya oḷārikāni ābharaṇāni omuñcitvā massukammaṁ kāretvā ubbaṭṭitasarīro pokkharaṇiyā rājavibhavena nhāyitvā paccuttaritvā udakaggahaṇasāṭake nivāsetvā aṭṭhāsi.",
  "atk-s0512a3:446": "Athassa gandhamālālaṅkāre upahariṁsu. Porisādo ‘‘alaṅkatakāle rājā bhāriko bhavissati, sallahukakāleyeva naṁ gaṇhissāmī’’ti nadanto khaggaṁ parivattento ‘‘ahamasmi porisādo’’ti nāmaṁ sāvetvā udakā nikkhami. Tassa saddaṁ sutvā hatthārohādayo hatthiādito bhassiṁsu. Balakāyo dūre ṭhito tatova palāyi. Itaro attano āvudhāni chaḍḍetvā urena nipajji. Porisādo rājānaṁ ukkhipitvā khandhe nisīdāpetvā sammukhaṭṭhāneyeva aṭṭhārasahatthaṁ pākāraṁ laṅghitvā purato pagalitamadamattavaravāraṇe kumbhe akkamitvā pabbatakūṭāni viya pātento vātajavānipi assaratanāni piṭṭhiyaṁ akkamitvā pātento rathasīse akkamitvā pātento bhamarikaṁ bhamanto viya nīlakāni nigrodhapattāni maddanto viya ekavegeneva tiyojanamaggaṁ gantvā kañci anubandhantaṁ adisvā saṇikaṁ gacchanto sutasomassa kesehi udakabindūni attano upari patantāni ‘‘assubindūnī’’ti saññāya ‘‘kimidaṁ sutasomopi maraṇaṁ anusocanto rodatī’’ti āha.",
  "atk-s0512a3:447": "Mahāsatto ‘‘nāhaṁ maraṇato anusocāmi, kuto rodanā, api ca kho saṅgaraṁ katvā saccāpanaṁ nāma paṇḍitānaṁ āciṇṇaṁ, taṁ na nipphajjatī’’ti anusocāmi. Kassapadasabalena desitā catasso satārahagāthāyo ādāya takkasilato āgatassa brāhmaṇassa āgantukavattaṁ kāretvā ‘‘nhāyitvā āgantvā suṇissāmi, yāva mamāgamanā āgamehī’’ti saṅgaraṁ katvā uyyānaṁ gato, tvañca tā gāthāyo sotuṁ adatvā maṁ gaṇhīti. Tena vuttaṁ –",
  "atk-s0512a3:448": "‘‘Gahito porisādena, brāhmaṇe saṅgaraṁ sari’’nti.",
  "atk-s0512a3:449": "Tattha brāhmaṇe saṅgaraṁ sarinti nandabrāhmaṇe attanā kataṁ paṭiññaṁ anussariṁ.",
  "atk-s0512a3:450": "106.Āvuṇitvākarattaleti tattha tattha uyyānādīsu gantvā attano balena ānītānaṁ ekasatakhattiyānaṁ hatthatale chiddaṁ katvā rukkhe lambanatthaṁ rajjuṁ paṭimuñcitvā. Etesaṁ pamilāpetvāti ete ekasatakhattiye jīvaggāhaṁ gahetvā uddhaṁpāde adhosire katvā paṇhiyā sīsaṁ paharanto bhamaṇavasena hatthatale āvuṇitvā rukkhe ālambanavasena sabbaso āhārūpacchedena ca sabbathā pamilāpetvā visosetvā khedāpetvāti attho. Yaññattheti balikammatthe sādhetabbe. Upanayī mamanti maṁ upanesi.",
  "atk-s0512a3:451": "107. Tathā upanīyamāno pana mahāsatto porisādena ‘‘kiṁ tvaṁ maraṇato bhāyasī’’ti vutte ‘‘nāhaṁ maraṇato bhāyāmi, tassa pana brāhmaṇassa mayā kato saṅgaro na parimocito’’ti anusocāmi. ‘‘Sace maṁ vissajjessasi, taṁ dhammaṁ sutvā tassa ca sakkārasammānaṁ katvā puna āgamissāmī’’ti. ‘‘Nāhamidaṁ saddahāmi, yaṁ tvaṁ mayā vissajjito gantvā puna mama hatthaṁ āgamissāsī’’ti. ‘‘Samma porisāda, mayā saddhiṁ ekācariyakule sikkhito sahāyo hutvā ‘ahaṁ jīvitahetupi na musā kathemī’ti kiṁ na saddahasī’’ti? Kiñcāpi me etena vācāmattakena –",
  "atk-s0512a3:452": "‘‘Asiñca sattiñca parāmasāmi, sapathampi te samma ahaṁ karomi;",
  "atk-s0512a3:453": "Tayā pamutto anaṇo bhavitvā, saccānurakkhī punarāvajissa’’nti. (jā. 2.21.407) –",
  "atk-s0512a3:454": "Mahāsattena imāya gāthāya vuttāya porisādo ‘‘ayaṁ sutasomo ‘khattiyehi akattabbaṁ sapathaṁ karomī’ti vadati, gantvā anāgacchantopi mama hatthato na muccissatī’’ti cintetvā –",
  "atk-s0512a3:455": "‘‘Yo te kato saṅgaro brāhmaṇena, raṭṭhe sake issariye ṭhitena;",
  "atk-s0512a3:456": "Taṁ saṅgaraṁ brāhmaṇa sappadāya, saccānurakkhī punarāvajassū’’ti. (jā. 2.21.408) –",
  "atk-s0512a3:457": "Vissajjesi.",
  "atk-s0512a3:458": "Mahāsatto rāhumukhā mutto cando viya nāgabalo thāmasampanno khippameva taṁ nagaraṁ sampāpuṇi. Senāpissa ‘‘sutasomarājā paṇḍito, porisādaṁ dametvā sīhamukhā pamuttamattavaravāraṇo viya āgamissatī’’ti ca ‘‘rājānaṁ porisādassa datvā āgatā’’ti garahabhayena ca bahinagareyeva niviṭṭhā taṁ dūratova āgacchantaṁ disvā paccuggantvā vanditvā ‘‘kaccittha, mahārāja, porisādena na kilamito’’ti paṭisanthāraṁ katvā ‘‘porisādena mayhaṁ mātāpitūhipi dukkaraṁ kataṁ, tathārūpo nāma caṇḍo sāhasiko mamaṁ saddahitvā maṁ vissajjesī’’ti vutte rājānaṁ alaṅkaritvā hatthikkhandhaṁ āropetvā parivāretvā nagaraṁ pāvisi. Taṁ disvā sabbe nāgarā tusiṁsu.",
  "atk-s0512a3:459": "Sopi dhammasoṇḍatāya mātāpitaropi anupasaṅkamitvā nivesanaṁ gantvā brāhmaṇaṁ pakkosāpetvā tassa mahantaṁ sakkārasammānaṁ katvā dhammagarutāya sayaṁ nīcāsane nisīditvā ‘‘tumhehi mayhaṁ ābhatā satārahagāthā suṇomi ācariyā’’ti āha. Brāhmaṇo mahāsattena yācitakāle gandhehi hatthe ubbaṭṭetvā pasibbakato manoramaṁ potthakaṁ nīharitvā ubhohi hatthehi gahetvā ‘‘tena hi , mahārāja, suṇohī’’ti potthakaṁ vācento gāthā abhāsi –",
  "atk-s0512a3:460": "‘‘Sakideva sutasoma, sabbhi hoti samāgamo;",
  "atk-s0512a3:461": "Sā naṁ saṅgati pāleti, nāsabbhi bahusaṅgamo.",
  "atk-s0512a3:462": "‘‘Sabbhireva samāsetha, sabbhi kubbetha santhavaṁ;",
  "atk-s0512a3:463": "Sataṁ saddhammamaññāya, seyyo hoti na pāpiyo.",
  "atk-s0512a3:464": "‘‘Jīranti ve rājarathā sucittā, atho sarīrampi jaraṁ upeti;",
  "atk-s0512a3:465": "Satañca dhammo na jaraṁ upeti, santo have sabbhi pavedayanti.",
  "atk-s0512a3:466": "‘‘Nabhañca dūre pathavī ca dūre, pāraṁ samuddassa tadāhu dūre;",
  "atk-s0512a3:467": "Tato have dūrataraṁ vadanti, satañca dhammo asatañca rājā’’ti. (jā. 2.21.411-414, 445-448);",
  "atk-s0512a3:468": "Tā sutvā mahāsatto ‘‘saphalaṁ me āgamana’’nti tuṭṭhacitto ‘‘imā gāthā neva sāvakabhāsitā, na isibhāsitā, na kavibhāsitā, na devabhāsitā, sabbaññunāva bhāsitā. Kiṁ nu kho aggha’’nti cintento ‘‘imaṁ sakalampi cakkavāḷaṁ yāva brahmalokā sattaratanapuṇṇaṁ katvā dinnepi neva anucchavikaṁ kataṁ nāma hoti, ahaṁ kho panassa tiyojanasatike kururaṭṭhe sattayojanike indapatthanagare rajjaṁ dātuṁ pahomi. Rajjaṁ kātuṁ panassa bhāgyaṁ natthi, tathā hissa aṅgalakkhaṇānusārena appānubhāvatā dissati, tasmā dinnampi rajjaṁ na imasmiṁ tiṭṭhatī’’ti cintetvā ‘‘ācariya, tumhe aññesaṁ khattiyānaṁ imā gāthāyo desetvā kiṁ labhathā’’ti pucchi. ‘‘Ekekāya sataṁ sataṁ, mahārāja, teneva satārahagāthā nāma jātā’’ti. Athassa mahāsatto ‘‘tvaṁ ācariya, attanā gahetvā vicaraṇabhaṇḍassa agghaṁ na jānāsī’’ti.",
  "atk-s0512a3:469": "‘‘Sahassiyā imā gāthā, nayimā gāthā satārahā;",
  "atk-s0512a3:470": "Cattāri tvaṁ sahassāni, khippaṁ gaṇhāhi brāhmaṇā’’ti. (jā. 2.21.415);",
  "atk-s0512a3:471": "Cattāri sahassāni dāpetvā ekañca sukhayānakaṁ datvā mahatā sakkārasammāneneva taṁ uyyojetvā mātāpitaro vanditvā ‘‘ahaṁ brāhmaṇena ābhataṁ saddhammaratanaṁ pūjetvā tassa ca sakkārasammānaṁ katvā āgamissāmīti porisādassa paṭiññaṁ datvā āgato. Tattha yaṁ brāhmaṇassa kattabbaṁ paṭipajjitabbaṁ taṁ kataṁ, idāni porisādassa santikaṁ gamissāmī’’ti vutvā ‘‘tena hi, tāta sutasoma, kiṁ nāmetaṁ kathesi, caturaṅginiyā senāya coraṁ gaṇhissāma, mā gaccha corassa santika’’nti yāciṁsu. Soḷasasahassā nāṭakitthiyo sesaparijanāpi ‘‘amhe anāthe katvā kuhiṁ gacchasi devā’’ti parideviṁsu. ‘‘Punapi kira rājā corassa santikaṁ gamissatī’’ti ekakolāhalaṁ ahosi.",
  "atk-s0512a3:472": "Mahāsatto ‘‘paṭiññāya saccāpanaṁ nāma sādhūnaṁ sappurisānaṁ āciṇṇaṁ, sopi mamaṁ saddahitvā vissajjesi, tasmā gamissāmiyevā’’ti mātāpitaro vanditvā sesajanaṁ anusāsetvā assumukhena nānappakāraṁ paridevantena itthāgārādinā janena anugato nagarā nikkhamma taṁ janaṁ nivattetuṁ magge daṇḍakena tiriyaṁ lekhaṁ katvā ‘‘imaṁ mama lekhaṁ mā atikkamiṁsū’’ti vatvā agamāsi. Mahājano tejavato mahāsattassa āṇaṁ atikkamituṁ asakkonto mahāsaddena kanditvā roditvā nivatti. Bodhisatto āgatamaggeneva tassa santikaṁ agamāsi. Tena vuttaṁ ‘‘apucchi maṁ porisādo’’tiādi.",
  "atk-s0512a3:473": "Tattha kiṁ tvaṁ icchasi nisajjanti tvaṁ attano nagaraṁ gantuṁ mama hatthato nissajjanaṁ kiṁ icchasi, tvaṁ ‘‘mayā takkasilādīsu ciraparicito saccavādī cā’’ti vadasi, tasmā yathā mati te kāhāmi, yathāruci te karissāmi. Yadi me tvaṁ punehisīti sace puna tvaṁ ekaṁseneva mama santikaṁ āgamissasi.",
  "atk-s0512a3:474": "108.Paṇhe āgamanaṁ mamāti pageva mama āgamanaṁ tassa porisādassa paṭissuṇitvā pātova āgamissāmīti paṭissavaṁ katvā. Rajjaṁ niyyātayiṁ tadāti tadā porisādassa santikaṁ gantukāmo ‘‘idaṁ vo rajjaṁ paṭipajjathā’’ti mātāpitūnaṁ tiyojanasatikaṁ rajjaṁ niyyātesiṁ.",
  "atk-s0512a3:475": "109. Kasmā pana rajjaṁ niyyātayinti? Anussaritvā sataṁ dhammanti yasmā pana paṭiññāya saccāpanaṁ nāma sataṁ sādhūnaṁ mahābodhisattānaṁ paveṇī kulavaṁso, tasmā taṁ saccapāramitādhammaṁ pubbakaṁ porāṇaṁ jinehi buddhādīhi sevitaṁ anussaritvā saccaṁ anurakkhanto tassa brāhmaṇassa dhanaṁ datvā attano jīvitaṁ pariccajitvā porisādaṁ upāgamiṁ.",
  "atk-s0512a3:476": "110.Natthi me saṁsayo tatthāti tasmiṁ porisādassa santikaṁ gamane ‘‘ayaṁ maṁ kiṁ nu kho ghātessati, udāhu no’’ti mayhaṁ saṁsayo natthi. ‘‘Caṇḍo sāhasiko mayā saddhiṁ ekasatakhattiye devatāya balikammakaraṇasajjo ekanteneva ghātessatī’’ti jānanto eva kevalaṁ saccavācaṁ anurakkhanto attano jīvitaṁ pariccajitvā taṁ upāgamiṁ. Yasmā cetadevaṁ, tasmā saccena me samo natthi, esā me paramatthabhāvappattā saccapāramīti.",
  "atk-s0512a3:477": "Upāgate pana mahāsatte vikasitapuṇḍarīkapadumasassirikamassa mukhaṁ disvā ‘‘ayaṁ vigatamaraṇabhayo hutvā āgato, kissa nu kho esa ānubhāvo’’ti cintento ‘‘tassa maññe dhammassa sutattā ayaṁ evaṁ tejavā nibbhayo ca jāto, ahampi taṁ sutvā tejavā nibbhayo ca bhavissāmī’’ti sanniṭṭhānaṁ katvā porisādo mahāsattaṁ āha – ‘‘suṇoma satārahagāthāyo yāsaṁ savanatthaṁ tvaṁ attano nagaraṁ gato’’ti.",
  "atk-s0512a3:478": "Taṁ sutvā bodhisatto ‘‘ayaṁ porisādo pāpadhammo, imaṁ thokaṁ niggahetvā lajjāpetvā kathessāmī’’ti –",
  "atk-s0512a3:479": "‘‘Adhammikassa luddassa, niccaṁ lohitapāṇino;",
  "atk-s0512a3:480": "Natthi saccaṁ kuto dhammo, kiṁ sutena karissasī’’ti. (jā. 2.21.427) –",
  "atk-s0512a3:481": "Vatvā puna tena suṭṭhutaraṁ sañjātasavanādarena –",
  "atk-s0512a3:482": "‘‘Sutvā dhammaṁ vijānanti, narā kalyāṇapāpakaṁ;",
  "atk-s0512a3:483": "Api gāthā suṇitvāna, dhamme me ramate mano’’ti. (jā. 2.21.444) –",
  "atk-s0512a3:484": "Vutte ‘‘ayaṁ ativiya sañjātādaro sotukāmo, handassa kathessāmī’’ti cintetvā ‘‘tena hi samma, sādhukaṁ suṇohi manasikarohī’’ti vatvā nandabrāhmaṇena kathitaniyāmeneva gāthānaṁ sakkaccaṁ thutiṁ katvā chakāmāvacaradevaloke ekakolāhalaṁ katvā devatāsu sādhukāraṁ dadamānāsu mahāsatto porisādassa –",
  "atk-s0512a3:485": "‘‘Sakideva mahārāja, sabbhi hoti samāgamo;",
  "atk-s0512a3:486": "Sā naṁ saṅgati pāleti, nāsabbhi bahusaṅgamo.",
  "atk-s0512a3:487": "‘‘Sabbhireva samāsetha, sabbhi kubbetha santhavaṁ;",
  "atk-s0512a3:488": "Sataṁ saddhammamaññāya, seyyo hoti na pāpiyo.",
  "atk-s0512a3:489": "‘‘Jīranti ve rājarathā sucittā, attho sarīrampi jaraṁ upeti;",
  "atk-s0512a3:490": "Satañca dhammo na jaraṁ upeti, santo have sabbhi pavedayanti.",
  "atk-s0512a3:491": "‘‘Nabhañca dūre pathavī ca dūre, pāraṁ samuddassa tadāhu dūre;",
  "atk-s0512a3:492": "Tato have dūrataraṁ vadanti, satañca dhammo asatañca rājā’’ti. (jā. 2.21.411-414) –",
  "atk-s0512a3:493": "Dhammaṁ kathesi. Tassa tena sukathitattā ceva attano ca puññānubhāvena gāthā suṇantasseva sakalasarīraṁ pañcavaṇṇāya pītiyā paripūri. So bodhisatte muducitto hutvā ‘‘samma sutasoma, dātabbayuttakaṁ hiraññādiṁ na passāmi, ekekāya gāthāya ekekaṁ varaṁ dassāmī’’ti āha. Atha naṁ mahāsatto ‘‘tvaṁ attanopi hitāni ajānanto parassa kiṁ nāma varaṁ dassasī’’ti apasādetvā puna tena ‘‘varaṁ gaṇhathā’’ti yācito sabbapaṭhamaṁ ‘‘ahaṁ cirakālaṁ taṁ arogaṁ passeyya’’nti varaṁ yāci. So ‘‘ayaṁ idāni me vadhitvā maṁsaṁ khāditukāmassa mahānatthakarassa mayhameva jīvitamicchatī’’ti tuṭṭhamānaso vañcetvā varassa gahitabhāvaṁ ajānanto adāsi. Mahāsatto hi upāyakusalatāya tassa ciraṁ jīvitukāmatāpadesena attano jīvitaṁ yāci. Atha ‘‘parosataṁ khattiyānaṁ jīvitaṁ dehī’’ti dutiyaṁ varaṁ, tesaṁ sake raṭṭhe paṭipādanaṁ tatiyaṁ varaṁ, manussamaṁsakhādanato viramaṇaṁ catutthaṁ varaṁ yāci. So tīṇi varāni datvā catutthaṁ varaṁ adātukāmo ‘‘aññaṁ varaṁ gaṇhāhī’’ti vatvāpi mahāsattena nippīḷiyamāno tampi adāsiyeva.",
  "atk-s0512a3:494": "Atha bodhisatto porisādaṁ nibbisevanaṁ katvā teneva rājāno mocāpetvā bhūmiyaṁ nipajjāpetvā dārakānaṁ kaṇṇato suttavaṭṭi viya saṇikaṁ rajjuyo nīharitvā porisādena ekaṁ tacaṁ āharāpetvā pāsāṇena ghaṁsitvā saccakiriyaṁ katvā tesaṁ hatthatalāni makkhesi. Taṅkhaṇaṁ eva phāsukaṁ ahosi. Dvīhatīhaṁ tattheva vasitvā te aroge kāretvā tehi saddhiṁ abhijjanakasabhāvaṁ mittasanthavaṁ kāretvā tehi saddhiṁ taṁ bārāṇasiṁ netvā rajje patiṭṭhāpetvā ‘‘appamattā hothā’’ti te rājāno attano attano nagaraṁ pesetvā indapatthanagarato āgatāya attano caturaṅginiyā senāya parivuto attano nagaraṁ gato tuṭṭhapamuditena nāgarajanena samparivāriyamāno antepuraṁ pavisitvā mātāpitaro vanditvā mahātalaṁ abhiruhi.",
  "atk-s0512a3:495": "Atha mahāsatto cha dānasālāyo kāretvā devasikaṁ mahādānāni pavattento sīlāni paripūrento uposathaṁ upavasanto pāramiyo anubrūhesi. Tepi rājāno mahāsattassa ovāde ṭhatvā dānādīni puññāni katvā āyupariyosāne saggapuraṁ pūrayiṁsu.",
  "atk-s0512a3:496": "Tadā porisādo aṅgulimālatthero ahosi, kāḷahatthiamacco sāriputtatthero, nandabrāhmaṇo ānandatthero, rukkhadevatā mahākassapatthero, rājāno buddhaparisā, mātāpitaro mahārājakulāni, sutasomamahārājā lokanātho.",
  "atk-s0512a3:497": "Tassa heṭṭhā vuttanayeneva sesapāramiyopi niddhāretabbā. Tathā alīnasattucariyāvaṇṇanāya (cariyā aṭṭha. 2.74 ādayo) viya mahāsattassa guṇānubhāvā vibhāvetabbāti.",
  "atk-s0512a3:498": "Mahāsutasomacariyāvaṇṇanā niṭṭhitā.",
  "atk-s0512a3:499": "Saccapāramī niṭṭhitā.",
  "atk-s0512a3:500": "13. Suvaṇṇasāmacariyāvaṇṇanā",
  "atk-s0512a3:501": "111. Terasame sāmo yadā vane āsinti himavantasmiṁ migasammatāya nāma nadiyā tīre mahati araññe sāmo nāma tāpasakumāro yadā ahosi. Sakkena abhinimmitoti sakkassa devānamindassa upadesasampattiyā jātattā sakkena nibbattito janito. Tatrāyaṁ anupubbikathā – atīte bārāṇasito avidūre nadiyā tīre eko nesādagāmo ahosi. Tattha jeṭṭhanesādassa putto jāto. Tassa ‘‘dukūlo’’ti nāmamakaṁsu. Tassā eva nadiyā paratīrepi eko nesādagāmo ahosi. Tattha jeṭṭhanesādassa dhītā jātā. Tassā ‘‘pārikā’’ti nāmamakaṁsu. Te ubhopi brahmalokato āgatā suddhasattā. Tesaṁ vayappattānaṁ anicchamānānaṁyeva āvāhavivāhaṁ kariṁsu. Te ubhopi kilesasamuddaṁ anotaritvā brahmāno viya ekato vasiṁsu. Na ca kiñci nesādakammaṁ karonti.",
  "atk-s0512a3:502": "Atha dukūlaṁ mātāpitaro ‘‘tāta, tvaṁ nesādakammaṁ na karosi, neva gharāvāsaṁ icchasi, kiṁ nāma karissasī’’ti āhaṁsu. So ‘‘tumhesu anujānantesu pabbajissāmī’’ti āha. ‘‘Tena hi pabbajāhī’’ti. Dvepi janā himavantaṁ pavisitvā yasmiṁ ṭhāne migasammatā nāma nadī himavantato otaritvā gaṅgaṁ pattā, taṁ ṭhānaṁ gantvā gaṅgaṁ pahāya migasammatābhimukhā abhiruhiṁsu. Tadā sakkassa bhavanaṁ uṇhākāraṁ dassesi. Sakko taṁ kāraṇaṁ ñatvā vissakammunā tasmiṁ ṭhāne assamaṁ māpesi. Te tattha gantvā pabbajitvā sakkadattiye assame kāmāvacaramettaṁ bhāvetvā paṭivasiṁsu. Sakkopi tesaṁ upaṭṭhānaṁ āgacchati.",
  "atk-s0512a3:503": "So ekadivasaṁ ‘‘tesaṁ cakkhū parihāyissantī’’ti ñatvā upasaṅkamitvā ‘‘bhante, vo cakkhūnaṁ antarāyo paññāyati, paṭijagganakaṁ puttaṁ laddhuṁ vaṭṭati, jānāmi tumhākaṁ suddhacittataṁ, tasmā pārikāya utunikāle nābhiṁ hatthena parāmaseyyātha , evaṁ vo putto jāyissati, so vo upaṭṭhahissatī’’ti vatvā pakkāmi. Dukūlapaṇḍito taṁ kāraṇaṁ pārikāya ācikkhitvā tassā utunikāle nābhiṁ parāmasi. Tadā bodhisatto devalokā cavitvā tassā kucchimhi paṭisandhiṁ gaṇhi, sā dasamāsaccayena suvaṇṇavaṇṇaṁ puttaṁ vijāyi. Tenevassa ‘‘suvaṇṇasāmo’’ti nāmaṁ kariṁsu. Taṁ aparabhāge vaḍḍhitvā soḷasavassuddesikampi mātāpitaro rakkhantā assame nisīdāpetvā sayameva vanamūlaphalāphalatthāya gacchanti.",
  "atk-s0512a3:504": "Athekadivasaṁ vane phalāphalaṁ ādāya nivattitvā assamapadato avidūre meghe uṭṭhite rukkhamūlaṁ pavisitvā vammikamatthake ṭhitānaṁ sarīrato sedagandhamissake udake tasmiṁ vammikabile ṭhitassa āsivisassa nāsāpuṭaṁ paviṭṭhe āsiviso kujjhitvā nāsāvātena pahari. Dve andhā hutvā paridevamānā viraviṁsu. Atha mahāsatto ‘‘mama mātāpitaro aticirāyanti, kā nu kho tesaṁ pavattī’’ti paṭimaggaṁ gantvā saddamakāsi. Te tassa saddaṁ sañjānitvā paṭisaddaṁ katvā puttasinehena ‘‘tāta sāma, idha paripantho atthi, mā āgamī’’ti vatvā saddānusārena sayameva samāgamiṁsu. So ‘‘kena vo kāraṇena cakkhūni vinaṭṭhānī’’ti pucchitvā ‘‘tāta, mayaṁ na jānāma, deve vassante rukkhamūle vammikamatthake ṭhitā, atha na passāmā’’ti vuttamatte eva aññāsi ‘‘tattha āsivisena bhavitabbaṁ, tena kuddhena nāsāvāto vissaṭṭho bhavissatī’’ti.",
  "atk-s0512a3:505": "Atha ‘‘mā cintayittha, ahaṁ vo paṭijaggissāmī’’ti mātāpitaro assamaṁ netvā tesaṁ rattiṭṭhānadivāṭṭhānādisañcaraṇaṭṭhāne rajjuke bandhi. Tato paṭṭhāya te assame ṭhapetvā vanamūlaphalāphalāni āharati, pātova vasanaṭṭhānaṁ sammajjati, pānīyaṁ āharati, paribhojanīyaṁ upaṭṭhāpeti, dantakaṭṭhamukhodakāni datvā madhuraphalāphalaṁ deti. Tehi mukhe vikkhālite sayaṁ paribhuñjitvā mātāpitaro vanditvā tesaṁ avidūreyeva acchati – ‘‘kiṁ nu kho ime āṇāpentī’’ti. Visesena ca mettaṁ bahulamakāsi, tenassa sattā appaṭikkūlā ahesuṁ . Yathā cassa sattā, evaṁ sattānaṁ so bodhisatto appaṭikkūlo. Evaṁ so divase divase phalāphalatthāya araññaṁ gacchantopi āgacchantopi migagaṇaparivuto eva ahosi. Sīhabyagghādivipakkhasattāpi tena saddhiṁ ativiya vissatthā, mettānubhāvena panassa vasanaṭṭhāne aññamaññaṁ tiracchānagatā muducittataṁ paṭilabhiṁsu. Iti so sabbattha mettānubhāvena abhīrū anutrāsī brahmā viya avero vihāsi. Tena vuttaṁ ‘‘pavane sīhabyagghe ca, mettāyamupanāmayi’’ntiādi.",
  "atk-s0512a3:506": "Tattha mettāyamupanāmayinti ma-kāro padasandhikaro, mettābhāvanāya kurūrakammante sīhabyagghepi phari, pageva sesasatteti adhippāyo. Atha vā mettā ayati pavattati etenāti mettāyo, mettābhāvanā. Taṁ mettāyaṁ upanāmayiṁ sattesu anodhiso upanesiṁ. ‘‘Sīhabyagghehī’’tipi pāṭho. Tassattho – na kevalamahameva, atha kho pavane sīhabyagghehi, yasmiṁ mahāvane tadā ahaṁ viharāmi, tattha sīhabyagghehi saddhiṁ ahaṁ sattesu mettaṁ upanāmesiṁ. Sīhabyagghāpi hi tadā mamānubhāvena sattesu mettacittataṁ paṭilabhiṁsu, pageva itare sattāti dasseti.",
  "atk-s0512a3:507": "112.Pasadamigavarāhehīti pasadamigehi ceva vanasūkarehi ca. Parivāretvāti etehi attānaṁ parivāritaṁ katvā tasmiṁ araññe vasiṁ.",
  "atk-s0512a3:508": "113. Idāni tadā attano mettābhāvanāya laddhaṁ ānisaṁsaṁ matthakappattiñcassa dassetuṁ ‘‘na maṁ koci uttasatī’’ti osānagāthamāha. Tassattho – sasabiḷārādiko bhīrukajātikopi koci satto maṁ na uttasati na ubbijjeti. Ahampi kassaci sīhabyagghāditiracchānato yakkhādiamanussato luddalohitapāṇimanussatoti kutocipi na bhāyāmi. Kasmā? Yasmā mettābalenupatthaddho cirakālaṁ bhāvitāya mettāpāramitāyānubhāvena upatthambhito tasmiṁ pavane mahāaraññe tadā ramāmi abhiramāmīti. Sesaṁ suviññeyyameva.",
  "atk-s0512a3:509": "Evaṁ pana mahāsatto sabbasatte mettāyanto mātāpitaro ca sādhukaṁ paṭijagganto ekadivasaṁ araññato madhuraphalāphalaṁ āharitvā assame ṭhapetvā mātāpitaro vanditvā ‘‘pānīyaṁ ādāya āgamissāmī’’ti migagaṇaparivuto dve mige ekato katvā tesaṁ piṭṭhiyaṁ pānīyaghaṭaṁ ṭhapetvā hatthena gahetvā nadītitthaṁ agamāsi. Tasmiṁ samaye bārāṇasiyaṁ pīḷiyakkho nāma rājā rajjaṁ kāresi. So migamaṁsalobhena mātaraṁ rajjaṁ paṭicchāpetvā sannaddhapañcāvudho himavantaṁ pavisitvā mige vadhitvā maṁsaṁ khāditvā caranto migasammataṁ nadiṁ patvā anupubbena sāmassa pānīyagahaṇatitthaṁ patto. Migapadavalañjaṁ disvā gacchanto taṁ tathā gacchantaṁ disvā ‘‘mayā ettakaṁ kālaṁ evaṁ vicaranto manusso na diṭṭhapubbo, devo nu kho esa nāgo nu kho, sacāhaṁ upasaṅkamitvā pucchissāmi, sahasā pakkameyyāti. Yaṁnūnāhaṁ etaṁ vijjhitvā dubbalaṁ katvā puccheyya’’nti cintetvā mahāsattaṁ nhatvā vākacīraṁ nivāsetvā ajinacammaṁ ekaṁsaṁ karitvā pānīyaghaṭaṁ pūretvā ukkhipitvā vāmaṁsakūṭe ṭhapanakāle ‘‘idāni taṁ vijjhituṁ samayo’’ti visapītena sarena dakkhiṇapasse vijjhi. Saro vāmapassena nikkhami. Tassa viddhabhāvaṁ ñatvā migagaṇo bhīto palāyi.",
  "atk-s0512a3:510": "Sāmapaṇḍito pana viddhopi pānīyaghaṭaṁ yathā vā tathā vā anavasumbhetvā satiṁ paccupaṭṭhāpetvā saṇikaṁ otāretvā vālukaṁ byūhitvā ṭhapetvā disaṁ vavatthapetvā mātāpitūnaṁ vasanaṭṭhānadisābhāgena sīsaṁ katvā nipajjitvā mukhena lohitaṁ chaḍḍetvā ‘‘mama koci verī nāma natthi, mamapi katthaci veraṁ nāma natthī’’ti vatvā imaṁ gāthamāha –",
  "atk-s0512a3:511": "‘‘Ko nu maṁ usunā vijjhi, pamattaṁ udahārakaṁ;",
  "atk-s0512a3:512": "Khattiyo brāhmaṇo vesso, ko maṁ viddhā nilīyatī’’ti. (jā. 2.22.296);",
  "atk-s0512a3:513": "Taṁ sutvā rājā ‘‘ayaṁ mayā vijjhitvā pathaviyaṁ pātitopi neva maṁ akkosati na paribhāsati, mama hadayamaṁsaṁ sambāhanto viya piyavacanena samudācarati, gamissāmissa santika’’nti cintetvā upasaṅkamitvā attānaṁ attanā ca viddhabhāvaṁ āvikatvā ‘‘ko vā tvaṁ kassa vā putto’’ti mahāsattaṁ pucchi.",
  "atk-s0512a3:514": "So ‘‘sāmo nāmāhaṁ dukūlapaṇḍitassa nāma nesādaisino putto, kissa pana maṁ vijjhī’’ti āha. So paṭhamaṁ ‘‘migasaññāyā’’ti musāvādaṁ vatvā ‘‘ahaṁ imaṁ niraparādhaṁ akāraṇena vijjhi’’nti anusocitvā yathābhūtaṁ āvikatvā tassa mātāpitūnaṁ vasanaṭṭhānaṁ pucchitvā tattha gantvā tesaṁ attānaṁ āvikatvā tehi katapaṭisanthāro ‘‘sāmo mayā viddho’’ti vatvā te paridevante sokasamāpanne ‘‘yaṁ sāmena kattabbaṁ paricārikakammaṁ, taṁ katvā ahaṁ vo upaṭṭhahissāmī’’ti samassāsetvā sāmassa santikaṁ ānesi. Te tattha gantvā nānappakāraṁ paridevitvā tassa ure hatthaṁ ṭhapetvā ‘‘puttassa me sarīre usumā vattateva, visavegena visaññitaṁ āpanno bhavissatīti nibbisabhāvatthāya saccakiriyaṁ karissāmā’’ti cintetvā –",
  "atk-s0512a3:515": "‘‘Yaṁ kiñcitthi kataṁ puññaṁ, mayhañceva pitucca te;",
  "atk-s0512a3:516": "Sabbena tena kusalena, visaṁ sāmassa haññatū’’ti. (jā. 2.22.388) –",
  "atk-s0512a3:517": "Mātarā,",
  "atk-s0512a3:518": "‘‘Yaṁ kiñcitthi kataṁ puññaṁ, mayhañceva mātucca te;",
  "atk-s0512a3:519": "Sabbena tena kusalena, visaṁ sāmassa haññatū’’ti. (jā. 2.22.396) –",
  "atk-s0512a3:520": "Pitarā,",
  "atk-s0512a3:521": "‘‘Pabbatyāhaṁ gandhamādane, cirarattanivāsinī;",
  "atk-s0512a3:522": "Na me piyataro koci, añño sāmena vijjati;",
  "atk-s0512a3:523": "Etena saccavajjena, visaṁ sāmassa haññatū’’ti. (jā. 2.22.398) –",
  "atk-s0512a3:524": "Devatāya ca saccakiriyāya katāya mahāsatto khippaṁ vuṭṭhāsi. Padumapattapalāse udakabindu viya vinivaṭṭetvā ābādho vigato. Viddhaṭṭhānaṁ arogaṁ pākatikameva ahosi. Mātāpitūnaṁ cakkhūni uppajjiṁsu. Iti mahāsattassa arogatā, mātāpitūnañca cakkhupaṭilābho, aruṇuggamanaṁ, tesaṁ catunnampi assameyeva avaṭṭhānanti sabbaṁ ekakkhaṇeyeva ahosi.",
  "atk-s0512a3:525": "Atha mahāsatto raññā saddhiṁ paṭisanthāraṁ katvā ‘‘dhammaṁ cara, mahārājā’’tiādinā (jā. 2.22.411-412) dhammaṁ desetvā uttarimpi ovaditvā pañca sīlāni adāsi . So tassa ovādaṁ sirasā paṭiggahetvā vanditvā bārāṇasiṁ gantvā dānādīni puññāni katvā saggaparāyano ahosi. Bodhisattopi saddhiṁ mātāpitūhi abhiññāsamāpattiyo nibbattetvā āyupariyosāne brahmalokūpago ahosi.",
  "atk-s0512a3:526": "Tadā rājā ānandatthero ahosi, devadhītā uppalavaṇṇā, sakko anuruddho, pitā mahākassapatthero, mātā bhaddakāpilānī, sāmapaṇḍito lokanātho.",
  "atk-s0512a3:527": "Tassa heṭṭhā vuttanayeneva sesapāramiyo niddhāretabbā. Tathā visapītena sallena dakkhiṇapassena pavisitvā vāmapassato vinivijjhanavasena viddhopi kiñci kāyavikāraṁ akatvā udakaghaṭassa bhūmiyaṁ nikkhipanaṁ, vadhake aññātepi ñāte viya cittavikārābhāvo, piyavacanena samudācāro, mātāpituupaṭṭhānapuññato mayhaṁ parihānīti anusocanamattaṁ, aroge jāte rañño kāruññaṁ mettañca upaṭṭhāpetvā dhammadesanā, ovādadānanti evamādayo guṇānubhāvā vibhāvetabbāti.",
  "atk-s0512a3:528": "Suvaṇṇasāmacariyāvaṇṇanā niṭṭhitā.",
  "atk-s0512a3:529": "14. Ekarājacariyāvaṇṇanā",
  "atk-s0512a3:530": "114. Cuddasame ekarājāti vissutoti ekarājāti iminā anvatthanāmena jambudīpatale pākaṭo.",
  "atk-s0512a3:531": "Mahāsatto hi tadā bārāṇasirañño putto hutvā nibbatti. Vayappatto sabbasippanipphattiṁ patto hutvā pitu accayena rajjaṁ kārento kusalasīlācārasaddhāsutādianaññasādhāraṇaguṇavisesayogena pāramiparibhāvanena ca jambudīpatale adutiyattā padhānabhāvena ca ‘‘ekarājā’’ti pakāsanāmo ahosi. Paramaṁ sīlaṁ adhiṭṭhāyāti suparisuddhakāyikavācasikasaṁvarasaṅkhātañceva suparisuddhamanosamācārasaṅkhātañca paramaṁ uttamaṁ dasakusalakammapathasīlaṁ samādānavasena ca avītikkamanavasena ca adhiṭṭhahitvā anuṭṭhahitvā. Pasāsāmi mahāmahinti tiyojanasatike kāsiraṭṭhe mahatiṁ mahiṁ anusāsāmi rajjaṁ kāremi.",
  "atk-s0512a3:532": "115.Dasakusalakammapatheti pāṇātipātāveramaṇi yāva sammādiṭṭhīti etasmiṁ dasavidhe kusalakammapathe, ete vā anavasesato samādāya vattāmi. Catūhi saṅgahavatthūhīti dānaṁ piyavacanaṁ atthacariyā samānattatāti imehi catūhi saṅgahavatthūhi saṅgaṇhanakāraṇehi yadā ekarājāti vissuto homi, tadā yathārahaṁ mahājanaṁ saṅgaṇhāmīti sambandho.",
  "atk-s0512a3:533": "116.Evanti dasakusalakammapathasīlaparipūraṇaṁ catūhi saṅgahavatthūhi mahājanasaṅgaṇhananti yathāvuttena iminā ākārena appamattassa. Idhaloke parattha cāti imasmiṁ loke yaṁ appamajjanaṁ, tattha diṭṭhadhammike atthe, paraloke yaṁ appamajjanaṁ tattha samparāyike atthe appamattassa me satoti attho. Dabbasenoti evaṁnāmako kosalarājā. Upagantvāti caturaṅginiṁ senaṁ sannayhitvā abbhuyyānavasena mama rajjaṁ upagantvā. Acchindanto puraṁ mamāti mama bārāṇasinagaraṁ balakkārena gaṇhanto.",
  "atk-s0512a3:534": "Tatrāyaṁ anupubbikathā – mahāsatto hi tadā nagarassa catūsu dvāresu catasso majjhe ekaṁ nivesanadvāre ekanti cha dānasālāyo kāretvā kapaṇaddhikādīnaṁ dānaṁ deti, sīlaṁ rakkhati, uposathakammaṁ karoti, khantimettānuddayasampanno aṅke nisinnaṁ puttaṁ paritosayamāno viya sabbasatte paritosayamāno dhammena rajjaṁ kāreti. Tasseko amacco antepuraṁ padussitvā aparabhāge pākaṭova jāto. Amaccā rañño ārocesuṁ. Rājā pariggaṇhanto taṁ attanā paccakkhato ñatvā taṁ amaccaṁ pakkosāpetvā ‘‘andhabāla, ayuttaṁ te kataṁ, na tvaṁ mama vijite vasituṁ arahasi, attano dhanañca puttadārañca gahetvā aññattha yāhī’’ti raṭṭhā pabbājesi.",
  "atk-s0512a3:535": "So kosalajanapadaṁ gantvā dabbasenaṁ nāma kosalarājānaṁ upaṭṭhahanto anukkamena tassa vissāsiko hutvā ekadivasaṁ taṁ rājānaṁ āha – ‘‘deva, bārāṇasirajjaṁ nimmakkhikamadhupaṭalasadisaṁ, atimuduko rājā, sukheneva taṁ rajjaṁ gaṇhituṁ sakkosī’’ti. Dabbaseno bārāṇasirañño mahānubhāvatāya tassa vacanaṁ asaddahanto manusse pesetvā kāsiraṭṭhe gāmaghātādīni kāretvā tesaṁ corānaṁ bodhisattena dhanaṁ datvā vissajjitabhāvaṁ sutvā ‘‘ativiya dhammiko rājā’’ti ñatvā ‘‘bārāṇasirajjaṁ gaṇhissāmī’’ti balavāhanaṁ ādāya niyyāsi . Atha bārāṇasirañño mahāyodhā ‘‘kosalarājā āgacchatī’’ti sutvā ‘‘amhākaṁ rajjasīmaṁ anokkamantameva naṁ pothetvā gaṇhāmā’’ti attano rañño vadiṁsu.",
  "atk-s0512a3:536": "Bodhisatto ‘‘tātā, maṁ nissāya aññesaṁ kilamanakiccaṁ natthi, rajjatthikā rajjaṁ gaṇhantu, mā gamitthā’’ti nivāresi. Kosalarājā janapadamajjhaṁ pāvisi. Mahāyodhā punapi rañño tatheva vadiṁsu. Rājā purimanayeneva nivāresi. Dabbaseno bahinagare ṭhatvā ‘‘rajjaṁ vā detu yuddhaṁ vā’’ti ekarājassa sāsanaṁ pesesi. Ekarājā ‘‘natthi mayā yuddhaṁ, rajjaṁ gaṇhātū’’ti paṭisāsanaṁ pesesi. Punapi mahāyodhā ‘‘deva, na mayaṁ kosalarañño nagaraṁ pavisituṁ dema, bahinagareyeva naṁ pothetvā gaṇhāmā’’ti āhaṁsu. Rājā purimanayeneva nivāretvā nagaradvārāni avāpurāpetvā mahātale pallaṅkamajjhe nisīdi. Dabbaseno mahantena balavāhanena nagaraṁ pavisitvā ekampi paṭisattuṁ apassanto sabbarajjaṁ hatthagataṁ katvā rājanivesanaṁ gantvā mahātalaṁ āruyha niraparādhaṁ bodhisattaṁ gaṇhāpetvā āvāṭe nikhaṇāpesi. Tena vuttaṁ –",
  "atk-s0512a3:537": "‘‘Dabbaseno upagantvā, acchindanto puraṁ mama.",
  "atk-s0512a3:538": "117.",
  "atk-s0512a3:539": " ‘‘Rājūpajīve nigame, sabalaṭṭhe saraṭṭhake;",
  "atk-s0512a3:540": "Sabbaṁ hatthagataṁ katvā, kāsuyā nikhaṇī mama’’nti.",
  "atk-s0512a3:541": "Tattha rājūpajīveti amaccapārisajjabrāhmaṇagahapatiādike rājānaṁ upanissāya jīvante. Nigameti negame. Sabalaṭṭheti senāpariyāpannatāya bale tiṭṭhantīti balaṭṭhā, hatthārohādayo, balaṭṭhehi sahāti sabalaṭṭhe. Saraṭṭhaketi sajanapade, rājūpajīve nigame ca aññañca sabbaṁ hatthagataṁ katvā. Kāsuyā nikhaṇī mamanti sabalavāhanaṁ sakalaṁ mama rajjaṁ gahetvā mampi galappamāṇe āvāṭe nikhaṇāpesi. Jātakepi –",
  "atk-s0512a3:542": "‘‘Anuttare kāmaguṇe samiddhe, bhutvāna pubbe vasi ekarājā;",
  "atk-s0512a3:543": "So dāni dugge narakamhi khitto, nappajjahe vaṇṇabalaṁ purāṇa’’nti. (jā. 1.4.9) –",
  "atk-s0512a3:544": "Āvāṭe khittabhāvo āgato. Jātakaṭṭhakathāyaṁ (jā. aṭṭha. 3.4.9) pana ‘‘sikkāya pakkhipāpetvā uttarummāre heṭṭhāsīsakaṁ olambesī’’ti vuttaṁ.",
  "atk-s0512a3:545": "Mahāsatto corarājānaṁ ārabbha mettaṁ bhāvetvā kasiṇaparikammaṁ katvā jhānābhiññāyo nibbattetvā kāsuto uggantvā ākāse pallaṅkena nisīdi. Tena vuttaṁ –",
  "atk-s0512a3:546": "118.",
  "atk-s0512a3:547": " ‘‘Amaccamaṇḍalaṁ rajjaṁ, phītaṁ antepuraṁ mama;",
  "atk-s0512a3:548": "Acchinditvāna gahitaṁ, piyaputtaṁva passaha’’nti.",
  "atk-s0512a3:549": "Tattha amaccamaṇḍalanti tasmiṁ tasmiṁ rājakicce raññā amā saha vattantīti amaccā, saddhiṁ vā tesaṁ maṇḍalaṁ samūhaṁ. Phītanti balavāhanena nagarajanapadādīhi samiddhaṁ rajjaṁ. Itthāgāradāsidāsaparijanehi ceva vatthābharaṇādiupabhogūpakaraṇehi ca samiddhaṁ mama antepurañca acchinditvā gahitakaṁ gaṇhantaṁ amittarājānaṁ yāya attano piyaputtaṁva passiṁ ahaṁ, tāya evaṁbhūtāya mettāya me samo sakalaloke natthi, tasmā evaṁbhūtā esā me mettāpāramī paramatthapāramibhāvaṁ pattāti adhippāyo.",
  "atk-s0512a3:550": "Evaṁ pana mahāsatte taṁ corarājānaṁ ārabbha mettaṁ pharitvā ākāse pallaṅkena nisinne tassa sarīre dāho uppajji. So ‘‘ḍayhāmi ḍayhāmī’’ti bhūmiyaṁ aparāparaṁ parivattati. ‘‘Kimeta’’nti vutte, mahārāja, tumhe niraparādhaṁ dhammikarājānaṁ āvāṭe nikhaṇāpayitthāti. ‘‘Tena hi vegena gantvā taṁ uddharathā’’ti āha. Purisā gantvā taṁ rājānaṁ ākāse pallaṅkena nisinnaṁ disvā āgantvā dabbasenassa ārocesuṁ. So vegena gantvā vanditvā khamāpetvā ‘‘tumhākaṁ rajjaṁ tumheva kāretha, ahaṁ vo core paṭibāhessāmī’’ti vatvā tassa duṭṭhāmaccassa rājāṇaṁ kāretvā pakkāmi. Bodhisattopi rajjaṁ amaccānaṁ niyyātetvā isipabbajjaṁ pabbajitvā mahājanaṁ sīlādiguṇesu patiṭṭhāpetvā āyupariyosāne brahmalokaparāyano ahosi.",
  "atk-s0512a3:551": "Tadā dabbaseno ānandatthero ahosi, ekarājā lokanātho.",
  "atk-s0512a3:552": "Tassa divase divase chasu dānasālāsu chasatasahassavissajjanena paccatthikarañño sakalarajjapariccāgena ca dānapāramī, niccasīlauposathakammavasena pabbajitassa anavasesasīlasaṁvaravasena ca sīlapāramī, pabbajjāvasena jhānādhigamavasena ca nekkhammapāramī, sattānaṁ hitāhitavicāraṇavasena dānasīlādisaṁvidahanavasena ca paññāpāramī, dānādipuññasambhārassa abbhussahanavasena kāmavitakkādivinodanavasena ca vīriyapāramī, duṭṭhāmaccassa dabbasenarañño ca aparādhasahanavasena khantipāramī, yathāpaṭiññaṁ dānādinā avisaṁvādanavasena ca saccapāramī, dānādīnaṁ acalasamādānādhiṭṭhānavasena adhiṭṭhānapāramī, paccatthikepi ekantena hitūpasaṁhāravasena mettājhānanibbattanena ca mettāpāramī, duṭṭhāmaccena dabbasenena ca katāparādhe hitesīhi attano amaccādīhi nibbattite upakāre ca ajjhupekkhaṇena rajjasukhappattakāle paccatthikaraññā narake khittakāle samānacittatāya ca upekkhāpāramī veditabbā. Vuttañhetaṁ –",
  "atk-s0512a3:553": "‘‘Panujja dukkhena sukhaṁ janinda, sukhena vā dukkhamasayhasāhi;",
  "atk-s0512a3:554": "Ubhayattha santo abhinibbutattā, sukhe ca dukkhe ca bhavanti tulyā’’ti. (jā. 1.4.12);",
  "atk-s0512a3:555": "Yasmā panettha mettāpāramī atisayavatī, tasmā tadatthadīpanatthaṁ sā eva pāḷi āruḷhā. Tathā idha mahāsattassa sabbasattesu orasaputte viya samānukampatādayo guṇavisesā niddhāretabbāti.",
  "atk-s0512a3:556": "Ekarājacariyāvaṇṇanā niṭṭhitā.",
  "atk-s0512a3:557": "Mettāpāramī niṭṭhitā.",
  "atk-s0512a3:558": "15. Mahālomahaṁsacariyāvaṇṇanā",
  "atk-s0512a3:559": "119. Pannarasame ‘‘susāne seyyaṁ kappemī’’ti etthāyaṁ anupubbikathā –",
  "atk-s0512a3:560": "Mahāsatto hi tadā mahati uḷārabhoge kule nibbattitvā vuddhimanvāya disāpāmokkhassa ācariyassa santike garuvāsaṁ vasanto sabbasippānaṁ nipphattiṁ patvā kulagharaṁ āgantvā mātāpitūnaṁ accayena ñātakehi ‘‘kuṭumbaṁ saṇṭhapehī’’ti yāciyamānopi aniccatāmanasikāramukhena sabbabhavesu abhivaḍḍhamānasaṁvego kāye ca asubhasaññaṁ paṭilabhitvā gharāvāsapalibodhādhibhūtaṁ kilesagahanaṁ anogāhetvāva cirakālasamparicitaṁ nekkhammajjhāsayaṁ upabrūhayamāno mahantaṁ bhogakkhandhaṁ pahāya pabbajitukāmo hutvā puna cintesi – ‘‘sacāhaṁ pabbajissāmi, guṇasambhāvanāpākaṭo bhavissāmī’’ti.",
  "atk-s0512a3:561": "So lābhasakkāraṁ jigucchanto pabbajjaṁ anupagantvā ‘‘pahomi cāhaṁ lābhālābhādīsu nibbikāro hotu’’nti attānaṁ takkento ‘‘visesato paraparibhavasahanādipaṭipadaṁ pūrento upekkhāpāramiṁ matthakaṁ pāpessāmī’’ti nivatthavattheneva gehato nikkhamitvā paramasallekhavuttikopi abalabalo amandamando viya paresaṁ acittakarūpena hīḷitaparibhūto hutvā gāmanigamarājadhānīsu ekarattivāseneva vicarati. Yattha pana mahantaṁ paribhavaṁ paṭilabhati, tattha cirampi vasati. So nivatthavatthe jiṇṇe pilotikakhaṇḍena tasmimpi jiṇṇe kenaci dinnaṁ aggaṇhanto hirikopīnapaṭicchādanamatteneva carati. Evaṁ gacchante kāle ekaṁ nigamagāmaṁ agamāsi.",
  "atk-s0512a3:562": "Tattha gāmadārakā dhuttajātikā vedhaverā keci rājavallabhānaṁ puttanattudāsādayo ca uddhatā unnaḷā capalā mukharā vikiṇṇavācā kālena kālaṁ kīḷābahulā vicaranti. Duggate mahallake purise ca itthiyo ca gacchante disvā bhasmapuṭena piṭṭhiyaṁ ākiranti, ketakīpaṇṇaṁ kacchantare olambenti, tena vippakārena parivattetvā olokente yathāvajjakīḷitaṁ dassetvā upahasanti. Mahāpuriso tasmiṁ nigame te evaṁ vicarante dhuttadārake disvā ‘‘laddho vata dāni me upekkhāpāramiyā paripūraṇūpāyo’’ti cintetvā tattha vihāsi. Taṁ te dhuttadārakā passitvā vippakāraṁ kātuṁ ārabhanti.",
  "atk-s0512a3:563": "Mahāsatto taṁ asahanto viya ca tehi bhāyanto viya ca uṭṭhahitvā gacchati. Te taṁ anubandhanti. So tehi anubandhiyamāno ‘‘ettha natthi koci paṭivattā’’ti susānaṁ gantvā aṭṭhikaṁ sīsūpadhānaṁ katvā sayati. Dhuttadārakāpi tattha gantvā oṭṭhubhanādikaṁ nānappakāraṁ vippakāraṁ katvā pakkamanti. Evaṁ te divase divase karonti eva. Ye pana viññū purisā, te evaṁ karonte passanti. Te te paṭibāhitvā ‘‘ayaṁ mahānubhāvo tapassī mahāyogī’’ti ca ñatvā uḷāraṁ sakkārasammānaṁ karonti. Mahāsatto pana sabbattha ekasadisova hoti majjhattabhūto. Tena vuttaṁ ‘‘susāne seyyaṁ kappemī’’tiādi.",
  "atk-s0512a3:564": "Tattha susāne seyyaṁ kappemi, chavaṭṭhikaṁ upanidhāyāti āmakasusāne chaḍḍitakaḷevarato soṇasiṅgālādīhi tahiṁ tahiṁ vikkhittesu aṭṭhikesu ekaṁ aṭṭhikaṁ sīsūpadhānaṁ katvā sucimhi ca asucimhi ca samānacittatāya tasmiṁ susāne seyyaṁ kappemi, sayāmīti attho. Gāmaṇḍalāti gāmadārakā. Rūpaṁ dassentinappakanti yathāvajjakīḷitāya oṭṭhubhanaupahasanaummihanādīhi kaṇṇasote salākappavesanādīhi ca atikakkhaḷaṁ anappakaṁ nānappakāraṁ rūpaṁ vikāraṁ karonti.",
  "atk-s0512a3:565": "120.Apareti tesu eva gāmadārakesu ekacce. Upāyanānūpanentīti ‘‘ayaṁ imesu paribhavavasena evarūpaṁ vippakāraṁ karontesu na kiñci vikāraṁ dasseti, sammānane nu kho kīdiso’’ti pariggaṇhantā vividhaṁ bahuṁ gandhamālaṁ bhojanaṁ aññāni ca upāyanāni paṇṇākārāni upanenti upaharanti. Aparehi vā tehi anācāragāmadārakehi aññe viññū manussā ‘‘ayaṁ imesaṁ evaṁ vividhampi vippakāraṁ karontānaṁ na kuppati, aññadatthu khantimettānuddayaṁyeva tesu upaṭṭhapeti, aho acchariyapuriso’’ti haṭṭhā ‘‘bahu vatimehi etasmiṁ vippaṭipajjantehi apuññaṁ pasuta’’nti saṁviggamānasāva hutvā bahuṁ gandhamālaṁ vividhaṁ bhojanaṁ aññāni ca upāyanāni upanenti upaharanti.",
  "atk-s0512a3:566": "121.Yeme dukkhaṁ upaharantīti ye gāmadārakā mayhaṁ sarīradukkhaṁ upaharanti upanenti. ‘‘Upadahantī’’tipi pāṭho, uppādentīti attho. Ye ca denti sukhaṁ mamāti ye ca viññū manussā mama mayhaṁ sukhaṁ denti, mālāgandhabhojanādisukhūpakaraṇehi mama sukhaṁ upaharanti. Sabbesaṁ samako homīti katthacipi vikārānuppattiyā samānacittatāya vividhānampi tesaṁ janānaṁ samako ekasadiso homi bhavāmi. Dayā kopo na vijjatīti yasmā mayhaṁ upakārake mettacittatāsaṅkhātā dayā, apakārake manopadosasaṅkhāto kopopi na vijjati, tasmā sabbesaṁ samako homīti dasseti.",
  "atk-s0512a3:567": "122. Idāni bhagavā tadā upakārīsu apakārīsu ca sattesu samupacitañāṇasambhārassa attano samānacittatā vikārābhāvo yā ca lokadhammesu anupalittatā ahosi, taṁ dassetuṁ ‘‘sukhadukkhe tulābhūto’’ti osānagāthamāha.",
  "atk-s0512a3:568": "Tattha sukhadukkheti sukhe ca dukkhe ca. Tulābhūtoti samakaṁ gahitatulā viya onatiunnatiapanatiṁ vajjetvā majjhattabhūto, sukhadukkhaggahaṇeneva cettha taṁnimittabhāvato lābhālābhāpi gahitāti veditabbaṁ. Yasesūti kittīsu. Ayasesūti nindāsu. Sabbatthāti sabbesu sukhādīsu lokadhammesu. Iti bhagavā tadā sabbasattesu sabbalokadhammesu ca anaññasādhāraṇaṁ attano majjhattabhāvaṁ kittetvā tena tasmiṁ attabhāve attano upekkhāpāramiyā sikhāppattabhāvaṁ vibhāvento ‘‘esā me upekkhāpāramī’’ti desanaṁ niṭṭhāpesi.",
  "atk-s0512a3:569": "Idhāpi mahāsattassa paṭhamaṁ dānapāramī nāma visesato sabbavibhavapariccāgo ‘‘ye keci imaṁ sarīraṁ gahetvā yaṁkiñci attano icchitaṁ karontū’’ti anapekkhabhāvena attano attabhāvapariccāgo ca dānapāramī, hīnādikassa sabbassa akattabbassa akaraṇaṁ sīlapāramī, kāmassādavimukhassa gehato nikkhantassa sato kāye asubhasaññānubrūhanā nekkhammapāramī, sambodhisambhārānaṁ upakāradhammapariggahaṇe tappaṭipakkhappahāne ca kosallaṁ aviparītato dhammasabhāvacintanā ca paññāpāramī , kāmavitakkādivinodanaṁ dukkhādhivāsanavīriyañca vīriyapāramī, sabbāpi adhivāsanakhanti khantipāramī, vacīsaccaṁ samādānāvisaṁvādanena viratisaccañca saccapāramī , anavajjadhamme acalasamādānādhiṭṭhānaṁ adhiṭṭhānapāramī, anodhiso sabbasattesu mettānuddayabhāvo mettāpāramī, upekkhāpāramī panassa yathāvuttavaseneva veditabbāti dasa pāramiyo labbhanti. Upekkhāpāramī cettha atisayavatīti katvā sāyeva desanaṁ āruḷhā. Tathā idha mahāsattassa mahantaṁ bhogakkhandhaṁ mahantañca ñātiparivaṭṭaṁ pahāya mahābhinikkhamanasadisaṁ gehato nikkhamanaṁ, tathā nikkhamitvā lābhasakkāraṁ jigucchato paresaṁ sambhāvanaṁ pariharitukāmassa pabbajjāliṅgaṁ aggahetvā citteneva anavasesaṁ pabbajjāguṇe adhiṭṭhahitvā paramasukhavihāro, paramappicchatā, pavivekābhirati, upekkhaṇādhippāyena attano kāyajīvitanirapekkhā, parehi attano upari katavippakārādhivāsanaṁ, ukkaṁsagatasallekhavutti, bodhisambhārapaṭipakkhānaṁ kilesānaṁ tanubhāvena khīṇāsavānaṁ viya paresaṁ upakārāpakāresu nibbikārabhāvahetubhūtena sabbattha majjhattabhāvena samuṭṭhāpito lokadhammehi anupalepo, sabbapāramīnaṁ muddhabhūtāya upekkhāpāramiyā sikhāppattīti evamādayo guṇānubhāvā vibhāvetabbāti.",
  "atk-s0512a3:570": "Mahālomahaṁsacariyāvaṇṇanā niṭṭhitā.",
  "atk-s0512a3:571": "Upekkhāpāramī niṭṭhitā.",
  "atk-s0512a3:572": "Tatiyavaggassa atthavaṇṇanā niṭṭhitā.",
  "atk-s0512a3:573": "Uddānagāthāvaṇṇanā",
  "atk-s0512a3:574": "‘‘Yudhañjayo’’tiādikā uddānagāthā. Tattha bhisenāti bhisāpadesena mahākañcanacariyaṁ (cariyā. 3.34 ādayo) dasseti. Soṇanandoti iminā soṇapaṇḍitacariyaṁ (cariyā. 3.42 ādayo ) dasseti. Tathā mūgapakkhoti mūgapakkhāpadesena temiyapaṇḍitacariyaṁ (cariyā. 3.48 ādayo) dasseti. Upekkhāpāramisīsena mahālomahaṁsacariyaṁ (cariyā. 3.119 ādayo) dasseti. Āsi iti vuṭṭhaṁ mahesināti yathā, sāriputta, tuyhaṁ etarahi desitaṁ, iti evaṁ iminā vidhānena mahantānaṁ dānapāramiādīnaṁ bodhisambhārānaṁ esanato mahesinā tadā bodhisattabhūtena mayā vuṭṭhaṁ ciṇṇaṁ caritaṁ paṭipannaṁ āsi ahosīti attho . Idāni pāramiparipūraṇavasena cirakālappavattitaṁ idha vuttaṁ avuttañca attano dukkarakiriyaṁ ekajjhaṁ katvā yadatthaṁ sā pavattitā, tañca saṅkhepeneva dassetuṁ ‘‘evaṁ bahubbidha’’nti gāthamāha.",
  "atk-s0512a3:575": "Tattha evanti iminā vuttanayena. Bahubbidhaṁ dukkhanti akittipaṇḍitādikāle kārapaṇṇādiāhāratāya tañca yācakassa datvā āhārūpacchedādinā ca bahuvidhaṁ nānappakāraṁ dukkhaṁ. Tathā kururājādikāle sakkasampattisadisā sampattī ca bahubbidhā. Bhavābhaveti khuddake ceva mahante ca bhave. Bhavābhave vā vuddhihāniyo anubhavitvā bahuvidhehi dukkhehi avihaññamāno bahuvidhāhi ca sampattīhi anākaḍḍhiyamāno pāramiparipūraṇapasuto eva hutvā tadanurūpaṁ paṭipattiṁ paṭipanno uttamaṁ anuttaraṁ sammāsambodhiṁ sabbaññutaṁ patto, adhigatosmīti attho.",
  "atk-s0512a3:576": "Idāni yāsaṁ pāramīnaṁ paripūraṇatthaṁ esā dukkaracariyā ciraṁ pavattitā, tāsaṁ anavasesato paripuṇṇabhāvaṁ tena ca pattabbaphalassa attanā adhigatabhāvaṁ dassetuṁ ‘‘datvā dātabbakaṁ dānaṁ, sīlaṁ pūretvā asesato’’tiādi vuttaṁ.",
  "atk-s0512a3:577": "Tattha datvā dātabbakaṁ dānanti tadā anuttaraṁ sammāsambodhiṁ abhisambujjhituṁ aggayānapaṭipadaṁ paṭipannena mahābodhisattena dātabbaṁ deyyadhammaṁ bāhiraṁ rajjādiṁ abbhantaraṁ attapariccāgoti pañca mahāpariccāgapariyosānaṁ dānapāramidānaupapāramidānaparamatthapāramippabhedaṁ dānaṁ anavasesato sampādetvāti attho. Tattha akittibrāhmaṇakāle (cariyā. 1.1 ādayo; jā. 1.13.83 ādayo) saṅkhabrāhmaṇakāleti (cariyā. 1.11 ādayo; jā. 1.10.39 ādayo) evamādīsu idha āgatesu anāgatesu ca visayhaseṭṭhikāle (jā. 1.4.157 ādayo) velāmakāleti (a. ni. 9.20) evamādīsupi dānapāramiyā mahāpurisassa pūritattabhāvānaṁ parimāṇaṁ nāma natthi. Ekantena panassa sasapaṇḍitakāle –",
  "atk-s0512a3:578": "‘‘Bhikkhāya upagataṁ disvā, sakattānaṁ pariccajiṁ;",
  "atk-s0512a3:579": "Dānena me samo natthi, esā me dānapāramī’’ti. (cariyā. 1. tassuddāna) –",
  "atk-s0512a3:580": "Evaṁ attapariccāgaṁ karontassa dānapāramī paramatthapāramī nāma jātā. Itaresu pana yathārahaṁ pāramiupapāramiyo veditabbā.",
  "atk-s0512a3:581": "Sīlaṁ pūretvā asesatoti tathā anavasesato kāyiko saṁvaro, vācasiko saṁvaro, kāyikavācasiko saṁvaro, indriyasaṁvaro, bhojane mattaññutā, suvisuddhājīvatāti evamādikaṁ bodhisattasīlaṁ sampādentena sīlapāramisīlaupapāramisīlaparamatthapāramippabhedaṁ pūretabbaṁ sabbaṁ sīlaṁ pūretvā sammadeva sampādetvā. Idhāpi sīlavanāgarājakāle (cariyā. 2.1 ādayo; jā. 1.1.72) campeyyanāgarājakāleti (cariyā. 2.20 ādayo; jā. 1.15.240 ādayo) evamādīsu idha āgatesu, anāgatesu ca mahākapikāle (cariyā. 3.67 ādayo; jā. 1.7.83 ādayo; 1.16.178 ādayo) chaddantakāleti (jā. 1.16.97 ādayo) evamādīsu mahāsattassa sīlapāramiyā pūritattabhāvānaṁ parimāṇaṁ nāma natthi. Ekantena panassa saṅkhapālakāle –",
  "atk-s0512a3:582": "‘‘Sūlehi vinivijjhante, koṭṭayantepi sattibhi;",
  "atk-s0512a3:583": "Bhojaputte na kuppāmi, esā me sīlapāramī’’ti. (cariyā. 2.91) –",
  "atk-s0512a3:584": "Evaṁ attapariccāgaṁ karontassa sīlapāramī paramatthapāramī nāma jātā. Itaresu pana yathārahaṁ pāramiupapāramiyo veditabbā.",
  "atk-s0512a3:585": "Nekkhammepāramiṁ gantvāti tathā tividhepi mahābhinikkhamane pāramiṁ paramukkaṁsaṁ gantvā. Tattha yudhañjayakāle (cariyā. 3.1 ādayo; jā. 1.11.73 ādayo) somanassakumārakāleti (cariyā. 3.7 ādayo; jā. 1.15.211 ādayo) evamādīsu idha āgatesu, anāgatesu ca hatthipālakumārakāle (jā. 1.15.337 ādayo) maghadevakāleti (ma. ni. 2.308 ādayo; jā. 1.1.9) evamādīsu mahārajjaṁ pahāya nekkhammapāramiyā pūritattabhāvānaṁ parimāṇaṁ nāma natthi. Ekantena panassa cūḷasutasomakāle –",
  "atk-s0512a3:586": "‘‘Mahārajjaṁ hatthagataṁ, kheḷapiṇḍaṁva chaḍḍayiṁ;",
  "atk-s0512a3:587": "Cajato na hoti lagganaṁ, esā me nekkhammapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā);",
  "atk-s0512a3:588": "Evaṁ nissaṅgatāya rajjaṁ chaḍḍetvā nikkhamantassa nekkhammapāramī paramatthapāramī nāma jātā. Itaresu pana yathārahaṁ pāramiupapāramiyo veditabbā.",
  "atk-s0512a3:589": "Paṇḍiteparipucchitvāti kiṁ kusalaṁ kiṁ akusalaṁ kiṁ sāvajjaṁ kiṁ anavajjantiādinā kusalādidhammavibhāgaṁ kammakammaphalavibhāgaṁ sattānaṁ upakārāvahaṁ anavajjakammāyatanasippāyatanavijjāṭṭhānādiṁ paṇḍite sappaññe paripucchitvā. Etena paññāpāramiṁ dasseti. Tattha vidhurapaṇḍitakāle (jā. 2.22.1346 ādayo) mahāgovindapaṇḍitakāle (dī. ni. 2.293 ādayo; cariyā 1.37 ādayo) kudālapaṇḍitakāle (jā. 1.1.70) arakapaṇḍitakāle (jā. 1.2.37 ādayo) bodhiparibbājakakāle mahosadhapaṇḍitakāleti (jā. 2.22.590 ādayo) evamādīsu paññāpāramiyā pūritattabhāvānaṁ parimāṇaṁ nāma natthi. Ekantena panassa senakapaṇḍitakāle –",
  "atk-s0512a3:590": "‘‘Paññāya vicinantohaṁ, brāhmaṇaṁ mocayiṁ dukhā;",
  "atk-s0512a3:591": "Paññāya me samo natthi, esā me paññāpāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakkathā) –",
  "atk-s0512a3:592": "Antobhastagataṁ sappaṁ dassentassa paññāpāramī paramatthapāramī nāma jātā. Vīriyaṁ katvāna uttamanti sammāsambodhiṁ pāpetuṁ samatthatāya uttamaṁ padhānaṁ vīriyanti vividhampi vīriyapāramiṁ katvā uppādetvā. Tattha mahāsīlavarājakāle (jā. 1.1.51) pañcāvudhakumārakāle (jā. 1.1.55) mahāvānarindakāleti (jā. 1.1.57) evamādīsu vīriyapāramiyā pūritattabhāvānaṁ parimāṇaṁ nāma natthi. Ekantena panassa mahājanakakāle –",
  "atk-s0512a3:593": "‘‘Atīradassī jalamajjhe, hatā sabbeva mānusā;",
  "atk-s0512a3:594": "Cittassa aññathā natthi, esā me vīriyapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0512a3:595": "Evaṁ mahāsamuddaṁ tarantassa vīriyapāramī paramatthapāramī nāma jātā.",
  "atk-s0512a3:596": "Khantiyā pāramiṁ gantvāti adhivāsanakhantiādi khantiparamukkaṁsabhāvaṁ pāpento khantiyā pāramiṁ paramakoṭiṁ gantvā, khantipāramiṁ sampādetvāti attho. Tattha mahākapikāle (cariyā. 3.67 ādayo; jā. 1.7.83 ādayo) mahiṁsarājakāle (jā. 1.3.82 ādayo) rurumigarājakāle (jā. 1.13.117 ādayo) dhammadevaputtakāleti (jā. 1.11.26 ādayo) evamādīsu khantipāramiyā pūritattabhāvānaṁ parimāṇaṁ nāma natthi. Ekantena panassa khantivādikāle –",
  "atk-s0512a3:597": "‘‘Acetanaṁ va koṭṭente, tiṇhena pharasunā mamaṁ;",
  "atk-s0512a3:598": "Kāsirāje na kuppāmi, esā me khantipāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0512a3:599": "Evaṁ acetanabhāvena viya mahādukkhaṁ anubhavantassa khantipāramī paramatthapāramī nāma jātā.",
  "atk-s0512a3:600": "Katvā daḷhamadhiṭṭhānanti kusalasamādānādhiṭṭhānaṁ tassa tassa pāramisamādānassa tadupakārakasamādānassa ca adhiṭṭhānaṁ daḷhataraṁ asithilaṁ katvā, taṁ taṁ vatasamādānaṁ anivattibhāvena adhiṭṭhahitvāti attho. Tattha jotipālakāle (ma. ni. 2.282 ādayo) sarabhaṅgakāle (jā. 2.17.50 ādayo) nemikāleti (cariyā. 1.40 ādayo; jā.2.22.421 ādayo) evamādīsu adhiṭṭhānapāramiyā pūritattabhāvānaṁ parimāṇaṁ nāma natthi. Ekantena panassa temiyakumārakāle –",
  "atk-s0512a3:601": "‘‘Mātāpitā na me dessā, attā me na ca dessiyo;",
  "atk-s0512a3:602": "Sabbaññutaṁ piyaṁ mayhaṁ, tasmā vatamadhiṭṭhahi’’nti. (cariyā. 3.65) –",
  "atk-s0512a3:603": "Evaṁ jīvitaṁ pariccajitvā vataṁ adhiṭṭhahantassa adhiṭṭhānapāramī paramatthapāramī nāma jātā.",
  "atk-s0512a3:604": "Saccavācānurakkhiyāti saccavācaṁ anurakkhitvā jīvitantarāyepi anariyavohāraṁ gūthaṁ viya jigucchanto pariharitvā sabbaso avisaṁvādibhāvaṁ rakkhitvā. Tattha kapirājakāle (cariyā. 3.67 ādayo) saccatāpasakāle maccharājakāleti evamādīsu saccapāramiyā pūritattabhāvānaṁ parimāṇaṁ nāma natthi. Ekantena panassa mahāsutasomakāle –",
  "atk-s0512a3:605": "‘‘Saccavācaṁ anurakkhanto, cajitvā mama jīvitaṁ;",
  "atk-s0512a3:606": "Mocesiṁ ekasataṁ khattiye, esā me saccapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0512a3:607": "Evaṁ jīvitaṁ cajitvā saccaṁ anurakkhantassa saccapāramī paramatthapāramī nāma jātā.",
  "atk-s0512a3:608": "Mettāyapāramiṁ gantvāti sabbasattesu anodhiso hitūpasaṁhāralakkhaṇāya mettāya pāramiṁ paramukkaṁsataṁ patvā. Tattha cūḷadhammapālakāle (jā. 1.5.44 ādayo) mahāsīlavarājakāle (jā. 1.1.51) sāmapaṇḍitakāleti (cariyā. 3.111 ādayo; jā. 2.22.296 ādayo) evamādīsu mettāpāramiyā pūritattabhāvānaṁ parimāṇaṁ nāma natthi. Ekantena panassa suvaṇṇasāmakāle –",
  "atk-s0512a3:609": "‘‘Na maṁ koci uttasati, napihaṁ bhāyāmi kassaci;",
  "atk-s0512a3:610": "Mettābalenupatthaddho, ramāmi pavane tadā’’ti. (cariyā. 3.113) –",
  "atk-s0512a3:611": "Evaṁ jīvitampi anoloketvā mettāyantassa mettāpāramī paramatthapāramī nāma jātā.",
  "atk-s0512a3:612": "Sammānanāvamānaneti sakkaccaṁ pūjāsakkārādinā sammānane oṭṭhubhanādinā avamānane ca sabbattha lokadhamme samako samacitto nibbikāro hutvā uttamaṁ anuttaraṁ labbaññutaṁ adhigatosmīti attho. Tattha mahāvānarindakāle (jā. 1.1.57) kāsirājakāle khemabrāhmaṇakāle aṭṭhisenaparibbājakakāleti (jā. 1.7.54 ādayo) evamādīsu upekkhāpāramiyā pūritattabhāvānaṁ parimāṇaṁ nāma natthi. Ekantena panassa mahālomahaṁsakāle –",
  "atk-s0512a3:613": "‘‘Susāne seyyaṁ kappemi, chavaṭṭhikaṁ upanidhāyahaṁ;",
  "atk-s0512a3:614": "Gāmaṇḍalā upāgantvā, rūpaṁ dassentinappaka’’nti. (cariyā. 3.119) –",
  "atk-s0512a3:615": "Evaṁ gāmadārakesu oṭṭhubhanādīhi ceva mālāgandhūpahārādīhi ca sukhadukkhaṁ uppādentesupi upekkhaṁ anativattantassa upekkhāpāramī paramatthapāramī nāma jātā. Iti bhagavā –",
  "atk-s0512a3:616": "‘‘Evaṁ bahubbidhaṁ dukkhaṁ, sampattī ca bahubbidhā;",
  "atk-s0512a3:617": "Bhavābhave anubhavitvā, patto sambodhimuttama’’nti. –",
  "atk-s0512a3:618": "Sammāsambodhiṁ adhigantuṁ imasmiṁ bhaddakappe attanā kataṁ dukkaracariyaṁ saṅkhepeneva vatvā puna –",
  "atk-s0512a3:619": "‘‘Datvā dātabbakaṁ dānaṁ, sīlaṁ pūretvā asesato;",
  "atk-s0512a3:620": "Nekkhamme pāramiṁ gantvā, patto sambodhimuttamaṁ.",
  "atk-s0512a3:621": "‘‘Paṇḍite paripucchitvā, vīriyaṁ katvāna muttamaṁ;",
  "atk-s0512a3:622": "Khantiyā pāramiṁ gantvā, patto sambodhimuttamaṁ.",
  "atk-s0512a3:623": "‘‘Katvā daḷhamadhiṭṭhānaṁ, saccavācānurakkhiya;",
  "atk-s0512a3:624": "Mettāya pāramiṁ gantvā, patto sambodhimuttamaṁ.",
  "atk-s0512a3:625": "‘‘Lābhālābhe yasāyase, sammānanāvamānane;",
  "atk-s0512a3:626": "Sabbattha samako hutvā, patto sambodhimuttama’’nti. –",
  "atk-s0512a3:627": "Attanā sammadeva paripūritā dasa pāramiyo dasseti.",
  "atk-s0512a3:628": "Pakiṇṇakakathā",
  "atk-s0512a3:629": "Imasmiṁ pana ṭhāne ṭhatvā mahābodhiyānapaṭipattiyaṁ ussāhajātānaṁ kulaputtānaṁ bodhisambhāresu nānappakārakosallatthaṁ sabbapāramīsu pakiṇṇakakathā kathetabbā.",
  "atk-s0512a3:630": "Tatridaṁ pañhakammaṁ – kā panetā pāramiyo? Kenaṭṭhena pāramiyo? Katividhā cetā? Ko tāsaṁ kamo? Kāni lakkhaṇarasapaccupaṭṭhānapadaṭṭhānāni? Ko paccayo? Ko saṁkileso? Kiṁ vodānaṁ? Ko paṭipakkho? Kā paṭipatti? Ko vibhāgo? Ko saṅgaho? Ko sampādanūpāyo? Kittakena kālena sampādanaṁ? Ko ānisaṁso? Kiṁ cetāsaṁ phalanti?",
  "atk-s0512a3:631": "Tatridaṁ vissajjanaṁ – kā panetā pāramiyoti? Taṇhāmānadiṭṭhīhi anupahatā karuṇūpāyakosallapariggahitā dānādayo guṇā pāramiyo.",
  "atk-s0512a3:632": "Kenaṭṭhena pāramiyoti? Dānasīlādiguṇavisesayogena sattuttamatāya paramā mahāsattā bodhisattā, tesaṁ bhāvo kammaṁ vā pāramī, dānādikiriyā. Atha vā paratīti paramo, dānādiguṇānaṁ pūrako pālako cāti bodhisatto, paramassa ayaṁ, paramassa vā bhāvo, kammaṁ vā pāramī, dānādikiriyāva. Atha vā paraṁ sattaṁ attani mavati bandhati guṇavisesayogena, paraṁ vā adhikataraṁ majjati sujjhati saṁkilesamalato, paraṁ vā seṭṭhaṁ nibbānaṁ visesena mayati gacchati, paraṁ vā lokaṁ pamāṇabhūtena ñāṇavisesena idhalokaṁ viya munāti paricchindati, paraṁ vā ativiya sīlādiguṇagaṇaṁ attano santāne minoti pakkhipati, paraṁ vā attabhūtato dhammakāyato aññaṁ paṭipakkhaṁ vā tadanatthakaraṁ kilesacoragaṇaṁ mināti hiṁsatīti paramo, mahāsatto. Paramassa ayantiādi vuttanayena yojetabbaṁ. Pāre vā nibbāne majjati sujjhati satte ca sodheti, tattha vā satte mavati bandhati yojeti, taṁ vā mayati gacchati gameti ca, munāti vā taṁ yāthāvato , tattha vā satte minoti pakkhipati, kilesārayo vā sattānaṁ tattha mināti hiṁsatīti pāramī, mahāpuriso. Tassa bhāvo kammaṁ vā pāramitā, dānādikiriyāva. Iminā nayena pāramīsaddattho veditabbo.",
  "atk-s0512a3:633": "Katividhāti? Saṅkhepato dasavidhā. Tā pana pāḷiyaṁ sarūpato āgatāyeva. Yathāha –",
  "atk-s0512a3:634": "‘‘Vicinanto tadā dakkhiṁ, paṭhamaṁ dānapāramiṁ;",
  "atk-s0512a3:635": "Pubbakehi mahesīhi, anuciṇṇaṁ mahāpatha’’nti. (bu. vaṁ. 2.116) –",
  "atk-s0512a3:636": "Ādi. Yathā cāha – ‘‘kati nu kho, bhante, buddhakārakā dhammā? Dasa kho, sāriputta, buddhakārakā dhammā. Katame dasa? Dānaṁ kho, sāriputta, buddhakārako dhammo, sīlaṁ, nekkhammaṁ, paññā, vīriyaṁ, khanti, saccaṁ, adhiṭṭhānaṁ, mettā, upekkhā buddhakārako dhammo. Ime kho, sāriputta, dasa buddhakārakā dhammā’’ti. Idamavoca bhagavā, idaṁ vatvā sugato athāparaṁ etadavoca satthā –",
  "atk-s0512a3:637": "‘‘Dānaṁ sīlañca nekkhammaṁ, paññā vīriyena pañcamaṁ;",
  "atk-s0512a3:638": "Khanti saccamadhiṭṭhānaṁ, mettupekkhāti te dasā’’ti. (bu. vaṁ. 1.76 thokaṁ visadisaṁ);",
  "atk-s0512a3:639": "Keci pana ‘‘chabbidhā’’ti vadanti. Taṁ etāsaṁ saṅgahavasena vuttaṁ. So pana saṅgaho parato āvi bhavissati.",
  "atk-s0512a3:640": "Ko tāsaṁ kamoti? Ettha kamoti desanākkamo, so ca paṭhamasamādānahetuko, samādānaṁ pavicayahetukaṁ, iti yathā ādimhi pavicitā samādinnā ca, tathā desitā. Tattha dānaṁ sīlassa bahūpakāraṁ sukarañcāti taṁ ādimhi vuttaṁ. Dānaṁ sīlapariggahitaṁ mahapphalaṁ hoti mahānisaṁsanti dānānantaraṁ sīlaṁ vuttaṁ. Sīlaṁ nekkhammapariggahitaṁ, nekkhammaṁ paññāpariggahitaṁ, paññā vīriyapariggahitā, vīriyaṁ khantipariggahitaṁ, khanti saccapariggahitā, saccaṁ adhiṭṭhānapariggahitaṁ, adhiṭṭhānaṁ mettāpariggahitaṁ, mettā upekkhāpariggahitā mahapphalā hoti mahānisaṁsāti mettānantaramupekkhā vuttā. Upekkhā pana karuṇāpariggahitā karuṇā ca upekkhāpariggahitāti veditabbā. ‘‘Kathaṁ pana mahākāruṇikā bodhisattā sattesu upekkhakā hontī’’ti? ‘‘Upekkhitabbayuttesu kañci kālaṁ upekkhakā honti , na pana sabbattha sabbadā cā’’ti keci. Apare pana – ‘‘na sattesu upekkhakā, sattakatesu pana vippakāresu upekkhakā hontī’’ti.",
  "atk-s0512a3:641": "Aparo nayo – pacurajanesupi pavattiyā sabbasattasādhāraṇattā appaphalattā sukarattā ca ādimhi dānaṁ vuttaṁ. Sīlena dāyakapaṭiggāhakasuddhito parānuggahaṁ vatvā parapīḷānivattivacanato kiriyadhammaṁ vatvā akiriyadhammavacanato bhogasampattihetuṁ vatvā bhavasampattihetuvacanato ca dānassa anantaraṁ sīlaṁ vuttaṁ. Nekkhammena sīlasampattisiddhito kāyavacīsucaritaṁ vatvā manosucaritavacanato visuddhasīlassa sukheneva jhānasamijjhanato kammāparādhappahānena payogasuddhiṁ vatvā kilesāparādhappahānena āsayasuddhivacanato vītikkamappahānena cittassa pariyuṭṭhānappahānavacanato ca sīlassa anantaraṁ nekkhammaṁ vuttaṁ. Paññāya nekkhammassa siddhiparisuddhito jhānābhāvena paññābhāvavacanato ‘‘samādhipadaṭṭhānā hi paññā, paññāpaccupaṭṭhāno ca samādhi’’. Samathanimittaṁ vatvā upekkhānimittavacanato parahitajjhānena parahitakaraṇūpāyakosallavacanato ca nekkhammassa anantaraṁ paññā vuttā. Vīriyārambhena paññākiccasiddhito sattasuññatādhammanijjhānakkhantiṁ vatvā sattahitāya ārambhassa acchariyatāvacanato upekkhānimittaṁ vatvā paggahanimittavacanato nisammakāritaṁ vatvā uṭṭhānavacanato ca ‘‘nisammakārino hi uṭṭhānaṁ phalavisesamāvahatī’’ti paññāya anantaraṁ vīriyaṁ vuttaṁ.",
  "atk-s0512a3:642": "Vīriyena titikkhāsiddhito ‘‘vīriyavā hi āraddhavīriyattā sattasaṅkhārehi upanītaṁ dukkhaṁ abhibhuyya viharati’’. Vīriyassa titikkhālaṅkārabhāvato ‘‘vīriyavato hi titikkhā sobhati’’. Paggahanimittaṁ vatvā samathanimittavacanato accārambhena uddhaccadosappahānavacanato ‘‘dhammanijjhānakkhantiyā hi uddhaccadoso pahīyati’’. Vīriyavato sātaccakaraṇavacanato ‘‘khantibahulo hi anuddhato sātaccakārī hoti’’. Appamādavato parahitakiriyārambhe paccupakārataṇhābhāvavacanato ‘‘yāthāvato dhammanijjhāne hi sati taṇhā na hoti’’. Parahitārambhe paramepi parakatadukkhasahanatāvacanato ca vīriyassa anantaraṁ khanti vuttā. Saccena khantiyā cirādhiṭṭhānato apakārino apakārakhantiṁ vatvā tadupakārakaraṇe avisaṁvādavacanato khantiyā apavādavācāvikampanena bhūtavāditāya avijahanavacanato sattasuññatādhammanijjhānakkhantiṁ vatvā tadupabrūhitañāṇasaccavacanato ca khantiyā anantaraṁ saccaṁ vuttaṁ.",
  "atk-s0512a3:643": "Adhiṭṭhānena saccasiddhito ‘‘acalādhiṭṭhānassa hi virati sijjhati’’. Avisaṁvāditaṁ vatvā tattha acalabhāvavacanato ‘‘saccasandho hi dānādīsu paṭiññānurūpaṁ niccalova pavattati’’. Ñāṇasaccaṁ vatvā sambhāresu pavattiniṭṭhāpanavacanato ‘‘yathābhūtañāṇavā hi bodhisambhāre adhiṭṭhāti, te ca niṭṭhāpeti paṭipakkhehi akampiyabhāvato’’ti saccassa anantaraṁ adhiṭṭhānaṁ vuttaṁ. Mettāya parahitakaraṇasamādānādhiṭṭhānasiddhito adhiṭṭhānaṁ vatvā hitūpasaṁhāravacanato ‘‘bodhisambhāre hi adhitiṭṭhamāno mettāvihārī hoti’’. Acalādhiṭṭhānassa samādānāvikopanena samādānasambhavato ca adhiṭṭhānassa anantaraṁ mettā vuttā. Upekkhāya mettāvisuddhito sattesu hitūpasaṁhāraṁ vatvā tadaparādhesu udāsīnatāvacanato mettābhāvanaṁ vatvā tannissandabhāvanāvacanato hitakāmasattepi upekkhakoti acchariyaguṇatāvacanato ca mettāya anantaraṁ upekkhā vuttāti evametāsaṁ kamo veditabbo.",
  "atk-s0512a3:644": "Kāni lakkhaṇarasapaccupaṭṭhānapadaṭṭhānānīti ettha avisesena tāva sabbāpi pāramiyo parānuggahalakkhaṇā, paresaṁ upakārakaraṇarasā, avikampanarasā vā, hitesitāpaccupaṭṭhānā, buddhattapaccupaṭṭhānā vā, mahākaruṇāpadaṭṭhānā, karuṇūpāyakosallapadaṭṭhānā vā.",
  "atk-s0512a3:645": "Visesena pana yasmā karuṇūpāyakosallapariggahitā attūpakaraṇapariccāgacetanā dānapāramitā, karuṇūpāyakosallapariggahitaṁ kāyavacīsucaritaṁ atthato akattabbaviratikattabbakaraṇacetanādayo ca sīlapāramitā. Karuṇūpāyakosallapariggahito ādīnavadassanapubbaṅgamo kāmabhavehi nikkhamanacittuppādo nekkhammapāramitā, karuṇūpāyakosallapariggahito dhammānaṁ sāmaññavisesalakkhaṇāvabodho paññāpāramitā. Karuṇūpāyakosallapariggahito kāyacittehi parahitārambho vīriyapāramitā, karuṇūpāyakosallapariggahitaṁ sattasaṅkhārāparādhasahanaṁ adosappadhāno tadākārappavattacittuppādo khantipāramitā, karuṇūpāyakosallapariggahitaṁ viraticetanādibhedaṁ avisaṁvādanaṁ saccapāramitā, karuṇūpāyakosallapariggahitaṁ acalasamādānādhiṭṭhānaṁ tadākārappavatto cittuppādo adhiṭṭhānapāramitā, karuṇūpāyakosallapariggahito lokassa hitasukhūpasaṁhāro atthato abyāpādo mettāpāramitā, karuṇūpāyakosallapariggahitā anunayapaṭighaviddhaṁsanī iṭṭhāniṭṭhesu sattasaṅkhāresu samappavatti upekkhāpāramitā.",
  "atk-s0512a3:646": "Tasmā pariccāgalakkhaṇā dānapāramī, deyyadhamme lobhaviddhaṁsanarasā, anāsattipaccupaṭṭhānā, bhavavibhavasampattipaccupaṭṭhānā vā, pariccajitabbavatthupadaṭṭhānā. Sīlanalakkhaṇā sīlapāramī, samādhānalakkhaṇā patiṭṭhānalakkhaṇā cāti vuttaṁ hoti. Dussīlyaviddhaṁsanarasā, anavajjarasā vā, soceyyapaccupaṭṭhānā, hirottappapadaṭṭhānā. Kāmato ca bhavato ca nikkhamanalakkhaṇā nekkhammapāramī, tadādīnavavibhāvanarasā, tato eva vimukhabhāvapaccupaṭṭhānā, saṁvegapadaṭṭhānā. Yathāsabhāvapaṭivedhalakkhaṇā paññāpāramī, akkhalitapaṭivedhalakkhaṇā vā kusalissāsakhittausupaṭivedho viya, visayobhāsanarasā padīpo viya, asammohapaccupaṭṭhānā araññagatasudesiko viya, samādhipadaṭṭhānā, catusaccapadaṭṭhānā vā. Ussāhalakkhaṇā vīriyapāramī, upatthambhanarasā, asaṁsīdanapaccupaṭṭhānā, vīriyārambhavatthupadaṭṭhānā, saṁvegapadaṭṭhānā vā. Khamanalakkhaṇā khantipāramī, iṭṭhāniṭṭhasahanarasā, adhivāsanapaccupaṭṭhānā, avirodhapaccupaṭṭhānā vā, yathābhūtadassanapadaṭṭhānā. Avisaṁvādanalakkhaṇā saccapāramī, yathāsabhāvavibhāvanarasā, sādhutāpaccupaṭṭhānā, soraccapadaṭṭhānā. Bodhisambhāresu adhiṭṭhānalakkhaṇā adhiṭṭhānapāramī, tesaṁ paṭipakkhābhibhavanarasā, tattha acalatāpaccupaṭṭhānā, bodhisambhārapadaṭṭhānā. Hitākārappavattilakkhaṇā mettāpāramī, hitūpasaṁhārarasā, āghātavinayanarasā vā, sommabhāvapaccupaṭṭhānā, sattānaṁ manāpabhāvadassanapadaṭṭhānā. Majjhattākārappavattilakkhaṇā upekkhāpāramī, samabhāvadassanarasā, paṭighānunayavūpasamapaccupaṭṭhānā, kammassakatāpaccavekkhaṇapadaṭṭhānā.",
  "atk-s0512a3:647": "Ettha ca karuṇūpāyakosallapariggahitatā dānādīnaṁ pariccāgādilakkhaṇassa visesanabhāvena vattabbā. Karuṇūpāyakosallapariggahitāni hi dānādīni bodhisattasantāne pavattāni dānādipāramiyo nāma honti.",
  "atk-s0512a3:648": "Kopaccayoti? Abhinīhāro tāva pāramīnaṁ paccayo. Yo hi ayaṁ –",
  "atk-s0512a3:649": "‘‘Manussattaṁ liṅgasampatti, hetu satthāradassanaṁ;",
  "atk-s0512a3:650": "Pabbajjā guṇasampatti, adhikāro ca chandatā;",
  "atk-s0512a3:651": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59) –",
  "atk-s0512a3:652": "Evaṁ vutto aṭṭhadhammasamodhānasampādito ‘‘tiṇṇo tāreyyaṁ mutto moceyyaṁ danto dameyyaṁ santo sameyyaṁ assattho assāseyyaṁ parinibbuto parinibbāpeyyaṁ suddho sodheyyaṁ buddho bodheyya’’ntiādinayappavatto abhinīhāro. So avisesena sabbapāramīnaṁ paccayo. Tappavattiyā hi uddhaṁ pāramīnaṁ pavicayupaṭṭhānasamādānādhiṭṭhānanipphattiyo mahāpurisānaṁ sambhavanti.",
  "atk-s0512a3:653": "Tattha manussattanti manussattabhāvo. Manussattabhāveyeva hi ṭhatvā buddhattaṁ patthentassa patthanā samijjhati, na nāgasupaṇṇādijātīsu ṭhitassa. Kasmāti ce? Buddhabhāvassa ananucchavikabhāvato.",
  "atk-s0512a3:654": "Liṅgasampattīti manussattabhāve ṭhitassāpi purisasseva patthanā samijjhati, na itthiyā na paṇḍakanapuṁsakaubhatobyañjanakānaṁ vā samijjhati. Kasmāti ce? Yathāvuttakāraṇato lakkhaṇapāripūriyā abhāvato ca. Vuttañcetaṁ – ‘‘aṭṭhānametaṁ, bhikkhave, anavakāso, yaṁ itthī arahaṁ assa sammāsambuddho’’ti (a. ni. 1.279; vibha. 809) vitthāro. Tasmā manussajātikassāpi itthiliṅge ṭhitassa paṇḍakādīnaṁ vā patthanā na samijjhati.",
  "atk-s0512a3:655": "Hetūti upanissayasampatti. Manussapurisassāpi hi upanissayasampannasseva hetusampattiyā patthanā samijjhati, na itarassa.",
  "atk-s0512a3:656": "Satthāradassananti satthusammukhībhāvo. Dharamānakabuddhasseva hi santike patthentassa patthanā samijjhati, parinibbute pana bhagavati cetiyassa santike vā bodhimūle vā paṭimāya vā paccekabuddhabuddhasāvakānaṁ vā santike patthanā na samijjhati. Kasmā? Adhikārassa balavabhāvābhāvato. Buddhānaṁ eva pana santike patthanā samijjhati, ajjhāsayassa uḷārabhāvena tadadhikārassa balavabhāvāpattito.",
  "atk-s0512a3:657": "Pabbajjāti buddhassa bhagavato santike patthentassāpi kammakiriyavādīsu tāpasesu vā bhikkhūsu vā pabbajitasseva patthanā samijjhati, no gihiliṅge ṭhitassa. Kasmā? Buddhabhāvassa ananucchavikabhāvato. Pabbajitā eva hi mahābodhisattā sammāsambodhiṁ adhigacchanti, na gahaṭṭhabhūtā, tasmā paṇidhānakāle ca pabbajjāliṅgaṁ eva hi yuttarūpaṁ kiñca guṇasampattiadhiṭṭhānabhāvato.",
  "atk-s0512a3:658": "Guṇasampattīti abhiññādiguṇasampadā. Pabbajitassāpi hi aṭṭhasamāpattilābhino pañcābhiññasseva patthanā samijjhati, na yathāvuttaguṇasampattiyā virahitassa. Kasmā? Pāramipavicayassa asamatthabhāvato, upanissayasampattiyā abhiññāsampattiyā ca samannāgatattā mahāpurisā katābhinīhārā sayameva pāramī pavicetuṁ samatthā honti.",
  "atk-s0512a3:659": "Adhikāroti adhiko upakāro. Yathāvuttaguṇasampannopi hi yo attano jīvitampi buddhānaṁ pariccajitvā tasmiṁ kāle adhikaṁ upakāraṁ karoti, tasseva abhinīhāro samijjhati, na itarassa.",
  "atk-s0512a3:660": "Chandatāti kattukāmatākusalacchando. Yassa hi yathāvuttadhammasamannāgatassa buddhakārakadhammānaṁ atthāya mahanto chando mahatī patthanā mahatī kattukāmatā atthi, tasseva samijjhati, na itarassa.",
  "atk-s0512a3:661": "Tatridaṁ chandamahantatāya opammaṁ – yo sakalacakkavāḷagabbhaṁ ekodakībhūtaṁ attano bāhubaleneva uttaritvā pāraṁ gantuṁ samattho, so buddhattaṁ pāpuṇātīti sutvā taṁ dukkarato adahanto ‘‘ahaṁ taṁ uttaritvā pāraṁ gamissāmī’’ti chandajāto hoti, na tattha saṅkocaṁ āpajjati. Tathā yo sakalacakkavāḷaṁ vītaccikānaṁ vigatadhūmānaṁ aṅgārānaṁ pūraṁ pādehi akkamanto atikkamitvā parabhāgaṁ pāpuṇituṁ samattho…pe… na tattha saṅkocaṁ āpajjati. Tathā yo sakalacakkavāḷaṁ sattisūlehi sunisitaphalehi nirantaraṁ ākiṇṇaṁ pādehi akkamanto atikkamitvā…pe… na tattha saṅkocaṁ āpajjati. Tathā yo sakalacakkavāḷaṁ nirantaraṁ ghanaveḷugumbasañchannaṁ kaṇṭakalatāvanagahanaṁ vinivijjhitvā parabhāgaṁ gantuṁ samattho…pe… na tattha saṅkocaṁ āpajjati. Tathā yo ‘‘cattāri asaṅkhyeyyāni satasahassañca kappe niraye paccitvā buddhattaṁ pattabba’’nti sutvā taṁ dukkarato adahanto ‘‘ahaṁ tattha paccitvā buddhattaṁ pāpuṇissāmī’’ti chandajāto hoti, na tattha saṅkocaṁ āpajjatīti evamādinā nayena ettha chandassa mahantabhāvo veditabbo.",
  "atk-s0512a3:662": "Evaṁ aṭṭhaṅgasamannāgato panāyaṁ abhinīhāro atthato tesaṁ aṭṭhannaṁ aṅgānaṁ samodhānena tathāpavatto cittuppādoti veditabbo. So sammadeva sammāsambodhiyā paṇidhānalakkhaṇo. ‘‘Aho vatāhaṁ anuttaraṁ sammāsambodhiṁ abhisambujjheyyaṁ, sabbasattānaṁ hitasukhaṁ nipphādeyya’’nti evamādipatthanāraso, bodhisambhārahetubhāvapaccupaṭṭhāno, mahākaruṇāpadaṭṭhāno, upanissayasampattipadaṭṭhāno vā. Acinteyyaṁ buddhabhūmiṁ aparimāṇaṁ sattalokahitañca ārabbha pavattiyā sabbabuddhakārakadhammamūlabhūto paramabhaddako paramakalyāṇo aparimeyyappabhāvo puññavisesoti daṭṭhabbo.",
  "atk-s0512a3:663": "Yassa ca uppattiyā saheva mahāpuriso mahābodhiyānapaṭipattiṁ otiṇṇo nāma hoti niyatabhāvasamadhigamanato tato anivattanasabhāvattā bodhisattoti samaññaṁ paṭilabhati, sabbabhāvena sammāsambodhiyaṁ samāsattamānasatā bodhisambhārasikkhāsamatthatā cassa santiṭṭhati. Yathāvuttābhinīhārasamijjhanena hi mahāpurisā sabbaññutaññāṇādhigamanapubbaliṅgena sayambhuñāṇena sammadeva sabbapāramiyo pavicinitvā samādāya anukkamena paripūrenti. Tathā katamahābhinīhāro hi sumedhapaṇḍito paṭipajji. Yathāha –",
  "atk-s0512a3:664": "‘‘Handa buddhakare dhamme, vicināmi ito cito;",
  "atk-s0512a3:665": "Uddhaṁ adho dasa disā, yāvatā dhammadhātuyā;",
  "atk-s0512a3:666": "Vicinanto tadā dakkhiṁ, paṭhamaṁ dānapārami’’nti. (bu. vaṁ. 2.115-116) –",
  "atk-s0512a3:667": "Vitthāro. Tassa ca abhinīhārassa cattāro paccayā cattāro hetū cattāri ca balāni veditabbāni.",
  "atk-s0512a3:668": "Tattha katame cattāro paccayā? Idha mahāpuriso passati tathāgataṁ mahatā buddhānubhāvena acchariyabbhutaṁ pāṭihāriyaṁ karontaṁ. Tassa taṁ nissāya taṁ ārammaṇaṁ katvā mahābodhiyaṁ cittaṁ santiṭṭhati – ‘‘mahānubhāvā vatāyaṁ dhammadhātu, yassā suppaṭividdhattā bhagavā evaṁ acchariyabbhutadhammo acinteyyānubhāvo cā’’ti . So tameva mahānubhāvadassanaṁ nissāya taṁ paccayaṁ katvā sambodhiyaṁ adhimuccanto tattha cittaṁ ṭhapeti. Ayaṁ paṭhamo paccayo mahābhinīhārāya.",
  "atk-s0512a3:669": "Na heva kho passati tathāgatassa yathāvuttaṁ mahānubhāvataṁ, api ca kho suṇāti ‘‘ediso ca ediso ca bhagavā’’ti. So taṁ nissāya taṁ paccayaṁ katvā sambodhiyaṁ adhimuccanto tattha cittaṁ ṭhapeti. Ayaṁ dutiyo paccayo mahābhinīhārāya.",
  "atk-s0512a3:670": "Na heva kho passati tathāgatassa yathāvuttaṁ mahānubhāvataṁ, napi taṁ parato suṇāti, api ca kho tathāgatassa dhammaṁ desentassa ‘‘dasabalasamannāgato, bhikkhave, tathāgato’’tiādinā (saṁ. ni. 2.21-22) buddhānubhāvapaṭisaṁyuttaṁ dhammaṁ suṇāti. So taṁ nissāya taṁ paccayaṁ katvā sambodhiyaṁ adhimuccanto tattha cittaṁ ṭhapeti. Ayaṁ tatiyo paccayo mahābhinīhārāya.",
  "atk-s0512a3:671": "Na heva kho passati tathāgatassa yathāvuttaṁ mahānubhāvataṁ, napi taṁ parato suṇāti, napi tathāgatassa dhammaṁ suṇāti, api ca kho uḷārajjhāsayo kalyāṇādhimuttiko ‘‘ahametaṁ buddhavaṁsaṁ buddhatantiṁ buddhapaveṇiṁ buddhadhammataṁ paripālessāmī’’ti yāvadeva dhammaṁ eva sakkaronto garukaronto mānento pūjento dhammaṁ apacāyamāno taṁ nissāya taṁ paccayaṁ katvā sambodhiyaṁ adhimuccanto tattha cittaṁ ṭhapeti. Ayaṁ catuttho paccayo mahābhinīhārāya.",
  "atk-s0512a3:672": "Tattha katame cattāro hetū mahābhinīhārāya? Idha mahāpuriso pakatiyā upanissayasampannova hoti purimakesu buddhesu katādhikāro. Ayaṁ paṭhamo hetu mahābhinīhārāya. Puna caparaṁ mahāpuriso pakatiyā karuṇājjhāsayo hoti karuṇādhimutto sattānaṁ dukkhaṁ apanetukāmo api ca attano kāyajīvitaṁ pariccajitvā. Ayaṁ dutiyo hetu mahābhinīhārāya. Puna caparaṁ mahāpuriso sakalatopi vaṭṭadukkhato sattahitāya ca dukkaracariyato sucirampi kālaṁ ghaṭento vāyamanto anibbinno hoti anutrāsī yāva icchitatthanipphatti. Ayaṁ tatiyo hetu mahābhinīhārāya. Puna caparaṁ mahāpuriso kalyāṇamittasannissito hoti, yo ahitato nivāreti, hite patiṭṭhapeti. Ayaṁ catuttho hetu mahābhinīhārāya.",
  "atk-s0512a3:673": "Tatrāyaṁ mahāpurisassa upanissayasampadā – ekantenevassa yathā ajjhāsayo sambodhininno hoti sambodhipoṇo sambodhipabbhāro, tathā sattānaṁ hitacariyā. Yato cānena purimabuddhānaṁ santike sambodhiyā paṇidhānaṁ kataṁ hoti manasā vācāya ca ‘‘ahampi ediso sammāsambuddho hutvā sammadeva sattānaṁ hitasukhaṁ nipphādeyya’’nti. Evaṁ sampannūpanissayassa panassa imāni upanissayasampattiyā liṅgāni bhavanti yehi samannāgatassa sāvakabodhisattehi ca paccekabodhisattehi ca mahāviseso mahantaṁ nānākaraṇaṁ paññāyati indriyato paṭipattito kosallato ca. Idha upanissayasampanno mahāpuriso yathā visadindriyo hoti visadañāṇo, na tathā itare. Parahitāya paṭipanno hoti, na attahitāya. Tathā hi so yathā bahujanahitāya bahujanasukhāya lokānukampāya atthāya hitāya sukhāya devamanussānaṁ paṭipajjati, na tathā itare. Tattha ca kosallaṁ āvahati ṭhānuppattikapaṭibhānena ṭhānāṭhānakusalatāya ca.",
  "atk-s0512a3:674": "Tathā mahāpuriso pakatiyā dānajjhāsayo hoti dānābhirato, sati deyyadhamme deti eva, na dānato saṅkocaṁ āpajjati, satataṁ samitaṁ saṁvibhāgasīlo hoti, pamuditova deti ādarajāto, na udāsīnacitto, mahantampi dānaṁ datvā na ca dānena santuṭṭho hoti, pageva appaṁ, paresañca ussāhaṁ janento dāne vaṇṇaṁ bhāsati, dānapaṭisaṁyuttaṁ dhammakathaṁ karoti, aññe ca paresaṁ dente disvā attamano hoti, bhayaṭṭhānesu ca paresaṁ abhayaṁ detīti evamādīni dānajjhāsayassa mahāpurisassa dānapāramiyā liṅgāni.",
  "atk-s0512a3:675": "Tathā pāṇātipātādīhi pāpadhammehi hirīyati ottappati, sattānaṁ aviheṭhanajātiko hoti sorato sukhasīlo asaṭho amāyāvī ujujātiko suvaco sovacassakaraṇīyehi dhammehi samannāgato mudujātiko atthaddho anatimānī, parasantakaṁ nādiyati antamaso tiṇasalākaṁ upādāya, attano hatthe nikkhittaṁ iṇaṁ vā gahetvā paraṁ na visaṁvādeti, parasmiṁ vā attano santake byāmūḷhe vissarite vā taṁ saññāpetvā paṭipādeti yathā taṁ na parahatthagataṁ hoti, aloluppo hoti, parapariggahesu pāpakaṁ cittampi na uppādeti, itthibyasanādīni dūrato parivajjeti, saccavādī saccasandho bhinnānaṁ sandhātā sahitānaṁ anuppadātā, piyavādī mihitapubbaṅgamo pubbabhāsī atthavādī dhammavādī anabhijjhālu abyāpannacitto aviparītadassano, kammassakatañāṇena saccānulomikañāṇena kataññū katavedī vuddhāpacāyī suvisuddhājīvo dhammakāmo parepi dhamme samādapetā sabbena sabbaṁ akiccato satte nivāretā kiccesu patiṭṭhapetā attanā ca tattha kicce yogaṁ āpajjitā, katvā vā pana sayaṁ akattabbaṁ sīghaññeva tato paṭivirato hotīti evamādīni sīlajjhāsayassa mahāpurisassa sīlapāramiyā liṅgāni.",
  "atk-s0512a3:676": "Tathā mandakileso hoti mandanīvaraṇo, pavivekajjhāsayo avikkhepabahulo, na tassa pāpakā vitakkā cittaṁ anvāssavanti, vivekagatassa cassa appakasireneva cittaṁ samādhiyati, amittapakkhepi tuvaṭaṁ mettacittatā santiṭṭhati, pageva itarasmiṁ, satimā ca hoti cirakatampi cirabhāsitampi saritā anussaritā, medhāvī ca hoti dhammojapaññāya samannāgato, nipako ca hoti tāsu tāsu itikattabbatāsu, āraddhavīriyo ca hoti sattānaṁ hitakiriyāsu, khantibalasamannāgato ca hoti sabbasaho, acalādhiṭṭhāno ca hoti daḷhasamādāno , ajjhupekkhako ca hoti upekkhāṭhānīyesu dhammesūti evamādīni mahāpurisassa nekkhammajjhāsayādīnaṁ vasena nekkhammapāramiādīnaṁ liṅgāni veditabbāni.",
  "atk-s0512a3:677": "Evametehi bodhisambhāraliṅgehi samannāgatassa mahāpurisassa yaṁ vuttaṁ ‘‘mahābhinīhārāya kalyāṇamittasannissayo hetū’’ti. Tatridaṁ saṅkhepato kalyāṇamittalakkhaṇaṁ – idha kalyāṇamitto saddhāsampanno hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno. Tattha saddhāsampattiyā saddahati tathāgatassa bodhiṁ kammaphalañca, tena sammāsambodhiyā hetubhūtaṁ sattesu hitesitaṁ na pariccajati, sīlasampattiyā sattānaṁ piyo hoti manāpo garu bhāvanīyo codako pāpagarahī vattā vacanakkhamo, sutasampattiyā sattānaṁ hitasukhāvahaṁ gambhīraṁ dhammakathaṁ kattā hoti, cāgasampattiyā appiccho hoti santuṭṭho pavivitto asaṁsaṭṭho, vīriyasampattiyā āraddhavīriyo hoti sattānaṁ hitapaṭipattiyaṁ, satisampattiyā upaṭṭhitasati hoti anavajjadhammesu, samādhisampattiyā avikkhitto hoti samāhitacitto, paññāsampattiyā aviparītaṁ pajānāti, so satiyā kusalākusalānaṁ dhammānaṁ gatiyo samanvesamāno paññāya sattānaṁ hitāhitaṁ yathābhūtaṁ jānitvā samādhinā tattha ekaggacitto hutvā vīriyena ahitā satte nisedhetvā hite niyojeti. Tenāha –",
  "atk-s0512a3:678": "‘‘Piyo garu bhāvanīyo, vattā ca vacanakkhamo;",
  "atk-s0512a3:679": "Gambhīrañca kathaṁ kattā, no caṭṭhāne niyojako’’ti. (a. ni. 7.37; netti. 113) –",
  "atk-s0512a3:680": "Evaṁ guṇasamannāgatañca kalyāṇamittaṁ upanissāya mahāpuriso attano upanissayasampattiṁ sammadeva pariyodapeti. Suvisuddhāsayapayogo ca hutvā catūhi balehi samannāgato na cireneva aṭṭhaṅge samodhānetvā mahābhinīhāraṁ karonto bodhisattabhāve patiṭṭhahati anivattidhammo niyato sambodhiparāyano.",
  "atk-s0512a3:681": "Tassimāni cattāri balāni. Ajjhattikabalaṁ yā sammāsambodhiyaṁ attasannissayā dhammagāravena abhiruci ekantaninnajjhāsayatā, yāya mahāpuriso attādhipati lajjāpassayo abhinīhārasampanno ca hutvā pāramiyo pūretvā sammāsambodhiṁ pāpuṇāti. Bāhirabalaṁ yā sammāsambodhiyaṁ parasannissayā abhiruci ekantaninnajjhāsayatā, yāya mahāpuriso lokādhipati mānāpassayo abhinīhārasampanno ca hutvā pāramiyo pūretvā sammāsambodhiṁ pāpuṇāti. Upanissayabalaṁ yā sammāsambodhiyaṁ upanissayasampattiyā abhiruci ekantaninnajjhāsayatā, yāya mahāpuriso tikkhindriyo visadadhātuko satisannissayo abhinīhārasampanno ca hutvā pāramiyo pūretvā sammāsambodhiṁ pāpuṇāti. Payogabalaṁ yā sammāsambodhiyaṁ tajjā payogasampadā sakkaccakāritā sātaccakāritā, yāya mahāpuriso visuddhapayogo nirantarakārī abhinīhārasampanno ca hutvā pāramiyo pūretvā sammāsambodhiṁ pāpuṇāti.",
  "atk-s0512a3:682": "Evamayaṁ catūhi paccayehi catūhi hetūhi catūhi ca balehi sampannasamudāgamo aṭṭhaṅgasamodhānasampādito abhinīhāro pāramīnaṁ paccayo mūlakāraṇabhāvato. Yassa ca pavattiyā mahāpurise cattāro acchariyā abbhutā dhammā patiṭṭhahanti, sabbasattanikāyaṁ attano orasaputtaṁ viya piyacittena pariggaṇhāti. Na cassa cittaṁ puttasaṁkilesavasena saṁkilissati. Sattānaṁ hitasukhāvaho cassa ajjhāsayo payogo ca hoti. Attano ca buddhakārakadhammā uparūpari vaḍḍhanti paripaccanti ca. Yato ca mahāpuriso uḷāratamena puññābhisandena kusalābhisandena pavattiyā paccayena sukhassāhārena samannāgato sattānaṁ dakkhiṇeyyo uttamagāravaṭṭhānaṁ asadisaṁ puññakkhettañca hoti. Evamanekaguṇo anekānisaṁso mahābhinīhāro pāramīnaṁ paccayoti veditabbo.",
  "atk-s0512a3:683": "Yathā ca abhinīhāro, evaṁ mahākaruṇā upāyakosallañca. Tattha upāyakosallaṁ nāma dānādīnaṁ bodhisambhārabhāvassa nimittabhūtā paññā, yāhi mahākaruṇūpāyakosallatāhi mahāpurisānaṁ attasukhanirapekkhatā nirantaraṁ parahitakaraṇapasutatā sudukkarehipi mahābodhisattacaritehi visādābhāvo pasādasambuddhidassanasavanānussaraṇakālesupi sattānaṁ hitasukhappaṭilābhahetubhāvo ca sampajjati. Tathā hissa paññāya buddhabhāvasiddhi, karuṇāya buddhakammasiddhi, paññāya sayaṁ tarati, karuṇāya pare tāreti, paññāya paradukkhaṁ parijānāti, karuṇāya paradukkhapatikāraṁ ārabhati, paññāya ca dukkhe nibbindati, karuṇāya dukkhaṁ sampaṭicchati, tathā paññāya nibbānābhimukho hoti, karuṇāya vaṭṭaṁ pāpuṇāti, tathā karuṇāya saṁsārābhimukho hoti, paññāya tatra nābhiramati, paññāya ca sabbattha virajjati, karuṇānugatattā na ca na sabbesaṁ anuggahāya pavatto, karuṇāya sabbepi anukampati, paññānugatattā na ca na sabbattha virattacitto, paññāya ca ahaṁkāramamaṁkārābhāvo, karuṇāya ālasiyadīnatābhāvo, tathā paññākaruṇāhi yathākkamaṁ attaparanāthatā dhīravīrabhāvo, anattantapaaparantapatā, attahitaparahitanipphatti, nibbhayābhiṁsanakabhāvo, dhammādhipatilokādhipatitā, kataññupubbakāribhāvo, mohataṇhāvigamo, vijjācaraṇasiddhi, balavesārajjanipphattīti sabbassāpi pāramitāphalassa visesena upāyabhāvato paññākaruṇā pāramīnaṁ paccayo. Idañca dvayaṁ pāramīnaṁ viya paṇidhānassāpi paccayo.",
  "atk-s0512a3:684": "Tathā ussāhaummaṅgaavatthānahitacariyā ca pāramīnaṁ paccayāti veditabbā, yā buddhabhāvassa uppattiṭṭhānatāya buddhabhūmiyoti vuccanti. Tattha ussāho nāma bodhisambhārānaṁ abbhussahanavīriyaṁ. Ummaṅgo nāma bodhisambhāresu upāyakosallabhūtā paññā. Avatthānaṁ nāma adhiṭṭhānaṁ acalādhiṭṭhānatā. Hitacariyā nāma mettābhāvanā karuṇābhāvanā ca.",
  "atk-s0512a3:685": "Tathā nekkhammapavivekaalobhādosāmohanissaraṇappabhedā cha ajjhāsayā. Nekkhammajjhāsayā hi bodhisattā honti kāmesu gharāvāse ca dosadassāvino, tathā pavivekajjhāsayā saṅgaṇikāya dosadassāvino, alobhajjhāsayā lobhe dosadassāvino, adosajjhāsayā dose dosadassāvino, amohajjhāsayā mohe dosadassāvino, nissaraṇajjhāsayā sabbabhavesu dosadassāvinoti. Tasmā ete bodhisattānaṁ cha ajjhāsayā dānādīnaṁ pāramīnaṁ paccayāti veditabbā. Na hi lobhādīsu ādīnavadassanena alobhādīnaṁ adhikabhāvena ca vinā dānādipāramiyo sambhavanti, alobhādīnañhi adhikabhāvena pariccāgādininnacittatā alobhajjhāsayāditāti veditabbā.",
  "atk-s0512a3:686": "Yathā cete evaṁ dānajjhāsayatādayopi bodhiyā carantānaṁ bodhisattānaṁ dānādipāramīnaṁ paccayo. Dānajjhāsayatāya hi bodhisattā tappaṭipakkhe macchere dosadassāvino hutvā sammadeva dānapāramiṁ paripūrenti. Sīlajjhāsayatāya dussīlye dosadassāvino hutvā sammadeva sīlapāramiṁ paripūrenti. Nekkhammajjhāsayatāya kāmesu gharāvāse ca , yathābhūtañāṇajjhāsayatāya aññāṇe vicikicchāya ca, vīriyajjhāsayatāya kosajje, khantiyajjhāsayatāya akkhantiyaṁ, saccajjhāsayatāya visaṁvāde, adhiṭṭhānajjhāsayatāya anadhiṭṭhāne, mettājjhāsayatāya byāpāde, upekkhājjhāsayatāya lokadhammesu ādīnavadassāvino hutvā sammadeva nekkhammādipāramiyo paripūrenti. Dānajjhāsayatādayo dānādipāramīnaṁ nipphattikāraṇattā paccayo.",
  "atk-s0512a3:687": "Tathā apariccāgapariccāgādīsu yathākkamaṁ ādīnavānisaṁsapaccavekkhaṇā dānādipāramīnaṁ paccayo. Tatthāyaṁ paccavekkhaṇāvidhikhettavatthuhiraññasuvaṇṇagomahiṁsadāsidāsaputtadārādipariggahabyāsattacittānaṁ sattānaṁ khettādīnaṁ vatthukāmabhāvena bahupatthanīyabhāvato rājacorādisādhāraṇabhāvato vivādādhiṭṭhānato sapattakaraṇato nissārato paṭilābhaparipālanesu paraviheṭhanahetuto vināsanimittañca sokādianekavihitabyasanāvahato tadāsattinidānañca maccheramalapariyuṭṭhitacittānaṁ apāyūpapattihetubhāvatoti evaṁ vividhavipulānatthāvahāni pariggahavatthūni nāma. Tesaṁ pariccāgoyeva eko sotthibhāvoti pariccāge appamādo karaṇīyo.",
  "atk-s0512a3:688": "Api ca yācako yācamāno attano guyhassa ācikkhanato ‘‘mayhaṁ vissāsiko’’ti ca, ‘‘pahāya gamanīyamattano santakaṁ gahetvā paralokaṁ yāhīti mayhaṁ upadesako’’ti ca, ‘‘āditte viya agāre maraṇagginā āditte loke tato mayhaṁ santakassa apavāhakasahāyo’’ti ca, ‘‘apavāhitassa cassa ajhāpananikkhepaṭṭhānabhūto’’ti ca dānasaṅkhāte kalyāṇakammasmiṁ sahāyabhāvato sabbasampattīnaṁ aggabhūtāya paramadullabhāya buddhabhūmiyā sampattihetubhāvato ca ‘‘paramo kalyāṇamitto’’ti ca paccavekkhitabbaṁ.",
  "atk-s0512a3:689": "Tathā ‘‘uḷāre kammani anenāhaṁ sambhāvito, tasmā sā sambhāvanā avitathā kātabbā’’ti ca, ‘‘ekantabheditāya jīvitassa ayācitenāpi mayā dātabbaṁ, pageva yācitenā’’ti ca, ‘‘uḷārajjhāsayehi gavesitvāpi dātabbato sayamevāgato mama puññenā’’ti ca ‘‘yācakassa dānāpadesena mayhamevāyamanuggaho’’ti ca, ‘‘ahaṁ viya ayaṁ sabbopi loko mayā anuggahetabbo’’ti ca, ‘‘asati yācake kathaṁ mayhaṁ dānapāramī pūreyyā’’ti ca, ‘‘yācakānameva catthāya mayā sabbo pariggahetabbo’’ti ca, ‘‘maṁ ayācitvāva mama santakaṁ yācakā kadā sayameva gaṇheyyu’’nti ca, ‘‘kathamahaṁ yācakānaṁ piyo cassaṁ manāpo’’ti ca, ‘‘kathaṁ vā te mayhaṁ piyā cassu manāpā’’ti ca, ‘‘kathaṁ vāhaṁ dadamāno datvāpi ca attamano cassaṁ pamudito pītisomanassajāto’’ti ca, ‘‘kathaṁ vā me yācakā bhaveyyuṁ uḷāro ca dānajjhāsayo’’ti ca, ‘‘kathaṁ vāhamayācito eva yācakānaṁ hadayamaññāya dadeyya’’nti ca, ‘‘sati dhane yācake ca apariccāgo mahatī mayhaṁ vañcanā’’ti ca, ‘‘kathaṁ vāhaṁ attano aṅgāni jīvitaṁ vāpi yācakānaṁ pariccajeyya’’nti ca pariccāganinnatā upaṭṭhapetabbā. Api ca ‘‘attho nāmāyaṁ nirapekkhaṁ dāyakamanugacchati, yathā taṁ nirapekkhaṁ khepakaṁ kiṭako’’ti ca atthe nirapekkhatāya cittaṁ uppādetabbaṁ.",
  "atk-s0512a3:690": "Yācamāno pana yadi piyapuggalo hoti, ‘‘piyo maṁ yācatī’’ti somanassaṁ uppādetabbaṁ. Atha udāsīnapuggalo hoti, ‘‘ayaṁ maṁ yācamāno addhā iminā pariccāgena mitto hotī’’ti somanassaṁ uppādetabbaṁ. Dadantopi hi yācakānaṁ piyo hotīti. Atha pana verī puggalo yācati, ‘‘paccatthiko maṁ yācati, ayaṁ maṁ yācamāno addhā iminā pariccāgena verī piyo mitto hotī’’ti visesena somanassaṁ uppādetabbaṁ. Evaṁ piyapuggale viya majjhattaveripuggalesupi mettāpubbaṅgamaṁ karuṇaṁ upaṭṭhapetvāva dātabbaṁ.",
  "atk-s0512a3:691": "Sace panassa cirakālaparibhāvitattā lobhassa deyyadhammavisayā lobhadhammā uppajjeyyuṁ, tena bodhisattapaṭiññena iti paṭisañcikkhitabbaṁ ‘‘nanu tayā sappurisasambodhāya abhinīhāraṁ karontena sabbasattānaṁ upakāratthāya ayaṁ kāyo nissaṭṭho tappariccāgamayañca puññaṁ, tattha nāma te bāhirepi vatthusmiṁ abhisaṅgappavatti hatthisinānasadisī hoti, tasmā tayā na katthaci saṅgo uppādetabbo. Seyyathāpi nāma mahato bhesajjarukkhassa tiṭṭhato mūlaṁ mūlatthikā haranti, papaṭikaṁ tacaṁ khandhaṁ viṭapaṁ sāraṁ sākhaṁ palāsaṁ pupphaṁ phalaṁ phalatthikā haranti, na tassa rukkhassa ‘mayhaṁ santakaṁ ete harantī’ti vitakkasamudācāro hoti, evameva sabbalokahitāya ussukkamāpajjantena mayā mahādukkhe akataññuke niccāsucimhi kāye paresaṁ upakārāya viniyujjamāne aṇumattopi micchāvitakko na uppādetabbo. Ko vā ettha viseso ajjhattikabāhiresu mahābhūtesu ekantabhedanavikiraṇaviddhaṁsanadhammesu, kevalaṁ pana sammohavijambhitametaṁ, yadidaṁ etaṁ mama esohamasmi eso me attāti abhiniveso. Tasmā bāhiresu viya ajjhattikesupi karacaraṇanayanādīsu maṁsādīsu ca anapekkhena hutvā ‘taṁ tadatthikā harantū’ti nissaṭṭhacittena bhavitabba’’nti.",
  "atk-s0512a3:692": "Evaṁ paṭisañcikkhato cassa sambodhāya pahitattassa kāyajīvitesu nirapekkhassa appakasireneva kāyavacīmanokammāni suvisuddhāni honti. So suvisuddhakāyavacīmanokammanto visuddhājīvo ñāyapaṭipattiyaṁ ṭhito apāyupāyakosallasamannāgamena bhiyyosomattāya deyyadhammapariccāgena abhayadānasaddhammadānehi ca sabbasatte anuggaṇhituṁ samattho hotīti ayaṁ tāva dānapāramiyaṁ paccavekkhaṇānayo.",
  "atk-s0512a3:693": "Sīlapāramiyaṁ pana evaṁ paccavekkhitabbaṁ – idañhi sīlaṁ nāma gaṅgodakādīhi visodhetuṁ asakkuṇeyyassa dosamalassa vikkhālanajalaṁ, haricandanādīhi vinetuṁ asakkuṇeyyassa rāgādipariḷāhassa vinayanaṁ, hāramakuṭakuṇḍalādīhi pacurajanālaṅkārehi asādhāraṇo sādhūnaṁ alaṅkāraviseso, sabbadisāvāyanato akittimo sabbakālānurūpo ca surabhigandho, khattiyamahāsālādīhi devatāhi ca vandanīyādibhāvāvahanato paramo vasīkaraṇamanto, cātumahārājikādidevalokārohaṇasopānapanti , jhānābhiññānaṁ adhigamūpāyo, nibbānamahānagarassa sampāpakamaggo, sāvakabodhipaccekabodhisammāsambodhīnaṁ patiṭṭhānabhūmi, yaṁ yaṁ vā panicchitaṁ patthitaṁ, tassa tassa samijjhanūpāyabhāvato cintāmaṇikapparukkhādike ca atiseti.",
  "atk-s0512a3:694": "Vuttañcetaṁ bhagavatā – ‘‘ijjhati, bhikkhave, sīlavato cetopaṇidhivisuddhattā’’ti (dī. ni. 3.337; a. ni. 8.35). Aparampi vuttaṁ – ‘‘ākaṅkheyya ce, bhikkhave, bhikkhu ‘sabrahmacārīnaṁ piyo ca assaṁ manāpo ca garu ca bhāvanīyo cā’ti, sīlesvevassa paripūrakārī’’tiādi (ma. ni. 1.65). Tathā ‘‘avippaṭisāratthāni kho, ānanda, kusalāni sīlānī’’ti (a. ni. 11.1). ‘‘Pañcime, gahapatayo, ānisaṁsā sīlavato sīlasampadāyā’’tiādisuttānañca (dī. ni. 2.150; 3.316; a. ni. 5.213; mahāva. 285) vasena sīlassa guṇā paccavekkhitabbā. Tathā aggikkhandhopamasuttādīnaṁ (a. ni. 7.72) vasena sīlavirahe ādīnavā. Pītisomanassanimittato attānuvādaparāpavādadaṇḍaduggatibhayābhāvato viññūhi pāsaṁsabhāvato avippaṭisārahetuto sotthiṭṭhānato atijanasāpateyyādhipateyyāyurūpaṭṭhānabandhumittasampattīnaṁ atisayanato ca sīlaṁ paccavekkhitabbaṁ. Sīlavato hi attano sīlasampadāhetu mahantaṁ pītisomanassaṁ uppajjati – ‘‘kataṁ vata mayā kusalaṁ, kataṁ kalyāṇaṁ, kataṁ bhīruttāṇa’’nti.",
  "atk-s0512a3:695": "Tathā sīlavato attā na upavadati, na pare viññū, daṇḍaduggatibhayānaṁ sambhavo eva natthi. ‘‘Sīlavā purisapuggalo kalyāṇadhammo’’ti viññūnaṁ pāsaṁso hoti. Tathā sīlavato yvāyaṁ ‘‘kataṁ vata mayā pāpaṁ, kataṁ luddakaṁ, kataṁ kibbisa’’nti dussīlassa vippaṭisāro uppajjati, so na hoti. Sīlañca nāmetaṁ appamādādhiṭṭhānato bhogabyasanādiparihāramukhena mahato atthassa sādhanato maṅgalabhāvato ca paramaṁ sotthiṭṭhānaṁ, nihīnajaccopi sīlavā khattiyamahāsālādīnaṁ pūjanīyo hotīti kulasampattiṁ atiseti sīlasampadā, ‘‘taṁ kiṁ maññasi, mahārāja? Idha te assa dāso kammakaro’’tiādivacanañcettha (dī. ni. 1.186) sādhakaṁ. Corādīhi asādhāraṇato paralokānugamanato mahapphalabhāvato samathādiguṇādhiṭṭhānato ca bāhiradhanaṁ atiseti sīlaṁ. Paramassa cittissariyassa adhiṭṭhānabhāvato khattiyādīnaṁ issariyaṁ atiseti sīlaṁ. Sīlanimittañhi taṁtaṁsattanikāyesu sattānaṁ issariyaṁ, vassasatadīghappamāṇato jīvitato ekāhampi sīlavato jīvitassa visiṭṭhatāvacanato sati ca jīvite sikkhānikkhipanassa maraṇatāvacanato sīlaṁ jīvitato visiṭṭhataraṁ . Verīnampi manuññabhāvāvahanato jarārogavipattīhi anabhibhavanīyato ca rūpasampattiṁ atiseti sīlaṁ. Pāsādahammiyādiṭṭhānavisese rājayuvarājasenāpatiādiṭṭhānavisese ca atiseti sīlaṁ sukhavisesādhiṭṭhānabhāvato. Sabhāvasiniddhe santikāvacarepi bandhujane mittajane ca atiseti ekantahitasampādanato paralokānugamanato ca ‘‘na taṁ mātāpitā kayirā’’tiādivacanañcettha (dha. pa. 43) sādhakaṁ. Tathā hatthiassarathapattibalakāyehi mantāgadasotthānappayogehi ca durārakkhaṁ attānaṁ ārakkhābhāvena sīlameva visiṭṭhataraṁ attādhīnato aparādhīnato mahāvisayato ca. Tenevāha – ‘‘dhammo have rakkhati dhammacāri’’ntiādi (jā. 1.10.102). Evamanekaguṇasamannāgataṁ sīlanti paccavekkhantassa aparipuṇṇā ceva sīlasampadā pāripūriṁ gacchati aparisuddhā ca pārisuddhiṁ.",
  "atk-s0512a3:696": "Sace panassa dīgharattaṁ paricayena sīlapaṭipakkhā dhammā dosādayo antarantarā uppajjeyyuṁ, tena bodhisattapaṭiññena evaṁ paṭisañcikkhitabbaṁ – nanu tayā sambodhāya paṇidhānaṁ kataṁ, sīlavikalena ca na sakkā lokiyāpi sampattiyo pāpuṇituṁ, pageva lokuttarā, sabbasampattīnaṁ pana aggabhūtāya sammāsambodhiyā adhiṭṭhānabhūtena sīlena paramukkaṁsagatena bhavitabbaṁ, tasmā ‘‘kikīva aṇḍa’’ntiādinā (visuddhi. 1.19; dī. ni. aṭṭha. 1.7) vuttanayena sammā sīlaṁ rakkhantena suṭṭhutaraṁ tayā pesalena bhavitabbaṁ.",
  "atk-s0512a3:697": "Api ca tayā dhammadesanāya yānattaye sattānaṁ avatāraṇaparipācanāni kātabbāni, sīlavikalassa ca vacanaṁ na paccetabbaṁ hoti, asappāyāhāravicārassa viya vejjassa tikicchanaṁ, tasmā kathāhaṁ saddheyyo hutvā sattānaṁ avatāraṇaparipācanāni kareyyanti sabhāvaparisuddhasīlena bhavitabbaṁ. Kiñca jhānādiguṇavisesayogena me sattānaṁ upakārakaraṇasamatthatā paññāpāramiādiparipūraṇañca, jhānādayo ca guṇā sīlapārisuddhiṁ vinā na sambhavantīti sammadeva sīlaṁ parisodhetabbaṁ.",
  "atk-s0512a3:698": "Tathā ‘‘sambādho gharāvāso rajopatho’’tiādinā (dī. ni. 1.191; saṁ. ni. 2.154; ma. ni. 1.291; 2.10) gharāvāse, ‘‘aṭṭhikaṅkalūpamā kāmā’’tiādinā (ma. ni. 1.234; pāci. 175) ‘‘mātāpi puttena vivadatī’’tiādinā (ma. ni. 1.178) ca kāmesu, ‘‘seyyathāpi puriso iṇaṁ ādāya kammante payojeyyā’’tiādinā (dī. ni. 1.218) kāmacchandādīsu ādīnavadassanapubbaṅgamā vuttavipariyāyena ‘‘abbhokāso pabbajjā’’tiādinā (dī. ni. 1.191; saṁ. ni. 2.154) pabbajjādīsu ānisaṁsapaṭisaṅkhāvasena nekkhammapāramiyaṁ paccavekkhaṇā veditabbā. Ayamettha saṅkhepo, vitthāro pana dukkhakkhandha- (ma. ni. 1.163 ādayo) āsivisopamasuttā- (saṁ. ni. 4.238) divasena veditabbo.",
  "atk-s0512a3:699": "Tathā ‘‘paññāya vinā dānādayo dhammā na visujjhanti, yathāsakaṁ byāpārasamatthā ca na hontī’’ti paññāguṇā manasikātabbā. Yatheva hi jīvitena vinā sarīrayantaṁ na sobhati, na ca attano kiriyāsu paṭipattisamatthaṁ hoti, yathā ca cakkhādīni indriyāni viññāṇena vinā yathāsakaṁ visayesu kiccaṁ kātuṁ nappahonti, evaṁ saddhādīni indriyāni paññāya vinā sakiccapaṭipattiyaṁ asamatthānīti pariccāgādipaṭipattiyaṁ paññā padhānakāraṇaṁ. Ummīlitapaññācakkhukā hi mahābodhisattā attano aṅgapaccaṅgānipi datvā anattukkaṁsakā aparavambhakā ca honti, bhesajjarukkhā viya vikapparahitā kālattayepi somanassajātā. Paññāvasena hi upāyakosallayogato pariccāgo parahitappavattiyā dānapāramibhāvaṁ upeti. Attatthañhi dānaṁ vaḍḍhisadisaṁ hoti.",
  "atk-s0512a3:700": "Tathā paññāya abhāvena taṇhādisaṁkilesāviyogato sīlassa visuddhi eva na sambhavati, kuto sabbaññuguṇādhiṭṭhānabhāvo. Paññavā eva ca gharāvāse kāmaguṇesu saṁsāre ca ādīnavaṁ pabbajjāya jhānasamāpattiyaṁ nibbāne ca ānisaṁsaṁ suṭṭhu sallakkhento pabbajitvā jhānasamāpattiyo nibbattetvā nibbānābhimukho pare ca tattha patiṭṭhāpeti. Vīriyañca paññāvirahitaṁ yathicchitamatthaṁ na sādheti durārambhabhāvato. Varameva hi anārambho durārambhato, paññāsahitena pana vīriyena na kiñci duradhigamaṁ upāyapaṭipattito. Tathā paññavā eva parāpakārādīnaṁ adhivāsakajātiko hoti, na duppañño. Paññāvirahitassa ca parehi upanītā apakārā khantiyā paṭipakkhameva anubrūhenti, paññavato pana te khantisampattiyā paribrūhanavasena assā thirabhāvāya saṁvattanti. Paññavā eva tīṇipi saccāni nesaṁ kāraṇāni paṭipakkhe ca yathābhūtaṁ jānitvā paresaṁ avisaṁvādako hoti.",
  "atk-s0512a3:701": "Tathā paññābalena attānaṁ upatthambhetvā dhitisampadāya sabbapāramīsu acalasamādānādhiṭṭhāno hoti. Paññavā eva ca piyamajjhattaverivibhāgaṁ akatvā sabbattha hitūpasaṁhārakusalo hoti. Tathā paññāvasena lābhālābhādilokadhammasannipāte nibbikāratāya majjhatto hoti. Evaṁ sabbāsaṁ pāramīnaṁ paññāva pārisuddhihetūti paññāguṇā paccavekkhitabbā. Api ca paññāya vinā na dassanasampatti, antarena ca diṭṭhisampadaṁ na sīlasampadā , sīladiṭṭhisampadāvirahitassa na samādhisampadā, asamāhitena ca na sakkā attahitamattampi sādhetuṁ, pageva ukkaṁsagataṁ parahitanti parahitāya paṭipannena ‘‘nanu tayā sakkaccaṁ paññāya parivuddhiyaṁ āyogo karaṇīyo’’ti bodhisattena attā ovaditabbo. Paññānubhāvena hi mahāsatto caturadhiṭṭhānādhiṭṭhito catūhi saṅgahavatthūhi lokaṁ anuggaṇhanto satte niyyānamagge avatāreti, indriyāni ca nesaṁ paripāceti.",
  "atk-s0512a3:702": "Tathā paññābalena khandhāyatanādīsu pavicayabahulopavattinivattiyo yāthāvato parijānanto dānādayo guṇe visesanibbedhabhāgiyabhāvaṁ nayanto bodhisattasikkhāya paripūrakārī hotīti evamādinā anekākāravokāre paññāguṇe vavatthapetvā paññāpāramī anubrūhetabbā.",
  "atk-s0512a3:703": "Tathā dissamānānipi lokiyāni kammāni nihīnavīriyena pāpuṇituṁ asakkuṇeyyāni, agaṇitakhedena pana āraddhavīriyena duradhigamaṁ nāma natthi. Nihīnavīriyo hi ‘‘saṁsāramahoghato sabbasatte santāressāmī’’ti ārabhitumeva na sakkuṇāti. Majjhimo ārabhitvā antarā vosānamāpajjati. Ukkaṭṭhavīriyo pana attasukhanirapekkho ārambhapāramimadhigacchatīti vīriyasampatti paccavekkhitabbā. Api ca ‘‘yassa attano eva saṁsārapaṅkato samuddharaṇatthamārambho, tassāpi na vīriyassa sithilabhāve manorathānaṁ matthakappatti sakkā sambhāvetuṁ, pageva sadevakassa lokassa samuddharaṇatthaṁ katābhinīhārenā’’ti ca ‘‘rāgādīnaṁ dosagaṇānaṁ mattamahāgajānaṁ viya dunnivārabhāvato tannidānānañca kammasamādānānaṁ ukkhittāsikavadhakasadisabhāvato tannimittānañca duggatīnaṁ sabbadā vivaṭamukhabhāvato, tattha niyojakānañca pāpamittānaṁ sadā sannihitabhāvato tadovādakāritāya ca bālassa puthujjanabhāvassa satisambhave yuttaṁ sayameva saṁsāradukkhato nissaritunti micchāvitakkā vīriyānubhāvena dūrībhavantī’’ti ca ‘‘yadi pana sambodhi attādhīnena vīriyena sakkā samadhigantuṁ, kimettha dukkara’’nti ca evamādinā nayena vīriyaguṇā paccavekkhitabbā.",
  "atk-s0512a3:704": "Tathā khanti nāmāyaṁ niravasesaguṇapaṭipakkhassa kodhassa vidhamanato guṇasampādane sādhūnamappaṭihatamāyudhaṁ, parābhibhavasamatthānaṁ alaṅkāro, samaṇabrāhmaṇānaṁ balasampadā, kodhaggivinayanaudakadhārā, kalyāṇassa kittisaddassa sañjātideso, pāpapuggalānaṁ vacīvisavūpasamakaro mantāgado, saṁvare ṭhitānaṁ paramā dhīrapakati, gambhīrāsayatāya sāgaro, dosamahāsāgarassa velā, apāyadvārassa pidahanakavāṭaṁ, devabrahmalokānaṁ ārohaṇasopānaṁ, sabbaguṇānaṁ adhivāsanabhūmi, uttamā kāyavacīmanovisuddhīti manasikātabbaṁ.",
  "atk-s0512a3:705": "Api ca ‘‘ete sattā khantisampattiyā abhāvato idhaloke tappanti, paraloke ca tapanīyadhammānuyogato’’ti ca ‘‘yadipi parāpakāranimittaṁ dukkhaṁ uppajjati, tassa pana dukkhassa khettabhūto attabhāvo bījabhūtañca kammaṁ mayāva abhisaṅkhata’’nti ca ‘‘tassa ca dukkhassa āṇaṇyakāraṇameta’’nti ca ‘‘apakārake asati kathaṁ mayhaṁ khantisampadā sambhavatī’’ti ca ‘‘yadipāyaṁ etarahi apakārako, ayaṁ nāma pubbe anena mayhaṁ upakāro kato’’ti ca ‘‘apakāro eva vā khantinimittatāya upakāro’’ti ca ‘‘sabbepime sattā mayhaṁ puttasadisā, puttakatāparādhesu ca ko kujjhissatī’’ti ca ‘‘yena kodhapisācāvesena ayaṁ mayhaṁ aparajjhati, svāyaṁ kodhabhūtāveso mayā vinetabbo’’ti ca, ‘‘yena apakārena idaṁ mayhaṁ dukkhaṁ uppannaṁ, tassa ahampi nimitta’’nti ca, ‘‘yehi dhammehi apakāro kato, yattha ca kato, sabbepi te tasmiṁ eva khaṇe niruddhā kassidāni kena kopo kātabbo’’ti ca, ‘‘anattatāya sabbadhammānaṁ ko kassa aparajjhatī’’ti ca paccavekkhantena khantisampadā anubrūhetabbā.",
  "atk-s0512a3:706": "Yadi panassa dīgharattaṁ paricayena parāpakāranimittako kodho cittaṁ pariyādāya tiṭṭheyya, tena iti paṭisañcikkhitabbaṁ – ‘‘khanti nāmesā parāpakārassa paṭipakkhapaṭipattīnaṁ paccupakārakāraṇa’’nti ca ‘‘apakāro ca mayhaṁ dukkhūpanisā saddhāti dukkhuppādanena saddhāya sabbaloke anabhiratisaññāya ca paccayo’’ti ca, ‘‘indriyapakati hesā yadidaṁ iṭṭhāniṭṭhavisayasamāyogo. Tattha aniṭṭhavisayasamāyogo mayhaṁ na siyāti taṁ kutettha labbhā’’ti ca ‘‘kodhavasiko satto kodhena ummatto vikkhittacitto, tattha kiṁ paccapakārenā’’ti ca ‘‘sabbepime sattā sammāsambuddhena orasaputtā viya paripālitā, tasmā na tattha mayā cittakopo kātabbo’’ti ca, ‘‘aparādhake ca sati guṇe guṇavati mayā kopo na kātabbo’’ti ca, ‘‘asati guṇe visesena karuṇāyitabbo’’ti ca ‘‘kopena ca mayhaṁ guṇayasā nihīyantī’’ti ca, ‘‘kujjhanena mayhaṁ dubbaṇṇadukkhaseyyādayo sapattakantā āgacchantī’’ti ca, ‘‘kodho ca nāmāyaṁ sabbāhitakārako sabbahitavināsako balavā paccatthiko’’ti ca, ‘‘sati ca khantiyā na koci paccatthiko’’ti ca, ‘‘aparādhakena aparādhanimittaṁ yaṁ āyatiṁ laddhabbaṁ dukkhaṁ sati ca khantiyā mayhaṁ tadabhāvo’’ti ca, ‘‘cintanena kujjhantena ca mayā paccatthikoyeva anuvattito hotī’’ti ca, ‘‘kodhe ca mayā khantiyā abhibhūte tassa dāsabhūto paccatthiko sammadeva abhibhūto hotī’’ti ca, ‘‘kodhanimittaṁ khantiguṇapariccāgo mayhaṁ na yutto’’ti ca, ‘‘sati ca kodhe guṇavirodhapaccanīkadhamme kathaṁ me sīlādidhammā pāripūriṁ gaccheyyuṁ, asati ca tesu kathāhaṁ sattānaṁ upakārabahulo paṭiññānurūpaṁ uttamaṁ sampattiṁ pāpuṇissāmī’’ti ca, ‘‘khantiyā ca sati bahiddhā vikkhepābhāvato samāhitassa sabbe saṅkhārā aniccato dukkhato sabbe dhammā anattato nibbānañca asaṅkhatāmatasantapaṇītatādibhāvato nijjhānaṁ khamanti buddhadhammā ca acinteyyāparimeyyappabhāvā’’ti.",
  "atk-s0512a3:707": "Tato ca anulomiyaṁ khantiyaṁ ṭhito kevalā ime attattaniyabhāvarahitā dhammamattā yathāsakaṁ paccayehi uppajjanti vayanti, na kutoci āgacchanti, na kuhiñci gacchanti, na ca katthaci patiṭṭhitā, na cettha koci kassaci byāpāroti ahaṁkāramamaṁkārānadhiṭṭhānatā nijjhānaṁ khamati, yena bodhisatto bodhiyā niyato anāvattidhammo hotīti evamādinā khantipāramiyā paccavekkhaṇā veditabbā.",
  "atk-s0512a3:708": "Tathā saccena vinā sīlādīnaṁ asambhavato paṭiññānurūpaṁ paṭipattiyā abhāvato ca, saccadhammātikkame ca sabbapāpadhammānaṁ samosaraṇato asaccasandhassa apaccayikabhāvato āyatiñca anādeyyavacanatāvahanato sampannasaccassa ca, sabbaguṇādhiṭṭhānabhāvato saccādhiṭṭhānena sabbabodhisambhārānaṁ pārisuddhipāripūrisāmatthiyato sabhāvadhammāvisaṁvādanena sabbabodhisambhārakiccakaraṇato bodhisattapaṭipattiyā ca, parinipphattitotiādinā saccapāramiyā sampattiyo paccavekkhitabbā.",
  "atk-s0512a3:709": "Tathā dānādīsu daḷhasamādānaṁ taṁpaṭipakkhasannipāte ca nesaṁ acalādhiṭṭhānaṁ tattha ca dhīravīrabhāvaṁ vinā na dānādisambhārā sambodhinimittā sambhavantītiādinā adhiṭṭhāne guṇā paccavekkhitabbā.",
  "atk-s0512a3:710": "Tathā ‘‘attahitamatte avatiṭṭhantenāpi sattesu hitacittataṁ vinā na sakkā idhalokaparalokasampattiyo pāpuṇituṁ, pageva sabbasatte nibbānasampattiyaṁ patiṭṭhāpetukāmenā’’ti ca, ‘‘pacchā sabbasattānaṁ lokuttarasampattiṁ ākaṅkhantena idāni lokiyasampattiākaṅkhā yuttarūpā’’ti ca, ‘‘idāni āsayamattena paresaṁ hitasukhūpasaṁhāraṁ kātuṁ asakkonto kadā payogena taṁ sādhessāmī’’ti ca, ‘‘idāni mayā hitasukhūpasaṁhārena saṁvaḍḍhitā pacchā dhammasaṁvibhāgasahāyā mayhaṁ bhavissantī’’ti ca, ‘‘etehi vinā na mayhaṁ bodhisambhārā sambhavanti, tasmā sabbabuddhaguṇavibhūtinipphattikāraṇattā mayhaṁ ete paramaṁ puññakkhettaṁ anuttaraṁ kusalāyatanaṁ uttamaṁ gāravaṭṭhāna’’nti ca, savisesaṁ sattesu sabbesu hitajjhāsayatā paccupaṭṭhapetabbā , kiñca karuṇādhiṭṭhānatopi sabbasattesu mettā anubrūhetabbā. Vimariyādīkatena hi cetasā sattesu hitasukhūpasaṁhāraniratassa tesaṁ ahitadukkhāpanayanakāmatā balavatī uppajjati daḷhamūlā. Karuṇā ca sabbesaṁ buddhakārakadhammānaṁ ādi caraṇaṁ patiṭṭhā mūlaṁ mukhaṁ pamukhanti evamādinā mettāya guṇā paccavekkhitabbā.",
  "atk-s0512a3:711": "Tathā ‘‘upekkhāya abhāve sattehi katā vippakārā cittassa vikāraṁ uppādeyyuṁ, sati ca cittavikāre dānādīnaṁ sambhārānaṁ sambhavo eva natthī’’ti ca, ‘‘mettāsinehena sinehite citte upekkhāya vinā sambhārānaṁ pārisuddhi na hotī’’ti ca, ‘‘anupekkhako sambhāresu puññasambhāraṁ tabbipākañca sattahitatthaṁ pariṇāmetuṁ na sakkotī’’ti ca, ‘‘upekkhāya abhāve deyyadhammapaṭiggāhakānaṁ vibhāgaṁ akatvā pariccajituṁ na sakkotī’’ti ca, ‘‘upekkhārahitena jīvitaparikkhārānaṁ jīvitassa ca antarāyaṁ amanasikaritvā sīlavisodhanaṁ kātuṁ na sakkotī’’ti ca, tathā upekkhāvasena aratiratisahasseva nekkhammabalasiddhito upapattito ikkhaṇavasena sabbasambhārakiccanipphattito accāraddhassa vīriyassa anupekkhaṇe padhānakiccākaraṇato upekkhato eva titikkhānijjhānasambhavato upekkhāvasena sattasaṅkhārānaṁ avisaṁvādanato lokadhammānaṁ ajjhupekkhaṇena samādinnadhammesu acalādhiṭṭhānasiddhito parāpakārādīsu anābhogavaseneva mettāvihāranipphattitoti sabbabodhisambhārānaṁ samādānādhiṭṭhānapāripūrinipphattiyo upekkhānubhāvena sampajjantīti evamādinā nayena upekkhāpāramī paccavekkhitabbā. Evaṁ apariccāgapariccāgādīsu yathākkamaṁ ādīnavānisaṁsapaccavekkhaṇā dānādipāramīnaṁ paccayoti daṭṭhabbaṁ.",
  "atk-s0512a3:712": "Tathā saparikkhārā pañcadasa caraṇadhammā pañca ca abhiññāyo. Tattha caraṇadhammā nāma sīlasaṁvaro, indriyesu guttadvāratā, bhojane mattaññutā, jāgariyānuyogo, satta saddhammā, cattāri jhānāni ca. Tesu sīlādīnaṁ catunnaṁ terasāpi dhutadhammā appicchatādayo ca parikkhārā. Saddhammesu saddhāya buddhadhammasaṅghasīlacāgadevatūpasamānussatilūkhapuggalaparivajjana- siniddhapuggalasevanapasādanīyadhammapaccavekkhaṇatadadhimuttatā parikkhāro. Hirottappānaṁ akusalādīnavapaccavekkhaṇaapāyādīnavapaccavekkhaṇakusaladhammūpatthambhana- bhāvapaccavekkhaṇahirottapparahitapuggalaparivajjanahirottappasampannapuggalasenatadadhimuttatā. Bāhusaccassa pubbayogaparipucchaka- bhāvasaddhammābhiyogaanavajjavijjāṭṭhānādiparicayaparipakkindriyatākilesadūrībhāvaappassuta- parivajjanabahussutasevanatadadhimuttatā. Vīriyassa apāyabhayapaccavekkhaṇa- gamanavīthipaccavekkhaṇadhammamahattapaccavekkhaṇathinamiddhavinodanakusītapuggalaparivajjana- āraddhavīriyapuggalasevanasammappadhānapaccavekkhaṇatadadhimuttatā . Satiyā satisampajaññamuṭṭhassatipuggalaparivajjanaupaṭṭhitassatipuggalasevanatadadhimuttatā. Paññāya paripucchakabhāravatthuvisadakiriyāindriyasamattapaṭipādanaduppaññapuggala- parivajjanapaññavantapuggalasevanagambhīrañāṇacariyapaccavekkhaṇatadadhimuttatā. Catunnaṁ jhānānaṁ sīlādicatukkaṁ aṭṭhatiṁsāya ārammaṇesu pubbabhāgabhāvanā āvajjanādivasībhāvakaraṇañca parikkhāro. Tattha sīlādīhi payogasuddhiyā sattānaṁ abhayadāne āsayasuddhiyā āmisadāne ubhayasuddhiyā dhammadāne samattho hotītiādinā caraṇādīnaṁ dānādisambhārānaṁ paccayabhāvo yathārahaṁ niddhāretabbo. Ativitthārabhayena na niddhārayimhāti. Evaṁ sampatticakkādayopi dānādīnaṁ paccayoti veditabbā.",
  "atk-s0512a3:713": "Ko saṁkilesoti? Avisesena taṇhādīhi parāmaṭṭhabhāvo pāramīnaṁ saṁkileso, visesena pana deyyadhammapaṭiggāhakavikappā dānapāramiyā saṁkileso. Sattakālavikappā sīlapāramiyā, kāmabhavatadupasamesu abhiratianabhirativikappā nekkhammapāramiyā, ahaṁ mamāti vikappā paññāpāramiyā, līnuddhaccavikappā vīriyapāramiyā, attaparavikappā khantipāramiyā, adiṭṭhādīsu diṭṭhādivikappā saccapāramiyā, bodhisambhāratabbipakkhesu dosaguṇavikappā adhiṭṭhānapāramiyā, hitāhitavikappā mettāpāramiyā, iṭṭhāniṭṭhavikappā upekkhāpāramiyā saṁkilesoti daṭṭhabbaṁ.",
  "atk-s0512a3:714": "Kiṁ vodānanti? Taṇhādīhi anupaghāto yathāvuttavikappaviraho ca etāsaṁ vodānanti veditabbaṁ. Anupahatā hi taṇhāmānadiṭṭhikodhūpanāhamakkhapaḷāsaissāmacchariya- māyāsāṭheyyathambhasārambhamadappamādādīhi kilesehi deyyadhammapaṭiggāhakavikappādirahitā ca dānādipāramiyo parisuddhā pabhassarā bhavantīti.",
  "atk-s0512a3:715": "Ko paṭipakkhoti? Avisesena sabbepi saṁkilesā sabbepi akusalā dhammā etāsaṁ paṭipakkho, visesena pana pubbe vuttā maccherādayoti veditabbā. Api ca deyyadhammapaṭiggāhakadānaphalesu alobhādosāmohaguṇayogato lobhadosamohapaṭipakkhaṁ dānaṁ, kāyādidosavaṅkāpagamato lobhādipaṭipakkhaṁ sīlaṁ, kāmasukhaparūpaghātaattakilamathaparivajjanato dosattayapaṭipakkhaṁ nekkhammaṁ, lobhādīnaṁ andhīkaraṇato ñāṇassa ca anandhīkaraṇato lobhādipaṭipakkhā paññā , alīnānuddhatañāyārambhavasena lobhādipaṭipakkhaṁ vīriyaṁ, iṭṭhāniṭṭhasuññatānaṁ khamanato lobhādipaṭipakkhā khanti, satipi paresaṁ upakāre apakāre ca yathābhūtappavattiyā lobhādipaṭipakkhaṁ saccaṁ, lokadhamme abhibhuyya yathāsamādinnesu sambhāresu acalanato lobhādipaṭipakkhaṁ adhiṭṭhānaṁ, nīvaraṇavivekato lobhādipaṭipakkhā mettā, iṭṭhāniṭṭhesu anunayapaṭighaviddhaṁsanato samappavattito ca lobhādipaṭipakkhā upekkhāti daṭṭhabbaṁ.",
  "atk-s0512a3:716": "Kā paṭipattīti? Dānapāramiyā tāva sukhūpakaraṇasarīrajīvitapariccāgena bhayāpanudanena dhammopadesena ca bahudhā sattānaṁ anuggahakaraṇaṁ paṭipatti. Tattha āmisadānaṁ abhayadānaṁ dhammadānanti dātabbavatthuvasena tividhaṁ dānaṁ. Tesu bodhisattassa dātabbavatthu ajjhattikaṁ bāhiranti duvidhaṁ. Tattha bāhiraṁ annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyanti dasavidhaṁ. Annādīnaṁ khādanīyabhojanīyādivibhāgena anekavidhaṁ. Tathā rūpārammaṇaṁ yāva dhammārammaṇanti ārammaṇato chabbidhaṁ. Rūpārammaṇādīnañca nīlādivibhāgena anekavidhaṁ. Tathā maṇikanakarajatamuttāpavāḷādi, khettavatthuārāmādi, dāsidāsagomahiṁsādi nānāvidhavittūpakaraṇavasena anekavidhaṁ.",
  "atk-s0512a3:717": "Tattha mahāpuriso bāhiraṁ vatthuṁ dento ‘‘yo yena atthiko, taṁ tassa deti, dento ca tassa atthiko’’ti sayameva jānanto ayācitopi deti pageva yācito. Muttacāgo deti, no amuttacāgo, pariyattaṁ deti, no apariyattaṁ sati deyyadhamme. Na paccupakārasannissito deti. Asati deyyadhamme hi pariyatte saṁvibhāgārahaṁ saṁvibhajati. Na ca deti parūpaghātāvahaṁ satthavisamajjādikaṁ, nāpi kīḷanakaṁ yaṁ anatthūpasaṁhitaṁ pamādāvahañca. Na ca gilānassa yācakassa pānabhojanādiasappāyaṁ pamāṇarahitaṁ vā deti, pamāṇayuttaṁ pana sappāyameva deti.",
  "atk-s0512a3:718": "Tathā yācito gahaṭṭhānaṁ gahaṭṭhānucchavikaṁ deti, pabbajitānaṁ pabbajitānucchavikaṁ deti, mātāpitaro ñātisālohitā mittāmaccā puttadāradāsakammakarāti etesu kassaci pīḷaṁ ajanento deti, na ca uḷāraṁ deyyadhammaṁ paṭijānitvā lūkhaṁ deti, na ca lābhasakkārasilokasannissito deti, na ca paccupakārasannissito deti, na ca phalapāṭikaṅkhī deti aññatra sammāsambodhiyā, na ca yācake deyyadhammaṁ vā jigucchanto deti, na ca asaññatānaṁ yācakānaṁ akkosakarosakānampi apaviddhaṁ dānaṁ deti, aññadatthu pasannacitto anukampanto sakkaccameva deti, na ca kotūhalamaṅgaliko hutvā deti, kammaphalameva pana saddahanto deti, napi yācake payirupāsanādīhi parikilesetvā deti, aparikilesanto eva pana deti, na ca paresaṁ vañcanādhippāyo bhedanādhippāyo vā dānaṁ deti, asaṁkiliṭṭhacitto eva deti, napi pharusavāco bhākuṭimukho dānaṁ deti, piyavādī pana pubbabhāsī mitavacano hutvā deti , yasmiñca deyyadhamme uḷāramanuññatāya vā ciraparicayena vā gedhasabhāvatāya vā lobhadhammo adhimatto hoti, jānanto bodhisatto taṁ khippameva paṭivinodetvā yācake pariyesitvāpi deti, yañca deyyavatthu parittaṁ yācakopi paccupaṭṭhito, taṁ acintetvāpi attānaṁ bādhetvā dento yācakaṁ sammāneti yathā taṁ akittipaṇḍito. Na ca mahāpuriso attano puttadāradāsakammakaraporise yācito te asaññāpite domanassappatte yācakānaṁ deti, sammadeva pana saññāpite somanassappatte deti. Dento ca yakkharakkhasapisācādīnaṁ vā manussānaṁ kurūrakammantānaṁ vā jānanto na deti, tathā rajjampi tādisānaṁ na deti. Ye lokassa ahitāya dukkhāya anatthāya paṭipajjanti, ye pana dhammikā dhammena lokaṁ pālenti, tesaṁ deti. Evaṁ tāva bāhiradāne paṭipatti veditabbā.",
  "atk-s0512a3:719": "Ajjhattikadānaṁ pana dvīhi ākārehi veditabbaṁ. Kathaṁ? Yathā nāma koci puriso ghāsacchādanahetu attānaṁ parassa nissajjati, vidheyyabhāvaṁ upagacchati dāsabyaṁ, evameva mahāpuriso sambodhihetu nirāmisacitto sattānaṁ anuttaraṁ hitasukhaṁ icchanto attano dānapāramiṁ paripūretukāmo attānaṁ parassa nissajjati, vidheyyabhāvaṁ upagacchati yathākāmakaraṇīyataṁ. Karacaraṇanayanādiaṅgapaccaṅgaṁ tena tena atthikānaṁ akampito anolīno anuppadeti, na tattha sajjati na saṅkocaṁ āpajjati yathā taṁ bāhiravatthusmiṁ, tathā hi mahāpuriso dvīhi ākārehi bāhiravatthuṁ pariccajati yathāsukhaṁ paribhogāya vā yācakānaṁ tesaṁ manorathaṁ paripūrento, attano vasībhāvāya vā, tattha sabbena sabbaṁ muttacāgo, evamahaṁ nissaṅgabhāvanāya sambodhiṁ pāpuṇissāmīti. Evaṁ ajjhattikavatthusminti veditabbaṁ.",
  "atk-s0512a3:720": "Tattha yaṁ ajjhattikavatthu dīyamānaṁ yācakassa ekanteneva hitāya saṁvattati, taṁ deti, na itaraṁ. Na ca mahāpuriso mārassa mārakāyikānaṁ devatānaṁ vā vihiṁsādhippāyānaṁ attano attabhāvaṁ aṅgapaccaṅgāni vā jānamāno deti ‘‘mā tesaṁ anattho ahosī’’ti. Yathā ca mārakāyikānaṁ, evaṁ tehi anvāviṭṭhānampi na deti, napi ummattakānaṁ. Itaresaṁ pana yāciyamāno samanantarameva deti, tādisāya yācanāya dullabhabhāvato tādisassa ca dānassa dukkarabhāvato.",
  "atk-s0512a3:721": "Abhayadānaṁ pana rājato corato aggito udakato veripuggalato sīhabyagghādivāḷamigato nāgayakkharakkhasapisācādito sattānaṁ bhaye paccupaṭṭhite tato parittāṇabhāvena veditabbaṁ.",
  "atk-s0512a3:722": "Dhammadānaṁ pana asaṁkiliṭṭhacittassa aviparītā dhammadesanā, opāyiko hitassa upadeso diṭṭhadhammikasamparāyikaparamatthavasena yena sāsane anotiṇṇānaṁ avatāraṇaṁ otiṇṇānaṁ paripācanaṁ. Tatthāyaṁ nayo – saṅkhepato tāva dānakathā sīlakathā saggakathā kāmānaṁ ādīnavo saṁkileso ca nekkhamme ānisaṁso. Vitthārato pana sāvakabodhiyaṁ adhimuttacittānaṁ saraṇagamanaṁ sīlasaṁvaro indriyesu guttadvāratā bhojane mattaññutā jāgariyānuyogo satta saddhammā aṭṭhatiṁsāya ārammaṇesu kammakaraṇavasena samathānuyogo rūpakāyādīsu vipassanābhinivesesu yathārahaṁ abhinivesamukhena vipassanānuyogo, tathā visuddhipaṭipadā sammattagahaṇaṁ tisso vijjā cha abhiññā catasso paṭisambhidā sāvakabodhīti etesaṁ guṇasaṁkittanavasena yathārahaṁ tattha tattha patiṭṭhāpanā pariyodapanā ca. Tathā paccekabodhiyaṁ sammāsambodhiyañca adhimuttānaṁ sattānaṁ yathārahaṁ dānādipāramīnaṁ sabhāvarasalakkhaṇādisaṁkittanamukhena tīsupi avatthāsu tesaṁ buddhānaṁ mahānubhāvatāvibhāvanena yānadvaye patiṭṭhāpanā pariyodapanā ca. Evaṁ mahāpuriso sattānaṁ dhammadānaṁ deti.",
  "atk-s0512a3:723": "Tathā mahāpuriso sattānaṁ āmisadānaṁ dento ‘‘imināhaṁ dānena sattānaṁ āyuvaṇṇasukhabalapaṭibhānādisampattiñca ramaṇīyaṁ aggaphalasampattiñca nipphādeyya’’nti annadānaṁ deti, tathā sattānaṁ kāmakilesapipāsāvūpasamāya pānaṁ deti, tathā suvaṇṇavaṇṇatāya hirottappālaṅkārassa ca nipphattiyā vatthāni deti, tathā iddhividhassa ceva nibbānasukhassa ca nipphattiyā yānaṁ deti, tathā sīlagandhanipphattiyā gandhaṁ deti, tathā buddhaguṇasobhānipphattiyā mālāvilepanaṁ deti, bodhimaṇḍāsananipphattiyā āsanaṁ deti, tathāgataseyyānipphattiyā seyyaṁ deti, saraṇabhāvanipphattiyā āvasathaṁ deti, pañcacakkhupaṭilābhāya padīpeyyaṁ deti, byāmappabhānipphattiyā rūpadānaṁ deti, brahmassaranipphattiyā saddadānaṁ deti, sabbalokassa piyabhāvāya rasadānaṁ deti, buddhasukhumālabhāvāya phoṭṭhabbadānaṁ deti, ajarāmarabhāvāya bhesajjadānaṁ deti, kilesadāsabyavimocanatthaṁ dāsānaṁ bhujissatādānaṁ deti, saddhammābhiratiyā anavajjakhiḍḍāratihetudānaṁ deti, sabbepi satte ariyāya jātiyā attano puttabhāvūpanayanāya puttadānaṁ deti, sakalassapi lokassa patibhāvūpagamanāya dāradānaṁ deti, subhalakkhaṇasampattiyā suvaṇṇamaṇimuttāpavāḷādidānaṁ, anubyañjanasampattiyā nānāvidhavibhūsanadānaṁ, saddhammakosādhigamāya vittakosadānaṁ, dhammarājabhāvāya rajjadānaṁ, jhānādisampattiyā ārāmuyyānataḷākavanadānaṁ, cakkaṅkitehi pādehi bodhimaṇḍūpasaṅkamanāya caraṇadānaṁ, caturoghanittharaṇāya sattānaṁ saddhammahatthadānatthaṁ hatthadānaṁ, saddhindriyādipaṭilābhāya kaṇṇanāsādidānaṁ, samantacakkhupaṭilābhāya cakkhudānaṁ, ‘‘dassanasavanānussaraṇapāricariyādīsu sabbakālaṁ sabbasattānaṁ hitasukhāvaho, sabbalokena ca upajīvitabbo me kāyo bhaveyyā’’ti maṁsalohitādidānaṁ, ‘‘sabbalokuttamo bhaveyya’’nti uttamaṅgadānaṁ deti.",
  "atk-s0512a3:724": "Evaṁ dadanto ca na anesanāya deti, na ca paropaghātena, na bhayena, na lajjāya, na dakkhiṇeyyarosanena, na paṇīte sati lūkhaṁ, na attukkaṁsanena, na paravambhanena, na phalābhisaṅkhāya, na yācakajigucchāya, na acittīkārena deti, atha kho sakkaccaṁ deti, sahatthena deti, kālena deti, cittīkatvā deti, avibhāgena deti. Tīsu kālesu somanassito deti, tato eva ca datvā na pacchānutāpī hoti. Na paṭiggāhakavasena mānāvamānaṁ karoti, paṭiggāhakānaṁ piyasamudācāro hoti vadaññū yācayogo saparivāradāyako. Annadānañhi dento ‘‘taṁ saparivāraṁ katvā dassāmī’’ti vatthādīhi saddhiṁ deti. Tathā vatthadānaṁ dento ‘‘taṁ saparivāraṁ katvā dassāmī’’ti annādīhi saddhiṁ deti. Yānadānādīsupi eseva nayo.",
  "atk-s0512a3:725": "Tathā rūpadānaṁ dento itarārammaṇānipi tassa parivāraṁ katvā deti, evaṁ sesesupi. Tattha rūpadānaṁ nāma nīlapītalohitaodātādivaṇṇāsu pupphavatthadhātūsu aññataraṁ labhitvā rūpavasena ābhujitvā ‘‘rūpadānaṁ dassāmi, rūpadānaṁ mayha’’nti cintetvā tādise dakkhiṇeyye dānaṁ patiṭṭhāpeti savatthukaṁ katvā. Etaṁ rūpadānaṁ nāma.",
  "atk-s0512a3:726": "Saddadānaṁ pana bherisaddādivasena veditabbaṁ. Tattha saddaṁ kandamūlāni viya uppāṭetvā nīluppalahatthakaṁ viya ca hatthe ṭhapetvā dātuṁ na sakkā, savatthukaṁ pana katvā dento saddadānaṁ deti nāma. Tasmā yadā ‘‘saddadānaṁ dassāmī’’ti bherimudiṅgādīsu aññatarena tūriyena tiṇṇaṁ ratanānaṁ upahāraṁ karoti kāreti ca, ‘‘saddadānaṁ me’’ti bheriādīni ṭhapeti ṭhapāpeti ca. Dhammakathikānaṁ pana sarabhesajjaṁ telaphāṇitādiṁ deti, dhammassavanaṁ ghoseti, sarabhaññaṁ bhaṇati, dhammakathaṁ katheti, upanisinnakakathaṁ anumodanakathañca karoti kāreti ca, tadā saddadānaṁ nāma hoti.",
  "atk-s0512a3:727": "Tathā gandhadānaṁ mūlagandhādīsu aññataraṁ rajanīyaṁ gandhavatthuṁ piṁsitameva vā gandhaṁ yaṁkiñci labhitvā gandhavasena ābhujitvā ‘‘gandhadānaṁ dassāmi, gandhadānaṁ mayha’’nti buddharatanādīnaṁ pūjaṁ karoti kāreti ca, gandhapūjanatthāya agarucandanādike gandhavatthuke pariccajati. Idaṁ gandhadānaṁ.",
  "atk-s0512a3:728": "Tathā mūlarasādīsu yaṁkiñci rajanīyaṁ rasavatthuṁ labhitvā rasavasena ābhujitvā ‘‘rasadānaṁ dassāmi, rasadānaṁ mayha’’nti dakkhiṇeyyānaṁ deti, rasavatthumeva vā dhaññagavādikaṁ pariccajati. Idaṁ rasadānaṁ.",
  "atk-s0512a3:729": "Tathā phoṭṭhabbadānaṁ mañcapīṭhādivasena attharaṇapāvuraṇādivasena ca veditabbaṁ. Yadā hi mañcapīṭhabhisibimbohanādikaṁ nivāsanapārupanādikaṁ vā sukhasamphassaṁ rajanīyaṁ anavajjaṁ phoṭṭhabbavatthuṁ labhitvā phoṭṭhabbavasena ābhujitvā ‘‘phoṭṭhabbadānaṁ dassāmi, phoṭṭhabbadānaṁ mayha’’nti dakkhiṇeyyānaṁ deti. Yathāvuttaṁ phoṭṭhabbavatthuṁ labhitvā pariccajati, idaṁ phoṭṭhabbadānaṁ.",
  "atk-s0512a3:730": "Dhammadānaṁ pana dhammārammaṇassa adhippetattā ojapānajīvitavasena veditabbaṁ. Ojādīsu hi aññataraṁ rajanīyaṁ vatthuṁ labhitvā dhammārammaṇavasena ābhujitvā ‘‘dhammadānaṁ dassāmi, dhammadānaṁ mayha’’nti sappinavanītādiojadānaṁ deti. Ambapānādiaṭṭhavidhapānadānaṁ deti, jīvitadānanti ābhujitvā salākabhattapakkhikabhattādīni deti, aphāsukabhāvena abhibhūtānaṁ byādhitānaṁ vejje paccupaṭṭhāpeti, jālaṁ phālāpeti, kuminaṁ viddhaṁsāpeti, sakuṇapañjaraṁ viddhaṁsāpeti, bandhanena baddhānaṁ sattānaṁ bandhanamokkhaṁ kāreti, māghātabheriṁ carāpeti, aññāni ca sattānaṁ jīvitaparittāṇatthaṁ evarūpāni kammāni karoti kārāpeti ca. Idaṁ dhammadānaṁ nāma.",
  "atk-s0512a3:731": "Sabbametaṁ yathāvuttaṁ dānasampadaṁ sakalalokahitasukhāya pariṇāmeti. Attano ca sammāsambodhiyā akuppāya vimuttiyā aparikkhayassa chandassa aparikkhayassa vīriyassa aparikkhayassa samādhissa aparikkhayassa paṭibhānassa aparikkhayassa ñāṇassa aparikkhayāya vimuttiyā pariṇāmeti . Imañca dānapāramiṁ paṭipajjantena mahāsattena jīvite aniccasaññā paccupaṭṭhāpetabbā tathā bhogesu, bahusādhāraṇatā ca nesaṁ manasikātabbā, sattesu ca mahākaruṇā satataṁ samitaṁ paccupaṭṭhāpetabbā. Evañhi bhoge gahetabbasāraṁ gaṇhanto ādittato viya agārato sabbaṁ sāpateyyaṁ attānañca bahi nīharanto na kiñci seseti, na katthaci vibhāgaṁ karoti, aññadatthu nirapekkho nissajjati eva. Ayaṁ tāva dānapāramiyā paṭipattikkamo.",
  "atk-s0512a3:732": "Sīlapāramiyā pana ayaṁ paṭipattikkamo – yasmā sabbaññusīlālaṅkārehi satte alaṅkaritukāmena mahāpurisena ādito attano eva tāva sīlaṁ visodhetabbaṁ. Tattha ca catūhi ākārehi sīlaṁ visujjhati – ajjhāsayavisuddhito, samādānato, avītikkamanato, sati ca vītikkame puna paṭipākatikakaraṇato. Visuddhāsayatāya hi ekacco attādhipati hutvā pāpajigucchanasabhāvo ajjhattaṁ hiridhammaṁ paccupaṭṭhāpetvā suparisuddhasamācāro hoti. Tathā parato samādāne sati ekacco lokādhipati hutvā pāpato uttasanto ottappadhammaṁ paccupaṭṭhāpetvā suparisuddhasamācāro hoti. Iti ubhayathāpi ete avītikkamanato sīle patiṭṭhahanti. Atha pana kadāci satisammosena sīlassa khaṇḍādibhāvo siyā. Tāyayeva yathāvuttāya hirottappasampattiyā khippameva naṁ vuṭṭhānādinā paṭipākatikaṁ karoti.",
  "atk-s0512a3:733": "Tayidaṁ sīlaṁ vārittaṁ, cārittanti duvidhaṁ. Tatthāyaṁ bodhisattassa vārittasīle paṭipattikkamo – sabbasattesu tathā dayāpannacittena bhavitabbaṁ, yathā supinantenapi na āghāto uppajjeyya. Parūpakāraniratatāya parasantako alagaddo viya na parāmasitabbo. Sace pabbajito hoti, abrahmacariyatopi ārācārī hoti sattavidhamethunasaṁyogavirahito, pageva paradāragamanato. Sace pana apabbajito gahaṭṭho samāno paresaṁ dāresu sadā pāpakaṁ cittampi na uppādeti. Kathento ca saccaṁ hitaṁ piyaṁ vacanaṁ parimitameva ca kālena dhammiṁ kathaṁ bhāsitā hoti, sabbattha anabhijjhālu abyāpannacitto aviparītadassano kammassakatañāṇena ca samannāgato sammaggatesu sammāpaṭipannesu niviṭṭhasaddho hoti niviṭṭhapemo.",
  "atk-s0512a3:734": "Iti caturāpāyavaṭṭadukkhānaṁ pathabhūtehi akusalakammapathehi akusaladhammehi ca oramitvā saggamokkhānaṁ pathabhūtesu kusalakammapathesu patiṭṭhitassa mahāpurisassa parisuddhāsayapayogatāya yathābhipatthitā sattānaṁ hitasukhūpasaṁhitā manorathā sīghaṁ sīghaṁ abhinipphajjanti, pāramiyo paripūrenti. Evaṁbhūto hi ayaṁ. Tattha hiṁsānivattiyā sabbasattānaṁ abhayadānaṁ deti, appakasireneva mettābhāvanaṁ sampādeti, ekādasa mettānisaṁse adhigacchati, appābādho hoti appātaṅko, dīghāyuko sukhabahulo lakkhaṇavisese pāpuṇāti, dosavāsanañca samucchindati.",
  "atk-s0512a3:735": "Tathā adinnādānanivattiyā corādīhi asādhāraṇe bhoge adhigacchati. Parehi anāsaṅkanīyo piyo manāpo vissasanīyo vibhavasampattīsu alaggacitto pariccāgasīlo lobhavāsanañca samucchindati.",
  "atk-s0512a3:736": "Abrahmacariyanivattiyā alolo hoti santakāyacitto, sattānaṁ piyo hoti manāpo aparisaṅkanīyo , kalyāṇo cassa kittisaddo abbhuggacchati, alaggacitto hoti mātugāmesu aluddhāsayo, nekkhammabahulo lakkhaṇavisese adhigacchati, lobhavāsanañca samucchindati.",
  "atk-s0512a3:737": "Musāvādanivattiyā sattānaṁ pamāṇabhūto hoti paccayiko theto ādeyyavacano, devatānaṁ piyo manāpo, surabhigandhamukho ārakkhitakāyavacīsamācāro, lakkhaṇavisese ca adhigacchati, kilesavāsanañca samucchindati.",
  "atk-s0512a3:738": "Pesuññanivattiyā parūpakkamehipi abhejjakāyo hoti abhejjaparivāro, saddhammesu ca abhejjanakasaddho, daḷhamitto bhavantaraparicitānaṁ viya sattānaṁ ekantapiyo asaṁkilesabahulo.",
  "atk-s0512a3:739": "Pharusavācānivattiyā sattānaṁ piyo hoti manāpo sukhasīlo madhuravacano sambhāvanīyo, aṭṭhaṅgasamannāgato cassa saro nibbattati.",
  "atk-s0512a3:740": "Samphappalāpanivattiyā sattānaṁ piyo hoti manāpo garu bhāvanīyo ca ādeyyavacano parimitālāpo. Mahesakkho ca hoti mahānubhāvo, ṭhānuppattikena paṭibhānena pañhānaṁ byākaraṇakusalo, buddhabhūmiyañca ekāya eva vācāya anekabhāsānaṁ sattānaṁ anekesaṁ pañhānaṁ byākaraṇasamattho hoti.",
  "atk-s0512a3:741": "Anabhijjhālutāya icchitalābhī hoti, uḷāresu ca bhogesu ruciṁ paṭilabhati, khattiyamahāsālādīnaṁ sammato hoti, paccatthikehi anabhibhavanīyo, indriyavekallaṁ na pāpuṇāti, appaṭipuggalo ca hoti.",
  "atk-s0512a3:742": "Abyāpādena piyadassano hoti, sattānaṁ sambhāvanīyo parahitābhinanditāya ca satte appakasireneva pasādeti, alūkhasabhāvo ca hoti mettāvihārī, mahesakkho ca hoti mahānubhāvo.",
  "atk-s0512a3:743": "Micchādassanābhāvena kalyāṇe sahāye paṭilabhati, sīsacchedampi pāpuṇanto pāpakammaṁ na karoti, kammassakatādassanato akotūhalamaṅgaliko ca hoti, saddhamme cassa saddhā patiṭṭhitā hoti mūlajātā, saddahati ca tathāgatānaṁ bodhiṁ, samayantaresu nābhiramati ukkāraṭṭhāne viya rājahaṁso , lakkhaṇattayaparijānanakusalo hoti, ante ca anāvaraṇañāṇalābhī, yāva bodhiṁ na pāpuṇāti, tāva tasmiṁ tasmiṁ sattanikāye ukkaṭṭhukkaṭṭho ca hoti, uḷāruḷārā sampattiyo pāpuṇāti. Iti hidaṁ sīlaṁ nāma sabbasampattīnaṁ adhiṭṭhānaṁ, sabbabuddhaguṇānaṁ pabhavabhūmi, sabbabuddhakārakadhammānaṁ ādi caraṇaṁ mukhaṁ pamukhanti bahumānanaṁ uppādetvā kāyavacīsaṁyame indriyadamane ājīvavisuddhiyaṁ paccayaparibhogesu ca satisampajaññabalena appamattena lābhasakkārasilokaṁ mittamukhapaccatthikaṁ viya sallakkhetvā ‘‘kikīva aṇḍa’’ntiādinā (visuddhi. 1.19; dī. ni. aṭṭha. 1.7) vuttanayena sakkaccaṁ sīlaṁ sampādetabbaṁ. Ayaṁ tāva vārittasīle paṭipattikkamo.",
  "atk-s0512a3:744": "Cārittasīle pana paṭipatti evaṁ veditabbā – idha bodhisatto kalyāṇamittānaṁ garuṭṭhāniyānaṁ abhivādanaṁ paccuṭṭhānaṁ añjalikammaṁ sāmīcikammaṁ kālena kālaṁ kattā hoti, tathā tesaṁ kālena kālaṁ upaṭṭhānaṁ kattā hoti, gilānānaṁ kāyaveyyāvaṭikaṁ. Subhāsitapadāni sutvā sādhukāraṁ kattā hoti, guṇavantānaṁ guṇe vaṇṇetā paresaṁ apakāre khantā, upakāre anussaritā, puññāni anumoditā, attano puññāni sammāsambodhiyā pariṇāmetā, sabbakālaṁ appamādavihārī kusalesu dhammesu, sati ca accaye accayato disvā tādisānaṁ sahadhammikānaṁ yathābhūtaṁ āvikattā, uttari ca sammāpaṭipattiṁ sammadeva paripūretā.",
  "atk-s0512a3:745": "Tathā attano anurūpāsu atthūpasaṁhitāsu sattānaṁ itikattabbatāsu dakkho analaso sahāyabhāvaṁ upagacchati. Uppannesu ca sattānaṁ byādhiādidukkhesu yathārahaṁ patikāravidhāyako. Ñātibhogādibyasanapatitesu sokāpanodano ullumpanasabhāvāvaṭṭhito hutvā niggahārahānaṁ dhammeneva niggaṇhanako yāvadeva akusalā vuṭṭhāpetvā kusale patiṭṭhāpanāya. Paggahārahānaṁ dhammeneva paggaṇhanako. Yāni purimakānaṁ mahābodhisattānaṁ uḷāratamāni paramadukkarāni acinteyyānubhāvāni sattānaṁ ekantahitasukhāvahāni caritāni, yehi nesaṁ bodhisambhārā sammadeva paripākaṁ agamaṁsu, tāni sutvā anubbiggo anutrāso tepi mahāpurisā manussā eva, kamena pana sikkhāpāripūriyā bhāvitattabhāvā tādisāya uḷāratamāya ānubhāvasampattiyā bodhisambhāresu ukkaṁsapāramippattā ahesuṁ, tasmā mayāpi sīlādisikkhāsu sammadeva tathā paṭipajjitabbaṁ, yāya paṭipattiyā ahampi anukkamena sikkhaṁ paripūretvā ekantato taṁ padaṁ anupāpuṇissāmīti saddhāpurecārikaṁ vīriyaṁ avissajjento sammadeva sīlesu paripūrakārī hoti.",
  "atk-s0512a3:746": "Tathā paṭicchannakalyāṇo hoti vivaṭāparādho, appiccho santuṭṭho pavivitto asaṁsaṭṭho dukkhasaho aparitassanajātiko anuddhato anunnaḷo acapalo amukharo avikiṇṇavāco santindriyo santamānaso kuhanādimicchājīvarahito ācāragocarasampanno aṇumattesu vajjesu bhayadassāvī samādāya sikkhati sikkhāpadesu āraddhavīriyo pahitatto kāye ca jīvite ca nirapekkho, appamattakampi kāye jīvite vā apekkhaṁ nādhivāseti pajahati vinodeti, pageva adhimattaṁ. Sabbepi dussīlyahetubhūte kodhūpanāhādike upakkilese pajahati vinodeti. Appamattakena ca visesādhigamena aparituṭṭho hoti, na saṅkocaṁ āpajjati, uparūpari visesādhigamāya vāyamati.",
  "atk-s0512a3:747": "Yena yathāladdhā sampatti hānabhāgiyā vā ṭhitibhāgiyā vā na hoti, tathā mahāpuriso andhānaṁ pariṇāyako hoti, maggaṁ ācikkhati, badhirānaṁ hatthamuddāya saññaṁ deti, atthamanuggāheti, tathā mūgānaṁ. Pīṭhasappikānaṁ pīṭhaṁ deti yānaṁ deti vāheti vā. Assaddhānaṁ saddhāpaṭilābhāya vāyamati, kusītānaṁ ussāhajananāya, muṭṭhassatīnaṁ satisamāyogāya, vibbhantacittānaṁ samādhisampadāya, duppaññānaṁ paññādhigamāya vāyamati. Kāmacchandapariyuṭṭhitānaṁ kāmacchandapaṭivinodanāya vāyamati. Byāpādathinamiddhauddhaccakukkuccavicikicchāpariyuṭṭhitānaṁ vicikicchāvinodanāya vāyamati. Kāmavitakkādiapakatānaṁ kāmavitakkādimicchāvitakkavinodanāya vāyamati. Pubbakārīnaṁ sattānaṁ kataññutaṁ nissāya pubbabhāsī piyavādī saṅgāhako sadisena adhikena vā paccupakārena sammānetā hoti.",
  "atk-s0512a3:748": "Āpadāsu sahāyakiccaṁ anutiṭṭhati. Tesaṁ tesañca sattānaṁ pakatisabhāvañca parijānitvā yehi yathā saṁvasitabbaṁ hoti, tehi tathā saṁvasati. Yesu ca yathā paṭipajjitabbaṁ hoti, tesu tathā paṭipajjati. Tañca kho akusalato vuṭṭhāpetvā kusale patiṭṭhāpanavasena, na aññathā. Paracittānurakkhaṇā hi bodhisattānaṁ yāvadeva kusalābhivaḍḍhiyā. Tathā hitajjhāsayenāpi paro na hiṁsitabbo, na bhaṇḍitabbo, na maṅkubhāvamāpādetabbo, na parassa kukkuccaṁ uppādetabbaṁ, na niggahaṭṭhāne na codetabbo, na nīcataraṁ paṭipannassa attā uccatare ṭhapetabbo, na ca paresu sabbena sabbaṁ asevinā bhavitabbaṁ, na atisevinā bhavitabbaṁ, na akālasevinā.",
  "atk-s0512a3:749": "Sevitabbayutte pana satte desakālānurūpaṁ sevati. Na ca paresaṁ purato piye vigarahati, appiye vā pasaṁsati. Na avissaṭṭhavissāsī hoti. Na dhammikaṁ upanimantanaṁ paṭikkhipati. Na saññattiṁ upagacchati, nādhikaṁ paṭiggaṇhāti. Saddhāsampanne saddhānisaṁsakathāya sampahaṁsati. Sīlasutacāgapaññāsampanne paññāsampannakathāya sampahaṁsati. Sace pana bodhisatto abhiññābalappatto hoti, pamādāpanne satte abhiññābalena yathārahaṁ nirayādike dassento saṁvejetvā assaddhādike saddhādīsu patiṭṭhāpeti. Sāsane otāreti. Saddhādiguṇasampanne paripāceti. Evamayaṁ mahāpurisassa cārittabhūto aparimāṇo puññābhisando kusalābhisando uparūpari abhivaḍḍhatīti veditabbaṁ.",
  "atk-s0512a3:750": "Api ca yā sā ‘‘kiṁ sīlaṁ kenaṭṭhena sīla’’ntiādinā pucchaṁ katvā ‘‘pāṇātipātādīhi viramantassa vattapaṭipattiṁ vā pūrentassa cetanādayo dhammā sīla’’ntiādinā nayena nānappakārato sīlassa vitthārakathā visuddhimagge (visuddhi. 1.6 ādayo) vuttā, sā sabbāpi idha āharitvā vattabbā. Kevalañhi tattha sāvakabodhisattavasena sīlakathā āgatā, idha mahābodhisattavasena karuṇūpāyakosallapubbaṅgamaṁ katvā vattabbāti ayameva viseso. Yato idaṁ sīlaṁ mahāpuriso yathā na attano duggatiyaṁ parikkilesavimuttiyā sugatiyampi, na rajjasampattiyā, na cakkavatti, na deva, na sakka, na māra, na brahmasampattiyā pariṇāmeti, tathā na attano tevijjatāya, na chaḷabhiññatāya , na catuppaṭisambhidādhigamāya, na sāvakabodhiyā, na paccekabodhiyā, pariṇāmeti, atha kho sabbaññubhāvena sabbasattānaṁ anuttarasīlālaṅkārasampādanatthameva pariṇāmetīti. Ayaṁ sīlapāramiyā paṭipattikkamo.",
  "atk-s0512a3:751": "Tathā yasmā karuṇūpāyakosallapariggahitā ādīnavadassanapubbaṅgamā kāmehi ca bhavehi ca nikkhamanavasena pavattā kusalacittuppatti nekkhammapāramī, tasmā sakalasaṁkilesanivāsanaṭṭhānatāya puttadārādīhi mahāsambādhatāya kasivāṇijjādinānāvidhakammantādhiṭṭhānabyākulatāya ca gharāvāsassa nekkhammasukhādīnaṁ anokāsataṁ, kāmānañca satthadhārālaggamadhubindu viya ca avaliyhamānā parittassādā vipulānatthānubandhāti ca, vijjulatobhāsena gahetabbanaccaṁ viya parittakālūpalabbhā, ummattakālaṅkāro viya viparītasaññāya anubhavitabbā, karīsāvacchādanā viya patikārabhūtā, udakatemitaṅguliyā tanūdakapānaṁ viya atittikarā, chātajjhattabhojanaṁ viya sābādhā, baḷisāmisaṁ viya byasanasannipātakāraṇaṁ, aggisantāpo viya kālattayepi dukkhuppattihetubhūtā, makkaṭalepo viya bandhanimittaṁ, ghātakāvacchādanā viya anatthacchādanā, sapattagāmavāso viya bhayaṭṭhānabhūtā, paccatthikaposako viya kilesamārādīnaṁ āmisabhūtā, chaṇasampattiyo viya vipariṇāmadukkhā, koṭaraggi viya antodāhakā, purāṇakūpāvalambībīraṇamadhupiṇḍaṁ viya anekādīnavā, loṇūdakapānaṁ viya pipāsāhetubhūtā, surāmerayaṁ viya nīcajanasevitā, appassādatāya aṭṭhikaṅkalūpamātiādinā (ma. ni. 1.234; 2.42; pāci. 417; mahāni. 3; cūḷani. khaggavisāṇasuttaniddesa 147) ca nayena ādīnavaṁ sallakkhetvā tabbipariyāyena nekkhamme ānisaṁsaṁ passantena nekkhammapavivekaupasamasukhādīsu ninnapoṇapabbhāracittena nekkhammapāramiyaṁ paṭipajjitabbaṁ. Yasmā pana nekkhammaṁ pabbajjāmūlakaṁ, tasmā pabbajjā tāva anuṭṭhātabbā. Pabbajjamanutiṭṭhantena ca mahāsattena asati buddhuppāde kammavādīnaṁ kiriyavādīnaṁ tāpasaparibbājakānaṁ pabbajjā anuṭṭhātabbā.",
  "atk-s0512a3:752": "Uppannesu pana sammāsambuddhesu tesaṁ sāsane eva pabbajitabbaṁ. Pabbajitvā ca yathāvutte sīle patiṭṭhitena tassā eva hi sīlapāramiyā vodāpanatthaṁ dhutaguṇā samādātabbā. Samādinnadhutadhammā hi mahāpurisā sammadeva te pariharantā appicchāsantuṭṭhāsallekhapavivekaasaṁsaggavīriyārambhasubharatādi- guṇasalilavikkhālitakilesamalatāya anavajjasīlavataguṇaparisuddhasabbasamācārā porāṇe ariyavaṁsattaye patiṭṭhitā catutthaṁ bhāvanārāmatāsaṅkhātaṁ ariyavaṁsaṁ adhigantuṁ cattārīsāya ārammaṇesu yathārahaṁ upacārappanābhedaṁ jhānaṁ upasampajja viharanti. Evaṁ hissa sammadeva nekkhammapāramī paripūritā hoti.",
  "atk-s0512a3:753": "Imasmiṁ pana ṭhāne terasahi dhutadhammehi saddhiṁ dasa kasiṇāni, dasa asubhāni, dasānussatiyo, cattāro brahmavihārā, cattāro āruppā, ekā saññā, ekaṁ vavatthānanti cattārīsāya samādhibhāvanāya kammaṭṭhānāni bhāvanāvidhānañca vitthārato vattabbāni. Taṁ panetaṁ sabbaṁ yasmā visuddhimagge (visuddhi. 1.22 ādayo, 47, 55) sabbākārato vitthāretvā vuttaṁ, tasmā tattha vuttanayeneva veditabbaṁ. Kevalañhi tattha sāvakabodhisattassa vasena vuttaṁ, idha mahābodhisattassa vasena karuṇūpāyakosallapubbaṅgamaṁ katvā vattabbanti ayameva visesoti. Evamettha nekkhammapāramiyā paṭipattikkamo veditabbo.",
  "atk-s0512a3:754": "Tathā paññāpāramiṁ sampādetukāmena yasmā paññā āloko viya andhakārena mohena saha na vattati, tasmā mohakāraṇāni tāva bodhisattena parivajjetabbāni. Tatthimāni mohakāraṇāni – arati tandi vijambhitā ālasiyaṁ gaṇasaṅgaṇikārāmatā niddāsīlatā anicchayasīlatā ñāṇasmiṁ akutūhalatā micchādhimāno aparipucchakatā kāyassa na sammāparihāro asamāhitacittatā duppaññānaṁ puggalānaṁ sevanā paññavantānaṁ apayirupāsanā attaparibhavo micchāvikappo viparītābhiniveso kāyadaḷhibahulatā asaṁvegasīlatā pañca nīvaraṇāni. Saṅkhepato ye vā pana dhamme āsevato anuppannā paññā nuppajjati, uppannā parihāyati. Iti imāni sammohakāraṇāni parivajjentena bāhusacce jhānādīsu ca yogo karaṇīyo.",
  "atk-s0512a3:755": "Tatthāyaṁ bāhusaccassa visayavibhāgo – pañcakkhandhā dvādasāyatanāni aṭṭhārasa dhātuyo cattāri saccāni bāvīsatindriyāni dvādasapadiko paṭiccasamuppādo tathā satipaṭṭhānādayo kusalādidhammappakārabhedā ca, yāni ca loke anavajjāni vijjāṭṭhānāni, ye ca sattānaṁ hitasukhavidhānayoggā byākaraṇavisesā, iti evaṁ pakāraṁ sakalameva sutavisayaṁ upāyakosallapubbaṅgamāya paññāya satiyā vīriyena ca sādhukaṁ uggahaṇasavanadhāraṇaparicayaparipucchāhi ogāhetvā tattha ca paresaṁ patiṭṭhāpanena sutamayā paññā nibbattetabbā.",
  "atk-s0512a3:756": "Tathā sattānaṁ itikattabbatāsu ṭhānuppattikapaṭibhānabhūtā āyāpāyaupāyakosallabhūtā ca paññā hitesitaṁ nissāya tattha tattha yathārahaṁ pavattetabbā. Tathā khandhādīnaṁ sabhāvadhammānaṁ ākāraparivitakkanamukhena te nijjhānaṁ khamāpentena cintāmayā paññā nibbattetabbā. Khandhādīnaṁyeva pana salakkhaṇasāmaññalakkhaṇapariggahaṇavasena lokiyapariññā nibbattentena pubbabhāgabhāvanāpaññā sampādetabbā. Evañhi nāmarūpamattamidaṁ yathārahaṁ paccayehi uppajjati ceva nirujjhati ca, na ettha koci kattā vā kāretā vā, hutvā abhāvaṭṭhena aniccaṁ, udayabbayapaṭipīḷanaṭṭhena dukkhaṁ, avasavattanaṭṭhena anattāti ajjhattikadhamme bāhirakadhamme ca nibbisesaṁ parijānanto tattha āsaṅgaṁ pajahanto pare ca tattha taṁ jahāpento kevalaṁ karuṇāvaseneva yāva na buddhaguṇā hatthatalaṁ āgacchanti, tāva yānattaye satte avatāraṇaparipācanehi patiṭṭhapento jhānavimokkhasamādhisamāpattiyo abhiññāyo ca lokiyā vasībhāvaṁ pāpento paññāya matthakaṁ pāpuṇāti.",
  "atk-s0512a3:757": "Tattha yā imā iddhividhañāṇaṁ dibbasotadhātuñāṇaṁ cetopariyañāṇaṁ pubbenivāsānussatiñāṇaṁ dibbacakkhuñāṇaṁ yathākammupagañāṇaṁ anāgataṁsañāṇanti saparibhaṇḍā pañcalokiyaabhiññāsaṅkhātā bhāvanāpaññā, yā ca khandhāyatanadhātuindriyasaccapaṭiccasamuppādādibhedesu bhūmibhūtesu dhammesu uggahaparipucchāvasena ñāṇaparicayaṁ katvā sīlavisuddhicittavisuddhīti mūlabhūtāsu imāsu dvīsu visuddhīsu patiṭṭhāya diṭṭhivisuddhikaṅkhāvitaraṇavisuddhimaggāmaggañāṇadassanavisuddhi- paṭipadāñāṇadassanavisuddhiñāṇadassanavisuddhīti sarīrabhūtā imā pañca visuddhiyo sampādentena bhāvetabbā lokiyalokuttarabhedā bhāvanāpaññā, tāsaṁ sampādanavidhānaṁ yasmā ‘‘tattha ekopi hutvā bahudhā hotītiādikaṁ iddhivikubbanaṁ kātukāmena ādikammikena yoginā’’tiādinā ‘‘khandhāti rūpakkhandho vedanākkhandho saññākkhandho saṅkhārakkhandho viññāṇakkhandho’’tiādinā ca visayavibhāgena saddhiṁ visuddhimagge (visuddhi. 2.430 ādayo) sabbākārato vitthāretvā vuttaṁ, tasmā tattha vuttanayeneva veditabbaṁ. Kevalañhi tattha sāvakabodhisattassa vasena paññā āgatā, idha mahābodhisattassa vasena karuṇūpāyakosallapubbaṅgamaṁ katvā vattabbā, ñāṇadassanavisuddhiṁ apāpetvā paṭipadāñāṇadassanavisuddhiyaṁyeva vipassanā ṭhapetabbāti ayameva viseso. Evamettha paññāpāramiyā paṭipattikkamo veditabbo.",
  "atk-s0512a3:758": "Tathā yasmā sammāsambodhiyā katābhinīhārena mahāsattena pāramiparipūraṇatthaṁ sabbakālaṁ yuttappayuttena bhavitabbaṁ ābaddhaparikaraṇena, tasmā kālena kālaṁ ‘‘ko nu kho ajja mayā puññasambhāro ñāṇasambhāro vā upacito, kiṁ vā mayā parahitaṁ kata’’nti divase divase paccavekkhantena sattahitatthaṁ ussāho karaṇīyo. Sabbesampi sattānaṁ upakārāya attano pariggahabhūtaṁ vatthu kāye jīvite ca nirapekkhacittena ossajitabbaṁ. Yaṁ kiñci kammaṁ karoti kāyena vācāya vā, taṁ sabbaṁ sambodhiyaṁ ninnacitteneva kātabbaṁ, bodhiyā pariṇāmetabbaṁ. Uḷārehi ittarehi ca kāmehi vinivattacitteneva bhavitabbaṁ. Sabbāsupi itikattabbatāsu upāyakosallaṁ paccupaṭṭhāpetvāva paṭipajjitabbaṁ.",
  "atk-s0512a3:759": "Tasmiṁ tasmiṁ sattahite āraddhavīriyena bhavitabbaṁ iṭṭhāniṭṭhādisabbasahena avisaṁvādinā. Sabbepi sattā anodhiso mettāya karuṇāya ca pharitabbā. Yā kāci sattānaṁ dukkhuppatti, sabbā sā attani pāṭikaṅkhitabbā. Sabbesañca sattānaṁ puññaṁ abbhanumoditabbaṁ. Buddhānaṁ mahantatā mahānubhāvatā abhiṇhaṁ paccavekkhitabbā. Yañca kiñci kammaṁ karoti kāyena vācāya vā, taṁ sabbaṁ bodhininnacittapubbaṅgamaṁ kātabbaṁ. Iminā hi upāyena dānādīsu yuttappayuttassa thāmavato daḷhaparakkamassa mahāsattassa bodhisattassa aparimeyyo puññasambhāro ñāṇasambhāro ca divase divase upacīyati.",
  "atk-s0512a3:760": "Api ca sattānaṁ paribhogatthaṁ paripālanatthañca attano sarīraṁ jīvitañca pariccajitvā khuppipāsāsītuṇhavātātapādidukkhapatikāro pariyesitabbo upanetabbo ca. Yañca yathāvuttadukkhapatikārajaṁ sukhaṁ attanā paṭilabhati, tathā ramaṇīyesu ārāmuyyānapāsādataḷākādīsu araññāyatanesu ca kāyacittasantāpābhāvena abhinibbutattā attanā sukhaṁ paṭilabhati, yañca suṇāti buddhānubuddhapaccekabuddhā mahābodhisattā ca nekkhammapaṭipattiyaṁ ṭhitā diṭṭhadhammasukhavihārabhūtaṁ īdisaṁ nāma jhānasamāpattisukhaṁ anubhavantīti, taṁ sabbaṁ sabbasattesu anodhiso upasaṁharatīti. Ayaṁ tāva nayo asamāhitabhūmiyaṁ patiṭṭhitassa.",
  "atk-s0512a3:761": "Samāhitabhūmiyaṁ pana patiṭṭhito attanā yathānubhūtaṁ visesādhigamanibbattaṁ pītiṁ passaddhiṁ sukhaṁ samādhiṁ yathābhūtañāṇañca sattesu adhimuccanto upasaṁharati pariṇāmeti. Tathā mahati saṁsāradukkhe tassa ca nimittabhūte kilesābhisaṅkhāradukkhe nimuggaṁ sattanikāyaṁ disvā tatrāpi chedanabhedanaphālanapiṁsanaggisantāpādijanitā dukkhā tibbā kharā kaṭukā vedanā nirantaraṁ cirakālaṁ vediyante nārake, aññamaññaṁ kujjhanasantāpanaviheṭhanahiṁsanaparādhīnatādīhi mahādukkhaṁ anubhavante tiracchānagate, jotimālākulasarīre khuppipāsāvātātapādīhi ḍayhamāne ca visussamāne ca vantakheḷādiāhāre uddhabāhuṁ viravante nijjhāmataṇhikādike mahādukkhaṁ vediyamāne pete ca, pariyeṭṭhimūlakaṁ mahantaṁ anayabyasanaṁ pāpuṇante hatthacchedādikāraṇāyogena dubbaṇṇaduddasikadaliddādibhāvena khuppipāsādiābādhayogena balavantehi abhibhavanīyato paresaṁ vahanato parādhīnato ca, nārake pete tiracchānagate ca, atisayante apāyadukkhanibbisesaṁ dukkhamanubhavante manusse ca, tathā visayavisaparibhogavikkhittacittatāya rāgādipariḷāhena ḍayhamāne vātavegasamuṭṭhitajālāsamiddhasukkhakaṭṭhasannipāte aggikkhandhe viya anupasantapariḷāhavuttike anupasantanihataparādhīne kāmāvacaradeve ca, mahatā vāyāmena vidūramākāsaṁ vigāhitasakuntā viya balavatā dūre pāṇinā khittasarā viya ca, satipi cirappavattiyaṁ aniccantikatāya pātapariyosānā anatikkantajātijarāmaraṇā evāti rūpārūpāvacaradeve ca passantena mahantaṁ saṁvegaṁ paccupaṭṭhapetvā mettāya karuṇāya ca anodhiso sattā pharitabbā. Evaṁ kāyena vācāya manasā ca bodhisambhāre nirantaraṁ upacinantena yathā pāramiyo pāripūriṁ gacchanti, evaṁ sakkaccakārinā sātaccakārinā anolīnavuttinā ussāho pavattetabbo, vīriyapāramī paripūretabbā.",
  "atk-s0512a3:762": "Api ca acinteyyāparimeyyavipuloḷāravimalanirupamanirūpakkilesaguṇanicayanidhānabhūtassa buddhabhāvassa ussakkitvā sampahaṁsanayoggaṁ vīriyaṁ nāma acinteyyānubhāvameva, yaṁ na pacurajanā sotumpi sakkuṇanti, pageva paṭipajjituṁ. Tathā hi tividhā abhinīhāracittuppatti, catasso buddhabhūmiyo, cattāri saṅgahavatthūni, karuṇekarasatā, buddhadhammesu sacchikaraṇena visesappaccayo nijjhānakhanti, sabbadhammesu nirupalepo, sabbasattesu piyaputtasaññā, saṁsāradukkhehi aparikhedo, sabbadeyyadhammapariccāgo, tena ca niratimānatā, adhisīlādiadhiṭṭhānaṁ, tattha ca acañcalatā, kusalakiriyāsu pītipāmojjaṁ, vivekaninnacittatā, jhānānuyogo, anavajjadhammena atitti, yathāsutassa dhammassa paresaṁ hitajjhāsayena desanā, sattānaṁ ñāye nivesanā, ārambhadaḷhatā, dhīravīrabhāvo, parāpavādaparāpakāresu vikārābhāvo, saccādhiṭṭhānaṁ, samāpattīsu vasībhāvo, abhiññāsu balappatti, lakkhaṇattayāvabodho, satipaṭṭhānādīsu yogakammābhiyogena lokuttaramaggasambhārasambharaṇaṁ, navalokuttarāvakkantīti evamādikā sabbāpi bodhisambhārapaṭipatti vīriyānubhāveneva samijjhatīti abhinīhārato yāva mahābodhi anossajjantena sakkaccaṁ nirantaraṁ vīriyaṁ yathā uparūpari visesāvahaṁ hoti, evaṁ sampādetabbaṁ. Sampajjamāne ca yathāvutte vīriye khantisaccādhiṭṭhānādayo ca dānasīlādayo ca sabbepi bodhisambhārā tadadhīnavuttitāya sampannā eva hontīti khantiādīsupi imināva nayena paṭipatti veditabbā.",
  "atk-s0512a3:763": "Iti sattānaṁ sukhūpakaraṇapariccāgena bahudhā anuggahakaraṇaṁ dānena paṭipatti, sīlena tesaṁ jīvitasāpateyyadārarakkhāabhedapiyahitavacanāvihiṁsādikāraṇāni, nekkhammena tesaṁ āmisapaṭiggahaṇadhammadānādinā anekavidhā hitacariyā, paññāya tesaṁ hitakaraṇūpāyakosallaṁ, vīriyena tattha ussāhārambhaasaṁhīrāni, khantiyā tadaparādhasahanaṁ, saccena nesaṁ avañcanatadupakārakiriyāsamādānāvisaṁvādanādi, adhiṭṭhānena tadupakārakaraṇe anatthasampātepi acalanaṁ, mettāya nesaṁ hitasukhānucintanaṁ, upekkhāya nesaṁ upakārāpakāresu vikārānāpattīti evaṁ aparimāṇe satte ārabbha anukampitasabbasattassa mahābodhisattassa puthujjanehi asādhāraṇo aparimeyyo puññañāṇasambhārūpacayo ettha paṭipattīti veditabbaṁ. Yo cetāsaṁ paccayo vutto, tassa ca sakkaccaṁ sampādanaṁ.",
  "atk-s0512a3:764": "Ko vibhāgoti? Dasa pāramiyo, dasa upapāramiyo, dasa paramatthapāramiyoti samattiṁsapāramiyo. Tattha katābhinīhārassa bodhisattassa parahitakaraṇābhininnāsayapayogassa kaṇhadhammavokiṇṇā sukkadhammā pāramiyo eva, tehi avokiṇṇā sukkadhammā upapāramiyo, akaṇhaasukkā paramatthapāramiyoti keci. Samudāgamanakālesu vā pūriyamānā pāramiyo, bodhisattabhūmiyaṁ puṇṇā upapāramiyo, buddhabhūmiyaṁ sabbākāraparipuṇṇā paramatthapāramiyo. Bodhisattabhūmiyaṁ vā parahitakaraṇato pāramiyo, attahitakaraṇato upapāramiyo, buddhabhūmiyaṁ balavesārajjasamadhigamena ubhayahitaparipūraṇato paramatthapāramiyo.",
  "atk-s0512a3:765": "Evaṁ ādimajjhapariyosānesu paṇidhānārambhapariniṭṭhānesu tesaṁ vibhāgoti apare. Dosūpasamakaruṇāpakatikānaṁ bhavasukhavimuttisukhaparamasukhappattānaṁ puññūpacayabhedato tabbibhāgoti aññe. Lajjāsatimānāpassayānaṁ lokuttaradhammādhipatīnaṁ sīlasamādhipaññāgarukānaṁ tāritataritatārayitūnaṁ anubuddhapaccekabuddhasammāsambuddhānaṁ pāramī, upapāramī, paramatthapāramīti bodhisattassuppattito yathāvuttavibhāgoti keci. Cittapaṇidhito yāva vacīpaṇidhi, tāva pavattā sambhārā pāramiyo, vacīpaṇidhito yāva kāyapaṇidhi, tāva pavattā upapāramiyo, kāyapaṇidhito pabhuti paramatthapāramiyoti apare. Aññe pana ‘‘parapuññānumodanavasena pavattā sambhārā pāramiyo, paresaṁ kārāpanavasena pavattā upapāramiyo, sayaṁkaraṇavasena pavattā paramatthapāramiyo’’ti vadanti.",
  "atk-s0512a3:766": "Tathā bhavasukhāvaho puññañāṇasambhāro pāramī, attano nibbānasukhāvaho upapāramī, paresaṁ tadubhayasukhāvaho paramatthapāramīti eke. Puttadāradhanādiupakaraṇapariccāgo pana dānapāramī, aṅgapariccāgo dānaupapāramī, attano jīvitapariccāgo dānaparamatthapāramīti. Tathā puttadārādikassa tividhassāpi hetu avītikkamanavasena tisso sīlapāramiyo, tesu eva tividhesu vatthūsu ālayaṁ upacchinditvā nikkhamanavasena tisso nekkhammapāramiyo, upakaraṇaṅgajīvitataṇhaṁ samūhanitvā sattānaṁ hitāhitavinicchayakaraṇavasena tisso paññāpāramiyo. Yathāvuttabhedānaṁ pariccāgādīnaṁ vāyamanavasena tisso vīriyapāramiyo, upakaraṇaṅgajīvitantarāyakarānaṁ khamanavasena tisso khantipāramiyo, upakaraṇaṅgajīvitahetu saccāpariccāgavasena tisso saccapāramiyo, dānādipāramiyo akuppādhiṭṭhānavaseneva samijjhantīti, upakaraṇādivināsepi acalādhiṭṭhānavasena tisso adhiṭṭhānapāramiyo, upakaraṇādiupaghātakesupi sattesu mettāya avijahanavasena tisso mettāpāramiyo, yathāvuttavatthuttayassa upakārāpakāresu sattasaṅkhāresu majjhattatāpaṭilābhavasena tisso upekkhāpāramiyoti evamādinā etāsaṁ vibhāgo veditabbāti.",
  "atk-s0512a3:767": "Ko saṅgahoti? Ettha pana yathā etā vibhāgato tiṁsavidhāpi dānapāramiādibhāvato dasavidhā, evaṁ dānasīlakhantivīriyajhānapaññāsabhāvena chabbidhā. Etāsu hi nekkhammapāramī sīlapāramiyā saṅgahitā, tassā pabbajjābhāve, nīvaraṇavivekabhāve pana jhānapāramiyā kusaladhammabhāve chahipi saṅgahitā. Saccapāramī sīlapāramiyā ekadeso eva vacīviratisaccapakkhe, ñāṇasaccapakkhe pana paññāpāramiyā saṅgahitā. Mettāpārami jhānapāramiyā eva. Upekkhāpāramī jhānapaññāpāramīhi. Adhiṭṭhānapāramī sabbāhipi saṅgahitāti.",
  "atk-s0512a3:768": "Etesañca dānādīnaṁ channaṁ guṇānaṁ aññamaññasambandhānaṁ pañcadasayugalādīni pañcadasayugalādisādhakāni honti. Seyyathidaṁ – dānasīlayugalena parahitāhitānaṁ karaṇākaraṇayugalasiddhi, dānakhantiyugalena alobhādosayugalasiddhi, dānavīriyayugalena cāgasutayugalasiddhi, dānajhānayugalena kāmadosappahānayugalasiddhi. Dānapaññāyugalena ariyayānadhurayugalasiddhi, sīlakhantidvayena payogāsayasuddhidvayasiddhi, sīlavīriyadvayena bhāvanādvayasiddhi, sīlajhānadvayena dussīlyapariyuṭṭhānappahānadvayasiddhi, sīlapaññādvayena dānadvayasiddhi, khantivīriyayugalena khamātejadvayasiddhi, khantijhānayugalena virodhānurodhappahānayugalasiddhi, khantipaññāyugalena suññatākhantipaṭivedhadukasiddhi, vīriyajhānadukena paggahāvikkhepadukasiddhi, vīriyapaññādukena saraṇadukasiddhi, jhānapaññādukena yānadukasiddhi , dānasīlakhantittikena lobhadosamohappahānattikasiddhi, dānasīlavīriyattikena bhogajīvitakāyasārādānattikasiddhi, dānasīlajhānattikena puññakiriyavatthuttikasiddhi, dānasīlapaññātikena āmisābhayadhammadānattikasiddhīti. Evaṁ itarehipi tikehi catukkādīhi ca yathāsambhavaṁ tikāni ca catukkādīni ca yojetabbāni.",
  "atk-s0512a3:769": "Evaṁ chabbidhānampi pana imāsaṁ pāramīnaṁ catūhi adhiṭṭhānehi saṅgaho veditabbo. Sabbapāramīnaṁ samūhasaṅgahato hi cattāri adhiṭṭhānāni, seyyathidaṁ – saccādhiṭṭhānaṁ, cāgādhiṭṭhānaṁ, upasamādhiṭṭhānaṁ, paññādhiṭṭhānanti. Tattha adhitiṭṭhati etena, ettha vā adhitiṭṭhati, adhiṭṭhānamattameva vā tanti adhiṭṭhānaṁ, saccañca taṁ adhiṭṭhānañca, saccassa vā adhiṭṭhānaṁ, saccaṁ adhiṭṭhānametassāti vā saccādhiṭṭhānaṁ. Evaṁ sesesupi. Tattha avisesato tāva lokuttaraguṇe katābhinīhārassa anukampitasabbasattassa mahāsattassa paṭiññānurūpaṁ sabbapāramipariggahato saccādhiṭṭhānaṁ. Tāsaṁ paṭipakkhapariccāgato cāgādhiṭṭhānaṁ . Sabbapāramitāguṇehi upasamato upasamādhiṭṭhānaṁ. Tehi eva parahitopāyakosallato paññādhiṭṭhānaṁ.",
  "atk-s0512a3:770": "Visesato pana yācakajanaṁ avisaṁvādetvā dassāmīti paṭijānanato paṭiññaṁ avisaṁvādetvā dānato dānaṁ avisaṁvādetvā anumodanato macchariyādipaṭipakkhapariccāgato deyyadhammapaṭiggāhakadānadeyyadhammakkhayesu lobhadosamohabhayavūpasamato yathārahaṁ yathākālaṁ yathāvidhānañca dānato paññuttarato ca kusaladhammānaṁ caturadhiṭṭhānapadaṭṭhānaṁ dānaṁ. Tathā saṁvarasamādānassa avītikkamanato dussīlyapariccāgato duccaritavūpasamanato paññuttarato ca caturadhiṭṭhānapadaṭṭhānaṁ sīlaṁ. Yathāpaṭiññaṁ khamanato, parāparādhavikappapariccāgato, kodhapariyuṭṭhānavūpasamanato, paññuttarato, ca caturadhiṭṭhānapadaṭṭhānā khanti. Paṭiññānurūpaṁ parahitakaraṇato, visadapariccāgato, akusalavūpasamanato, paññuttarato ca caturadhiṭṭhānapadaṭṭhānaṁ vīriyaṁ. Paṭiññānurūpaṁ lokahitānucintanato, nīvaraṇapariccāgato, cittavūpasamanato, paññuttarato ca caturadhiṭṭhānapadaṭṭhānaṁ jhānaṁ. Yathāpaṭiññaṁ parahitūpāyakosallato, anupāyakiriyāpariccāgato, mohajapariḷāhavūpasamanato, sabbaññutāpaṭilābhato ca caturadhiṭṭhānapadaṭṭhānā paññā.",
  "atk-s0512a3:771": "Tattha ñeyyapaṭiññānuvidhānehi saccādhiṭṭhānaṁ. Vatthukāmakilesakāmapariccāgehi cāgādhiṭṭhānaṁ. Dosadukkhavūpasamehi upasamādhiṭṭhānaṁ. Anubodhapaṭivedhehi paññādhiṭṭhānaṁ. Tividhasaccapariggahitaṁ dosattayavirodhi saccādhiṭṭhānaṁ. Tividhacāgapariggahitaṁ dosattayavirodhi cāgādhiṭṭhānaṁ. Tividhavūpasamapariggahitaṁ dosattayavirodhi upasamādhiṭṭhānaṁ. Tividhañāṇapariggahitaṁ dosattayavirodhi paññādhiṭṭhānaṁ. Saccādhiṭṭhānapariggahitāni cāgūpasamapaññādhiṭṭhānāni avisaṁvādanato paṭiññānuvidhānato ca, cāgādhiṭṭhānapariggahitāni saccūpasamapaññādhiṭṭhānāni paṭipakkhapariccāgato sabbapariccāgaphalattā ca, upasamādhiṭṭhānapariggahitāni saccacāgapaññādhiṭṭhānāni kilesapariḷāhavūpasamanato kāmūpasamanato kāmapariḷāhavūpasamanato ca, paññādhiṭṭhānapariggahitāni saccacāgūpasamādhiṭṭhānāni ñāṇapubbaṅgamato ñāṇānuparivattanato cāti evaṁ sabbāpi pāramiyo saccappabhāvitā cāgaparibyañjitā upasamopabrūhitā paññāparisuddhā. Saccañhi etāsaṁ janakahetu. Cāgo pariggāhakahetu, upasamo parivuddhihetu, paññā pārisuddhihetu. Tathā ādimhi saccādhiṭṭhānaṁ saccapaṭiññattā, majjhe cāgādhiṭṭhānaṁ katapaṇidhānassa parahitāya attapariccāgato. Ante upasamādhiṭṭhānaṁ sabbūpasamapariyosānattā. Ādimajjhapariyosānesu paññādhiṭṭhānaṁ tasmiṁ sati sambhavato asati abhāvato yathāpaṭiññañca bhāvato.",
  "atk-s0512a3:772": "Tattha mahāpurisā satatamattahitaparahitakarehi garupiyabhāvakarehi saccacāgādhiṭṭhānehi gihibhūtā āmisadānena pare anuggaṇhanti. Tathā attahitaparahitakarehi garupiyabhāvakarehi upasamapaññādhiṭṭhānehi ca pabbajitabhūtā dhammadānena pare anuggaṇhanti.",
  "atk-s0512a3:773": "Tattha antimabhave bodhisattassa caturadhiṭṭhānaparipūraṇaṁ. Paripuṇṇacaturadhiṭṭhānassa hi carimakabhavūpapattīti eke. Tatra hi gabbhokkantiṭhitiabhinikkhamanesu paññādhiṭṭhānasamudāgamena sato sampajāno saccādhiṭṭhānapāripūriyā sampatijāto uttarābhimukho sattapadavītihārena gantvā sabbā disā oloketvā saccānuparivattinā vacasā – ‘‘aggohamasmi lokassa, jeṭṭhohamasmi lokassa, seṭṭhohamasmi lokassā’’ti (dī. ni. 2.31; ma. ni. 3.207) tikkhattuṁ sīhanādaṁ nadi.",
  "atk-s0512a3:774": "Upasamādhiṭṭhānasamudāgamena jiṇṇāturamatapabbajitadassāvino catudhammapadesakovidassa yobbanārogyajīvitasampattimadānaṁ upasamo. Cāgādhiṭṭhānasamudāgamena mahato ñātiparivaṭṭassa hatthagatassa ca cakkavattirajjassa anapekkhapariccāgoti.",
  "atk-s0512a3:775": "Dutiye ṭhāne abhisambodhiyaṁ caturadhiṭṭhānaṁ paripuṇṇanti keci. Tattha hi yathāpaṭiññaṁ saccādhiṭṭhānasamudāgamena catunnaṁ ariyasaccānaṁ abhisamayo, tato hi saccādhiṭṭhānaṁ paripuṇṇaṁ. Cāgādhiṭṭhānasamudāgamena sabbakilesūpakkilesapariccāgo, tato hi cāgādhiṭṭhānaṁ paripuṇṇaṁ. Upasamādhiṭṭhānasamudāgamena paramūpasamappatti, tato hi upasamādhiṭṭhānaṁ paripuṇṇaṁ. Paññādhiṭṭhānasamudāgamena anāvaraṇañāṇapaṭilābho, tato hi paññādhiṭṭhānaṁ paripuṇṇanti. Taṁ asiddhaṁ, abhisambodhiyāpi paramatthabhāvato.",
  "atk-s0512a3:776": "Tatiye ṭhāne dhammacakkappavattane caturadhiṭṭhānaṁ paripuṇṇanti aññe. Tattha hi saccādhiṭṭhānasamudāgatassa dvādasahi ākārehi ariyasaccadesanāya saccādhiṭṭhānaṁ paripuṇṇaṁ. Cāgādhiṭṭhānasamudāgatassa saddhammamahāyāgakaraṇena cāgādhiṭṭhānaṁ paripuṇṇaṁ. Upasamādhiṭṭhānasamudāgatassa sayaṁ upasantassa paresaṁ upasamanena upasamādhiṭṭhānaṁ paripuṇṇaṁ. Paññādhiṭṭhānasamudāgatassa veneyyānaṁ āsayādiparijānanena paññādhiṭṭhānaṁ paripuṇṇanti. Tadapi asiddhaṁ, apariyositattā buddhakiccassa.",
  "atk-s0512a3:777": "Catutthe ṭhāne parinibbāne caturadhiṭṭhānaṁ paripuṇṇanti apare. Tatra hi parinibbutattā paramatthasaccasampattiyā saccādhiṭṭhānaṁ paripuṇṇaṁ. Sabbūpadhipaṭinissaggena cāgādhiṭṭhānaṁ paripuṇṇaṁ. Sabbasaṅkhārūpasamena upasamādhiṭṭhānaṁ paripuṇṇaṁ. Paññāpayojanapariniṭṭhānena paññādhiṭṭhānaṁ paripuṇṇanti. Tatra mahāpurisassa visesena mettākhette abhijātiyaṁ saccādhiṭṭhānasamudāgatassa saccādhiṭṭhānaparipūraṇamabhibyattaṁ, visesena karuṇākhette abhisambodhiyaṁ paññādhiṭṭhānasamudāgatassa paññādhiṭṭhānaparipūraṇamabhibyattaṁ, visesena muditākhette dhammacakkappavattane cāgādhiṭṭhānasamudāgatassa cāgādhiṭṭhānaparipūraṇamabhibyattaṁ, visesena upekkhākhette parinibbāne upasamādhiṭṭhānasamudāgatassa upasamādhiṭṭhānaparipūraṇamabhibyattanti daṭṭhabbaṁ.",
  "atk-s0512a3:778": "Tatra saccādhiṭṭhānasamudāgatassa saṁvāsena sīlaṁ veditabbaṁ. Cāgādhiṭṭhānasamudāgatassa saṁvohārena soceyyaṁ veditabbaṁ. Upasamādhiṭṭhānasamudāgatassa āpadāsu thāmo veditabbo. Paññādhiṭṭhānasamudāgatassa sākacchāya paññā veditabbā. Evaṁ sīlājīvacittadiṭṭhivisuddhiyo veditabbā. Tathā saccādhiṭṭhānasamudāgamena dosāgatiṁ na gacchati avisaṁvādanato. Cāgādhiṭṭhānasamudāgamena lobhāgatiṁ na gacchati anabhisaṅgato. Upasamādhiṭṭhānasamudāgamena bhayāgatiṁ na gacchati anaparādhato. Paññādhiṭṭhānasamudāgamena mohāgatiṁ na gacchati yathā bhūtāvabodhato.",
  "atk-s0512a3:779": "Tathā paṭhamena aduṭṭho adhivāseti, dutiyena aluddho paṭisevati, tatiyena abhīto parivajjeti, catutthena asammūḷho vinodeti. Paṭhamena nekkhammasukhappatti, itarehi pavivekaupasamasambodhisukhappattiyo hontīti daṭṭhabbā. Tathā vivekajapītisukhasamādhijapītisukhaapītijakāyasukhasatipārisuddhija- upekkhāsukhappattiyo etehi catūhi yathākkamaṁ honti. Evamanekaguṇānubandhehi catūhi adhiṭṭhānehi sabbapāramisamūhasaṅgaho veditabbo. Yathā ca catūhi adhiṭṭhānehi sabbapāramisaṅgaho, evaṁ karuṇāpaññāhipīti daṭṭhabbaṁ. Sabbopi hi bodhisambhāro karuṇāpaññāhi saṅgahito. Karuṇāpaññāpariggahitā hi dānādiguṇā mahābodhisambhārā bhavanti buddhattasiddhipariyosānāti. Evametāsaṁ saṅgaho veditabbo.",
  "atk-s0512a3:780": "Ko sampādanūpāyoti? Sakalassāpi puññādisambhārassa sammāsambodhiṁ uddissa anavasesasambharaṇaṁ avekallakāritāyogena, tattha ca sakkaccakāritā ādarabahumānayogena, sātaccakāritā nirantarayogena, cirakālādiyogo ca antarā avosānāpajjanenāti. Taṁ panassa kālaparimāṇaṁ parato āvi bhavissati. Iti caturaṅgayogo etāsaṁ pāramīnaṁ sampādanūpāyo. Tathā mahāsattena bodhāya paṭipajjantena sammāsambodhāya buddhānaṁ puretarameva attā niyyātetabbo – ‘‘imāhaṁ attabhāvaṁ buddhānaṁ niyyātemī’’ti. Taṁtaṁpariggahavatthuñca paṭilābhato puretarameva dānamukhe nissajjitabbaṁ. ‘‘Yaṁ kiñci mayhaṁ uppajjanakaṁ jīvitaparikkhārajātaṁ, sabbaṁ taṁ sati yācake dassāmi, tesaṁ pana dinnāvasesaṁ eva mayā paribhuñjitabba’’nti.",
  "atk-s0512a3:781": "Evaṁ hissa sammadeva pariccāgāya kate cittābhisaṅkhāre yaṁ uppajjati pariggahavatthu aviññāṇakaṁ saviññāṇakaṁ vā, tattha ye ime pubbe dāne akataparicayo, pariggahavatthussa parittabhāvo, uḷāramanuññatā, parikkhayacintāti cattāro dānavinibandhā, tesu yadā mahābodhisattassa saṁvijjamānesu deyyadhammesu paccupaṭṭhite ca yācakajane dāne cittaṁ na pakkhandati na kamati. Tena niṭṭhamettha gantabbaṁ ‘‘addhāhaṁ dāne pubbe akataparicayo, tena me etarahi dātukamyatā citte na saṇṭhātī’’ti. So evaṁ me ito paraṁ dānābhirataṁ cittaṁ bhavissati, handāhaṁ ito paṭṭhāya dānaṁ dassāmi, nanu mayā paṭikacceva pariggahavatthu yācakānaṁ pariccattanti dānaṁ deti muttacāgo payatapāṇī vosaggarato yācayogo dānasaṁvibhāgarato. Evaṁ mahāsattassa paṭhamo dānavinibandho hato hoti vihato samucchinno.",
  "atk-s0512a3:782": "Tathā mahāsatto deyyadhammassa parittabhāve sati vekalle ca iti paṭisañcikkhati – ‘‘ahaṁ kho pubbe adānasīlatāya etarahi evaṁ paccayavikalo jāto , tasmā idāni mayā parittena vā hīnena vā yathāladdhena deyyadhammena attānaṁ pīḷetvāpi dānameva dātabbaṁ, yenāhaṁ āyatimpi dānapāramiṁ matthakaṁ pāpessāmī’’ti. So itarītarena taṁ dānaṁ deti muttacāgo payatapāṇī vosaggarato yācayogo dānasaṁvibhāgarato. Evaṁ mahāsattassa dutiyo dānavinibandho hato hoti vihato samucchinno.",
  "atk-s0512a3:783": "Tathā mahāsatto deyyadhammassa uḷāramanuññatāya adātukamyatācitte uppajjamāne iti paṭisañcikkhati – ‘‘nanu tayā sappurisa uḷāratamā sabbaseṭṭhā sammāsambodhi abhipatthitā, tasmā tadatthaṁ tayā uḷāramanuññe eva deyyadhamme dātuṁ yuttarūpa’’nti. So uḷāraṁ manuññañca deti muttacāgo payatapāṇī vossaggarato yācayogo dānasaṁvibhāgarato. Evaṁ mahāpurisassa tatiyo dānavinibandho hato hoti vihato samucchinno.",
  "atk-s0512a3:784": "Tathā mahāsatto dānaṁ dento yadā deyyadhammassa parikkhayaṁ passati, so iti paṭisañcikkhati – ‘‘ayaṁ kho bhogānaṁ sabhāvo, yadidaṁ khayadhammatā vayadhammatā ca. Api ca me pubbe tādisassa dānassa akatattā evaṁ bhogānaṁ parikkhayo dissati, handāhaṁ yathāladdhena deyyadhammena parittena vā vipulena vā dānameva dadeyyaṁ, yenāhaṁ āyatiṁ dānapāramiyā matthakaṁ pāpuṇissāmī’’ti. So yathāladdhena dānaṁ deti muttacāgo payatapāṇī vosaggarato yācayogo dānasaṁvibhāgarato. Evaṁ mahāsattassa catuttho dānavinibandho hato hoti vihato samucchinno. Evaṁ ye ye dānapāramiyā vinibandhabhūtā anatthā, tesaṁ tesaṁ yathārahaṁ paccavekkhitvā paṭivinodanaṁ upāyo. Yathā ca dānapāramiyā, evaṁ sīlapāramiādīsupi daṭṭhabbaṁ.",
  "atk-s0512a3:785": "Api ca yaṁ mahāsattassa buddhānaṁ attasanniyyātanaṁ, taṁ sammadeva sabbapāramīnaṁ sampādanūpāyo. Buddhānañhi attānaṁ niyyātetvā ṭhito mahāpuriso tattha tattha bodhisambhārapāripūriyā ghaṭento vāyamanto sarīrassa sukhūpakaraṇānañca upacchedakesu dussahesupi kicchesu durabhisambhavesupi sattasaṅkhārasamupanītesu anatthesu tibbesu pāṇaharesu ‘‘ayaṁ mayā attabhāvo buddhānaṁ pariccatto, yaṁ vā taṁ vā ettha hotū’’ti taṁnimittaṁ na kampati na vedhati, īsakampi aññathattaṁ na gacchati, kusalārambhe aññadatthu acalādhiṭṭhānova hoti, evaṁ attasanniyyātanampi etāsaṁ sampādanūpāyo.",
  "atk-s0512a3:786": "Api ca samāsato katābhinīhārassa attani sinehassa parisosanaṁ paresu ca sinehassa parivaḍḍhanaṁ etāsaṁ sampādanūpāyo. Sammāsambodhisamadhigamāya hi katamahāpaṇidhānassa mahāsattassa yāthāvato parijānanena sabbesu dhammesu anupalittassa attani sineho parikkhayaṁ pariyādānaṁ gacchati, mahākaruṇāsamāsevanena pana piyaputte viya sabbasatte sampassamānassa tesu mettākaruṇāsineho parivaḍḍhati, tato ca taṁtadavatthānurūpaṁ attaparasantānesu lobhadosamohavigamena vidūrīkatamacchariyādibodhisambhārapaṭipakkho mahāpuriso dānapiyavacanaatthacariyāsamānattatāsaṅkhātehi catūhi saṅgahavatthūhi caturadhiṭṭhānānugatehi accantaṁ janassa saṅgahakaraṇena upari yānattaye avatāraṇaṁ paripācanañca karoti.",
  "atk-s0512a3:787": "Mahāsattānañhi mahākaruṇā mahāpaññā ca dānena alaṅkatā, dānaṁ piyavacanena, piyavacanaṁ atthacariyāya, atthacariyā samānattatāya alaṅkatā saṅgahitā ca. Tesaṁ sabbepi satte attanā nibbisese katvā bodhisambhāresu paṭipajjantānaṁ sabbattha samānasukhadukkhatāya samānattatāya siddhi. Buddhabhūtānampi ca teheva catūhi saṅgahavatthūhi caturadhiṭṭhānaparipūritābhivuddhehi janassa accantikasaṅgahakaraṇena abhivinayanaṁ sijjhati. Dānañhi sammāsambuddhānaṁ cāgādhiṭṭhānena paripūritābhivuddhaṁ, piyavacanaṁ saccādhiṭṭhānena, atthacariyā paññādhiṭṭhānena, samānattatā upasamādhiṭṭhānena paripūritābhivuddhā. Tathāgatānañhi sabbasāvakapaccekabuddhehi samānattatā parinibbāne. Tatra hi nesaṁ avisesato ekībhāvo. Tenevāha ‘‘natthi vimuttiyā nānatta’’nti. Honti cettha –",
  "atk-s0512a3:788": "‘‘Sacco cāgī upasanto, paññavā anukampako;",
  "atk-s0512a3:789": "Sambhatasabbasambhāro, kaṁ nāmatthaṁ na sādhaye.",
  "atk-s0512a3:790": "‘‘Mahākāruṇiko satthā, hitesī ca upekkhako;",
  "atk-s0512a3:791": "Nirapekkho ca sabbattha, aho acchariyo jino.",
  "atk-s0512a3:792": "‘‘Viratto sabbadhammesu, sattesu ca upekkhako;",
  "atk-s0512a3:793": "Sadā sattahite yutto, aho acchariyo jino.",
  "atk-s0512a3:794": "‘‘Sabbadā sabbasattānaṁ, hitāya ca sukhāya ca;",
  "atk-s0512a3:795": "Uyyutto akilāsū ca, aho acchariyo jino’’ti.",
  "atk-s0512a3:796": "Kittakena kālena sampādananti? Heṭṭhimena tāva paricchedena cattāri asaṅkhyeyyāni mahākappānaṁ satasahassañca, majjhimena aṭṭha asaṅkhyeyyāni mahākappānaṁ satasahassañca, uparimena pana soḷasa asaṅkhyeyyāni mahākappānaṁ satasahassañca. Ete ca bhedā yathākkamaṁ paññādhikasaddhādhikavīriyādhikavasena ñātabbā. Paññādhikānañhi saddhā mandā hoti paññā tikkhā, saddhādhikānaṁ paññā majjhimā hoti, vīriyādhikānaṁ paññā mandā, paññānubhāvena ca sammāsambodhi adhigantabbāti aṭṭhakathāyaṁ vuttaṁ.",
  "atk-s0512a3:797": "Apare pana ‘‘vīriyassa tikkhamajjhimamudubhāvena bodhisattānaṁ ayaṁ kālavibhāgo’’ti vadanti. Avisesena pana vimuttiparipācanīyānaṁ dhammānaṁ tikkhamajjhimamudubhāvena yathāvuttakālabhedena bodhisambhārā tesaṁ pāripūriṁ gacchantīti tayopete kālabhedā yuttātipi vadanti. Evaṁ tividhā hi bodhisattā abhinīhārakkhaṇe bhavanti ugghahaṭitaññūvipañcitaññūneyyabhedena. Tesu yo ugghaṭitaññū, so sammāsambuddhassa sammukhā catuppadikaṁ gāthaṁ suṇanto gāthāya tatiyapade apariyosite eva chahi abhiññāhi saha paṭisambhidāhi arahattaṁ adhigantuṁ samatthūpanissayo hoti, sace sāvakabodhiyaṁ adhimutto siyā.",
  "atk-s0512a3:798": "Dutiyo bhagavato sammukhā catuppadikaṁ gāthaṁ suṇanto apariyosite eva gāthāya catutthapade chahi abhiññāhi arahattaṁ adhigantuṁ samatthūpanissayo hoti, yadi sāvakabodhiyaṁ adhimutto siyā.",
  "atk-s0512a3:799": "Itaro pana bhagavato sammukhā catuppadikaṁ gāthaṁ sutvā pariyositāya gāthāya chahi abhiññāhi arahattaṁ pattuṁ samatthūpanissayo hoti.",
  "atk-s0512a3:800": "Tayopete vinā kālabhedena katābhinīhāro buddhānaṁ santike laddhabyākaraṇā ca anukkamena pāramiyo paripūrentā yathākkamaṁ yathāvuttabhedena kālena sammāsambodhiṁ pāpuṇanti. Tesu tesu pana kālabhedesu aparipuṇṇesu te te mahāsattā divase divase vessantaradānasadisaṁ mahādānaṁ dentāpi tadanurūpe sīlādisabbapāramidhamme ācinantāpi pañca mahāpariccāge pariccajantāpi ñātatthacariyā lokatthacariyā buddhatthacariyā paramakoṭiṁ pāpentāpi antarā ca sammāsambuddhā bhavissantīti netaṁ ṭhānaṁ vijjati. Kasmā? Ñāṇassa aparipaccanato buddhakārakadhammānaṁ apariniṭṭhānato. Paricchinnakālanipphāditaṁ viya hi sassaṁ yathāvuttakālaparicchedena parinipphāditā sammāsambodhi tadanantarā sabbussāhena vāyamantenāpi na sakkā adhigantunti pāramipāripūri yathāvuttakālavisesena sampajjatīti veditabbaṁ.",
  "atk-s0512a3:801": "Ko ānisaṁsoti? Ye te katābhinīhārānaṁ bodhisattānaṁ –",
  "atk-s0512a3:802": "‘‘Evaṁ sabbaṅgasampannā, bodhiyā niyatā narā;",
  "atk-s0512a3:803": "Saṁsaraṁ dīghamaddhānaṁ, kappakoṭisatehipi.",
  "atk-s0512a3:804": "‘‘Avīcimhi nuppajjanti, tathā lokantaresu ca;",
  "atk-s0512a3:805": "Nijjhāmataṇhā khuppipāsā, na honti kālakañjikā.",
  "atk-s0512a3:806": "‘‘Na honti khuddakā pāṇā, upapajjantāpi duggatiṁ;",
  "atk-s0512a3:807": "Jāyamānā manussesu, jaccandhā na bhavanti te.",
  "atk-s0512a3:808": "‘‘Sotavekallatā natthi, na bhavanti mūgapakkhikā;",
  "atk-s0512a3:809": "Itthibhāvaṁ na gacchanti, ubhatobyañjanapaṇḍakā.",
  "atk-s0512a3:810": "‘‘Na bhavanti pariyāpannā, bodhiyā niyatā narā;",
  "atk-s0512a3:811": "Muttā ānantarikehi, sabbattha suddhagocarā.",
  "atk-s0512a3:812": "‘‘Micchādiṭṭhiṁ na sevanti, kammakiriyadassanā;",
  "atk-s0512a3:813": "Vasamānāpi saggesu, asaññaṁ nūpapajjare.",
  "atk-s0512a3:814": "‘‘Suddhāvāsesu devesu, hetu nāma na vijjati;",
  "atk-s0512a3:815": "Nekkhammaninnā sappurisā, visaṁyuttā bhavābhave;",
  "atk-s0512a3:816": "Caranti lokatthacariyāyo, pūrenti sabbapāramī’’ti. (dha. sa. aṭṭha. nidānakathā; jā. aṭṭha. 1.dūrenidānakathā; apa. aṭṭha. 1.dūrenidānakathā) –",
  "atk-s0512a3:817": "Evaṁ saṁvaṇṇitā ānisaṁsā. Ye ca ‘‘sato sampajāno, ānanda, bodhisatto tusitā kāyā cavitvā mātukucchiṁ okkamatī’’tiādinā (ma. ni. 3.200; dī. ni. 2.17) soḷasa acchariyabbhutadhammappakārā, ye ca ‘‘sītaṁ byapagataṁ hoti, uṇhañca upasammatī’’tiādinā (bu. vaṁ. 2.83) ‘‘jāyamāne kho, sāriputta, bodhisatte ayaṁ dasasahassī lokadhātu saṅkampati sampakampati sampavedhatī’’tiādinā (ma. ni. 3.201; dī. ni. 2.32) ca dvattiṁsa pubbanimittappakārā, ye vā panaññepi bodhisattānaṁ adhippāyasamijjhanaṁ kammādīsu vasībhāvoti evamādayo tattha tattha jātakabuddhavaṁsādīsu dassitākārā ānisaṁsā, te sabbepi etāsaṁ ānisaṁsā. Tathā yathānidassitabhedā alobhādosādiguṇayugalādayo cāti veditabbā.",
  "atk-s0512a3:818": "Api ca yasmā bodhisatto abhinīhārato paṭṭhāya sabbasattānaṁ pitusamo hoti hitesitāya, dakkhiṇeyyako garu bhāvanīyo paramañca puññakkhettaṁ hoti guṇavisesayogena. Yebhuyyena ca manussānaṁ piyo hoti, amanussānaṁ piyo hoti, devatāhi anupālīyati, mettākaruṇāparibhāvitasantānatāya vāḷamigādīhi ca anabhibhavanīyo hoti, yasmiṁ yasmiñca sattanikāye paccājāyati, tasmiṁ tasmiṁ uḷārena vaṇṇena uḷārena yasena uḷārena sukhena uḷārena balena uḷārena ādhipateyyena aññe satte abhibhavati puññavisesayogato.",
  "atk-s0512a3:819": "Appābādho hoti appātaṅko, suvisuddhā cassa saddhā hoti suvisadā, suvisuddhaṁ vīriyaṁ, satisamādhipaññā suvisadā, mandakileso hoti mandadaratho mandapariḷāho, kilesānaṁ mandabhāveneva suvaco hoti padakkhiṇaggāhī, khamo hoti sorato, sakhilo hoti paṭisanthārakusalo, akkodhano hoti anupanāhī, amakkhī hoti apaḷāsī, anissukī hoti amaccharī, asaṭho hoti amāyāvī, athaddho hoti anatimānī, asāraddho hoti appamatto, parato upatāpasaho hoti paresaṁ anupatāpī, yasmiñca gāmakhette paṭivasati, tattha sattānaṁ bhayādayo upaddavā yebhuyyena anuppannā nuppajjanti, uppannā ca vūpasammanti, yesu ca apāyesu uppajjati, na tattha pacurajano viya dukkhena adhimattaṁ pīḷīyati, bhiyyosomattāya saṁvegamāpajjati. Tasmā mahāpurisassa yathārahaṁ tasmiṁ tasmiṁ bhave labbhamānā ete sattānaṁ pitusamatādakkhiṇeyyatādayo guṇavisesā ānisaṁsāti veditabbā.",
  "atk-s0512a3:820": "Tathā āyusampadā rūpasampadā kulasampadā issariyasampadā ādeyyavacanatā mahānubhāvatāti etepi mahāpurisassa pāramīnaṁ ānisaṁsāti veditabbā. Tattha āyusampadā nāma tassaṁ tassaṁ upapattiyaṁ dīghāyukatā ciraṭṭhitikatā, tāya yathāraddhāni kusalasamādānāni pariyosāpeti, bahuñca kusalaṁ upacinoti. Rūpasampadā nāma abhirūpatā dassanīyatā pāsādikatā, tāya rūpappamāṇānaṁ sattānaṁ pasādāvaho hoti sambhāvanīyo. Kulasampadā nāma uḷāresu kulesu abhinibbatti, tāya jātimadādimadamattānampi upasaṅkamanīyo hoti payirupāsanīyo, tena te nibbisevane karoti. Issariyasampadā nāma mahāvibhavatā mahesakkhatā mahāparivāratā ca, tāhi saṅgaṇhitabbe catūhi saṅgahavatthūhi saṅgaṇhituṁ, niggahetabbe dhammena niggahetuñca samattho hoti.",
  "atk-s0512a3:821": "Ādeyyavacanatā nāma saddheyyatā paccayikatā, tāya sattānaṁ pamāṇabhūto hoti, alaṅghanīyā cassa āṇā hoti. Mahānubhāvatā nāma ānubhāvamahantatā, tāya parehi na abhibhūyati, sayameva pana pare aññadatthu abhibhavati dhammena samena yathābhūtaguṇehi ca, evamete āyusampadādayo mahāpurisassa pāramīnaṁ ānisaṁsā, sayañca aparimāṇassa puññasambhārassa parivuḍḍhihetubhūtā yānattaye sattānaṁ avatāraṇassa paripācanassa ca kāraṇabhūtāti veditabbā.",
  "atk-s0512a3:822": "Kiṁphalanti? Samāsato tāva sammāsambuddhabhāvo etāsaṁ phalaṁ, vitthārato pana dvattiṁsamahāpurisalakkhaṇaasītianubyañjanabyāmappabhādianekaguṇagaṇasamujjalarūpakāyasampatti- adhiṭṭhānasabalacatuvesārajjachaasādhāraṇañāṇaaṭṭhārasāveṇika- buddhadhammappabhutianantāparimāṇa guṇasamudayopasobhinī dhammakāyasirī. Yāvatā pana buddhaguṇā ye anekehipi kappehi sammāsambuddhenāpi vācāya pariyosāpetuṁ na sakkā, idametāsaṁ phalaṁ. Vuttañcetaṁ –",
  "atk-s0512a3:823": "‘‘Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0512a3:824": "Khīyetha kappo ciradīghamantare, vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; cariyā. aṭṭha. nidānakathā);",
  "atk-s0512a3:825": "Evamettha pāramīsu pakiṇṇakakathā veditabbā.",
  "atk-s0512a3:826": "Yaṁ pana pāḷiyaṁ ‘‘datvā dātabbakaṁ dāna’’ntiādinā sabbāpi pāramī ekajjhaṁ dassetvā parato ‘‘kosajjaṁ bhayato disvā’’tiādinā pariyosānagāthādvayaṁ vuttaṁ, taṁ yehi vīriyārambhamettābhāvanā appamādavihārehi yathāvuttā buddhakārakadhammā visadabhāvaṁ gatā sammāsambodhisaṅkhātā ca attano vimutti paripācitā, tehi veneyyānampi vimuttiparipācanāya ovādadānatthaṁ vutthaṁ.",
  "atk-s0512a3:827": "Tattha kosajjaṁ bhayato disvā, vīriyārambhañca khematoti iminā paṭipakkhe ādīnavadassanamukhena vīriyārambhe ānisaṁsaṁ dasseti. Āraddhavīriyā hothāti iminā vīriyārambhe niyojeti. Yasmā ca –",
  "atk-s0512a3:828": "‘‘Sabbapāpassa akaraṇaṁ, kusalassa upasampadā;",
  "atk-s0512a3:829": "Sacittapariyodapanaṁ, etaṁ buddhāna sāsana’’nti. (dha. pa. 183; dī. ni. 2.90; netti. 30, 50) –",
  "atk-s0512a3:830": "Saṅkhepato . Vitthārato pana sakalena buddhavacanena pakāsitā sabbāpi sampattiyo ekanteneva sammappadhānādhīnā, tasmā bhagavā vīriyārambhe niyojetvā ‘‘esā buddhānusāsanī’’ti āha.",
  "atk-s0512a3:831": "Tatrāyaṁ saṅkhepattho – yvāyaṁ sabbasaṁkilesamūlabhāvato sabbānatthavidhāyakanti kosajjaṁ bhayato tappaṭipakkhato catūhi yogehi anupaddavabhāvasādhanato vīriyārambhañca khemato disvā adhisīlasikkhādisampādanavasena vīriyassa ārambho sammappadhānānuyogo, tattha yaṁ sammadeva niyojana, ‘‘āraddhavīriyā hothā’’ti, esā buddhānaṁ bhagavantānaṁ anusāsanī anusiṭṭhi ovādoti. Sesagāthāsupi imināva nayena attho veditabbo.",
  "atk-s0512a3:832": "Ayaṁ pana viseso – vivādanti viruddhavādaṁ, chavivādavatthuvasena vivadananti attho. Avivādanti vivādapaṭipakkhaṁ mettāvacīkammaṁ, mettābhāvanaṁ vā. Atha vā avivādanti avivādahetubhūtaṁ chabbidhaṁ sāraṇīyadhammaṁ. Samaggāti avaggā, kāyena ceva cittena ca sahitā aviramitā aviyuttāti attho. Sakhilāti sakkīlā mudusīlā, aññamaññamhi muduhadayāti attho. Esā buddhānusāsanīti ettha sabbena sabbaṁ vivādamanupagamma yadidaṁ chasāraṇīyadhammaparipūraṇavasena samaggavāse niyojanaṁ, esā buddhānaṁ anusiṭṭhīti yojetabbaṁ. Samaggavāsañhi vasamānā sīladiṭṭhisāmaññagatā avivadamānā sukheneva tisso sikkhā paripūressantīti satthā samaggavāse niyojanaṁ attano sāsananti dassesi.",
  "atk-s0512a3:833": "Pamādanti pamajjanaṁ, kusalānaṁ dhammānaṁ pamussanaṁ akusalesu ca dhammesu cittavossaggaṁ. Vuttañhetaṁ – ‘‘tattha katamo pamādo, kāyaduccarite vā vacīduccarite vā manoduccarite vā pañcasu vā kāmaguṇesu cittassa vosaggo vosaggānuppadānaṁ kusalānaṁ vā dhammānaṁ bhāvanāya asakkaccakiriyatā, asātaccakiriyatā, anaṭṭhitakiriyatā, olīnavuttitā, nikkhittachandatā, nikkhittadhuratā anāsevanā abhāvanā abahulīkammaṁ…pe… yo evarūpo pamādo pamajjanā pamajjitattaṁ, ayaṁ vuccati pamādo’’ti (vibha. 846).",
  "atk-s0512a3:834": "Appamādanti appamajjanaṁ. Taṁ pamādassa paṭipakkhato veditabbaṁ. Atthato hi appamādo nāma satiyā avippavāso, ‘‘satiyā avippavāso’’ti ca niccaṁ upaṭṭhitāya satiyā evetaṁ nāmaṁ. Apare pana ‘‘satisampajaññappadhānā tathā pavattā cattāro arūpino khandhā appamādo’’ti vadanti. Yasmā pana appamādabhāvanā nāma visuṁ ekā bhāvanā natthi. Yā hi kāci puññakiriyā kusalakiriyā, sabbā sā appamādabhāvanātveva veditabbā.",
  "atk-s0512a3:835": "Visesato pana vivaṭṭūpanissayaṁ saraṇagamanaṁ kāyikavācasikasaṁvarañca upādāya sabbā sīlabhāvanā, sabbā samādhibhāvanā, sabbā paññābhāvanā, sabbā kusalabhāvanā, anavajjabhāvanā , appamādabhāvanā. ‘‘Appamādo’’ti hi idaṁ padaṁ mahantaṁ atthaṁ dīpeti, mahantaṁ atthaṁ pariggahetvā tiṭṭhati, sakalampi tepiṭakaṁ buddhavacanaṁ āharitvā appamādapadassa atthaṁ katvā kathento dhammakathiko ‘‘atitthena pakkhando’’ti na vattabbo. Kasmā? Appamādapadassa mahantabhāvato. Tathā hi sammāsambuddho kusinārāyaṁ yamakasālānamantare parinibbānasamaye nipanno abhisambodhito paṭṭhāya pañcacattālīsāya vassesu attanā bhāsitaṁ dhammaṁ ekeneva padena saṅgahetvā dassento ‘‘appamādena sampādethā’’ti (dī. ni. 2.218) bhikkhūnaṁ ovādamadāsi. Tathā cāha – ‘‘seyyathāpi, bhikkhave, yāni kānici jaṅgamānaṁ pāṇānaṁ padajātāni, sabbāni tāni hatthipade samodhānaṁ gacchanti, hatthipadaṁ tesaṁ aggamakkhāyati yadidaṁ mahantattena, evameva kho, bhikkhave, ye keci kusalā dhammā, sabbe te appamādamūlakā appamādasamosaraṇā, appamādo tesaṁ aggamakkhāyatī’’ti (ma. ni. 1.300 thokaṁ visadisaṁ). Tattha appamādabhāvanaṁ sikhāppattaṁ dassento satthā ‘‘bhāvethaṭṭhaṅgikaṁ magga’’nti āha.",
  "atk-s0512a3:836": "Tassattho – yo esa sīlādikhandhattayasaṅgaho sammādiṭṭhipubbaṅgamo sammādiṭṭhiādīnaṁyeva aṭṭhannaṁ aṅgānaṁ vasena aṭṭhaṅgiko ariyamaggo, taṁ bhāvetha attano santāne uppādetha. Dassanamaggamatte aṭhatvā upari tiṇṇaṁ maggānaṁ uppādanavasena vaḍḍhetha, evaṁ vo appamādabhāvanā sikhāppattā bhavissatīti. Esā buddhānusāsanīti yadidaṁ kusalesu dhammesu appamajjanaṁ, tañca ussukkāpetvā ariyamaggassa bhāvanā esā buddhānaṁ bhagavantānaṁ anusiṭṭhi ovādoti.",
  "atk-s0512a3:837": "Iti bhagavā arahattanikūṭeneva cariyāpiṭakadesanaṁ niṭṭhāpesi. Itthaṁ sudantiādīsu itthanti kappe ca satasahassetiādinā (cariyā. 1.1) pakārena. Sudanti nipātamattaṁ. Bhagavāti bhāgyavantatādīhi kāraṇehi bhagavā. Attano pubbacariyanti purimāsu akittipaṇḍitādijātīsu attano paṭipattidukkarakiriyaṁ. Sambhāvayamānoti hatthatale āmalakaṁ viya sammadeva pakāsento. Buddhāpadāniyaṁ nāmāti buddhānaṁ purātanakammaṁ porāṇaṁ dukkarakiriyaṁ adhikicca pavattattā desitattā buddhāpadāniyanti evaṁnāmakaṁ. Dhammapariyāyanti dhammadesanaṁ dhammabhūtaṁ vā kāraṇaṁ. Abhāsitthāti avoca. Yaṁ panettha na vuttaṁ, taṁ heṭṭhā vuttanayattā uttānatthattā ca na vuttanti veditabbaṁ.",
  "atk-s0512a3:838": "Nigamanakathā",
  "atk-s0512a3:839": "Ettāvatā ca –",
  "atk-s0512a3:840": "Visuddhacarito satthā, buddhicariyāya pāragū;",
  "atk-s0512a3:841": "Sabbacariyāsu kusalo, lokācariyo anuttaro.",
  "atk-s0512a3:842": "Yaṁ acchariyadhammānaṁ, sabbamacchariyātigo;",
  "atk-s0512a3:843": "Attano pubbacariyānaṁ, ānubhāvavibhāvanaṁ.",
  "atk-s0512a3:844": "Desesi nātho cariyā-piṭakaṁ yañca tādino;",
  "atk-s0512a3:845": "Dhammasaṅgāhakā therā, saṅgāyiṁsu tatheva ca.",
  "atk-s0512a3:846": "Tassa atthaṁ pakāsetuṁ, porāṇaṭṭhakathānayaṁ;",
  "atk-s0512a3:847": "Nissāya yā samāraddhā, atthasaṁvaṇṇanā mayā.",
  "atk-s0512a3:848": "Yā tattha paramatthānaṁ, niddhāretvā yathārahaṁ;",
  "atk-s0512a3:849": "Pakāsanā paramattha-dīpanī nāma nāmato.",
  "atk-s0512a3:850": "Sampattā pariniṭṭhānaṁ, anākulavinicchayā;",
  "atk-s0512a3:851": "Sādhikāyaṭṭhavīsāya, pāḷiyā bhāṇavārato.",
  "atk-s0512a3:852": "Iti taṁ saṅkharontena, yaṁ taṁ adhigataṁ mayā;",
  "atk-s0512a3:853": "Puññaṁ tassānubhāvena, lokanāthassa sāsanaṁ.",
  "atk-s0512a3:854": "Ogāhetvā visuddhāya, sīlādipaṭipattiyā;",
  "atk-s0512a3:855": "Sabbepi dehino hontu, vimuttirasabhāgino.",
  "atk-s0512a3:856": "Ciraṁ tiṭṭhatu lokasmiṁ, sammāsambuddhasāsanaṁ;",
  "atk-s0512a3:857": "Tasmiṁ sagāravā niccaṁ, hontu sabbepi pāṇino.",
  "atk-s0512a3:858": "Sammā vassatu kālena, devopi jagatīpati;",
  "atk-s0512a3:859": "Saddhammanirato lokaṁ, dhammeneva pasāsatūti.",
  "atk-s0512a3:860": "Iti badaratitthavihāravāsinā ācariyadhammapālena",
  "atk-s0512a3:861": "Katā",
  "atk-s0512a3:862": "Cariyāpiṭakavaṇṇanā niṭṭhitā."
}