{
  "atk-s0510a34:0": "40. Pilindavacchavaggo",
  "atk-s0510a34:1": "1. Pilindavacchattheraapadānavaṇṇanā",
  "atk-s0510a34:2": "Cattālīsamavagge apadāne nagare haṁsavatiyātiādikaṁ āyasmato pilindavacchattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṁsavatīnagare dovārikakule nibbatto mahaddhano mahābhogo ahosi. So koṭisannicitadhanarāsiṁ oloketvā raho nisinno ‘‘imaṁ sabbadhanaṁ mayā sammā gahetvā gantuṁ vaṭṭatī’’ti cintetvā ‘‘buddhappamukhassa bhikkhusaṅghassa sabbaparikkhāradānaṁ dātuṁ vaṭṭatī’’ti sanniṭṭhānaṁ katvā chattasatasahassaṁ ādiṁ katvā sabbaparibhogaparikkhārānipi satasahassavasena kāretvā padumuttaraṁ bhagavantaṁ nimantetvā buddhappamukhassa bhikkhusaṅghassa mahādānaṁ adāsi. Evaṁ sattāhaṁ dānaṁ datvā pariyosānadivase nibbānādhigamaṁ patthetvā yāvajīvaṁ puññāni katvā jīvitapariyosāne devaloke nibbatto cha kāmāvacare dibbasampattiyo anubhavitvā manussesu ca cakkavattiādisampattiyo anubhavitvā imasmiṁ buddhuppāde brāhmaṇakule nibbatto sabbasippesu nipphattiṁ patto gottavasena pilindavacchoti pākaṭo ahosi.",
  "atk-s0510a34:3": "1. So ekadivasaṁ satthu santike dhammadesanaṁ sutvā paṭiladdhasaddho pabbajitvā nacirasseva arahā hutvā attano pubbakammaṁ saritvā somanassajāto udānavasena taṁ pakāsento nagare haṁsavatiyātiādimāha. Tassattho heṭṭhā vuttova. Āsiṁ dovāriko ahanti ahaṁ haṁsavatīnagare rañño gehadvāre dvārapālako āsiṁ ahosinti attho. Akkhobhaṁ amitaṁ bhoganti rañño vallabhattā aññehi khobhetuṁ cāletuṁ asakkuṇeyyaṁ amitaṁ aparimāṇabhogaṁ dhanaṁ mama ghare sannicitaṁ rāsīkataṁ ahosīti attho.",
  "atk-s0510a34:4": "3.Bahū medhigatā bhogāti anekā bhogā me mayā adhigatā pattā paṭiladdhāti attho . Satthavāsiādīnaṁ parikkhārānaṁ nāmāni nayānuyogena suviññeyyāni. Parikkhāradānānisaṁsāni ca suviññeyyānevāti.",
  "atk-s0510a34:5": "Pilindavacchattheraapadānavaṇṇanā samattā.",
  "atk-s0510a34:6": "Dutiyatatiyacatutthapañcamāpadānāni uttānānevāti.",
  "atk-s0510a34:7": "6. Bākulattheraapadānavaṇṇanā",
  "atk-s0510a34:8": "Chaṭṭhāpadāne himavantassāvidūretiādikaṁ bākulattherassa apadānaṁ. Ayaṁ kira thero atīte ito kappasatasahassādhikassa asaṅkhyeyyassa matthake anomadassissa bhagavato uppattito puretarameva brāhmaṇakule nibbattitvā vayappatto tayo vede uggaṇhitvā tattha sāraṁ apassanto ‘‘samparāyikatthaṁ gavesissāmī’’ti isipabbajjaṁ pabbajitvā pabbatapāde viharanto pañcābhiññāaṭṭhasamāpattīnaṁ lābhī hutvā viharanto buddhuppādaṁ sutvā satthu santikaṁ gantvā dhammaṁ sutvā saraṇesu patiṭṭhito satthu vātābādhe uppanne araññato bhesajjāni ānetvā taṁ vūpasametvā taṁ puññaṁ ārogyatthāya pariṇāmetvā tato cuto brahmaloke nibbatto ekaṁ asaṅkhyeyyaṁ devamanussesu saṁsaranto padumuttarabuddhakāle haṁsavatīnagare ekasmiṁ kule nibbatto viññutaṁ patvā satthu dhammadesanaṁ sutvā satthāraṁ ekaṁ bhikkhuṁ appābādhānaṁ aggaṭṭhāne ṭhapentaṁ disvā sayaṁ taṁ ṭhānantaraṁ ākaṅkhanto paṇidhānaṁ katvā yāvajīvaṁ kusalakammaṁ upacinitvā sugatīsuyeva saṁsaranto vipassissa bhagavato uppattito puretarameva bandhumatīnagare brāhmaṇakule nibbatto sabbasippesu nipphattiṁ patto tattha sāraṁ apassanto isipabbajjaṁ pabbajitvā jhānābhiññālābhī hutvā pabbatapāde vasanto buddhuppādaṁ sutvā satthu santikaṁ gantvā saraṇesu patiṭṭhāya bhikkhūnaṁ tiṇapupphakaroge uppanne taṁ vūpasametvā tattha yāvatāyukaṁ ṭhatvā tato cuto brahmaloke nibbattitvā tato ekanavutikappe devamanussesu saṁsaranto kassapassa bhagavato kāle bārāṇasiyaṁ kulagehe nibbattitvā gharāvāsaṁ vasanto ekaṁ jiṇṇaṁ vinassamānaṁ mahāvihāraṁ disvā tattha uposathāgārādikaṁ sabbaṁ āvasathaṁ kārāpetvā tattha bhikkhusaṅghassa sabbaṁ bhesajjaṁ paṭiyādetvā yāvajīvaṁ kusalaṁ katvā ekaṁ buddhantaraṁ devamanussesu saṁsaranto amhākaṁ bhagavato uppattito puretarameva kosambiyaṁ seṭṭhikule nibbatti.",
  "atk-s0510a34:9": "So mātukucchito nikkhamitvā dhātīhi arogabhāvāya yamunāyaṁ nhāpiyamāno tāsaṁ hatthato muccitvā macchena gilito ahosi. Kevaṭṭā taṁ macchaṁ jālāya gahetvā bārāṇasiyaṁ seṭṭhibhariyāya vikkiṇiṁsu. Sā taṁ gahetvā phālayamānā pubbe katapuññaphalena arogaṁ dārakaṁ disvā ‘‘putto me laddho’’ti gahetvā posesi. So janakehi mātāpitūhi taṁ pavattiṁ sutvā āgantvā ‘‘ayaṁ amhākaṁ putto, detha no putta’’nti anuyoge kate raññā ‘‘ubhayesampi sādhāraṇo hotū’’ti dvinnaṁ kulānaṁ dāyādabhāvena vinicchayaṁ katvā ṭhapitattā bākuloti laddhanāmo vayappatto mahāsampattiṁ anubhavanto dvīsu seṭṭhikulesu ekekasmiṁ chamāsaṁ chamāsaṁ vasati. Te attano vāre sampatte nāvāsaṅghāṭaṁ bandhitvā tatrūpari ratanamaṇḍapaṁ kāretvā pañcaṅgikatūriye nipphādetvā kumāraṁ tattha nisīdāpetvā ubhayanagaramajjhaṭṭhānaṁ gaṅgāya āgacchanti, aparaseṭṭhimanussāpi evameva sajjetvā taṁ ṭhānaṁ gantvā kumāraṁ tattha āropetvā gacchanti. So evaṁ vaḍḍhamāno āsītiko hutvā ubhayaseṭṭhiputtoti pākaṭo. Satthu santikaṁ gantvā dhammaṁ sutvā paṭiladdhasaddho pabbajitvā sattāhaṁ vāyamanto aṭṭhame divase saha paṭisambhidāya arahattaṁ pāpuṇi.",
  "atk-s0510a34:10": "386. So arahā hutvā attano pubbakammaṁ saritvā somanassajāto pubbacaritāpadānaṁ pakāsento himavantassāvidūretiādimāha. Tassattho heṭṭhā vuttova. Apadānapāḷiatthopi suviññeyyova. So arahattaṁ patvā vimuttisukhena viharanto saṭṭhivassasatāyuko hutvā parinibbāyīti.",
  "atk-s0510a34:11": "Bākulattheraapadānavaṇṇanā samattā.",
  "atk-s0510a34:12": "7. Girimānandattheraapadānavaṇṇanā",
  "atk-s0510a34:13": "Sattamāpadāne bhariyā me kālaṅkatātiādikaṁ āyasmato girimānandattherassa apadānaṁ. Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sumedhassa bhagavato kāle kulagehe nibbatto vayappatto gharāvāsaṁ saṇṭhapetvā vasanto attano bhariyāya ca putte ca kālaṅkate sokasallasamappito araññaṁ pavisitvā pavattaphalabhojano rukkhamūle vihāsi. Tadā sumedho bhagavā tassānukampāya tattha gantvā dhammaṁ desetvā sokasallaṁ abbūḷhesi . So dhammaṁ sutvā pasannamānaso sugandhapupphehi bhagavantaṁ pūjetvā pañcapatiṭṭhitena vanditvā sirasi añjaliṁ katvā abhitthavi.",
  "atk-s0510a34:14": "So tena puññena devamanussesu saṁsaranto ubhayattha sukhaṁ anubhavitvā imasmiṁ buddhuppāde rājagahe bimbisārarañño purohitassa putto hutvā nibbatti, girimānandotissa nāmaṁ ahosi. So viññutaṁ patvā satthu rājagahāgamane buddhānubhāvaṁ disvā paṭiladdhasaddho pabbajitvā samaṇadhammaṁ karonto katipayaṁ divasaṁ gāmakāvāse vasitvā satthāraṁ vandituṁ rājagahaṁ agamāsi. Bimbisāramahārājā tassa āgamanaṁ sutvā taṁ upasaṅkamitvā ‘‘idheva, bhante, vasatha, ahaṁ catūhi paccayehi upaṭṭhahāmī’’ti sampavāretvā gatopi bahukiccattā taṁ na sari. ‘‘Thero abbhokāseyeva vasatī’’ti. Devatā therassa temanabhayena vassadhāraṁ vāresuṁ. Rājā avassanakāraṇaṁ upadhāretvā ñatvā therassa kuṭikaṁ kārāpesi. Thero kuṭikāyaṁ vasanto senāsanasappāyalābhena cittasamādhānaṁ labhitvā vīriyasamataṁ yojetvā vipassanaṁ ussukkāpetvā arahattaṁ pāpuṇi.",
  "atk-s0510a34:15": "419. So arahattaṁ patvā attano pubbakammaṁ saritvā sañjātasomanasso pubbacaritāpadānaṁ pakāsento bhariyā me kālaṅkatātiādimāha. Taṁ bhagavato nivedanañca bhagavatā katānusāsanañca maggaṁ phalādhigamāpadānañca pāṭhānusārena suviññeyyamevāti.",
  "atk-s0510a34:16": "Girimānandattheraapadānavaṇṇanā samattā.",
  "atk-s0510a34:17": "Aṭṭhamanavamadasamāpadānāni uttānatthānevāti.",
  "atk-s0510a34:18": "Cattālīsamavaggavaṇṇanā samattā."
}