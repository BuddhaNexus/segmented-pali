{
  "atk-vin02a25:0": "6. Bhesajjakkhandhakaṁ",
  "atk-vin02a25:1": "Pañcabhesajjādikathā",
  "atk-vin02a25:2": "260. Bhesajjakkhandhake – sāradikena ābādhenāti saradakāle uppannena pittābādhena, tasmiñhi kāle vassodakenapi tementi, kaddamampi maddanti, antarantarā ātapopi kharo hoti, tena tesaṁ pittaṁ koṭṭhabbhantaragataṁ hoti. Āhāratthañca phareyyāti āhāratthaṁ sādheyya.",
  "atk-vin02a25:3": "261.Nacchādentīti na jiranti, na vātarogaṁ paṭippassambhetuṁ sakkonti. Senesitānīti siniddhāni. Bhattācchādakenāti bhattaṁ arocikena.",
  "atk-vin02a25:4": "262.Acchavasantiādīsu nissaggiyavaṇṇanāyaṁ vuttanayeneva vinicchayo veditabbo. Kāle paṭiggahitantiādīsu majjhanhike avītivatte paṭiggahetvā pacitvā parissāvetvā cāti attho. Telaparibhogenaparibhuñjitunti sattāhakālikatelaparibhogena paribhuñjituṁ.",
  "atk-vin02a25:5": "263.Mūlabhesajjādi vinicchayopi khuddakavaṇṇanāyaṁ vuttoyeva. Tasmā idha yaṁ yaṁ pubbe avuttaṁ taṁ tadeva vaṇṇayissāma. Vacattanti setavacaṁ. Nisadaṁ nisadapotakanti pisanasilā ca pisanapoto ca. Phaggavanti latājāti. Nattamālanti karañjaṁ. Hiṅguhiṅgujatuhiṅgusipāṭikā hiṅgujātiyoyeva. Takatakapattitakapaṇṇiyo lākhājātiyo.",
  "atk-vin02a25:6": "Sāmuddanti samuddatīre vālukā viya santiṭṭhati. Kāḷaloṇanti pakatiloṇaṁ. Sindhavanti setavaṇṇaṁ pabbate uṭṭhahati. Ubbhidanti bhūmito aṅkuraṁ uṭṭhahati. Bilanti dabbasambhārehi saddhiṁ pacitaṁ, taṁ rattavaṇṇaṁ.",
  "atk-vin02a25:7": "264-6.Kāyo vā duggandhoti kassaci assādīnaṁ viya kāyagandho hoti, tassāpi sirīsakosumbādicuṇṇāni vā gandhacuṇṇāni vā sabbāni vaṭṭanti. Chakaṇanti gomayaṁ. Rajananippakkanti rajanakasaṭaṁ. Pākatikacuṇṇampi koṭṭetvā udakena temetvā nhāyituṁ vaṭṭati; etampi rajananippakkasaṅkhepameva gacchati.",
  "atk-vin02a25:8": "Āmakamaṁsañcakhādi āmakalohitañca pivīti na taṁ bhikkhu khādi na pivi, amanusso khāditvā ca pivitvā ca pakkanto, tena vuttaṁ – ‘‘tassa so amanussikābādho paṭippassambhī’’ti.",
  "atk-vin02a25:9": "Añjananti sabbasaṅgāhikavacanametaṁ. Kāḷñjananti ekā añjanajāti. Rasañjanaṁ nānāsambhārehi kataṁ. Sotañjananti nadīsotādīsu uppajjanakaṁ añjanaṁ. Geruko nāma suvaṇṇageruko. Kapallanti dīpasikhato gahitamasi. Añjanūpapiṁsanehīti añjanena saddhiṁ ekato piṁsitabbehi, na hi kiñci aññanūpapiṁsanaṁ na vaṭṭati. Candananti lohitacandanādikaṁ yaṁkiñci. Tagarādīni pākaṭāni, aññānipi nīluppalādīni vaṭṭantiyeva.",
  "atk-vin02a25:10": "Aṭṭhimayanti manussaṭṭhiṁ ṭhapetvā avasesaaṭṭhimayaṁ. Dantamayanti hatthidantādisabbadantamayaṁ. Visāṇamayepi akappiyaṁ nāma natthi, naḷamayādayo ekantakappiyāyeva. Salākaṭṭhāniyanti yattha salākaṁ odahanti, taṁ susiradaṇḍakaṁ vā thavikaṁ vā anujānāmīti attho. Aṁsabaddhakoti añjanitthavikāya aṁsabaddhako. Yamakanatthukaraṇinti samasotāhi dvīhi panāḷikāhi ekaṁ natthukaraṇiṁ.",
  "atk-vin02a25:11": "267.Anujānāmi bhikkhave telapākanti yaṁkiñci bhesajjapakkhittaṁ sabbaṁ anuññātameva hoti. Atipakkhittamajjānīti ativiya khittamajjāni; bahuṁ majjaṁ pakkhipitvā yojitānīti attho.",
  "atk-vin02a25:12": "Aṅgavātoti hatthapāde vāto. Sambhārasedanti nānāvidhapaṇṇabhaṅgasedaṁ. Mahāsedanti mahantaṁ sedaṁ; porisappamāṇaṁ āvāṭaṁ aṅgārānaṁ pūretvā paṁsuvālikādīhi pidahitvā tattha nānāvidhāni vātaharaṇapaṇṇāni santharitvā telamakkhitena gattena tattha nipajjitvā samparivattantena sarīraṁ sedetuṁ anujānāmīti attho. Bhaṅgodakanti nānāpaṇṇabhaṅgakuthitaṁ udakaṁ; tehi paṇṇehi ca udakena ca siñcitvā siñcitvā sedetabbo. Udakakoṭṭhakanti udakakoṭṭhe cāṭiṁ vā doṇiṁ vā uṇhodakassa pūretvā tattha pavisitvā sedakammakaraṇaṁ anujānāmīti attho.",
  "atk-vin02a25:13": "Pabbavātohotīti pabbe pabbe vāto vijjhati. Lohitaṁ mocetunti satthakena lohitaṁ mocetuṁ. Pajjaṁ abhisaṅkharitunti yena phālitapādā pākatikā honti; taṁ nāḷikerādīsu nānābhesajjāni pakkhipitvā pajjaṁ abhisaṅkharituṁ; pādānaṁ sappāyabhesajjaṁ pacitunti attho. Tilakakkena atthoti piṭṭhehi tilehi attho. Kabaḷikanti vaṇamukhe sattupiṇḍaṁ pakkhipituṁ. Sāsapakuḍḍenāti sāsapapiṭṭhena. Vaḍḍhamaṁsanti adhikamaṁsaṁ āṇi viya uṭṭhahati. Loṇasakkharikāya chinditunti khurena chindituṁ. Vikāsikanti telarundhanapilotikaṁ. Sabbaṁ vaṇapaṭikammanti yaṁkiñci vaṇaparikammaṁ nāma atthi; sabbaṁ anujānāmīti attho.",
  "atk-vin02a25:14": "268.Sāmaṁ gahetvāti idaṁ na kevalaṁ sappadaṭṭhasseva, aññasmimpi daṭṭhavise sati sāmaṁ gahetvā paribhuñjitabbaṁ; aññesu pana kāraṇesu paṭiggahitameva vaṭṭati. Kato na puna paṭiggahetabboti sace bhūmippatto, paṭiggahetabbo; appattaṁ pana gahetuṁ vaṭṭati.",
  "atk-vin02a25:15": "269.Gharadinnakābādhoti vasīkaraṇapānakasamuṭṭhitarogo. Sītāloḷinti naṅgalena kasantassa phāle laggamattikaṁ udakena āloḷetvā pāyetuṁ anujānāmīti attho.",
  "atk-vin02a25:16": "Duṭṭhagahaṇikoti vipannagahaṇiko; kicchena uccāro nikkhamatīti attho. Āmisakhāranti sukkhodanaṁ jhāpetvā tāya chārikāya paggharitaṁ khārodakaṁ. Muttaharītakanti gomuttaparibhāvitaṁ harītakaṁ. Abhisannakāyoti ussannadosakāyo. Acchakañjiyanti taṇḍulodakamaṇḍo. Akaṭayusanti asiniddho muggapacitapānīyo. Kaṭākaṭanti sova dhotasiniddho. Paṭicchādanīyenāti maṁsarasena.",
  "atk-vin02a25:17": "Guḷādianujānanakathā",
  "atk-vin02a25:18": "272.Sace bhikkhave pakkāpi muggā jāyantīti pakkā muggā sacepi jāyanti, yathāsukhaṁ paribhuñjitabbā. Pakkattā hi te kappiyā eva.",
  "atk-vin02a25:19": "274.Antovutthanti akappiyakuṭiyaṁ vutthaṁ. Sāmaṁ pakkanti ettha yaṁkiñci āmisaṁ bhikkhuno pacituṁ na vaṭṭati. Sacepissa uṇhayāguyā sulasipaṇṇāni vā siṅgiveraṁ vā loṇaṁ vā pakkhipanti, tampi cāletuṁ na vaṭṭati, ‘‘yāguṁ nibbāpemī’’ti pana cāletuṁ vaṭṭati. Uttaṇḍulabhattaṁ labhitvāpi pidahituṁ na vaṭṭati. Sace pana manussā pidahitvāva denti, vaṭṭati; ‘‘bhattaṁ vā mā nibbāyatū’’ti pidahituṁ vaṭṭati. Khīratakkādīsu pana sakiṁ kuthitesu aggiṁ dātuṁ vaṭṭati, punapākassa anuññātattā. Ukkapiṇḍakāpi khādantīti biḷāmūsikagodhāmaṅgusā khādanti. Damakāti vighāsādā.",
  "atk-vin02a25:20": "276.Tato nīhaṭanti yattha nimantitā bhuñjanti, tato nīhaṭaṁ.",
  "atk-vin02a25:21": "278.Vanaṭṭhaṁ pokkharaṭṭhanti vane ceva paduminigacche ca jātaṁ. Abījanti taruṇaphalaṁ, yassa bījaṁ na aṅkuraṁ janeti. Nibbaṭṭabījanti bījaṁ nibbaṭṭetvā apanetvā paribhuñjitabbakaṁ ambapanasādi.",
  "atk-vin02a25:22": "279.Duropayo vaṇoti dukkhena ruhati, dukkhena pākatiko hotīti attho. Dupparihāraṁ satthanti sambādhe dukkhena satthaṁ parihareyyaṁ. Satthakammaṁ vā vatthikammaṁ vāti yathāparicchinne okāse yena kenaci satthena vā sūciyā vā kaṇṭakena vā sattikāya vā pāsāṇasakkhalikāya vā nakhena vā chindanaṁ vā phālanaṁ vā vijjhanaṁ vā lekhanaṁ vā na kātabbaṁ; sabbañhetaṁ satthakammameva hoti. Yena kenaci pana cammena vā vatthena vā vatthipīḷanampi na kātabbaṁ; sabbañhetaṁ vatthikammameva hoti. Ettha ca sambādhassa sāmantā dvaṅgulāti idaṁ satthakammaṁyeva sandhāya vuttaṁ. Vatthikammaṁ pana sambādheyeva paṭikkhittaṁ. Tattha pana khāraṁ ādātuṁ yena kenaci rajjukena vā bandhituṁ vaṭṭati. Yadi tena chijjati, succhinnaṁ. Aṇḍavuḍḍhirogepi satthakammaṁ na vaṭṭati, tasmā aṇḍaṁ phāletvā bījāni uddharitvā ‘‘arogaṁ karissāmī’’ti na kattabbaṁ. Aggitāpanabhesajjālimpanesu pana paṭikkhepo natthi. Vaccamagge bhesajjamakkhitā ādānavaṭṭi vā veḷunāḷikā vā vaṭṭati, yāya khārakammaṁ vā karonti, telaṁ vā pavesenti.",
  "atk-vin02a25:23": "280.Pavattamaṁsanti matassa maṁsaṁ. Māghātoti taṁ divasaṁ na labbhā kenaci kiñci jīvitā voropetuṁ. Potthanikanti maṁsacchedanasatthakaṁ vuccati. Kimpimāyāti kimpi imāya. Na bhagavā ussahatīti na bhagavā sakkoti. Yatra hi nāmāti yasmā nāma. Paṭivekkhīti vīmaṁsi; paṭipucchīti vuttaṁ hoti. Appaṭivekkhitvāti appaṭipucchitvā. Sace pana asukamaṁsanti jānāti, paṭipucchanakiccaṁ natthi, ajānantena pana pucchitvāva khāditabbaṁ.",
  "atk-vin02a25:24": "Hatthimaṁsādipaṭikkhepakathā",
  "atk-vin02a25:25": "281.Sunakhamaṁsanti ettha araññakokā nāma sunakhasadisā honti, tesaṁ maṁsaṁ vaṭṭati. Yo pana gāmasunakhiyā vā kokena kokasunakhiyā vā gāmasunakhena saṁyogā uppanno, tassa maṁsaṁ na vaṭṭati, so hi ubhayaṁ bhajatīti. Ahimaṁsanti kassaci apādakassa dīghajātikassa maṁsaṁ na vaṭṭati. Sīhamaṁsādīni pākaṭāneva.",
  "atk-vin02a25:26": "Ettha ca manussamaṁsaṁ sajātitāya paṭikkhittaṁ, hatthiassamaṁsaṁ rājaṅgatāya, sunakhamaṁsañca ahimaṁsañca paṭikūlatāya, sīhamaṁsādīni pañca attano anupaddavatthāyāti. Imesaṁ manussādīnaṁ dasannaṁ maṁsampi aṭṭhipi lohitampi cammampi lomampi sabbaṁ na vaṭṭati, yaṁkiñci ñatvā vā añatvā vā khādantassa āpattiyeva. Yadā jānāti, tadā desetabbā. ‘‘Apucchitvā khādissāmī’’ti gaṇhato paṭiggahaṇe dukkaṭaṁ, ‘‘pucchitvā khādissāmī’’ti gaṇhato anāpatti. Uddissa kataṁ pana jānitvā khādantasseva āpatti, pacchā jānanto āpattiyā na kāretabboti.",
  "atk-vin02a25:27": "Yāgumadhugoḷakādikathā",
  "atk-vin02a25:28": "282.Ekattakoti ekako, natthi me dutiyoti attho. Pahūtaṁ yāguñca madhugoḷakañca paṭiyādāpetvāti so kira satasahassaṁ vayaṁ katvā paṭiyādāpesi. Anumodanāgāthāpariyosāne ‘‘patthayataṁ icchata’’nti padānaṁ ‘‘alameva dātu’’nti iminā sambandho. Sace pana ‘‘patthayatā icchatā’’ti pāṭho atthi, soyeva gahetabbo.",
  "atk-vin02a25:29": "283.Bhojjayāgunti yā pavāraṇaṁ janeti. Yadaggenāti yaṁ ādiṁ katvā. Saggā te āraddhāti sagganibbattakapuññaṁ upacitanti attho. Yathādhammokāretabboti paramparabhojanena kāretabbo, bhojjayāguyā hi pavāraṇā hotīti.",
  "atk-vin02a25:30": "284.Nāhaṁ taṁ kaccānāti tasmiṁ kira avasiṭṭhaguḷe devatā sukhumojaṁ pakkhipiṁsu, sā aññesaṁ pariṇāmaṁ na gacchati, tasmā evamāha. Gilānassa guḷanti tathārūpena byādhinā gilānassa pacchābhattaṁ guḷaṁ anujānāmīti attho.",
  "atk-vin02a25:31": "Pāṭaligāmavatthukathā",
  "atk-vin02a25:32": "285.Sabbasantharinti yathā sabbaṁ santhataṁ hoti, evaṁ.",
  "atk-vin02a25:33": "286.Sunidhavassakārāti sunidho ca vassakāro ca dve brāhmaṇā magadharañño mahāmattā mahāmaccā. Vajjīnaṁ paṭibāhāyāti vajjirājakulānaṁ āyamukhapacchindanatthaṁ. Vatthūnīti gharavatthūni. Cittāni namanti nivesanāni māpetunti tā kira devatā vatthuvijjāpāṭhakānaṁ sarīre adhimuccitvā evaṁ cittāni nāmenti. Kasmā? Amhākaṁ yathānurūpaṁ sakkāraṁ karissantīti attho. Tāvatiṁsehīti loke kira sakkaṁ devarājānaṁ vissakammañca upādāya tāvatiṁsā paṇḍitāti saddo abbhuggato, tenevāha tāvatiṁsehīti, tāvatiṁsehi saddhiṁ mantetvā viya māpentīti attho. Yāvatā ariyaṁ āyatananti yattakaṁ ariyamanussānaṁ osaraṇaṭṭhānaṁ nāma atthi. Yāvatā vaṇippathoti yattakaṁ vāṇijānaṁ ābhatabhaṇḍassa rāsivaseneva kayavikkayaṭṭhānaṁ nāma atthi. Idaṁ agganagaranti tesaṁ ariyāyatanavaṇippathānaṁ idaṁ agganagaraṁ bhavissati. Puṭabhedananti puṭabhedanaṭṭhānaṁ mocanaṭṭhānanti vuttaṁ hoti. Aggito vātiādīsu samuccayattho vā saddo. Tatra hi ekassa koṭṭhāsassa aggito, ekassa udakato, ekassa abbhantarato, aññamaññabhedā antarāyo bhavissati. Uḷumpanti pāragamanatthāya āṇiyo ākoṭetvā kataṁ. Kullanti valliādīhi bandhitvā kataṁ.",
  "atk-vin02a25:34": "Aṇṇavanti sabbantimena paricchedena yojanamattaṁ gambhīrassa ca puthullassa ca udakaṭṭhānassetaṁ adhivacanaṁ. Saranti idha nadī adhippetā. Idaṁ vuttaṁ hoti – ye gambhīraṁ vitthataṁ taṇhāsaraṁ taranti, te ariyamaggasaṅkhātaṁ setuṁ katvāna visajja pallalāni anāmasitvāva udakabharitāni ninnaṭṭhānāni; ayaṁ pana idaṁ appamattakaṁ udakaṁ uttaritukāmopi kullañhi parijano bandhati, buddhā pana buddhasāvakā ca vinā eva kullena tiṇṇā medhāvino janāti.",
  "atk-vin02a25:35": "287.Ananubodhāti abujjhanena. Sandhāvitanti bhavato bhavaṁ gamanavasena sandhāvitaṁ. Saṁsaritanti punappunaṁ gamanavasena saṁsaritaṁ. Mamañceva tumhākañcāti mayā ca tumhehi ca. Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca ahosīti evamettha attho daṭṭhabbo. Saṁsitanti saṁsaritaṁ. Bhavanetti samūhatāti bhavato bhavagamanā sandhāvanā taṇhārajju suṭṭhu hatā chinnā appavattikatā.",
  "atk-vin02a25:36": "289.Nīlāti idaṁ sabbasaṅgāhakaṁ. Nīlavaṇṇātiādi tasseva vibhāgadassanatthaṁ. Tattha na tesaṁ pakativaṇṇā nīlā, nīlavilepanānaṁ vicittatāvasenetaṁ vuttaṁ. Paṭivaṭṭesīti pahāresi. Sāhāraṁ dajjeyyāthāti sajanapadaṁ dadeyyātha. Aṅguliṁ phoṭesunti aṅguliṁ cālesuṁ. Ambakāyāti itthikāya. Olokethāti passatha. Apalokethāti punappunaṁ passatha. Upasaṁharathāti upanetha. Imaṁ licchaviparisaṁ tumhākaṁ cittena tāvatiṁsaparisaṁ haratha, tāvatiṁsassa samakaṁ katvā passathāti attho.",
  "atk-vin02a25:37": "Sīhasenāpativatthuādikathā",
  "atk-vin02a25:38": "290.Dhammassa ca anudhammaṁ byākarontīti bhagavatā vuttakāraṇassa anukāraṇaṁ kathenti. Sahadhammiko vādānuvādoti aparehi vuttakāraṇena sakāraṇo hutvā tumhākaṁ vādo viññugarahitabbaṁ kāraṇaṁ koci appamattakopi kiṁ na āgacchati. Idaṁ vuttaṁ hoti ‘‘kiṁ sabbakārenāpi tumhākaṁ vāde gārayhakāraṇaṁ natthī’’ti. Anabbhakkhātukāmāti abhibhavitvā na ācikkhitukāmā.",
  "atk-vin02a25:39": "293.Anuviccakāranti anuviditvā cintetvā tulayitvā kātabbaṁ karohīti vuttaṁ hoti. Ñātamanussānanti loke pākaṭānaṁ. Sādhu hotīti sundaraṁ hoti. Paṭākaṁ parihareyyunti paṭākaṁ ukkhipitvā nagare ghosantā āhiṇḍeyyuṁ. Kasmā? ‘‘Evaṁ no amhākaṁ mahantabhāvo bhavissatī’’ti. Opānabhūtanti paṭiyattaudapāno viya ṭhitaṁ. Kulanti nivesanaṁ. Dātabbaṁ maññeyyāsīti mā imesaṁ deyyadhammaṁ upacchindittha, sampattānañhi dātabbamevāti ovadati. Okāroti avakāro lāmakabhāvo. Sāmukkaṁsikāti attanāyeva uddharitvā gahitā; asādhāraṇaṁ aññesanti attho. Uddissa katanti uddisitvā kataṁ.",
  "atk-vin02a25:40": "294.Paṭiccakammanti attānaṁ paṭicca katanti attho. Atha vā paṭiccakammanti nimittakammassetaṁ adhivacanaṁ, taṁ paṭiccakammaṁ ettha atthīti maṁsampi paṭiccakammanti vuttaṁ. Yo hi evarūpaṁ maṁsaṁ paribhuñjati, sopi tassa kammassa dāyādo hoti, vadhakassa viya tassāpi pāṇaghātakammaṁ hotīti adhippāyo . Jiridantiti jiranti abbhācikkhantā na jiranti, abbhakkhānassa antaṁ na gacchantīti attho. Tikoṭiparisuddhakathā saṅghabhedasikkhāpadavaṇṇanāyaṁ vuttā.",
  "atk-vin02a25:41": "Kappiyabhūmianujānanakathā",
  "atk-vin02a25:42": "295.Sakaṭaparivaṭṭanti sakaṭehi parikkhepaṁ viya katvā acchanti. Paccantimanti abhilāpamattametaṁ ‘‘yaṁ saṅgho ākaṅkhatī’’ti vuttattā pana dhuravihāropi sammannituṁ vaṭṭati, kammavācaṁ avatvā apalokanenāpi vaṭṭatiyeva. Kākoravasaddanti tattha tattha paviṭṭhānaṁ āmisakhādanatthāya anuppageyeva sannipatitānaṁ kākānaṁ oravasaddaṁ. Yasojo nāma kapilasuttapariyosāne pabbajitānaṁ pañcannaṁ satānaṁ aggapuriso.",
  "atk-vin02a25:43": "Ussāvanantikantiādīsu ussāvanantikā tāva evaṁ kattabbā. Yo thambhānaṁ vā upari bhittipāde vā nikhanitvā vihāro kariyati, tassa heṭṭhā thambhapaṭicchakā pāsāṇā bhūmigatikā eva. Paṭhamathambhaṁ pana paṭhamabhittipādaṁ vā patiṭṭhāpentehi bahūhi samparivāretvā ‘‘kappiyakuṭiṁ karoma, kappiyakuṭiṁ karomā’’ti vācaṁ nicchārentehi manussesu ukkhipitvā patiṭṭhāpentesu āmasitvā vā sayaṁ ukkhipitvā vā thambhe vā bhittipādo vā patiṭṭhāpetabbo. Kurundimahāpaccarīsu pana ‘‘kappiyakuṭi kappiyakuṭī’’ti vatvā patiṭṭhāpetabbanti vuttaṁ. Andhakaṭṭhakathāyaṁ ‘‘saṅghassa kappiyakuṭiṁ adhiṭṭhāmī’’ti vuttaṁ. Taṁ pana avatvāpi aṭṭhakathāsu vuttanayena vutte doso natthi. Idaṁ panettha sādhāraṇalakkhaṇaṁ, thambhapatiṭṭhānañca vacanapariyosānañca samakālaṁ vaṭṭati. Sace hi aniṭṭhite vacane thambho patiṭṭhāti, appatiṭṭhite vā tasmiṁ vacanaṁ niṭṭhāti, akatā hoti kappiyakuṭi. Teneva mahāpaccariyaṁ vuttaṁ – ‘‘bahūhi samparivāretvā vattabbaṁ, avassañhi ettha ekassapi vacananiṭṭhānañca thambhapatiṭṭhānañca ekato bhavissatī’’ti.",
  "atk-vin02a25:44": "Iṭṭhakasilāmattikākuṭṭikāsu pana kuṭīsu heṭṭhā cayaṁ bandhitvā vā abandhitvā vā karontu, yato paṭṭhāya bhittiṁ uṭṭhāpetukāmā honti, taṁ sabbapaṭhamaṁ iṭṭhakaṁ vā silaṁ vā mattikāpiṇḍaṁ vā gahetvā vuttanayeneva kappiyakuṭi kātabbā. Iṭṭhakādayo hi bhittiyā paṭhamiṭṭhakādīnaṁ heṭṭhā na vaṭṭanti, thambhā pana upari uggacchanti, tasmā vaṭṭanti. Andhakaṭṭhakathāyaṁ ‘‘thambhehi kariyamāne catūsu koṇesu cattāro thambhā iṭṭhakādikuṭṭe catūsu koṇesu dve tisso iṭṭhakā adhiṭṭhātabbā’’ti vuttaṁ. Tathā pana akatāyapi doso natthi, aṭṭhakathāsu hi vuttameva pamāṇaṁ.",
  "atk-vin02a25:45": "Gonisādikā duvidhā – ārāmagonisādikā, vihāragonisādikāti. Tāsu yattha neva ārāmo na senāsanāni parikkhittāni honti, ayaṁ ‘‘ārāmagonisādikā’’ nāma. Yattha senāsanāni sabbāni vā ekaccāni vā parikkhittāni, ārāmo aparikkhitto, ayaṁ ‘‘vihāragonisādikā’’ nāma. Iti ubhayatrāpi ārāmassa aparikkhittabhāvoyeva pamāṇaṁ. Ārāmo pana upaḍḍhaparikkhittopi bahutaraṁ parikkhittopi parikkhittoyeva nāmāti kurundimahaāpaccariyādīsu vuttaṁ. Ettha kappiyakuṭiṁ laddhuṁ vaṭṭati.",
  "atk-vin02a25:46": "Gahapatīti manussā āvāsaṁ katvā ‘‘kappiyakuṭiṁ dema, paribhuñjathā’’ti vadanti, esā gahapati nāma. ‘‘Kappiyakuṭiṁ kātuṁ demā’’ti vuttepi vaṭṭatiyeva. Andhakaṭṭhakathāyaṁ pana ‘‘yasmā bhikkhuṁ ṭhapetvā sesasahadhammikānaṁ sabbesañca devamanussānaṁ hatthato paṭiggaho ca sannidhi ca antovutthañca tesaṁ santakaṁ bhikkhussa vaṭṭati, tasmā tesaṁ gehāni vā tehi dinnā kappiyakuṭi vā gahapatīti vuccatī’’ti vuttaṁ. Punapi vuttaṁ – ‘‘bhikkhusaṅghassa vihāraṁ ṭhapetvā bhikkhunupassayo vā ārāmikānaṁ vā titthiyānaṁ vā devatānaṁ vā nāgānaṁ vā api brahmānaṁ vimānaṁ kappiyakuṭi hotī’’ti, taṁ suvuttaṁ; saṅghasantakameva hi bhikkhusantakaṁ vā gehaṁ gahapatikuṭikā na hoti. Sammutikā nāma kammavācaṁ sāvetvā katāti.",
  "atk-vin02a25:47": "Yaṁ imāsu catūsu kappiyabhūmīsu vutthaṁ āmisaṁ, taṁ sabbaṁ antovutthasaṅkhyaṁ na gacchati. Bhikkhūnañca bhikkhunīnañca antovutthaantopakkamocanatthañhi kappiyakuṭiyo anuññātā. Yaṁ pana akappiyabhūmiyaṁ sahaseyyappahonake gehe vutthaṁ saṅghikaṁ vā puggalikaṁ vā bhikkhussa bhikkhuniyā vā santakaṁ ekarattampi ṭhapitaṁ, taṁ antovutthaṁ; tattha pakkañca antopakkaṁ nāma hoti, etaṁ na kappati. Sattāhakālikaṁ pana yāvajīvikañca vaṭṭati.",
  "atk-vin02a25:48": "Tatrāyaṁ vinicchayo – sāmaṇero bhikkhussa taṇḍulādikaṁ āmisaṁ āharitvā kappiyakuṭiyaṁ nikkhipitvā punadivase pacitvā deti, antovutthaṁ na hoti. Tattha akappiyakuṭiyaṁ nikkhittasappiādīsu yaṁkiñci pakkhipitvā deti, mukhasannidhi nāma hoti. Mahāpaccariyaṁ pana ‘‘antovutthaṁ hotī’’ti vuttaṁ. Tattha nāmamattameva nānākaraṇaṁ. Bhikkhu akappiyakuṭiyaṁ ṭhapitasappiñca yāvajīvikapaṇṇañca ekato pacitvā paribhuñjati, sattāhaṁ nirāmisaṁ vaṭṭati. Sace āmisasaṁsaṭṭhaṁ katvā paribhuñjati, antovutthañceva sāmaṁpākañca hoti. Etenupāyena sabbasaṁsaggā veditabbā.",
  "atk-vin02a25:49": "Imā pana kappiyakuṭiyo kadā jahitavatthukā honti? Ussāvanantikā tāva yā thambhānaṁ upari bhittipāde vā nikhaṇitvā katā, sā sabbesu thambhesu ca bhittipādesu ca apanītesu jahitavatthukā hoti. Sace pana thambhe vā bhittipāde vā parivattenti, yo yo ṭhito tattha tattha patiṭṭhāti, sabbesupi parivattitesu ajahitavatthukāva hoti. Iṭṭhakādīhi katā cayassa upari bhittiatthāya ṭhapitaṁ iṭṭhakaṁ vā silaṁ vā mattikāpiṇḍaṁ vā ādiṁkatvā vināsitakāle jahitavatthukā hoti. Yehi pana iṭṭhakādīhi adhiṭṭhitā, tesu apanītesupi tadaññāsu patiṭṭhitāsu ajahitavatthukāva hoti.",
  "atk-vin02a25:50": "Gonisādikā pākārādīhi parikkhepe kate jahitavatthukā hoti. Puna tasmiṁ ārāme kappiyakuṭi laddhuṁ vaṭṭati. Sace pana punapi pākārādayo tattha tattha khaṇḍā honti, tato tato gāvo pavisanti, puna kappiyakuṭi hoti. Itarā pana dve gopānasīmattaṁ ṭhapetvā sabbasmiṁ chadane vinaṭṭhe jahitavatthukā honti. Sace gopānasīnaṁ upari ekampi pakkhapāsakamaṇḍalaṁ atthi, rakkhati.",
  "atk-vin02a25:51": "Yatra panimā catassopi kappiyabhūmiyo natthi, tattha kiṁ kātabbaṁ? Anupasampannassa datvā tassa santakaṁ katvā paribhuñjitabbaṁ. Tatridaṁ vatthu – karavikatissatthero kira vinayadharapāmokkho mahāsīvattherassa santikaṁ agamāsi. So dīpālokena sappikumbhaṁ passitvā ‘‘bhante kimeta’’nti pucchi. Thero ‘‘āvuso gāmato sappikumbho ābhato, lūkhadivase sappinā bhuñjanatthāyā’’ti āha. Tato naṁ tissatthero ‘‘na vaṭṭati bhante’’ti āha. Thero punadivase pamukhe nikkhipāpesi. Tissatthero puna ekadivase āgato taṁ disvā tatheva pucchitvā ‘‘bhante sahaseyyappahonakaṭṭhāne ṭhapetuṁ na vaṭṭatī’’ti āha. Thero punadivase bahi nīharāpetvā nikkhipāpesi, taṁ corā hariṁsu. So puna ekadivasaṁ āgataṁ tissattheraṁ āha – ‘‘āvuso tayā ‘na vaṭṭatī’ti vutto so kumbho bahi nikkhitto corehi avahato’’ti. Tato naṁ tissatthero āha – ‘‘nanu bhante anupasampannassa dātabbo assa, anupasampannassa hi datvā tassa santakaṁ katvā paribhuñjituṁ vaṭṭatī’’ti.",
  "atk-vin02a25:52": "296-9. Meṇḍakavatthu uttānameva. Api cettha anujānāmi bhikkhave pañca goraseti ime pañca gorase visuṁ paribhogena paribhuñjitumpi anujānāmīti attho. Pātheyyaṁ pariyesitunti ettha sace keci sayameva ñatvā denti, iccetaṁ kusalaṁ; no ce denti, ñātipavāritaṭṭhānato vā bhikkhācāravattena vā pariyesitabbaṁ. Tathā alabhantena aññātikaapavāritaṭṭhānato yācitvāpi gahetabbaṁ. Ekadivasena gamanīye magge ekabhattatthāya pariyesitabbaṁ. Dīghe addhāne yattakena kantāraṁ nittharati, tattakaṁ pariyesitabbaṁ.",
  "atk-vin02a25:53": "Keṇiyajaṭilavatthukathā",
  "atk-vin02a25:54": "300.Kājehi gāhāpetvāti pañcahi kājasatehi susaṅkhatassa badarapānassa kuṭasahassaṁ gāhāpetvā. Etasmiṁ nidāne etasmiṁ pakaraṇe dhammiṁ kathaṁ katvāti ‘‘sādhu bhikkhave pānaṁ apivantā samaṇassa gotamassa sāvakā paccayabāhullikāti vādaṁ na uppādayittha, mayi ca gāravaṁ akattha, mama ca tumhesu gāravaṁ janayittha, iti vo ahaṁ iminā kāraṇena suṭṭhu pasanno’’tiādinā nayena dhammiṁ kathaṁ katvā anujānāmi bhikkhave aṭṭha pānānītiādimāha.",
  "atk-vin02a25:55": "Tattha ambapānanti āmehi vā pakkehi vā ambehi katapānaṁ. Tattha āmehi karontena ambataruṇāni bhinditvā udake pakkhipitvā ātape ādiccapākena pacitvā parissāvetvā tadahupaṭiggahitehi madhusakkarakappūrādīhi yojetvā kātabbaṁ. Evaṁ kataṁ purebhattameva kappati. Anupasampannehi kataṁ labhitvā pana purebhattaṁ paṭiggahitaṁ purebhattaṁ sāmisaparibhogenāpi vaṭṭati, pacchābhattaṁ nirāmisaparibhogena yāva aruṇuggamanā vaṭṭatiyeva. Esa nayo sabbapānesu.",
  "atk-vin02a25:56": "Tesu pana jambupānanti jambuphalehi katapānaṁ. Cocapānanti aṭṭhikehi kadaliphalehi katapānaṁ. Mocapānanti anaṭṭhikehi kadaliphalehi katapānaṁ. Madhukapānanti madhukānaṁ jātirasena katapānaṁ; taṁ pana udakasambhinnaṁ vaṭṭati, suddhaṁ na vaṭṭati. Muddikapānanti muddikā udake madditvā ambapānaṁ viya katapānaṁ. Sālūkapānanti rattuppalanīluppalādīnaṁ sālūke madditvā katapānaṁ. Phārusakapānanti phārusakaphalehi ambapānaṁ viya katapānaṁ. Imāni aṭṭha pānāni sītānipi ādiccapākānipi vaṭṭanti, aggipākāni na vaṭṭanti. Dhaññaphalarasanti sattannaṁ dhaññānaṁ phalarasaṁ. Ḍākarasanti pakkaḍākarasaṁ. Yāvakālikapattānañhi purebhattaṁyeva raso kappati. Yāvajīvikānaṁ paṭiggahetvā ṭhapitasappiādīhi saddhiṁ pakkānaṁ sattāhaṁ kappati. Sace pana suddhaudakena pacati, yāvajīvampi vaṭṭati. Khīrādīhi pana saddhiṁ pacituṁ na vaṭṭati. Aññehi pakkampi ḍākarasasaṅkhyameva gacchati. Kurundiyaṁ pana ‘‘yāvakālikapattānampi sītodakena madditvā kataraso vā ādiccapāko vā vaṭṭatī’’ti vuttaṁ. Ṭhapetvā madhukapuppharasanti ettha madhukapuppharaso aggipāko vā hotu ādiccapāko vā, pacchābhattaṁ na vaṭṭati. Purebhattampi yaṁ pānaṁ gahetvā majjaṁ karonti, so ādito paṭṭhāya na vaṭṭati. Madhukapupphaṁ pana allaṁ vā sukkhaṁ vā bhajjitaṁ vā tena kataphāṇitaṁ vā yato paṭṭhāya majjaṁ na karonti, taṁ sabbaṁ purebhattaṁ vaṭṭati. Ucchuraso nikasaṭo pacchābhattaṁ vaṭṭati . Iti pānāni anujānantena imepi cattāro rasā anuññātāti. Aggihuttamukhā yaññātiādīsu aggihutaṁ seṭṭhaṁ, aggihutaṁ mukhanti vuttaṁ hoti.",
  "atk-vin02a25:57": "Rojamallādivatthukathā",
  "atk-vin02a25:58": "301-2. Rojavatthu uttānatthameva. Tattha saṅkaraṁ akaṁsūti katikaṁ akaṁsu. Uḷāraṁ kho te idanti sundaraṁ kho te idaṁ. Nāhaṁ bhante ānanda bahukatoti nāhaṁ buddhādigatapasādabahumānena idhāgatoti dasseti. Sabbañca ḍākanti sappiādīhi pakkaṁ vā apakkaṁ vā yaṁkiñci ḍākaṁ. Piṭṭhakhādanīyanti piṭṭhamayaṁ khādanīyaṁ; rojo kira idaṁ ubhayampi satasahassaṁ vayaṁ katvā paṭiyādāpesi.",
  "atk-vin02a25:59": "303.Mañjukāti madhuravacanā. Paṭibhāneyyakāti sake sippe paṭibhānasampannā. Dakkhāti chekā, analasā vā. Pariyodātasippāti niddosasippā. Nāḷiyāvāpakenāti nāḷiyā ca āvāpakena ca. Āvāpako nāma yattha laddhaṁ laddhaṁ āvapanti, pakkhipantīti vuttaṁ hoti. Na ca bhikkhave nahāpitapubbena khurabhaṇḍanti ettha gahetvā pariharitumeva na vaṭṭati, aññassa santakena kese chedetuṁ vaṭṭati. Sace vetanaṁ gahetvā chindati, na vaṭṭati. Yo anahāpitapubbo tassa pariharitumpi vaṭṭati, taṁ vā aññaṁ vā gahetvā kese chedetumpi vaṭṭati.",
  "atk-vin02a25:60": "304.Bhāgaṁ datvāti dasamabhāgaṁ datvā; idaṁ kira jambudīpe porāṇakacārittaṁ, tasmā dasakoṭṭhāse katvā eko koṭṭhāso bhūmisāmikānaṁ dātabbo.",
  "atk-vin02a25:61": "Catumahāpadesakathā",
  "atk-vin02a25:62": "305.Yaṁ bhikkhave mayā idaṁ na kappatīti ime cattāro mahāpadese bhagavā bhikkhūnaṁ nayaggahaṇatthāya āha. Tattha dhammasaṅgāhakattherā suttaṁ gahetvā parimaddantā idaṁ addasaṁsu. Ṭhapetvā dhaññaphalarasanti sattadhaññarasāni pacchābhattaṁ na kappantīti paṭikkhittāni. Tālanāḷikerapanasalabujaalābukumbhaṇḍapussaphalatipusaphalaeḷālukāni , nava mahāphalāni sabbañca aparaṇṇaṁ, dhaññagatikameva. Taṁ kiñcāpi na paṭikkhittaṁ, atha kho akappiyaṁ anulometi, tasmā pacchābhattaṁ na kappati. Aṭṭha pānāni anuññātāni. Avasesāni vettatintiṇikamātuluṅgakapitthakosambakaramandādikhuddakaphalapānāni aṭṭhapānagatikāneva, tāni kiñcāpi na anuññātāni, atha kho kappiyaṁ anulomenti, tasmā kappanti. Ṭhapetvā hi sānulomaṁ dhaññaphalarasaṁ aññaṁ phalapānaṁ nāma akappiyaṁ natthi, sabbaṁ yāmakālikaṁyevāti kurundiyaṁ vuttaṁ.",
  "atk-vin02a25:63": "Bhagavatā cha cīvarāni anuññātāni. Dhammasaṅgāhakattherehi tesaṁ anulomāni dukūlaṁ, pattuṇṇaṁ, cīnapaṭṭaṁ, somārapaṭṭaṁ, iddhimayikaṁ, devadattiyanti aparāni cha anuññātāni. Tattha ‘‘pattuṇṇa’’nti pattuṇṇadese pāṇakehi sañjātavatthaṁ. Dve paṭā desanāmeneva vuttā. Tāni tīṇi koseyyassānulomāni. Dukūlaṁ sāṇassa, itarāni dve kappāsikassa vā sabbesaṁ vā.",
  "atk-vin02a25:64": "Bhagavatā ekādasa patte paṭikkhipitvā dve pattā anuññātā – lohapatto ceva mattikāpatto ca. Lohathālakaṁ, mattikāthālakaṁ, tambalohathālakanti tesaṁyeva anulomāni. Bhagavatā tayo tumbā anuññātā – lohatumbo, kaṭṭhatumbo, phalatumboti. Kuṇḍikā, kañcanako, udakatumboti tesaṁyeva anulomāni. Kurundiyaṁ pana ‘‘pānīyasaṅkhapānīyasarāvakāni etesaṁ anulomānī’’ti vuttaṁ. Paṭṭikā, sūkarantanti dve kāyabandhanāni anuññātāni, dussapaṭṭena rajjukena ca katakāyabandhanāni tesaṁ anulomāni. Setacchattaṁ, kilañjacchattaṁ, paṇṇacchattanti tīṇi chattāni anuññātāni. Ekapaṇṇacchattaṁ tesaṁyeva anulomanti iminā nayena pāḷiñca aṭṭhakathañca anupekkhitvā aññānipi kappiyākappiyānaṁ anulomāni veditabbāni.",
  "atk-vin02a25:65": "Tadahupaṭiggahitaṁ kāle kappatītiādi sabbaṁ sambhinnarasaṁ sandhāya vuttaṁ. Sace hi challimpi anapanetvā sakaleneva nāḷikeraphalena saddhiṁ pānakaṁ paṭiggahitaṁ hoti , nāḷikeraṁ apanetvā taṁ vikālepi kappati. Upari sappipiṇḍaṁ ṭhapetvā sītalapāyāsaṁ denti, yaṁ pāyāsena asaṁsaṭṭhaṁ sappi, taṁ apanetvā sattāhaṁ paribhuñjituṁ vaṭṭati. Baddhamadhuphāṇitādīsupi eseva nayo. Takkolajātiphalādīhi alaṅkaritvā piṇḍapātaṁ denti, tāni uddharitvā dhovitvā yāvajīvaṁ paribhuñjitabbāni. Yāguyaṁ pakkhipitvā dinnasiṅgiverādīsupi telādīsu pakkhipitvā dinnalaṭṭhimadhukādīsupi eseva nayo. Evaṁ yaṁ yaṁ asambhinnarasaṁ hoti, taṁ taṁ ekato paṭiggahitampi yathā suddhaṁ hoti, tathā dhovitvā vā tacchetvā vā tassa tassa kālavasena paribhuñjituṁ vaṭṭati.",
  "atk-vin02a25:66": "Sace pana sambhinnarasaṁ hoti saṁsaṭṭhaṁ, na vaṭṭati. Yāvakālikañhi attanā saddhiṁ sambhinnarasāni tīṇipi yāmakālikādīni attano sabhāvaṁ upaneti, yāmakālikaṁ dvepi sattāhakālikādīni attano sabhāvaṁ upaneti, sattāhakālikampi attanā saddhiṁ saṁsaṭṭhaṁ yāvajīvikaṁ attano sabhāvaññeva upaneti; tasmā tena tadahupaṭiggahitena saddhiṁ tadahupaṭiggahitaṁ vā purepaṭiggahitaṁ vā yāvajīvikaṁ sattāhaṁ kappati dvīhapaṭiggahitena chāhaṁ, tīhapaṭiggahitena pañcāhaṁ…pe… sattāhapaṭiggahitena tadaheva kappatīti veditabbaṁ. Tasmāyeva hi ‘‘sattāhakālikena bhikkhave yāvajīvikaṁ tadahupaṭiggahita’’nti avatvā ‘‘paṭiggahitaṁ sattāhaṁ kappatī’’ti vuttaṁ.",
  "atk-vin02a25:67": "Kālayāmasattāhātikkamesu cettha vikālabhojanasannidhibhesajjasikkhāpadānaṁ vasena āpattiyo veditabbā. Imesu ca pana catūsu kālikesu yāvakālikaṁ yāmakālikanti idameva dvayaṁ antovutthakañceva sannidhikārakañca hoti, sattāhakālikañca yāvajīvikañca akappiyakuṭiyaṁ nikkhipitumpi vaṭṭati, sannidhimpi na janetīti. Sesaṁ sabbattha uttānamevāti.",
  "atk-vin02a25:68": "Bhesajjakkhandhakavaṇṇanā niṭṭhitā."
}