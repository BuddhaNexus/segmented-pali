{
  "atk-s0403a4:0": "5. Muṇḍarājavaggo",
  "atk-s0403a4:1": "1. Ādiyasuttavaṇṇanā",
  "atk-s0403a4:2": "41. Pañcamassa paṭhame bhogānaṁ ādiyāti bhogānaṁ ādātabbakāraṇāni. Uṭṭhānavīriyādhigatehīti uṭṭhānasaṅkhātena vīriyena adhigatehi. Bāhābalaparicitehīti bāhubalena sañcitehi. Sedāvakkhittehīti sedaṁ avakkhipetvā uppāditehi. Dhammikehīti dhammayuttehi. Dhammaladdhehīti dasakusalakammaṁ akopetvā laddhehi. Pīṇetīti pīṇitaṁ thūlaṁ karoti. Sesamettha catukkanipāte vuttanayeneva veditabbaṁ. Dutiyaṁ uttānatthameva.",
  "atk-s0403a4:3": "3. Iṭṭhasuttavaṇṇanā",
  "atk-s0403a4:4": "43. Tatiye āyusaṁvattanikā paṭipadāti dānasīlādikā puññapaṭipadā. Sesesupi eseva nayo. Atthābhisamayāti atthassa abhisamāgamena, atthappaṭilābhenāti vuttaṁ hoti.",
  "atk-s0403a4:5": "4. Manāpadāyīsuttavaṇṇanā",
  "atk-s0403a4:6": "44. Catutthe uggoti guṇehi uggatattā evaṁladdhanāmo. Sālapupphakaṁ khādanīyanti catumadhurayojitena sālipiṭṭhena kataṁ sālapupphasadisaṁ khādanīyaṁ. Tañhi paññāyamānavaṇṭapattakesaraṁ katvā jīrakādisambhārayutte sappimhi pacitvā sappiṁ vinivattetvā kolumbe pūretvā gandhavāsaṁ gāhāpetvā pidahitvā lañchetvā ṭhapitaṁ hoti. Taṁ so yāguṁ pivitvā nisinnassa bhagavato antarabhatte dātukāmo evamāha. Paṭiggahesi bhagavāti desanāmattametaṁ, upāsako pana taṁ bhagavato ca pañcannañca bhikkhusatānaṁ adāsi. Yathā ca taṁ, evaṁ sūkaramaṁsādīnipi. Tattha sampannakolakanti sampannabadaraṁ. Sūkaramaṁsanti madhurarasehi badarehi saddhiṁ jīrakādisambhārehi yojetvā pakkaṁ ekasaṁvaccharikasūkaramaṁsaṁ. Nibbattatelakanti vinivattitatelaṁ. Nāliyasākanti sālipiṭṭhena saddhiṁ madditvā jīrakādisaṁyutte sappimhi pacitvā catumadhurena yojetvā vāsaṁ gāhāpetvā ṭhapitaṁ nāliyasākaṁ. Netaṁ bhagavato kappatīti ettha akappiyaṁ upādāya kappiyampi na kappatīti vuttaṁ, seṭṭhi pana sabbampi taṁ āharāpetvā rāsiṁ katvā yaṁ yaṁ akappiyaṁ, taṁ taṁ antarāpaṇaṁ pahiṇitvā kappiyaṁ upabhogaparibhogabhaṇḍaṁ adāsi. Candanaphalakaṁ nātimahantaṁ dīghato aḍḍhateyyaratanaṁ, tiriyaṁ diyaḍḍharatanaṁ, sāravarabhaṇḍattā pana mahagghaṁ ahosi. Bhagavā taṁ paṭiggahetvā khaṇḍākhaṇḍikaṁ chedāpetvā bhikkhūnaṁ añjanapisanatthāya dāpesi.",
  "atk-s0403a4:7": "Ujjubhūtesūti kāyavācācittehi ujukesu. Chandasāti pemena. Cattantiādīsu pariccāgavasena cattaṁ. Muttacāgatāya muttaṁ. Anapekkhacittatāya cittena na uggahitanti anuggahītaṁ. Khettūpameti viruhanaṭṭhena khettasadise.",
  "atk-s0403a4:8": "Aññataraṁ manomayanti suddhāvāsesu ekaṁ jhānamanena nibbattaṁ devakāyaṁ. Yathādhippāyoti yathājjhāsayo. Iminā kiṁ pucchati? Tassa kira manussakāle arahattatthāya ajjhāsayo ahosi, taṁ pucchāmīti pucchati. Devaputtopi arahattaṁ pattatāya taggha me bhagavā yathādhippāyoti āha. Yattha yatthūpapajjatīti tīsu vā kulasampattīsu chasu vā kāmasaggesu yattha yattha uppajjati, tattha tattha dīghāyu yasavā hotīti. Pañcamaṁ catukkanipāte vuttanayeneva veditabbaṁ. Chaṭṭhasattamāni uttānatthāneva.",
  "atk-s0403a4:9": "8. Alabbhanīyaṭhānasuttavaṇṇanā",
  "atk-s0403a4:10": "48. Aṭṭhame alabbhanīyānīti aladdhabbāni, na sakkā labhituṁ. Ṭhānānīti kāraṇāni. Jarādhammaṁ mā jīrīti yaṁ mayhaṁ jarāsabhāvaṁ, taṁ mā jīratu. Sesapadesupi eseva nayo. Nacchādeyyāti na rucceyya. Abbuhīti nīhari.",
  "atk-s0403a4:11": "Yatoti yasmiṁ kāle. Āpadāsūti upaddavesu. Na vedhatīti na kampati nānusocati. Atthavinicchayaññūti kāraṇatthavinicchaye kusalo. Purāṇanti nibbikāratāya porāṇakameva. Jappenāti vaṇṇabhaṇanena. Mantenāti mahānubhāvamantaparivattanena. Subhāsitenāti subhāsitakathanena. Anuppadānenāti satassa vā sahassassa vā dānena. Paveṇiyāvāti kulavaṁsena vā, ‘‘idaṁ amhākaṁ paveṇiyā āciṇṇaṁ, idaṁ anāciṇṇa’’nti evaṁ paveṇikathanenāti attho. Yathā yathā yattha labhetha atthanti etesu jappādīsu yena yena yattha yattha ṭhāne jarādhammādīnaṁ ajīraṇatādiatthaṁ labheyya. Tathā tathā tattha parakkameyyāti tena tena tasmiṁ tasmiṁ ṭhāne parakkamaṁ kareyya. Kammaṁ daḷhanti vaṭṭagāmikammaṁ mayā thiraṁ katvā āyūhitaṁ, svāhaṁ idāni kinti karomīti evaṁ paccavekkhitvā adhivāseyyāti.",
  "atk-s0403a4:12": "9. Kosalasuttavaṇṇanā",
  "atk-s0403a4:13": "49. Navame upakaṇṇaketi kaṇṇamūle. Dummanoti duṭṭhumano. Pattakkhandhoti patitakkhandho. Pajjhāyantoti cintayanto. Appaṭibhānoti nippaṭibhāno hutvā. Sesaṁ heṭṭhā vuttanayameva.",
  "atk-s0403a4:14": "10. Nāradasuttavaṇṇanā",
  "atk-s0403a4:15": "50. Dasame ajjhomucchitoti adhiomucchito gilitvā pariniṭṭhapetvā gahaṇasabhāvāya atirekamucchāya taṇhāya samannāgato. Mahaccā rājānubhāvenāti mahatā rājānubhāvena, aṭṭhārasahi senīhi parivārito mahatiyā rājiddhiyā pāyāsīti attho. Tagghāti ekaṁsatthe nipāto , ekaṁseneva sokasallaharaṇoti attho. Iti rājā imaṁ ovādaṁ sutvā tasmiṁ ṭhito dhammena samena rajjaṁ kāretvā saggaparāyaṇo ahosi.",
  "atk-s0403a4:16": "Muṇḍarājavaggo pañcamo.",
  "atk-s0403a4:17": "Paṭhamapaṇṇāsakaṁ niṭṭhitaṁ.",
  "atk-s0403a4:18": "2. Dutiyapaṇṇāsakaṁ"
}