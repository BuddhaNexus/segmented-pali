{
  "atk-s0515a10:0": "10. Purābhedasuttaniddesavaṇṇanā",
  "atk-s0515a10:1": "83. Dasame purābhedasuttaniddese kathaṁdassīti imassa suttassa ito paresañca pañcannaṁ kalahavivādacūḷabyūhamahābyūhatuvaṭakaattadaṇḍasuttānaṁ sammāparibbājanīyasuttavaṇṇanāyaṁ (su. ni. aṭṭha. 2.362 ādayo) vuttanayeneva sāmaññato uppatti veditabbā. Visesato pana yatheva tasmiṁ mahāsamaye rāgacaritadevatānaṁ sappāyavasena dhammaṁ desetuṁ nimmitabuddhena attānaṁ pucchāpetvā sammāparibbājanīyasuttanta- (su. ni. 361 ādayo) mabhāsi, evaṁ tasmiṁyeva mahāsamaye ‘‘kiṁ nu kho purā sarīrabhedā kattabba’’nti uppannacittānaṁ devatānaṁ cittaṁ ñatvā tāsaṁ anuggahatthaṁ aḍḍhateḷasabhikkhusataparivāraṁ nimmitabuddhaṁ ākāsena ānetvā tena attānaṁ pucchāpetvā imaṁ suttamabhāsi.",
  "atk-s0515a10:2": "Kathaṁ? Buddhā nāma mahantā ete sattavisesā, yaṁ sadevakassa lokassa diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā na kiñci katthaci nīlādivasena vibhattarūpārammaṇesu vibhattarūpārammaṇaṁ vā, bherisaddādivasena vibhattasaddārammaṇādīsu saddādiārammaṇaṁ vā atthi, yaṁ etesaṁ ñāṇamukhe āpāthaṁ nāgacchati. Yathāha – ‘‘yaṁ, bhikkhave, sadevakassa lokassa…pe… sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, tamahaṁ jānāmi tamahaṁ abbhaññāsi’’nti (a. ni. 4.24). Evaṁ sabbattha appaṭihatañāṇo bhagavā sabbāpi tā devatā bhabbābhabbavasena dve koṭṭhāse akāsi. ‘‘Kammāvaraṇena vā samannāgatā’’tiādinā (pu. pa. 12) hi nayena vuttā sattā abhabbā nāma. Te ekavihāre vasantepi buddhā na olokenti. Viparītā pana bhabbā nāma. Te dūre vasantepi gantvā saṅgaṇhanti. Tasmiṁ devatāsannipāte ye abhabbā, te pahāya bhabbe pariggahesi. Pariggahetvā ‘‘ettakā ettha rāgacaritā, ettakā dosādicaritā’’ti cariyavasena cha koṭṭhāse akāsi. Atha nesaṁ sappāyadhammadesanaṁ upadhārento ‘‘rāgacaritānaṁ devānaṁ sammāparibbājanīyasuttaṁ (su. ni. 361 ādayo) kathessāmi, dosacaritānaṁ kalahavivādasuttaṁ (su. ni. 868 ādayo), mohacaritānaṁ mahābyūhasuttaṁ (su. ni. 901 ādayo), vitakkacaritānaṁ cūḷabyūhasuttaṁ (su. ni. 884 ādayo), saddhācaritānaṁ tuvaṭakasuttaṁ (su. ni. 921 ādayo), buddhicaritānaṁ purābhedasuttaṁ (su. ni. 854 ādayo) kathessāmī’’ti desanaṁ vavatthāpetvā puna taṁ parisaṁ manasākāsi ‘‘attajjhāsayena nu kho jāneyya, parajjhāsayena, aṭṭhuppattikena, pucchāvasenā’’ti. Tato ‘‘pucchāvasena jāneyyā’’ti ñatvā ‘‘atthi nu kho koci devatānaṁ ajjhāsayaṁ gahetvā cariyavasena pañhaṁ pucchituṁ samattho’’ti ‘‘tesu pañcasatesu bhikkhūsu ekopi na sakkotī’’ti addasa. Tato asītimahāsāvake, dve aggasāvake ca samannāharitvā ‘‘tepi na sakkontī’’ti disvā cintesi – ‘‘sace paccekabuddho bhaveyya, sakkuṇeyya nu kho’’ti. ‘‘Sopi na sakkuṇeyyo’’ti ñatvā ‘‘sakkasuyāmādīsu koci sakkuṇeyyā’’ti samannāhari. Sace hi tesu koci sakkuṇeyya, taṁ pucchāpetvā attanā vissajjeyya. Na pana tesupi koci sakkoti. Athassa etadahosi – ‘‘mādiso buddhoyeva sakkuṇeyya, atthi pana katthaci añño buddho’’ti anantāsu lokadhātūsu anantañāṇaṁ pattharitvā lokaṁ olokento na aññaṁ buddhaṁ addasa. Anacchariyañcetaṁ, idāni attanā samaṁ na passeyya, yo jātadivasepi brahmajālavaṇṇanāyaṁ (dī. ni. aṭṭha. 1.7) vuttanayena attanā samaṁ apassanto ‘‘aggohamasmi lokassā’’ti (dī. ni. 2.31) appaṭivattiyaṁ sīhanādaṁ nadi. Evaṁ aññaṁ attanā samaṁ apassitvā cintesi ‘‘sace ahaṁ pucchitvā ahameva vissajjeyyaṁ, evaṁ tā devatā na sakkhissanti paṭivijjhituṁ. Aññasmiṁ pana buddheyeva pucchante mayi ca vissajjante accherakaṁ bhavissati, sakkhissanti ca devatā paṭivijjhituṁ, tasmā nimmitabuddhaṁ māpessāmī’’ti abhiññāpādakaṁ jhānaṁ samāpajjitvā vuṭṭhāya ‘‘pattacīvaraggahaṇaṁ ālokitaṁ vilokitaṁ samiñjitaṁ pasāritañca mama sadisaṁyeva hotū’’ti kāmāvacaracittehi parikammaṁ katvā ‘‘pācīnayugandharaparikkhepato ullaṅghayamānaṁ candamaṇḍalaṁ bhinditvā nikkhamanto viya āgacchatū’’ti rūpāvacaracittena adhiṭṭhāsi. Devasaṅgho taṁ disvā ‘‘aññopi nu kho bho, cando uggato’’ti āha. Atha candaṁ ohāya āsannatare jāte ‘‘na cando, sūriyo uggato’’ti. Puna āsannatare jāte ‘‘na sūriyo, devavimānaṁ eta’’nti. Puna āsannatare jāte ‘‘na devavimānaṁ, devaputto eso’’ti. Puna āsannatare jāte ‘‘na devaputto, mahābrahmā eso’’ti. Puna āsannatare jāte ‘‘na mahābrahmā, aparopi bho buddho āgato’’ti āha.",
  "atk-s0515a10:3": "Tattha puthujjanadevatā cintayiṁsu – ‘‘ekabuddhassa tāva ayaṁ devatāsannipāto. Dvinnaṁ kīvamahanto bhavissatī’’ti. Ariyadevatā cintayiṁsu – ‘‘ekissā lokadhātuyā dve buddhā nāma natthi, addhā bhagavā attanā sadisaṁ aññaṁ ekaṁ buddhaṁ nimminī’’ti. Athassa devasaṅghassa passantasseva nimmitabuddho āgantvā dasabalaṁ avanditvāva sammukhaṭṭhāne samasamaṁ katvā māpite āsane nisīdi. Bhagavato bāttiṁsamahāpurisalakkhaṇāni, nimmitassāpi, bhagavato sarīrā chabbaṇṇarasmiyo nikkhamanti, nimmitassāpi, bhagavato sarīrarasmiyo nimmitasarīre paṭihaññanti, nimmitassa rasmiyo bhagavato kāye paṭihaññanti. Tā dvinnampi buddhānaṁ sarīrato uggamma bhavaggaṁ āhacca tato tato paṭinivattitvā devatānaṁ matthakamatthakapariyantena otaritvā cakkavāḷamukhavaṭṭiyaṁ patiṭṭhahiṁsu. Sakalacakkavāḷagabbhaṁ suvaṇṇamayavaṅkagopānasivinaddhamiva cetiyagharaṁ virocittha. Dasasahassacakkavāḷadevatā ekacakkavāḷe rāsibhūtā dvinnaṁ buddhānaṁ rasmiabbhantaraṁ pavisitvā aṭṭhaṁsu. Nimmito nisīdantoyeva ‘‘kathaṁdassī kathaṁsīlo, upasantoti vuccatī’’tiādinā nayena adhipaññādikaṁ pucchanto gāthamāha.",
  "atk-s0515a10:4": "Tattha pucchāya tāva so nimmito kathaṁdassīti adhipaññaṁ, kathaṁsīloti adhisīlaṁ, upasantoti adhicittaṁ pucchati. Sesaṁ pākaṭameva.",
  "atk-s0515a10:5": "Nimmitabuddhādivibhāvanatthaṁ peṭake –",
  "atk-s0515a10:6": "‘‘Upeti dhammaṁ paripucchamāno, kusalaṁ atthupasañhitaṁ;",
  "atk-s0515a10:7": "Na jīvati na nibbuto na mato, taṁ puggalaṁ katamaṁ vadanti buddhā. (pari. 479);",
  "atk-s0515a10:8": "‘‘Saṁsārakhīṇo na ca vantarāgo, na cāpi sekkho na ca diṭṭhadhammo;",
  "atk-s0515a10:9": "Akhīṇāsavo antimadehadhārī, taṁ puggalaṁ katamaṁ vadanti buddhā.",
  "atk-s0515a10:10": "‘‘Na dukkhasaccena samaṅgibhūto, na maggasaccena kuto nirodho;",
  "atk-s0515a10:11": "Samudayasaccato suvidūravidūro, taṁ puggalaṁ katamaṁ vadanti buddhā.",
  "atk-s0515a10:12": "‘‘Ahetuko nopi ca rūpanissito, apaccayo nopi ca so asaṅkhato;",
  "atk-s0515a10:13": "Asaṅkhatārammaṇo nopi ca rūpī, taṁ puggalaṁ katamaṁ vadanti buddhā’’ti. –",
  "atk-s0515a10:14": "Vuttaṁ.",
  "atk-s0515a10:15": "Tattha paṭhamagāthā nimmitabuddhaṁ sandhāya, dutiyagāthā pacchimabhavikabodhisattaṁ sandhāya, tatiyagāthā arahattaphalaṭṭhaṁ sandhāya, catutthagāthā arūpe nibbānapaccavekkhaṇamanodvārapurecārikacittasamaṅgiṁ sandhāya vuttāti ñātabbā. Kīdisena dassanenāti kīdisavasena dassanena. Kiṁsaṇṭhitenāti kiṁsarikkhena. Kiṁpakārenāti kiṁvidhena. Kiṁpaṭibhāgenāti kiṁākārena.",
  "atk-s0515a10:16": "Yaṁ pucchāmīti yaṁ puggalaṁ pucchāmi, taṁ mayhaṁ viyākarohi. Yācāmīti āyācāmi. Ajjhesāmīti āṇāpemi. Pasādemīti tava santāne somanassaṁ uppādemi. Brūhīti niddesassa uddesapadaṁ. Ācikkhāti desetabbānaṁ ‘‘imāni nāmānī’’ti nāmavasena kathehi. Desehīti dassehi . Paññapehīti jānāpehi. Ñāṇamukhavasena hi appanaṁ ṭhapento ‘‘paññapehī’’ti vuccati. Paṭṭhapehīti paññāpehi, pavattāpehīti attho. Ñāṇamukhe ṭhapehīti vā. Vivarāti vivaṭaṁ karohi, vivaritvā dassehīti attho. Vibhajāti vibhāgakiriyāya vibhāvento dassehīti attho. Uttānīkarohīti pākaṭabhāvaṁ karohi.",
  "atk-s0515a10:17": "Atha vā ācikkhāti desanādīnaṁ channaṁ padānaṁ mūlapadaṁ. Desanādīni cha padāni etassa atthassa vivaraṇatthaṁ vuttāni. Tattha desehīti ugghaṭitaññūnaṁ vasena saṅkhepato paṭhamaṁ uddesavasena desehi. Ugghaṭitaññū hi saṅkhepena vuttaṁ paṭhamaṁ vuttañca paṭivijjhanti. Paññapehīti vipañcitaññūnaṁ vasena tesaṁ cittatosanena buddhinisānena ca paṭhamaṁ saṁkhittassa vitthārato niddesavaseneva paññapehi. Paṭṭhapehīti tesaṁyeva niddiṭṭhassa niddesassa paṭiniddesavasena vitthāritavasena ṭhapeti paṭṭhapehi. Vivarāti niddiṭṭhassapi punappunaṁ vacanena vivarāhi. Vibhajāti punappunaṁ vuttassāpi vibhāgakaraṇena vibhajāhi. Uttānīkarohīti vivaṭassa vitthārataravacanena vibhattassa ca nidassanavacanena uttāniṁ karohi. Ayaṁ desanā neyyānampi paṭivedhāya hotīti.",
  "atk-s0515a10:18": "84. Vissajjane pana bhagavā sarūpena adhipaññādīni avissajjetvāva adhipaññādippabhāvena yesaṁ kilesānaṁ upasamā ‘‘upasanto’’ti vuccati, nānādevatānaṁ āsayānulomena tesaṁ upasamameva dīpento ‘‘vītataṇho’’tiādikā gāthāyo abhāsi. Tattha ādito aṭṭhannaṁ gāthānaṁ ‘‘taṁ brūmi upasanto’’ti imāya gāthāya sambandho veditabbo, tato parāsaṁ ‘‘sa ve santoti vuccatī’’ti iminā sabbapacchimena padena.",
  "atk-s0515a10:19": "Anupadavaṇṇanānayo – vītataṇho purābhedāti yo sarīrabhedā pubbameva pahīnataṇho. Pubbamantamanissitoti atītaddhādibhedaṁ pubbaantaṁ anissito. Vemajjhe nupasaṅkheyyoti paccuppannepi addhani ‘‘ratto’’tiādinā nayena na upasaṅkhātabbo . Tassa natthi purakkhatanti tassa arahato dvinnaṁ purekkhārānaṁ abhāvā anāgate addhani purakkhatamapi natthi, taṁ brūmi upasantoti evamettha yojanā veditabbā. Esa nayo sabbattha.",
  "atk-s0515a10:20": "Purā kāyassa bhedāti karajakāyassa bhedato pubbeyeva. Attabhāvassāti sakalattabhāvassa. Kaḷevarassa nikkhepāti kaḷevarassa nikkhepato sarīrassa ṭhapanato. Jīvitindriyassa upacchedāti duvidhassa jīvitindriyassa upacchedato pubbameva.",
  "atk-s0515a10:21": "Pubbanto vuccati atīto addhāti pubbasaṅkhāto anto koṭṭhāso ‘‘atīto addhāti, atikkanto kālo’’ti kathīyati. Atītaṁ addhānaṁ ārabbhāti atītakālaṁ paṭicca taṇhā pahīnā.",
  "atk-s0515a10:22": "Aparampi bhaddekarattapariyāyaṁ (ma. ni. 3.272 ādayo) dassento ‘‘atha vā’’tiādimāha. Tattha evaṁrūpo ahosinti kāḷopi samāno indanīlamaṇivaṇṇo ahosinti evaṁ manuññarūpavaseneva evaṁrūpo ahosiṁ. Kusalasukhasomanassavedanāvaseneva evaṁvedano. Taṁ sampayuttānaṁyeva saññādīnaṁ vasena evaṁsañño. Evaṁsaṅkhāro. Evaṁviññāṇo ahosiṁ atītamaddhānanti tattha nandiṁ na samannānetīti tesu rūpādīsu taṇhaṁ vā taṇhāsampayuttadiṭṭhiṁ vā nānupavattayati. Aparena pariyāyena mahākaccānabhaddekarattapariyāyaṁ dassento ‘‘atha vā iti me cakkhu ahosī’’tiādimāha. Tattha cakkhūti cakkhupasādo. Rūpāti catusamuṭṭhānikarūpā. Iminā nayena sesāyatanānipi veditabbāni. Viññāṇanti nissayaviññāṇaṁ. Na tadabhinandatīti taṁ cakkhuñceva rūpañca taṇhādiṭṭhivasena nābhinandati. Iti me mano ahosi iti dhammāti ettha pana manoti bhavaṅgacittaṁ. Dhammāti tebhūmakadhammārammaṇaṁ. Hasitalapitakīḷitānīti dantavidaṁsakahasitañca vācālapitañca kāyakīḷādikīḷitañcāti hasitalapitakīḷitāni. Na tadassādetīti tāni hasitādīni nābhinandati. Na taṁ nikāmetīti kantaṁ na karoti. Na ca tena vittiṁ āpajjatīti tena ca tuṭṭhiṁ na pāpuṇāti.",
  "atk-s0515a10:23": "Taṁ taṁ paccayaṁ paṭicca uppannoti paccuppanno. Rattoti nupasaṅkheyyoti rāgena rattoti gaṇanaṁ na upanetabbo. Uparipi eseva nayo. Evarūpo siyantiādīsu paṇītamanuññarūpādivaseneva taṇhādiṭṭhipavattanasaṅkhātā nandī samannānayanā veditabbā. Na paṇidahatīti patthanāvasena na ṭhapeti. Appaṇidhānapaccayāti na patthanāṭhapanakāraṇena.",
  "atk-s0515a10:24": "85.Asantāsīti tena tena alābhato asantasanto. Avikatthīti sīlādīhi avikatthanasīlo. Akukkucoti hatthakukkuccādivirahito. Mantabhāṇīti mantāya pariggahetvā vācaṁ bhāsitā. Anuddhatoti uddhaccavirahito. Sa ve vācāyatoti so vācāya yato saṁyato catudosavirahitaṁ vācaṁ bhāsitā hoti.",
  "atk-s0515a10:25": "Akkodhanoti yañhi kho vuttanti ‘‘na kodhano akodhano kodhavirahito’’ti yaṁ kathitaṁ, taṁ paṭhamaṁ tāva kodhaṁ kathetukāmo ‘‘apica kodho tāva vattabbo’’ti āha. Kodho tāva vattabboti paṭhamaṁ kodho kathetabbo. Dasahākārehi kodho jāyatīti dasahi kāraṇehi kodho uppajjati. Anatthaṁ me acarīti avaḍḍhiṁ me akāsi, iminā upāyena sabbapadesu attho veditabbo. Aṭṭhāne vā pana kodho jāyatīti akāraṇe kodho uppajjati. Ekacco hi ‘‘devo ativassatī’’ti kuppati, ‘‘na vassatī’’ti kuppati, ‘‘sūriyo tappatī’’ti kuppati, ‘‘na tappatī’’ti kuppati, vāte vāyantepi kuppati, avāyantepi kuppati, sammajjituṁ asakkonto bodhipaṇṇānaṁ kuppati, cīvaraṁ pārupituṁ asakkonto vātassa kuppati, upakkhalitvā khāṇukassa kuppati. Idaṁ sandhāya vuttaṁ – ‘‘aṭṭhāne vā pana kodho jāyatī’’ti. Tattha heṭṭhā navasu ṭhānesu satte ārabbha uppannattā kammapathabhedo hoti.",
  "atk-s0515a10:26": "Aṭṭhānaghāto pana saṅkhāresu uppanno kammapathabhedaṁ na karoti. Cittaṁ āghātento uppannoti cittassa āghāto. Tato balavataro paṭighāto. Paṭihaññanavasena paṭighaṁ. Paṭivirujjhatīti paṭivirodho. Kuppanavasena kopo. Pakopo sampakopoti upasaggavasena padaṁ vaḍḍhitaṁ. Dussanavasena doso. Padoso sampadosoti upasaggavasena padaṁ vaḍḍhitaṁ. Cittassabyāpattīti cittassa vipannatā viparivattanākāro. Manaṁ padūsayamāno uppajjatīti manopadoso. Kujjhanavasena kodho. Kujjhanākāro kujjhanā. Kujjhitassa bhāvo kujjhitattaṁ. Dussatīti doso. Dussanāti dussanākāro. Dussitattanti dussitabhāvo. Pakatibhāvavijahanaṭṭhena byāpajjanaṁ byāpatti. Byāpajjanāti byāpajjanākāro. Virujjhatīti virodho. Punappunaṁ virujjhatīti paṭivirodho. Viruddhākārapaṭiviruddhākāravasena vā idaṁ vuttaṁ. Caṇḍiko vuccati caṇḍo, thaddhapuggalo, tassa bhāvo caṇḍikkaṁ. Na etena suropitaṁ vacanaṁ hoti, duruttaṁ aparipuṇṇameva hotīti asuropo. Kuddhakāle hi paripuṇṇavacanaṁ nāma natthi, sacepi kassaci hoti, taṁ appamāṇaṁ. Apare pana ‘‘assujananaṭṭhena assuropanato assuropo’’ti vadanti, taṁ akāraṇaṁ somanassassāpi assujananato. Heṭṭhāvuttaattamanatāpaṭipakkhato na attamanatāti anattamanatā. Sā pana yasmā cittasseva, na sattassa, tasmā ‘‘cittassā’’ti vuttaṁ.",
  "atk-s0515a10:27": "Adhimattaparittatā veditabbāti adhimattabhāvo parittabhāvo ca, balavabhāvo mandabhāvoti attho. Kañci kāleti ekadā. ‘‘Kañci kāla’’ntipi pāṭho. Cittāvilakaraṇamatto hotīti cittassa āvilakaraṇappamāṇo, cittakiliṭṭhakaraṇappamāṇoti attho. ‘‘Cittālasakaraṇamatto’’tipi pāṭho, taṁ na sundaraṁ. Tassa cittakilamathakaraṇamattoti attho. Na ca tāva mukhakulānavikulāno hotīti mukhassa saṅkocanavisaṅkocano na ca tāva hoti. Na ca tāva hanusañcopano hotīti dvinnaṁ hanūnaṁ aparāparaṁ calano na ca tāva hoti. Na ca tāva pharusavācaṁ nicchāraṇo hotīti paresaṁ mammacchedakaṁ pharusavācaṁ mukhato nīharaṇena bahi nikkhamano na ca tāva hoti. Na ca tāva disāvidisānuvilokano hotīti parassa abbhukkiraṇatthaṁ daṇḍādiatthāya disañca anudisañca punappunaṁ vilokano na ca tāva hoti.",
  "atk-s0515a10:28": "Na ca tāva daṇḍasatthaparāmasano hotīti āghātanatthaṁ daṇḍañca ekatodhārādisatthañca ādiyano na ca tāva hoti. Na ca tāva daṇḍasatthaabbhukkiraṇo hotīti vuttappakāraṁ daṇḍasatthaṁ ukkhipitvā paharaṇo na ca tāva hoti. Na ca tāvadaṇḍasatthaabhinipātano hotīti etaṁ duvidhaṁ parassa paharaṇatthaṁ na ca tāva khipano hoti. Na ca tāva chinnavicchinnakaraṇo hotīti daṇḍasatthādikhipanena parasarīraṁ dvidhākaraṇo ca vividhākārena vaṇakaraṇo ca na tāva hoti. ‘‘Chiddavicchiddakaraṇo’’tipi pāṭho. Na ca tāva sambhañjanapalibhañjano hotīti sarīraṁ bhañjitvā cuṇṇavicuṇṇakaraṇo na ca tāva hoti. Na ca tāva aṅgamaṅgaapakaḍḍhano hotīti aṅgapaccaṅgaṁ sampaggahetvā apanetvā kaḍḍhano na ca tāva hoti. Na ca tāva jīvitā voropano hotīti jīvitindriyato voropano na ca tāva hoti. Na ca tāva sabbacāgapariccāgāya saṇṭhito hotīti sabbaṁ parassa jīvitaṁ nāsetvā attano jīvitanāsanatthāya saṇṭhito na ca tāva hoti. Idaṁ vuttaṁ hoti – yadā aññaṁ jīvitā voropetvā attānaṁ jīvitā voropanatthāya ṭhito, tadā sabbacāgapariccāgā nāma hoti. Vuttañhetaṁ bhagavatā –",
  "atk-s0515a10:29": "‘‘Kodhaṁ chetvā sukhaṁ seti, kodhaṁ chetvā na socati;",
  "atk-s0515a10:30": "Kodhassa visamūlassa, madhuraggassa brāhmaṇa;",
  "atk-s0515a10:31": "Vadhaṁ ariyā pasaṁsanti, tañhi chetvā na socatī’’ti. (saṁ. ni. 1.187, 267);",
  "atk-s0515a10:32": "Yatoti yadā. Parapuggalaṁ ghāṭetvāti parapuggalaṁ nāsetvā. Attānaṁ ghāṭetīti attānaṁ māreti. Paramussadagatoti atibalavabhāvaṁ gato. Paramavepullappattoti ativipulabhāvaṁ patto. Kodhassa pahīnattāti anāgāmimaggena vuttappakārassa kodhassa pahīnabhāvena. Kodhavatthussa pariññātattāti kodhassa patiṭṭhābhūtassa kāraṇabhūtassa piyāpiyaaṭṭhānasaṅkhātassa vatthussa ñātatīraṇapariññāhi byāpetvā ñātabhāvena. Kodhahetussa upacchinnattāti kodhassa janakahetuno domanassasahagatacittuppādassa ucchinnabhāvena.",
  "atk-s0515a10:33": "Tāsīti bhāyanasīlo hoti. Uttāsīti atibhāyanasīlo. Parittāsīti samantato bhāyanasīlo. Bhāyatīti bhayaṁ uppajjati. Santāsaṁ āpajjatīti virūpabhāvaṁ pāpuṇāti. Katthīhotīti attano vaṇṇabhaṇanasīlo hoti. Vikatthīti vividhā nānappakārato vaṇṇabhaṇanasīlo. Jātiyā vāti khattiyabhāvādijātisampattiyā vā. Gottena vāti gotamagottādinā ukkaṭṭhagottena vā. Kolaputtiyena vāti mahākulabhāvena vā. Vaṇṇapokkharatāya vāti vaṇṇasampannasarīratāya vā. Sarīrañhi ‘‘pokkhara’’nti vuccati, tassa vaṇṇasampattiyā abhirūpabhāvenāti attho. Dhanena vātiādīni uttānatthāneva.",
  "atk-s0515a10:34": "Kukkuccanti niddesassa uddesapadaṁ. Tattha kukkuccanti kucchitaṁ kataṁ kukataṁ, tassa bhāvo kukkuccaṁ. Taṁ pacchānutāpalakkhaṇaṁ, katākatānusocanarasaṁ, vippaṭisārapaccupaṭṭhānaṁ, katākatapadaṭṭhānaṁ, dāsabyaṁ viya daṭṭhabbaṁ. Hatthakukkuccampīti hatthehi kucchitaṁ kataṁ kukataṁ, tassa bhāvo hatthakukkuccaṁ. Pādakukkuccādīsupi eseva nayo.",
  "atk-s0515a10:35": "Akappiyekappiyasaññitāti acchamaṁsaṁ sūkaramaṁsanti khādati, dīpimaṁsaṁ migamaṁsanti khādati, akappiyabhojanaṁ kappiyabhojananti bhuñjati, vikāle kālasaññitāya bhuñjati, akappiyapānakaṁ kappiyapānakanti pivati. Ayaṁ akappiye kappiyasaññitā. Kappiye akappiyasaññitāti sūkaramaṁsaṁ acchamaṁsanti khādati, migamaṁsaṁ dīpimaṁsanti khādati, kappiyabhojanaṁ akappiyabhojananti bhuñjati, kāle vikālasaññitāya bhuñjati, kappiyapānakaṁ akappiyapānakanti pivati. Ayaṁ kappiye akappiyasaññitā. Avajje vajjasaññitāti niddose dosasaññitā. Vajje avajjasaññitāti sadose niddosasaññitā. Kukkuccāyanāti kukkuccāyanākāro. Kukkuccāyitattanti kukkuccāyitabhāvo. Cetaso vippaṭisāroti cittassa virūpo paṭisaraṇabhāvo. Manovilekhoti cittassa vilekho.",
  "atk-s0515a10:36": "Katattā ca akatattā cāti kāyaduccaritādīnaṁ katabhāvena ca kāyasucaritādīnaṁ akatabhāvena ca. Kataṁ me kāyaduccaritanti mayā kāyena kilesapūtikattā duṭṭhu caritaṁ kāyena kataṁ. Akataṁ me kāyasucaritanti mayā kāyena suṭṭhu caritaṁ na kataṁ. Vacīduccaritavacīsucaritādīsupi eseva nayo nirodhapariyosānesu .",
  "atk-s0515a10:37": "Cittassāti na sattassa na posassa. Uddhaccanti uddhatākāro. Avūpasamoti na vūpasamo. Ceto vikkhipatīti cetaso vikkhepo, bhantattaṁ cittassāti cittassa bhantabhāvo bhantayānabhantagoṇādīnaṁ viya. Iminā ekārammaṇasmiṁyeva vipphandanaṁ kathitaṁ. Uddhaccañhi ekārammaṇe vipphandati, vicikicchā nānārammaṇeti. Idaṁ vuccati uddhaccanti ayaṁ uddhatabhāvo kathīyati.",
  "atk-s0515a10:38": "Musāvādaṁ pahāyāti ettha musāti visaṁvādanapurekkhārassa atthabhañjako vacīpayogo kāyapayogo vā. Visaṁvādanādhippāyena panassa paravisaṁvādakakāyavacīpayogasamuṭṭhāpikā cetanā musāvādo.",
  "atk-s0515a10:39": "Aparo nayo – musāti abhūtaṁ atacchaṁ vatthu. Vādoti tassa bhūtato tacchato viññāpanaṁ. Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo, taṁ musāvādaṁ. Pahāyāti imaṁ musāvādacetanāsaṅkhātaṁ dussīlyaṁ pajahitvā . Paṭiviratoti pahīnakālato paṭṭhāya tato dussīlyato orato viratova. Natthi tassa vītikkamissāmīti cakkhusotaviññeyyā dhammā, pageva kāyaviññeyyāti iminā nayena aññesupi evarūpesu padesu attho veditabbo.",
  "atk-s0515a10:40": "Saccaṁ vadatīti saccavādī. Saccena saccaṁ sandahati ghaṭetīti saccasandho, na antarantarā musā vadatīti attho. Yo hi puriso kadāci musā vadati, kadāci saccaṁ, tassa musāvādena antaritattā saccaṁ saccena na ghaṭiyati, tasmā so na saccasandho, ayaṁ pana na tādiso, jīvitahetupi musā avatvā saccena saccaṁ sandahatiyevāti saccasandho.",
  "atk-s0515a10:41": "Thetoti thiro, thirakathoti attho. Eko hi puggalo haliddirāgo viya, thusarāsimhi nikhātakhāṇu viya, assapiṭṭhe ṭhapitakumbhaṇḍamiva ca na thirakatho hoti, eko pāsāṇalekhā viya, indakhīlā viya ca thirakatho hoti, asinā sīsaṁ chindantepi dve kathā na katheti, ayaṁ vuccati theto.",
  "atk-s0515a10:42": "Paccayikoti pattiyāyitabbako, saddhāyitabbakoti attho. Ekacco hi puggalo na paccayiko hoti, ‘‘idaṁ kena vuttaṁ, asukenā’’ti vutte ‘‘mā tassa vacanaṁ saddahathā’’ti vattabbataṁ āpajjati. Eko paccayiko hoti, ‘‘idaṁ kena vuttaṁ, asukenā’’ti vutte ‘‘yadi tena vuttaṁ, idameva pamāṇaṁ, idāni upaparikkhitabbaṁ natthi, evameva ida’’nti vattabbataṁ āpajjati, ayaṁ vuccati paccayiko.",
  "atk-s0515a10:43": "Avisaṁvādako lokassāti tāya saccavāditāya lokaṁ na visaṁvādetīti attho.",
  "atk-s0515a10:44": "Pisuṇaṁ vācaṁ pahāyātiādīsu yāya vācāya yassa taṁ vācaṁ bhāsati, tassa hadaye attano piyabhāvaṁ parassa ca suññabhāvaṁ karoti, sā pisuṇā vācā. Yāya pana attānampi parampi pharusaṁ karoti, yā vācā sayampi pharusā, neva kaṇṇasukhā na hadayaṅgamā, ayaṁ pharusā vācā. Yena samphaṁ palapati niratthakaṁ, so samphappalāpo. Yā tesaṁ mūlabhūtā cetanāpi pisuṇavācādināmameva labhati, sā eva ca idha adhippetā.",
  "atk-s0515a10:45": "Imesaṁbhedāyāti yesaṁ ito vuttānaṁ santike sutaṁ, tesaṁ bhedāya. Bhinnānaṁ vā sandhātāti dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ upasaṅkamitvā ‘‘tumhākaṁ īdise kule jātānaṁ evaṁ bahussutānaṁ idaṁ na yutta’’ntiādīni vatvā sandhānaṁ kattā anukattā.",
  "atk-s0515a10:46": "Anuppadātāti sandhānānuppadātā. Dve jane samagge disvā ‘‘tumhākaṁ evarūpe kule jātānaṁ evarūpehi guṇehi samannāgatānaṁ anucchavikameta’’ntiādīni vatvā daḷhīkammaṁ kattāti attho. Samaggo ārāmo assāti samaggārāmo, yattha samaggā natthi, tattha vasitumpi na icchatīti attho. ‘‘Samaggarāmo’’tipi pāḷi, ayamevettha attho. Samaggaratoti samaggesu rato, te pahāya aññatra gantumpi na icchatīti attho. Samagge disvāpi sutvāpi nandatīti samagganandī. Samaggakaraṇiṁ vācaṁ bhāsitāti yā vācā satte samaggeyeva karoti, taṁ sāmaggiguṇaparidīpikameva vācaṁ bhāsati, na itaranti.",
  "atk-s0515a10:47": "Parassa mammacchedakakāyavacīpayogasamuṭṭhāpikā ekantapharusacetanā pharusā vācā, nelāti elaṁ vuccati doso, nassā elanti nelā, niddosāti attho ‘‘nelaṅgo setapacchādo’’ti ettha (udā. 65; peṭako. 25) vuttanelaṁ viya. Kaṇṇasukhāti byañjanamadhuratāya kaṇṇānaṁ sukhā, sūcivijjhanaṁ viya kaṇṇasūlaṁ na janeti. atthamadhuratāya sakalasarīre kopaṁ ajanetvā pemaṁ janetīti pemanīyā. Hadayaṁ gacchati apaṭihaññamānā sukhena cittaṁ pavisatīti hadayaṅgamā. Guṇaparipuṇṇatāya pure bhavāti porī, pure saṁvaḍḍhanārī viya sukumārātipi porī, purassa esātipi porī, nagaravāsīnaṁ kathāti attho. Nagaravāsino hi yuttakathā honti, pitimattaṁ pitāti bhātimattaṁ bhātāti vadanti. Evarūpī kathā bahuno janassa kantā hotīti bahujanakantā. Kantabhāveneva bahuno janassa manāpā cittavuḍḍhikarāti bahujanamanāpā.",
  "atk-s0515a10:48": "Anatthaviññāpikā kāyavacīpayogasamuṭṭhāpikā akusalacetanā samphappalāpo. Kālena vadatīti kālavādī, vattabbayuttakālaṁ sallakkhetvā vadatīti attho. Bhūtaṁ tathaṁ tacchaṁ sabhāvameva vadatīti bhūtavādī. Diṭṭhadhammikasamparāyikatthasannissitameva katvā vadatīti atthavādī. Navalokuttaradhammasannissitaṁ katvā vadatīti dhammavādī. Saṁvaravinayapahānavinayasannissitaṁ katvā vadatīti vinayavādī.",
  "atk-s0515a10:49": "Nidhānaṁ vuccati ṭhapanokāso, nidhānamassa atthīti nidhānavatī, hadaye nidhātabbayuttakaṁ vācaṁ bhāsitāti attho. Kālenāti evarūpiṁ bhāsamānopi ca ‘‘ahaṁ nidhānavatiṁ vācaṁ bhāsissāmī’’ti na akālena bhāsati, yuttakālaṁ pana apekkhitvāva bhāsatīti attho. Sāpadesanti saupamaṁ, sakāraṇanti attho. Pariyantavatinti paricchedaṁ dassetvā yathāssā paricchedo paññāyati, evaṁ bhāsatīti attho. Atthasaṁhitanti anekehipi nayehi vibhajantena pariyādātuṁ asakkuṇeyyatāya atthasampannaṁ bhāsati. Yaṁ vā so atthavādī atthaṁ vadati, tena atthena sahitattā atthasaṁhitaṁ vācaṁ bhāsati, na aññaṁ nikkhipitvā aññaṁ bhāsatīti vuttaṁ hoti. Catuddosāpagataṁ vācaṁ bhāsatīti musāvādādīhi catūhi dosehi apagataṁ vācaṁ bhāsati. Dvattiṁsāya tiracchānakathāyāti dvattiṁsāya saggamokkhānaṁ tiracchānabhūtāya kathāya.",
  "atk-s0515a10:50": "Dasakathāvatthūnīti appicchatādīni dasa vivaṭṭanissitāya kathāya vatthubhūtāni kāraṇāni. Appicchakathanti ettha appicchoti icchāvirahito aniccho nittaṇho. Ettha hi byañjanaṁ sāvasesaṁ viya, attho pana niravaseso. Na hi khīṇāsavassa aṇumattāpi icchā nāma atthi.",
  "atk-s0515a10:51": "Apicettha atricchatā pāpicchatā mahicchatā appicchatāti ayaṁ bhedo veditabbo – tattha sakalābhe atittassa paralābhapatthanā atricchatā nāma, tāya samannāgatassa ekabhājane pakkapūvepi attano patte patite na supakko viya khuddako viya ca khāyati, sveva pana parassa patte pakkhitto supakko viya mahanto viya ca khāyati. Asantaguṇasambhāvanatā pana paṭiggahaṇe ca amattaññutā pāpicchatā nāma, sā ‘‘idhekacco asaddho samāno saddhoti maṁ jano jānātū’’tiādinā (vibha. 851) nayena atreva āgatāyeva. Tāya ca samannāgato puggalo kohaññe patiṭṭhāti. Santaguṇasambhāvanatā pana paṭiggahaṇe ca amattaññutā mahicchatā nāma, sāpi ‘‘idhekacco saddho samāno saddhoti maṁ jano jānātūti icchati, sīlavā samāno sīlavāti maṁ jano jānātū’’ti (vibha. 851) iminā nayena āgatāyeva. Tāya samannāgato puggalo dussantappayo hoti, vijātamātāpissa cittaṁ gahetuṁ na sakkoti. Tenetaṁ vuccati –",
  "atk-s0515a10:52": "‘‘Aggikkhandho samuddo ca, mahiccho cāpi puggalo;",
  "atk-s0515a10:53": "Sakaṭena paccaye detu, tayopete atappayā’’ti. (ma. ni. aṭṭha. 1.252; a. ni. aṭṭha. 1.1.63; udā. aṭṭha. 31);",
  "atk-s0515a10:54": "Santaguṇanigūhanatā pana paṭiggahaṇe ca mattaññutā appicchatā nāma, tāya samannāgato puggalo attani vijjamānampi guṇaṁ paṭicchādetukāmatāya saddho samāno ‘‘saddhoti maṁ jano jānātū’’ti na icchati. Sīlavā… pavivitto… bahussuto… āraddhavīriyo… samādhisampanno… paññavā… khīṇāsavo samāno ‘‘khīṇāsavoti maṁ jano jānātū’’ti na icchati seyyathāpi majjhantikatthero. Evaṁ appiccho ca pana bhikkhu anuppannaṁ lābhaṁ uppādeti, uppannaṁ thāvaraṁ karoti, dāyakānaṁ cittaṁ ārādheti, yathā yathā hi so attano appicchatāya appaṁ gaṇhāti, tathā tathā tassa vatte pasannā manussā bahū denti.",
  "atk-s0515a10:55": "Aparopi catubbidho appiccho paccayaappiccho dhutaṅgaappiccho pariyattiappiccho adhigamaappicchoti . Tattha catūsu paccayesu appiccho paccayaappiccho. So dāyakassa vasaṁ jānāti, deyyadhammassa vasaṁ jānāti, attano thāmaṁ jānāti. Yadi hi deyyadhammo bahu hoti, dāyako appaṁ dātukāmo, dāyakassa vasena appaṁ gaṇhāti. Deyyadhammo appo, dāyako bahuṁ dātukāmo, deyyadhammassa vasena appaṁ gaṇhāti. Deyyadhammopi bahu, dāyakopi bahuṁ dātukāmo, attano thāmaṁ ñatvā pamāṇeneva gaṇhāti.",
  "atk-s0515a10:56": "Dhutaṅgasamādānassa attani atthibhāvaṁ na jānāpetukāmo dhutaṅgaappiccho nāma. Yo pana bahussutabhāvaṁ na jānāpetukāmo, ayaṁ pariyattiappiccho nāma. Yo pana sotāpannādīsu aññataro hutvā sotāpannādibhāvaṁ jānāpetuṁ na icchati, ayaṁ adhigamaappiccho nāma. Khīṇāsavo pana atricchataṁ pāpicchataṁ mahicchataṁ pahāya sabbaso icchāpaṭipakkhabhūtāya alobhasaṅkhātāya parisuddhāya appicchatāya samannāgatattā appiccho nāma. ‘‘Āvuso, atricchatā pāpicchatā mahicchatāti, ime dhammā pahātabbāti, tesu ādīnavaṁ dassetvā evarūpaṁ appicchataṁ samādāya vattitabba’’nti vadanto appicchakathaṁ katheti nāma.",
  "atk-s0515a10:57": "Santuṭṭhīkathantiādīsu visesatthameva dīpayissāma, yojanā pana vuttanayeneva veditabbā. Santuṭṭhīkathanti itarītarapaccayasantosaṁ nissitaṁ kathaṁ. So panesa santoso dvādasavidho hoti. Seyyathidaṁ – cīvare yathālābhasantoso, yathābalasantoso, yathāsāruppasantosoti tividho. Evaṁ piṇḍapātādīsupi.",
  "atk-s0515a10:58": "Tassāyaṁ pabhedavaṇṇanā – idha bhikkhu cīvaraṁ labhati sundaraṁ vā asundaraṁ vā. So teneva yāpeti, aññaṁ na pattheti, labhantopi na gaṇhāti. Ayamassa cīvare yathālābhasantoso. Atha pana yo pakatidubbalo vā hoti, ābādhajarābhibhūto vā, garucīvaraṁ pārupanto kilamati. So sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti. Ayamassa cīvare yathābalasantoso. Aparo paṇītapaccayalābhī hoti. So pattuṇṇacīvarādīnaṁ aññataraṁ mahagghacīvaraṁ, bahūni vā pana cīvarāni labhitvā ‘‘idaṁ therānaṁ cirapabbajitānaṁ, idaṁ bahussutānaṁ anurūpaṁ, idaṁ gilānānaṁ, idaṁ appalābhīnaṁ hotū’’ti datvā tesaṁ purāṇacīvaraṁ vā saṅkārakūṭādito vā nantakāni uccinitvā tehi saṅghāṭiṁ katvā dhārentopi santuṭṭhova hoti. Ayamassa cīvare yathāsāruppasantoso.",
  "atk-s0515a10:59": "Idha pana bhikkhu piṇḍapātaṁ labhati lūkhaṁ vā paṇītaṁ vā, so teneva yāpeti, aññaṁ na pattheti, labhantopi na gaṇhāti. Ayamassa piṇḍapāte yathālābhasantoso. Yo pana attano pakativiruddhaṁ vā byādhiviruddhaṁ vā piṇḍapātaṁ labhati, yenassa paribhuttena aphāsu hoti, so taṁ sabhāgassa bhikkhuno datvā tassa hatthato sappāyabhojanaṁ bhuñjitvā samaṇadhammaṁ karontopi santuṭṭhova hoti. Ayamassa piṇḍapāte yathābalasantoso. Aparo bahuṁ paṇītaṁ piṇḍapātaṁ labhati, so taṁ cīvaraṁ viya theracirapabbajitabahussutaappalābhīgilānānaṁ datvā tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti. Ayamassa piṇḍapāte yathāsāruppasantoso.",
  "atk-s0515a10:60": "Idha pana bhikkhu senāsanaṁ labhati manāpaṁ vā amanāpaṁ vā, so tena neva somanassaṁ na domanassaṁ uppādeti, antamaso tiṇasanthārakenāpi yathāladdheneva tussati. Ayamassa senāsane yathālābhasantoso. Yo pana attano pakativiruddhaṁ vā byādhiviruddhaṁ vā senāsanaṁ labhati, yatthassa vasato aphāsu hoti, so taṁ sabhāgassa bhikkhuno datvā tassa santake sappāyasenāsane vasantopi santuṭṭhova hoti. Ayamassa senāsane yathābalasantoso.",
  "atk-s0515a10:61": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati, so taṁ cīvaraṁ viya theracirapabbajitabahussutaappalābhīgilānānaṁ datvā yattha katthaci vasantopi santuṭṭhova hoti. Ayamassa senāsane yathāsāruppasantoso. Yopi ‘‘uttamasenāsanaṁ nāma pamādaṭṭhānaṁ, tattha nisinnassa thinamiddhaṁ okkamati, niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṁ senāsanaṁ pattampi na sampaṭicchati, so taṁ paṭikkhipitvā abbhokāsarukkhamūlādīsu vasantopi santuṭṭhova hoti. Ayamassa senāsane yathāsāruppasantoso.",
  "atk-s0515a10:62": "Idha pana bhikkhu bhesajjaṁ labhati lūkhaṁ vā paṇītaṁ vā, so yaṁ labhati, teneva tussati, aññaṁ na pattheti, labhantopi na gaṇhāti. Ayamassa gilānapaccaye yathālābhasantoso. Yo pana telena atthiko phāṇitaṁ labhati, so taṁ sabhāgassa bhikkhuno datvā tassa hatthato telaṁ gahetvā aññadeva vā pariyesitvā bhesajjaṁ karontopi santuṭṭhova hoti. Ayamassa gilānapaccaye yathābalasantoso.",
  "atk-s0515a10:63": "Aparo mahāpuñño bahuṁ telamadhuphāṇitādipaṇītabhesajjaṁ labhati, so taṁ cīvaraṁ viya theracirapabbajitabahussutaappalābhīgilānānaṁ datvā tesaṁ ābhatena yena kenaci yāpentopi santuṭṭhova hoti. Yo pana ekasmiṁ bhājane catumadhuraṁ ṭhapetvā ekasmiṁ muttaharītakaṁ ‘‘gaṇha, bhante, yadicchasī’’ti vuccamāno ‘‘sacassa tesu aññatarenapi rogo vūpasammati, atha muttaharītakaṁ nāma buddhādīhi vaṇṇita’’nti catumadhuraṁ paṭikkhipitvā muttaharītakena bhesajjaṁ karonto paramasantuṭṭhova hoti. Ayamassa gilānapaccaye yathāsāruppasantoso. Imesaṁ pana paccekapaccayesu tiṇṇaṁ tiṇṇaṁ santosānaṁ yathāsāruppasantosova aggo. Arahā ekekasmiṁ paccaye imehi tīhipi santuṭṭhova.",
  "atk-s0515a10:64": "Pavivekakathanti pavivekanissitaṁ kathaṁ. Tayo hi vivekā kāyaviveko cittaviveko upadhivivekoti. Tattha eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati, eko paṭikkamati, eko abhikkamati, eko caṅkamaṁ adhiṭṭhāti, eko carati, eko viharatīti ayaṁ kāyaviveko nāma. Aṭṭha samāpattiyo pana cittaviveko nāma. Nibbānaṁ upadhiviveko nāma.",
  "atk-s0515a10:65": "Vuttampi hetaṁ – ‘‘kāyaviveko ca vivekaṭṭhakāyānaṁ nekkhammābhiratānaṁ. Cittaviveko ca parisuddhacittānaṁ paramavodānappattānaṁ. Upadhiviveko ca nirupadhīnaṁ puggalānaṁ visaṅkhāragatāna’’nti (mahāni. 57).",
  "atk-s0515a10:66": "Asaṁsaggakathanti ettha pana savanasaṁsaggo dassanasaṁsaggo samullapanasaṁsaggo sambhogasaṁsaggo kāyasaṁsaggoti pañcavidho saṁsaggo. Tesu idha bhikkhu suṇāti ‘‘amukasmiṁ gāme vā nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya samannāgatā’’ti, so taṁ sutvā saṁsīdati visīdati, na sakkoti brahmacariyaṁ sandhāretuṁ, sikkhādubbalyaṁ anāvikatvā hīnāyāvattati. Evaṁ parehi kathiyamānarūpādisampattiṁ attanā vā hasitalapitagītasaddaṁ suṇantassa sotaviññāṇavīthivasena uppanno rāgo savanasaṁsaggo nāma.",
  "atk-s0515a10:67": "‘‘Idha bhikkhu na heva kho suṇāti, api ca kho sāmaṁ passati itthiṁ vā kumāriṁ vā abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ, so taṁ disvā saṁsīdati visīdati, na sakkoti brahmacariyaṁ sandhāretuṁ, sikkhādubbalyaṁ anāvikatvā hīnāyāvattati. Evaṁ visabhāgarūpaṁ olokentassa pana cakkhuviññāṇavīthivasena uppannarāgo dassanasaṁsaggo nāma.",
  "atk-s0515a10:68": "Aññamaññaṁ allāpasallāpavasena uppannarāgo pana samullapanasaṁsaggo nāma. Bhikkhuno bhikkhuniyā santakaṁ bhikkhuniyā vā bhikkhussa santakaṁ gahetvā paribhogakaraṇavasena uppannarāgo sambhogasaṁsaggo nāma. Hatthaggāhādivasena uppannarāgo pana kāyasaṁsaggo nāma. Arahā imehi pañcahi saṁsaggehi catūhipi parisāhi saddhiṁ asaṁsaṭṭho, gāhamuttako ceva saṁsaggamuttako ca. Asaṁsaggassa vaṇṇaṁ bhaṇanto asaṁsaggakathaṁ katheti nāma.",
  "atk-s0515a10:69": "Vīriyārambhakathanti ettha yo paggahitavīriyo paripuṇṇakāyikacetasikavīriyo hoti, gamane uppannaṁ kilesaṁ ṭhānaṁ pāpuṇituṁ na deti, ṭhāne uppannaṁ kilesaṁ nisajjaṁ, nisajjāya uppannaṁ kilesaṁ sayanaṁ pāpuṇituṁ na deti, daṇḍena kaṇhasappaṁ uppīḷetvā gaṇhanto viya amittaṁ gīvāya akkamanto viya ca vicarati, tādisassa āraddhavīriyassa vaṇṇaṁ bhaṇanto vīriyārambhakathaṁ katheti nāma.",
  "atk-s0515a10:70": "Sīlakathantiādīsu sīlanti catupārisuddhisīlaṁ. Samādhīti vipassanāpādakā aṭṭha samāpattiyo. Paññāti lokiyalokuttarañāṇaṁ. Vimuttīti arahattaphalavimutti. Vimuttiñāṇadassananti ekūnavīsatividhaṁ paccavekkhaṇañāṇaṁ. Sīlādīnaṁ guṇaṁ pakāsento sīlādikathaṁ katheti nāma.",
  "atk-s0515a10:71": "Satipaṭṭhānakathantiādīni saṅgajālamaticca so munītipariyosānāni pubbe vuttānusārena veditabbāni.",
  "atk-s0515a10:72": "86.Nirāsattīti nittaṇho. Vivekadassī phassesūti paccuppannesu cakkhusamphassādīsu attādibhāvavivekaṁ passati. Diṭṭhīsu ca na nīyatīti dvāsaṭṭhiyā diṭṭhīsu kāyaci diṭṭhiyā na nīyati.",
  "atk-s0515a10:73": "Vipariṇataṁvā vatthuṁ na socatīti pakatibhāvaṁ jahitvā naṭṭhe kismiñci vatthusmiṁ na sokaṁ āpajjati. Vipariṇatasmiṁ vāti vinassamāne vatthumhi.",
  "atk-s0515a10:74": "Cakkhusamphassoti cakkhuṁ vatthuṁ katvā cakkhuviññāṇasahajāto phasso cakkhusamphasso. Sesesupi eseva nayo. Ettha ca purimā cakkhupasādādivatthukāva, manosamphasso hadayavatthukopi avatthukopi sabbo catubhūmako phasso. Adhivacanasamphassoti pariyāyena etassa nāmaṁ hotiyeva . Tayo hi arūpino khandhā sayaṁ piṭṭhivaṭṭakā hutvā attano sahajātasamphassassa adhivacanasamphassoti nāmaṁ karonti. Paṭighasamphassoti nippariyāyena pana paṭighasamphasso nāma pañcadvārikaphasso. Adhivacanasamphasso nāma manodvārikaphasso. Sukhavedanīyo phassoti sukhavedanāya hito uppādako phasso. Itaradvayepi eseva nayo. Kusalo phassoti ekavīsatikusalacittasahajāto phasso. Akusaloti dvādasaakusalasahajāto phasso. Abyākatoti chappaññāsaabyākatasahajāto phasso. Kāmāvacaroti catupaññāsakāmāvacarasahajāto phasso. Rūpāvacaroti kusalādipañcadasarūpāvacarasampayutto . Arūpāvacaroti kusalābyākatavasena dvādasaarūpāvacarasampayutto.",
  "atk-s0515a10:75": "Suññatoti anattānupassanāvasena vipassantassa uppanno maggo suññato, tena sahajāto phasso suññato phasso. Itaradvayepi eseva nayo. Animittoti ettha aniccānupassanāvasena vipassantassa uppanno maggo animitto. Appaṇihitoti dukkhānupassanāvasena vipassantassa uppanno maggo appaṇihito. Lokiyoti loko vuccati lujjanapalujjanaṭṭhena vaṭṭo, tasmiṁ pariyāpannabhāvena loke niyuttoti lokiyo, tebhūmako dhammo. Lokuttaroti lokato uttaro uttiṇṇoti lokuttaro, loke apariyāpannabhāvenapi lokuttaro. Attena vāti attabhāvena vā. Attaniyena vāti attāyattena vā.",
  "atk-s0515a10:76": "87.Patilīnoti rāgādīnaṁ pahīnattā tato apagato. Akuhakoti avimhāpako tīhi kuhanavatthūhi. Apihālūti apihanasīlo, patthanātaṇhāya rahitoti vuttaṁ hoti. Amaccharīti pañcamaccheravirahito. Appagabbhoti kāyapāgabbhiyādivirahito. Ajegucchoti sampannasīlāditāya ajegucchanīyo asecanako manāpo. Pesuṇeyye ca no yutoti dvīhi ākārehi upasaṁharitabbe pisuṇakamme ayutto.",
  "atk-s0515a10:77": "Rāgassa pahīnattāti arahattamaggena rāgakilesassa pahīnabhāvena. Asmimāno pahīno hotīti asmīti unnatimāno samucchedavasena pahīno hoti.",
  "atk-s0515a10:78": "Tīṇi kuhanavatthūnīti tīṇi vimhāpanakāraṇāni. Paccayapaṭisevanasaṅkhātaṁ kuhanavatthūtiādīsu cīvarādīhi nimantitassa tadatthikasseva sato pāpicchataṁ nissāya paṭikkhipanena te ca gahapatike attani suppatiṭṭhitapasāde ñatvā puna tesaṁ ‘‘aho ayyo appiccho, na kiñci paṭiggaṇhituṁ icchati, suladdhaṁ vata no assa, sace appamattakampi kiñci paṭiggaṇheyyā’’ti nānāvidhehi upāyehi paṇītāni cīvarādīni upanentānaṁ tadanuggahakāmataṁyeva avikatvā paṭiggahaṇena ca tato pabhuti api sakaṭabhārehi upanāmanahetubhūtaṁ vimhāpanaṁ paccayapaṭisevanasaṅkhātaṁ kuhanavatthūti veditabbaṁ. Pāpicchasseva pana sato sambhāvanādhippāyena katena iriyāpathena vimhāpanaṁ iriyāpathasaṅkhātaṁ kuhanavatthūti veditabbaṁ. Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṁ sāmantajappanasaṅkhātaṁ kuhanavatthūti veditabbaṁ.",
  "atk-s0515a10:79": "Katamaṁ paccayapaṭisevanasaṅkhātanti ettha paccayapaṭisevananti evaṁ saṅkhātaṁ paccayapaṭisevanasaṅkhātaṁ. Nimantentīti idha gahapatikā ‘‘bhikkhaṁ gaṇhathā’’ti bhikkhū nimantenti. Ayameva vā pāṭho. ‘‘Nimantetī’’ti vā ‘‘vadantī’’ti vā keci paṭhanti. Tādise nimantāpenti. Nimantentīti pāṭhassa sambhavo daṭṭhabbo. Cīvaraṁ paccakkhātīti cīvaraṁ paṭikkhipati. Etaṁ sāruppaṁ, yaṁ samaṇoti yaṁ cīvaradhāraṇaṁ samaṇo karoti, etaṁ sāruppaṁ anucchavikaṁ. Pāpaṇikā vā nantakānīti āpaṇadvāre patikāni antavirahitāni pilotikāni. Uccinitvāti saṁkaḍḍhitvā. Uñchācariyāyāti bhikkhācaraṇena. Piṇḍiyālopenāti piṇḍaṁ katvā laddhaālopena. Pūtimuttena vāti gomuttena vā. Osadhaṁ kareyyāti bhesajjakiccaṁ kareyya. Tadupādāyāti tato paṭṭhāya. Dhutavādoti dhutaguṇavādī. Bhiyyo bhiyyo nimantentīti uparūpari nimantenti. Sammukhībhāvāti sammukhībhāvena, vijjamānatāyāti attho. Pasavatīti paṭilabhati. Saddhāya sammukhībhāvena sakkā kātunti ‘‘saddhāya sammukhībhāvā’’tiādimāha. Deyyadhammā sulabhā dakkhiṇeyyā ca, saddhā pana dullabhā. Puthujjanassa hi saddhā athāvarā, padavāre padavāre nānā hoti. Tenevassa mahāmoggallānasadisopi aggasāvako pāṭibhogo bhavituṁ asakkonto āha ‘‘dvinnaṁ kho nesaṁ āvuso dhammānaṁ pāṭibhogo bhogānañca jīvitassa ca, saddhāya pana tvaṁ pāṭibhogo’’ti.",
  "atk-s0515a10:80": "Evaṁ tumhe puññena paribāhirā bhavissathāti ettha puññenāti nissakkatthe karaṇavacanaṁ. Puññato parihīnā parammukhā bhavissatha. Bhākuṭikāti mukhānaṁ padhānapurimaṭṭhitabhāvadassanena bhākuṭikaraṇaṁ, mukhasaṅkocoti vuttaṁ hoti. Bhākuṭikaraṇaṁ sīlamassāti bhākuṭiko, bhākuṭikassa bhāvo bhākuṭiyaṁ. Kuhanāti vimhāpanā. Kuhassa āyanā kuhāyanā. Kuhitassa bhāvo kuhitattaṁ.",
  "atk-s0515a10:81": "Pāpicchoti asantaguṇadīpanakāmo. Icchāpakatoti icchāya apakato, upaddutoti attho. Sambhāvanādhippāyoti bahumānajjhāsayo. Gamanaṁ saṇṭhapetīti abhikkamādigamanaṁ abhisaṅkharoti, pāsādikabhāvaṁ karotīti vuttaṁ hoti. Itaresupi eseva nayo. Paṇidhāya gacchatīti patthanaṁ ṭhapetvā gacchati. Sesesupi eseva nayo. Samāhito viya gacchatīti upacārappatto viya gacchati. Sesesupi eseva nayo.",
  "atk-s0515a10:82": "Āpāthakajjhāyīva hotīti sammukhā āgatānaṁ manussānaṁ jhānaṁ samāpajjanto viya santabhāvaṁ dasseti. Iriyāpathassāti catuiriyāpathassa. Āṭhapanāti ādiṭṭhapanā, ādarena vā ṭhapanā. Ṭhapanāti ṭhapanākāro. Saṇṭhapanāti abhisaṅkharaṇaṁ, pāsādikabhāvakaraṇanti vuttaṁ hoti. Ariyadhammasannissitanti lokuttaradhammapaṭibaddhaṁ. Kuñcikanti avāpuraṇaṁ. Mittāti sinehavanto. Sandiṭṭhāti diṭṭhamattā. Sambhattāti daḷhamittā. Uddaṇḍeti eko patissayaviseso.",
  "atk-s0515a10:83": "Korajikakorajikoti saṅkocasaṅkocako, atisaṅkocakoti vuttaṁ hoti. ‘‘Koracakakoracako’’ti vā pāṭho. Bhākuṭikabhākuṭikoti ativiya mukhasaṅkocanasīlo. Kuhakakuhakoti ativiya vimhāpako. Lapakalapakoti ativiya sallāpako. Mukhasambhāvikoti attano mukhavasena aññehi saha sambhāviko, appitacittoti eke. Santānanti kilesasantatāya santānaṁ. Samāpattīnanti samāpajjitabbānaṁ. Gambhīranti ninnapatiṭṭhānaṁ. Gūḷhanti dassetuṁ dukkhaṁ. Nipuṇanti sukhumaṁ. Paṭicchannanti padatthena duppaṭivijjhādhippāyaṁ. Lokuttaranti dhammadīpakaṁ. Suññatāpaṭisaññuttanti nibbānapaṭisaññuttaṁ. Atha vā lokuttarasuññatāpaṭisaññuttanti lokuttaradhammabhūtanibbānapaṭisaññuttaṁ.",
  "atk-s0515a10:84": "Kāyikaṁ pāgabbhiyanti kāye bhavaṁ kāyikaṁ. Vācasikacetasikesupi eseva nayo. Acittīkārakatoti bahumānakiriyarahito. Anupāhanānaṁ caṅkamantānanti upāhanavirahitānaṁ caṅkamantānaṁ samīpe, anādare vā sāmivacanaṁ. Saupāhanoti upāhanārūḷho hutvā caṅkamati. Nīce caṅkame caṅkamantānanti akataparicchedāya bhūmiyā caṅkamante paricchedaṁ katvā vālukaṁ ākiritvā ālambanaṁ yojetvā katacaṅkame nīcepi caṅkame caṅkamante. Ucce caṅkame caṅkamatīti iṭṭhakacayanasampanne vedikāparikkhitte ucce caṅkame caṅkamati. Sace pākāraparikkhitto hoti dvārakoṭṭhakayutto, pabbatantaravanantarabhūmantarassa vā suppaṭicchanno, tādise caṅkame caṅkamituṁ vaṭṭati, appaṭicchannepi upacāraṁ muñcitvā vaṭṭati. Ghaṭṭayantopi tiṭṭhatīti atisamīpe tiṭṭhati. Puratopitiṭṭhatīti puratthimatopi tiṭṭhati. Ṭhitakopi bhaṇatīti khāṇuko viya anonamitvā bhaṇati. Bāhāvikkhepakoti bāhuṁ khipitvā khipitvā bhaṇati.",
  "atk-s0515a10:85": "Anupakhajjāti sabbesaṁ nisinnaṭṭhānaṁ pavisitvā. Navepi bhikkhū āsanena paṭibāhatīti attano pattāsane anisīditvā pure vā pacchā vā pavisanto āsanena paṭibāhati nāma.",
  "atk-s0515a10:86": "Anāpucchampi kaṭṭhaṁ pakkhipatīti anāpucchitvā anapaloketvā aggimhi dāruṁ khipati. Dvāraṁ pidahatīti jantāghare pidahati.",
  "atk-s0515a10:87": "Otaratīti udakatitthaṁ pavisati. Nhāyatīti sarīraṁ sineheti. Uttaratīti udakatitthato tīraṁ uggacchati.",
  "atk-s0515a10:88": "Vokkammāpīti atikkamitvāpi. Ovarakānīti gabbhe patiṭṭhitasayanagharāni.",
  "atk-s0515a10:89": "Gūḷhānīti paṭicchannāni. Paṭicchannānīti aññehi paṭicchāditāni.",
  "atk-s0515a10:90": "Anajjhiṭṭho vāti therehi ‘‘dhammaṁ bhaṇāhī’’ti anāṇatto anāyācito ca.",
  "atk-s0515a10:91": "Pāpadhammoti lāmakadhammo. Asucisaṅkasarasamācāroti aññehi ‘‘ayaṁ dussīlo’’ti saṅkāya saritabbo ācāro saṁyogo etassāti asucisaṅkasarasamācāro. Saṅkassarasamācāroti sakāraṁ saṁyogaṁ katvāpi paṭhanti. Paṭicchannakammantoti paṭicchāditakāyavacīkammanto. Assamaṇoti na samaṇo. Samaṇapaṭiññoti ‘‘ahaṁ samaṇo’’ti paṭijānanto. Abrahmacārīti seṭṭhacariyā virahito. Brahmacāripaṭiññoti vuttapaṭipakkho. Antopūtīti abbhantare kusaladhammavirahitattā antopūtibhāvamāpanno. Avassutoti rāgena tinto. Kasambujātoti saṅkārasabhāvo. Ācāragocarasampannoti ettha bhikkhu sagāravo sappatisso hirottappasampanno sunivattho supāruto pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno indriyesu guttadvāro bhojane mattaññū jāgariyamanuyutto satisampajaññena samannāgato appiccho santuṭṭho āraddhavīriyo ābhisamācārikesu sakkaccakārī garucittīkārabahulo viharati, ayaṁ vuccati ācāro. Evaṁ tāva ācāro veditabbo.",
  "atk-s0515a10:92": "Gocaro pana tividho upanissayagocaro ārakkhagocaro upanibandhagocaroti. Tattha katamo upanissayagocaro? Dasakathāvatthuguṇasamannāgato kalyāṇamitto, yaṁ nissāya assutaṁ suṇāti, sutaṁ pariyodāpeti, kaṅkhaṁ vitarati, diṭṭhiṁ ujuṁ karoti, cittaṁ pasādeti; yassa vā pana anusikkhamāno saddhāya vaḍḍhati, sīlena, sutena, cāgena, paññāya vaḍḍhati. Ayaṁ vuccati upanissayagocaro.",
  "atk-s0515a10:93": "Katamo ārakkhagocaro? Idha bhikkhu antaragharaṁ paviṭṭho vīthiṁ paṭipanno okkhittacakkhu yugamattadassāvī susaṁvuto gacchati, na hatthiṁ olokento, na assaṁ, na rathaṁ, na pattiṁ, na itthiṁ, na purisaṁ olokento, na uddhaṁ ullokento, na adho olokento, na disāvidisaṁ pekkhamāno gacchati. Ayaṁ vuccati ārakkhagocaro.",
  "atk-s0515a10:94": "Katamo upanibandhagocaro? Cattāro satipaṭṭhānā yattha cittaṁ upanibandhati. Vuttañhetaṁ bhagavatā – ‘‘ko ca, bhikkhave, bhikkhuno gocaro sako pettiko visayo? Yadidaṁ cattāro satipaṭṭhānā’’ti (saṁ. ni. 5.372), ayaṁ vuccati upanibandhagocaroti. Iti iminā ca ācārena iminā ca gocarena upeto…pe… samannāgato. Tenapi vuccati ācāragocarasampannoti.",
  "atk-s0515a10:95": "Aṇumattesu vajjesu bhayadassāvīti aṇuppamāṇesu asañcicca āpannasekhiyaakusalacittuppādādibhedesu vajjesu bhayadassanasīlo. Samādāya sikkhati sikkhāpadesūti yaṁkiñci sikkhāpadesu sikkhitabbaṁ, taṁ sabbaṁ sammā ādāya sikkhati. Ettha ca ‘‘pātimokkhasaṁvarasaṁvuto’’ti ettāvatā ca puggalādhiṭṭhānāya desanāya pātimokkhasaṁvarasīlaṁ dassitaṁ. ‘‘Ācāragocarasampanno’’tiādi pana sabbaṁ yathāpaṭipannassa taṁ sīlaṁ sampajjati, taṁ paṭipattiṁ dassetuṁ vuttanti veditabbaṁ.",
  "atk-s0515a10:96": "88.Sātiyesu anassāvīti sātavatthūsu kāmaguṇesu taṇhāsanthavavirahito. Saṇhoti saṇhehi kāyakammādīhi samannāgato. Paṭibhānavāti pariyattiparipucchādhigamapaṭibhānehi samannāgato. Na saddhoti sāmaṁ adhigatadhammaṁ na kassaci saddahati. Na virajjatīti khayā rāgassa virattattā idāni na virajjati.",
  "atk-s0515a10:97": "Yesaṁ esāti yesaṁ puggalānaṁ sātavatthūsu kāmaguṇesu icchā taṇhā. Appahīnāti santhavasampayuttā taṇhā arahattamaggena appahīnā. Tesaṁ cakkhuto rūpataṇhā savatīti etesaṁ cakkhudvārato pavattajavanavīthisampayuttā rūpārammaṇā taṇhā uppajjati. Āsavatīti okāsato yāva bhavaggā dhammato yāva gotrabhū savati. Sandatīti nadīsotaṁ viya adhomukhaṁ sandati. Pavattatīti punappunaṁ uppattivasena pavattati. Sesadvāresupi eseva nayo. Sukkapakkhe vuttavipariyāyena taṇhā arahattamaggena suppahīnā. Tesaṁ cakkhuto rūpataṇhā na savati.",
  "atk-s0515a10:98": "Saṇhenakāyakammena samannāgatoti apharusena mudunā kāyakammena samaṅgībhūto ekībhūto. Vacīkammādīsupi eseva nayo. Saṇhehi satipaṭṭhānehītiādīsu satipaṭṭhānādayo lokiyalokuttaramissakā. Pariyāpuṇanaatthādiparipucchālokiyalokuttaradhammādhigamavasena sallakkhaṇavibhāvanavavatthānakaraṇasamatthā tisso paṭibhānappabhedasaṅkhātā paññā yassa atthi, so paṭibhānavā. Tassa pariyattiṁ nissāya paṭibhāyatīti tassa puggalassa pariyāpuṇanaṁ allīyitvā ñāṇaṁ jāyati ñāṇaṁ abhimukhaṁ hoti. Cattāro satipaṭṭhānāti sattatiṁsa bodhipakkhiyadhammā lokiyalokuttaramissakavasena vuttā. Maggaphalāni nibbattitalokuttaravasena. Catasso paṭisambhidāyo cha ca abhiññāyo vimokkhantikavasena vuttāti ñātabbā.",
  "atk-s0515a10:99": "Tattha catasso paṭisambhidāyoti cattāro ñāṇappabhedāti attho. Iddhividhādiāsavakkhayapariyosānāni adhikāni cha ñāṇāni. Tassāti parassa, attho paṭibhāyatīti sambandho. Atthoti saṅkhepato hetuphalaṁ. Tañhi yasmā hetuanusārena arīyati adhigamīyati pāpuṇīyati, tasmā atthoti vuccati. Pabhedato pana yaṁkiñci paccayuppannaṁ nibbānaṁ bhāsitattho vipāko kiriyāti ime pañca dhammā atthoti veditabbā, taṁ atthaṁ paccavekkhantassa so attho pabhedato ñāto pākaṭo hoti. Dhammoti saṅkhepato paccayo. So hi yasmā taṁ taṁ vidahati pavatteti ceva pāpeti ca, tasmā dhammoti vuccati. Pabhedato pana yo koci phalanibbattako hetu ariyamaggo bhāsitaṁ kusalaṁ akusalanti ime pañca dhammā dhammoti veditabbā, taṁ dhammaṁ paccavekkhantassa so dhammo pabhedato ñāto pākaṭo hoti, tasmiṁ atthe ca dhamme ca yā sabhāvanirutti abyabhicārī vohāro, tassa abhilāpe bhāsane udīraṇe taṁ lapitaṁ bhāsitaṁ udīritaṁ sabhāvaniruttisaddaṁ ārammaṇaṁ katvā paccavekkhantassa sā nirutti ñātā pākaṭā hoti.",
  "atk-s0515a10:100": "Ettha atthe ñāte attho paṭibhāyatīti idāni tassa saddaṁ āharitvā vuttappabhede atthe pākaṭībhūte vuttappabhedo attho tassa puggalassa paṭibhāyati ñāṇābhimukho hoti. Dhamme ñātedhammo paṭibhāyatīti vuttappabhede dhamme pākaṭībhūte vuttappabhedo dhammo paṭibhāyati. Niruttiyā ñātāya nirutti paṭibhāyatīti vuttappabhedāya niruttiyā pākaṭāya vuttappabhedā nirutti paṭibhāyati. Imesu tīsu ñāṇesu ñāṇanti atthadhammaniruttīsu imesu tīsu sabbatthakañāṇamārammaṇaṁ katvā paccavekkhantassa tesu tīsu ñāṇesu pabhedagataṁ ñāṇaṁ, yathāvuttesu vā tesu tīsu ñāṇesu gocarakiccādivasena vitthāragataṁ ñāṇaṁ paṭibhānapaṭisambhidā. Imāya paṭibhānapaṭisambhidāyāti imāya vuttappakārāya yathāvuttavitthārapaññāya upeto hoti. So vuccati paṭibhānavāti nigamento āha. Yassa pariyatti natthīti pariyatti nāma buddhavacanaṁ. Tañhi uggaṇhantassa paṭisambhidā visadā honti. Yassa puggalassa evarūpā pariyatti natthi. Paripucchā natthīti paripucchā nāma pāḷiaṭṭhakathādīsu gaṇṭhipadaatthapadavinicchayakathā. Uggahitapāḷiādīsu hi atthaṁ kathentassa paṭisambhidā visadā honti. Adhigamo natthīti adhigamo nāma arahattappatti. Arahattañhi pattassa paṭisambhidā visadā honti. Yassa vuttappakārā tividhā sampatti natthi. Kiṁ tassa paṭibhāyissatīti kena kāraṇena tassa puggalassa pabhedagataṁ ñāṇaṁ upaṭṭhahissati.",
  "atk-s0515a10:101": "Sāmanti sayameva. Sayaṁ abhiññātanti sayameva tena ñāṇena avagamitaṁ. Attapaccakkhaṁ dhammanti attanā paṭivijjhitaṁ paccavekkhitaṁ dhammaṁ. Na kassaci saddahatīti attapaccakkhatāya paresaṁ na saddahati, saddhāya na gacchati. Avijjāpaccayā saṅkhārātiādikaṁ dvādasapadikapaccayākāradassanavasena vuttaṁ. Avijjānirodhātiādayo saṁsāranivattiṁ sandhāya vuttā. Idaṁ dukkhantiādi saccadassanavasena. Ime āsavātiādayo aparena pariyāyena kilesavasena paccayadassanavasena. Ime dhammā abhiññeyyātiādayo abhiññeyyapariññeyyapahātabbabhāvetabbasacchikātabbadhammānaṁ dassanavasena. Channaṁ phassāyatanānantiādayo phassāyatanānaṁ uppattiñca atthaṅgamañca assādañca upaddavañca nissaraṇañca dassanavasena. Pañcannaṁ upādānakkhandhānaṁ pañcavīsatividhena udayañca vayañca, tesu chandarāgavasena assādañca, tesaṁ vipariṇāmaṁ ādīnavañca, nissaraṇasaṅkhātaṁ nibbānañca. Catunnaṁ mahābhūtānaṁ avijjādisamudayañca, avijjādinirodhe atthaṅgamañca evamādidassanavasena vuttā. Ete dhammā tattha tattha vuttanayena veditabbā.",
  "atk-s0515a10:102": "Amatogadhanti natthi etassa maraṇasaṅkhātaṁ matanti amataṁ. Kilesavisapaṭipakkhattā agadantipi amataṁ. Tasmiṁ ninnatāya amatogadhaṁ. Amataparāyananti vuttappakāraṁ amataṁ paraṁ ayanaṁ gati patiṭṭhā assāti amataparāyanaṁ. Amatapariyosānanti taṁ amataṁ saṁsārassa niṭṭhābhūtattā pariyosānamassāti amatapariyosānaṁ.",
  "atk-s0515a10:103": "89.Lābhakamyā na sikkhatīti lābhapatthanāya suttantādīni na sikkhati. Aviruddho ca taṇhāya, rasesu nānugijjhatīti virodhābhāvena ca aviruddho hutvā taṇhāya mūlarasādīsu gedhaṁ nāpajjati.",
  "atk-s0515a10:104": "Kena nu khoti lābhapatthanāya kāraṇacintena pihassa pariyesane nipāto. Lābhābhinibbattiyāti catunnaṁ paccayānaṁ visesena uppattiyā. Lābhaṁ paripācentoti paccaye paripācayanto.",
  "atk-s0515a10:105": "Attadamatthāyāti vipassanāsampayuttāya paññāya attano damanatthāya. Attasamatthāyāti samādhisampayuttāya paññāya attano samādhānatthāya. Attaparinibbāpanatthāyāti duvidhenāpi ñāṇena attano anupādāparinibbānatthāya. Vuttañhetaṁ ‘‘anupādāparinibbānatthaṁ kho āvuso bhagavati brahmacariyaṁ vussatī’’ti (ma. ni. 1.259). Appicchaññeva nissāyāti ettha paccayaappiccho adhigamaappiccho pariyattiappiccho dhutaṅgaappicchoti cattāro appicchā, tesaṁ nānatthaṁ heṭṭhā vitthāritaṁ eva, taṁ appicchaṁ allīyitvā. Santuṭṭhiññevāti catūsu paccayesu ca tividhaṁ santosaṁ allīyitvā, etesaṁ vibhāgo heṭṭhā vitthāritoyeva. Sallekhaññevāti kilesalekhanaṁ. Idamatthitaññevāti imehi kusaladhammehi atthi idamatthi, tassa bhāvo idamatthitā, taṁ idamatthitaṁyeva nissāya allīyitvā.",
  "atk-s0515a10:106": "Rasoti niddesassa uddesapadaṁ. Mūlarasoti yaṁkiñci mūlaṁ paṭicca nibbattaraso. Khandharasādīsupi eseva nayo. Ambilanti takkambilādi. Madhuranti ekantato gosappiādi. Madhu pana kasāvayuttaṁ ciranikkhittaṁ kasāvaṁ hoti, phāṇitaṁ khāriyuttaṁ ciranikkhittaṁ khāriyaṁ hoti. Sappi pana ciranikkhittaṁ vaṇṇagandhe jahantampi rasaṁ na jahatīti tadeva ekantamadhuraṁ. Tittakanti nimbapaṇṇādi. Kaṭukanti siṅgiveramaricādi. Loṇikanti sāmuddikaloṇādi. Khārikanti vātiṅgaṇakaḷīrādi. Lambikanti badarāmalakakapiṭṭhasālavādi. Kasāvanti harītakādi. Ime sabbepi rasā vatthuvasena vuttā. Taṁtaṁvatthuko panettha raso ca ambilādīni nāmehi vuttoti veditabbo. Sādūti iṭṭharaso. Asādūti aniṭṭharaso. Iminā padadvayena sabbopi raso pariyādinno. Sītanti sītaraso. Uṇhanti uṇharaso. Evamayaṁ mūlarasādinā bhedena bhinnopi raso lakkhaṇādīhi abhinnoyeva. Sabbopi hesa jivhāpaṭihananalakkhaṇo, jivhāviññāṇassa visayabhāvaraso, tasseva gocarapaccupaṭṭhāno. Te jivhaggena rasaggānīti ete samaṇabrāhmaṇā pasādajivhaggena uttamarasāni. Pariyesantāti gavesamānā. Āhiṇḍantīti tattha tattha vicaranti. Te ambilaṁ labhitvā anambilaṁ pariyesantīti takkādiambilaṁ laddhā anambilaṁ gavesanti. Evaṁ sabbaṁ parivattetvā parivattetvā yojitaṁ.",
  "atk-s0515a10:107": "Paṭisaṅkhā yoniso āhāraṁ āhāretīti paṭisaṅkhānapaññāya jānitvā upāyena āhāraṁ āhāreti. Idāni upāyaṁ dassetuṁ ‘‘neva davāyā’’tiādi vuttaṁ.",
  "atk-s0515a10:108": "Tattha neva davāyāti davatthāya na āhāreti. Tattha naṭalaṅghakādayo davatthāya āhārenti nāma. Yañhi bhojanaṁ bhuttassa naccagītakabbasilokasaṅkhāto davo atirekatarena paṭibhāti, taṁ bhojanaṁ adhammena visamena pariyesitvā te āhārenti. Ayaṁ pana bhikkhu na evamāhāreti.",
  "atk-s0515a10:109": "Namadāyāti mānamadapurisamadānaṁ vaḍḍhanatthāya na āhāreti. Tattha rājarājamahāmattā madatthāya āhārenti nāma. Te hi attano mānamadapurisamadānaṁ vaḍḍhanatthāya piṇḍarasabhojanādīni paṇītabhojanāni bhuñjanti. Ayaṁ pana bhikkhu evaṁ nāhāreti.",
  "atk-s0515a10:110": "Namaṇḍanāyāti sarīramaṇḍanatthāya na āhāreti. Tattha rūpūpajīviniyo mātugāmā antepurikādayo ca sappiphāṇitādīni pivanti, siniddhamudumaddavabhojanaṁ āhārenti. Evaṁ no aṅgalaṭṭhi susaṇṭhitā bhavissati, sarīre chavivaṇṇo pasanno bhavissatīti. Ayaṁ pana bhikkhu evaṁ na āhāreti.",
  "atk-s0515a10:111": "Na vibhūsanāyāti sarīre maṁsavibhūsanatthāya na āhāreti. Tattha nibbuddhamallamuṭṭhikamallaceṭakādayo susiniddhehi macchamaṁsādīhi sarīraṁ pīṇenti ‘‘evaṁ no maṁsaṁ ussadaṁ bhavissati pahārasahanatthāyā’’ti. Ayaṁ pana bhikkhu evaṁ sarīre maṁsavibhūsanatthāya na āhāreti.",
  "atk-s0515a10:112": "Yāvadevāti āhārāharaṇapayojanassa paricchedaniyamadassanaṁ. Imassa kāyassa ṭhitiyāti imassa catumahābhūtikassa karajakāyassa ṭhapanatthāya āhāreti, idamassa āhārāharaṇe payojananti attho. Yāpanāyāti jīvitindriyayāpanatthāya āhāreti. Vihiṁsūparatiyāti vihiṁsā nāma abhuttapaccayā uppajjanakakhuddā, tassā uparatiyā vūpasamanatthāya āhāreti. Brahmacariyānuggahāyāti brahmacariyaṁ nāma tisso sikkhā sakalasāsanaṁ, tassa anuggaṇhatthāya āhāreti.",
  "atk-s0515a10:113": "Itīti upāyanidassanaṁ, iminā upāyenāti attho. Purāṇañca vedanaṁ paṭihaṅkhāmīti purāṇavedanaṁ nāma abhuttapaccayā uppajjanakavedanā, taṁ paṭihanissāmīti āhāreti. Navañca vedanaṁ na uppādessāmīti navavedanā nāma atibhuttapaccayena uppajjanakavedanā, na taṁ uppādessāmīti āhāreti. Atha vā navavedanā nāma bhuttapaccayā na uppajjanakavedanā, tassā anuppannāya anuppajjanatthameva āhāreti.",
  "atk-s0515a10:114": "Yātrā ca me bhavissatīti yāpanā ca me bhavissati. Anavajjatā cāti ettha atthi sāvajjaṁ, atthi anavajjaṁ. Tattha adhammikapariyesanā adhammikapaṭiggahaṇaṁ adhammena paribhogoti idaṁ sāvajjaṁ nāma. Dhammena pana pariyesitvā dhammena paṭiggahetvā paccavekkhitvā paribhuñjanaṁ anavajjaṁ nāma. Ekacco anavajjeyeva sāvajjaṁ karoti, ‘‘laddhaṁ me’’ti katvā pamāṇātikkantaṁ bhuñjati, taṁ jīrāpetuṁ asakkonto uddhaṁvirecanaadhovirecanādīhi kilamati, sakalavihāre bhikkhū tassa sarīrapaṭijagganabhesajjapariyesanādīsu ussukkaṁ āpajjanti, ‘‘kiṁ ida’’nti vutte ‘‘asukassa nāma udaraṁ uddhumāta’’ntiādiṁ vadanti. ‘‘Esa niccakālampi evaṁ pakatikoyeva, attano kucchippamāṇaṁ nāma na jānātī’’ti nindanti garahanti. Ayaṁ anavajjeyeva sāvajjaṁ karoti nāma. Evaṁ akatvā ‘‘anavajjatā ca me bhavissatī’’ti āhāreti.",
  "atk-s0515a10:115": "Phāsuvihāro cāti etthāpi atthi phāsuvihāro, atthi na phāsuvihāro. Tattha āharahatthako alaṁsāṭako tatravaṭṭako kākamāsako bhuttavamitakoti imesaṁ pañcannaṁ brāhmaṇānaṁ bhojanaṁ na phāsuvihāro nāma. Etesu hi āharahatthako nāma bahuṁ bhuñjitvā attano dhammatāya uṭṭhātuṁ asakkonto ‘‘āhara hattha’’nti vadati. Alaṁsāṭako nāma accuddhumātakucchitāya uṭṭhitopi sāṭakaṁ nivāsetuṁ na sakkoti. Tatravaṭṭako nāma uṭṭhātuṁ asakkonto tatreva parivaṭṭati. Kākamāsako nāma yathā kākehi āmasituṁ sakkoti, evaṁ yāva mukhadvārā āhāreti. Bhuttavamitako nāma mukhena sandhāretuṁ asakkonto tattheva vamati. Evaṁ akatvā ‘‘phāsuvihāro ca me bhavissatī’’ti āhāreti. Phāsuvihāro nāma catūhi pañcahi ālopeti ūnūdaratā. Ettakañhi bhuñjitvā pānīyaṁ pivato cattāro iriyāpathā sukhena pavattanti. Tasmā dhammasenāpati evamāha –",
  "atk-s0515a10:116": "‘‘Cattāro pañca ālope, abhutvā udakaṁ pive;",
  "atk-s0515a10:117": "Alaṁ phāsuvihārāya, pahitattassa bhikkhuno’’ti. (theragā. 983; mi. pa. 6.5.10);",
  "atk-s0515a10:118": "Imasmiṁ pana ṭhāne aṅgāni samodhānetabbāni. Neva davāyāti hi ekaṁ aṅgaṁ, na madāyāti ekaṁ, na maṇḍanāyāti ekaṁ, na vibhūsanāyāti ekaṁ, yāvadeva imassa kāyassa ṭhitiyā yāpanāyāti ekaṁ, vihiṁsūparatiyā brahmacariyānuggahāyāti ekaṁ, iti purāṇañca vedanaṁ paṭihaṅkhāmi navañca vedanaṁ na uppādessāmīti ekaṁ, yātrā ca me bhavissatīti ekaṁ aṅgaṁ, anavajjatā ca phāsuvihāro cāti ayamettha bhojanānisaṁso.",
  "atk-s0515a10:119": "Mahāsivatthero panāha – ‘‘heṭṭhā cattāri aṅgāni paṭikkhepo nāma, upari pana aṭṭhaṅgāni samodhānetabbānī’’ti. Tattha yāvadeva imassa kāyassa ṭhitiyāti ekaṁ aṅgaṁ, yāpanāyāti ekaṁ, vihiṁsūparatiyāti ekaṁ, brahmacariyānuggahāyāti ekaṁ, iti purāṇañca vedanaṁ paṭihaṅkhāmīti ekaṁ, navañca vedanaṁ na uppādessāmīti ekaṁ, yātrā ca me bhavissatīti ekaṁ, anavajjatā cāti ekaṁ, phāsuvihāro pana bhojanānisaṁsoti. Evaṁ aṭṭhaṅgasamannāgataṁ āhāraṁ āhāreti.",
  "atk-s0515a10:120": "90.Upekkhakoti chaḷaṅgupekkhāya samannāgato. Satoti kāyānupassanādisatiyutto.",
  "atk-s0515a10:121": "Upekkhakoti chaḷaṅgupekkhāya samannāgatoti ettha chaḷaṅgupekkhādhammo nāma koti? Ñāṇādayo. ‘‘Ñāṇa’’nti vutte kiriyato cattāri ñāṇasampayuttāni labbhanti, ‘‘satatavihāro’’ti vutte aṭṭha mahācittāni labbhanti, ‘‘rajjanadussanaṁ natthī’’ti vutte dasa cittāni labbhanti. Somanassaṁ āsevanavasena labbhati. Cakkhunā rūpaṁ disvāti kāraṇavasena cakkhūti laddhavohārena rūpadassanasamatthena cakkhuviññāṇena rūpaṁ disvā. Porāṇā panāhu – cakkhu rūpaṁ na passati acittakattā, cittampi na passati acakkhukattā. Dvārārammaṇasaṅghaṭṭanena pana pasādavatthukena cittena passati. Īdisesu pana ṭhānesu ‘‘dhanunā vijjhatī’’tiādīsu viya sasambhārakathā nāma hoti. Tasmā cakkhuviññāṇena rūpaṁ disvāti ayamevettha attho.",
  "atk-s0515a10:122": "Neva sumano hotīti lobhuppattivasena chandarāguppattivasena somanasso na hoti. Na dummanoti paṭighuppattivasena duṭṭhacitto na hoti. Upekkhakoti upapattito ikkhako hoti, apakkhapatito hutvā iriyāpathaṁ pavatteti. Sato sampajānoti satimā ñāṇasampanno. Manāpaṁ nābhigijjhatīti manavaḍḍhanakaṁ iṭṭhārammaṇaṁ nābhigijjhati na pattheti. Nābhihaṁsatīti na tussati. Na rāgaṁ janetīti tattha tattha rañjanaṁ na uppādeti. Tassaṭhitova kāyo hotīti tassa khīṇāsavassa cakkhādikāyo kampārahitattā ṭhito niccalo hoti. Amanāpanti aniṭṭhārammaṇaṁ . Na maṅku hotīti domanassito na hoti. Appatiṭṭhitacittoti kodhavasena ṭhitamano na hoti. Alīnamanasoti alīnacitto. Abyāpannacetasoti byāpādarahitacitto.",
  "atk-s0515a10:123": "Rajanīye na rajjatīti rajanīyasmiṁ vatthusmiṁ na rāgaṁ uppādeti. Dussanīye na dussatīti dosuppāde vatthusmiṁ na dosaṁ uppādeti. Mohanīye na muyhatīti mohanīyasmiṁ vatthusmiṁ na mohaṁ uppādeti. Kopanīye na kuppatīti kodhanīyasmiṁ vatthusmiṁ na calati. Madanīye na majjatīti madanīyasmiṁ vatthusmiṁ na saṁsīdati. Kilesanīye na kilissatīti upatapanīyasmiṁ vatthusmiṁ na upatappati. Diṭṭhe diṭṭhamattoti rūpārammaṇe cakkhuviññāṇena diṭṭhe diṭṭhamatto. Sute sutamattoti saddāyatane sotaviññāṇena sute sutamatto. Mute mutamattoti ghānajivhākāyaviññāṇena pāpuṇitvā gahite gahitamatto. Viññāte viññātamattoti manoviññāṇena ñāte ñātamatto. Diṭṭhe na limpatīti cakkhuviññāṇena diṭṭhe rūpārammaṇe taṇhādiṭṭhilepena na limpati. Diṭṭhe anūpayoti rūpārammaṇe nittaṇho hoti. Anapāyoti apaduṭṭhacitto.",
  "atk-s0515a10:124": "Saṁvijjatīti labbhati. Passatīti oloketi. Chandarāgoti sineho. Rūpārāmanti rūpaṁ ārāmaṁ assāti rūpārāmaṁ. Rūpe ratanti rūparataṁ. Rūpe santuṭṭhīti rūpasammuditaṁ.",
  "atk-s0515a10:125": "Dantaṁ nayanti samitinti uyyānakīḷāmaṇḍalādīsu mahājanamajjhaṁ gacchantā dantameva goṇajātiṁ vā assajātiṁ vā yāne yojetvā nayanti. Rājāti tathārūpāneva ṭhānāni gacchanto rājāpi dantameva abhiruhati. Manussesūti manussesupi catūhi ariyamaggehi danto nibbisevanova seṭṭho. Yotivākyanti yo evarūpaṁ atikkamavacanaṁ punappunaṁ vuccamānampi titikkhati na paṭipphandati na vihaññati, evarūpo danto seṭṭhoti attho.",
  "atk-s0515a10:126": "Assatarāti vaḷavāya gadrabhena jātā. Ājānīyāti yaṁ assadammasārathi kāraṇaṁ kāreti, tassa khippaṁ jānanasamatthā. Sindhavāti sindhavaraṭṭhe jātā assā. Mahānāgāti kuñjarasaṅkhātā mahāhatthino. Attadantoti ete assatarā vā ājānīyā vā sindhavā vā kuñjarā vā varā dantā, na adantā. Yo pana catumaggasaṅkhātena attadantena dantatāya attadanto nibbisevano, ayaṁ tatopi varaṁ, sabbehipi etehi uttaritaroti attho.",
  "atk-s0515a10:127": "Na hi etehi yānehīti yāni etāni hatthiyānādiyānāni, na hi etehi yānehi koci puggalo supinantenapi agatapubbattā ‘‘agata’’nti saṅkhātaṁ nibbānadisaṁ, taṁ ṭhānaṁ gaccheyya. Yathā pubbabhāge indriyadamena dantena aparabhāge ariyamaggabhāvanāya sudantena danto nibbisevano sappañño puggalo taṁ agatapubbaṁ disaṁ gacchati, dantabhūmiṁ pāpuṇāti. Tasmā attadamanameva varanti attho.",
  "atk-s0515a10:128": "Vidhāsu na vikampantīti seyyassa seyyohamasmītiādīsu mānavidhāsu na calanti nappavedhanti. Vippamuttā punabbhavāti punabbhavapaṭisandhiyā punappunaṁ uppattito suṭṭhu muttā muñcitvā ṭhitā. Dantabhūmimanuppattāti ekantadamanaṁ arahattaphalabhūmiṁ pāpuṇitvā ṭhitā. Te loke vijitāvinoti te arahanto sattaloke vijitavijayā vijitavanto nāma honti.",
  "atk-s0515a10:129": "Yasmā ca bhāvitindriyo nibbhayo nibbikāro danto hoti, tasmā tamatthaṁ dassento ‘‘yassindriyānī’’ti gāthamāha. Tassattho – yassa cakkhādīni chaḷindriyāni gocarabhāvanāya aniccāditilakkhaṇaṁ āropetvā vāsanābhāvanāya satisampajaññagandhaṁ gāhāpetvā bhāvitāni, tāni ca kho ajjhattagocarabhāvanāya, evaṁ pana bahiddhā ca sabbaloketi yattha yattha indriyānaṁ vekallatā vekallato vā sambhavo, tattha nābhijjhādivasena bhāvitānīti evaṁ nibbijjha ñatvā paṭivijjhitvā imaṁ parañca lokaṁ sakasantatikhandhalokaṁ parasantatikhandhalokañca dantamaraṇaṁ maritukāmo kālaṁ kaṅkhati, jīvitakkhayakālaṁ āgameti patimāneti, na bhāyati maraṇassa. Yathāha –",
  "atk-s0515a10:130": "‘‘Maraṇe me bhayaṁ natthi, nikanti natthī jīvite’’. (theragā. 20);",
  "atk-s0515a10:131": "‘‘Nābhikaṅkhāmi maraṇaṁ, nābhikaṅkhāmi jīvitaṁ;",
  "atk-s0515a10:132": "Kālañca patimānemi, nibbisaṁ bhatako yathā’’ti. (theragā. 606, 654, 1002; mi. pa. 2.2.4 thokaṁ visadisaṁ);",
  "atk-s0515a10:133": "Bhāvitosa dantoti evaṁ bhāvitindriyo so danto.",
  "atk-s0515a10:134": "91.Nissayatāti taṇhādiṭṭhinissayā. Ñatvā dhammanti aniccādīhi ākārehi dhammaṁ jānitvā. Anissitoti evaṁ tehi nissayehi anissito. Tena aññatra dhammañāṇā natthi nissayānaṁ abhāvoti dīpeti. Bhavāya vibhavāya vāti sassatāya ucchedāya vā. Imissā gāthāya niddeso uttāno.",
  "atk-s0515a10:135": "92.Taṁ brūmi upasantoti taṁ evarūpaṁ ekekagāthāya vuttaṁ upasantoti kathemi. Atarī so visattikanti so imaṁ visatādibhāvena visattikāsaṅkhātaṁ mahātaṇhaṁ atari.",
  "atk-s0515a10:136": "Attano diṭṭhiyā rāgo abhijjhākāyaganthoti sayaṁ gahitadiṭṭhiyā rañjanasaṅkhāto rāgo abhijjhākāyagantho. Paravādesu āghāto appaccayoti paresaṁ vādapaṭivādesu kopo ca atuṭṭhākāro ca byāpādo kāyagantho. Attano sīlaṁ vā vataṁ vāti sayaṁ gahitamethunaviratisaṅkhātaṁ sīlaṁ vā govatādivataṁ vā. Sīlabbataṁ vāti tadubhayaṁ vā. Parāmāsoti iminā suddhītiādivasena parato āmasati. Attano diṭṭhi idaṁsaccābhiniveso kāyaganthoti sayaṁ gahitadiṭṭhiṁ ‘‘idameva saccaṁ moghamañña’’nti (udā. 54; ma. ni. 3.27, 301) ayoniso abhiniveso idaṁsaccābhiniveso kāyagantho. Ganthā tassa na vijjantīti tassa khīṇāsavassa dve diṭṭhiganthā sotāpattimaggena na santi. Byāpādo kāyagantho anāgāmimaggena. Abhijjhākāyagantho arahattamaggena.",
  "atk-s0515a10:137": "93. Idāni tameva upasantaṁ pasaṁsanto āha ‘‘na tassa puttā’’ti evamādi. Tattha puttā atrajādayo cattāro. Ettha ca puttapariggahādayo puttādināmena vuttāti veditabbā. Te hissa na vijjanti, tesaṁ vā abhāvena puttādayo na vijjantīti. Attāti ‘‘attā atthī’’ti gahitā sassatadiṭṭhiṁ natthi. Nirattāti ‘‘ucchijjatī’’ti gahitā ucchedadiṭṭhi.",
  "atk-s0515a10:138": "Natthīti gahetabbaṁ natthi. Muñcitabbaṁ natthīti mocetabbaṁ natthi. Yassa natthi gahitanti yassa puggalassa taṇhādiṭṭhivasena gahitaṁ na vijjati. Tassa natthi muñcitabbanti tassa puggalassa muñcitabbaṁ na vijjati. Gāhamuñcanasamatikkantoti gahaṇañca mocanañca vītivatto. Vuddhiparihānivītivattoti vuḍḍhiñca hāniñca atikkanto.",
  "atk-s0515a10:139": "94.Yena naṁ vajjuṁ puthujjanā, atho samaṇabrāhmaṇāti yena taṁ rāgādinā vajjena puthujjanā sabbepi devamanussā itova bahiddhā samaṇabrāhmaṇā ca rattoti vā duṭṭhoti vā vadeyyuṁ. Taṁ tassa apurakkhatanti taṁ rāgādivajjaṁ tassa arahato apurakkhataṁ. Tasmā vādesu nejatīti taṁkāraṇā nindāvacanesu na kampati.",
  "atk-s0515a10:140": "Nejatīti niddesassa uddesapadaṁ. Na iñjatīti calanaṁ na karoti. Na calatīti na tattha namati. Na vedhatīti kampetuṁ asakkuṇeyyatāya na phandati. Nappavedhatīti na kampati. Na sampavedhatīti na parivattati.",
  "atk-s0515a10:141": "95.Na ussesu vadateti visiṭṭhesu attānaṁ antokatvā ‘‘ahaṁ visiṭṭho’’ti atimānavasena na vadati. Esa nayo itaresu dvīsu. Kappaṁ neti akappiyoti so evarūpo duvidhampi kappaṁ na eti. Kasmā? Yasmā akappiyo, pahīnakappoti vuttaṁ hoti. Imissāpi gāthāya niddeso uttānova.",
  "atk-s0515a10:142": "96.Sakanti mayhanti pariggahitaṁ. Asatā ca na socatīti avijjamānādinā asatā ca na socati. Dhammesu ca na gacchatīti sabbadhammesu chandādivasena na gacchati. Sa ve santoti vuccatīti so evarūpo naruttamo ‘‘santo’’ti vuccati. Imissāpi gāthāya niddeso uttānova. Arahattanikūṭena desanaṁ niṭṭhāpesi. Desanāpariyosāne koṭisatasahassadevatānaṁ arahattappatti ahosi, sotāpannādīnaṁ gaṇanā natthīti.",
  "atk-s0515a10:143": "Saddhammappajjotikāya mahāniddesaṭṭhakathāya",
  "atk-s0515a10:144": "Purābhedasuttaniddesavaṇṇanā niṭṭhitā."
}