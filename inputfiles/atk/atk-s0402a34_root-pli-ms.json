{
  "atk-s0402a34:0": "(16) 6. Acelakavaggavaṇṇanā",
  "atk-s0402a34:1": "157-163. Ito paresu āgāḷhā paṭipadāti gāḷhā kakkhaḷā lobhavasena thiraggahaṇā. Nijjhāmāti attakilamathānuyogavasena suṭṭhu jhāmā santattā paritattā. Majjhimāti neva kakkhaḷā na jhāmā majjhe bhavā. Acelakoti niccelo naggo. Muttācāroti vissaṭṭhācāro, uccārakammādīsu lokiyakulaputtācārena virahito ṭhitakova uccāraṁ karoti, passāvaṁ karoti, khādati bhuñjati. Hatthāpalekhanoti hatthe piṇḍamhi niṭṭhite jivhāya hatthaṁ apalekhati, uccārampi katvā hatthasmiṁyeva daṇḍakasaññī hutvā hatthena apalekhati. Bhikkhāya gahaṇatthaṁ ‘‘ehi, bhadante’’ti vutto na etīti na ehibhadantiko. ‘‘Tena hi tiṭṭha, bhante’’ti vuttopi na tiṭṭhatīti na tiṭṭhabhadantiko. Tadubhayampi kira so ‘‘etassa vacanaṁ kataṁ bhavissatī’’ti na karoti. Abhihaṭanti puretaraṁ gahetvā āhaṭabhikkhaṁ. Uddissakatanti idaṁ tumhe uddissa katanti evamārocitabhikkhaṁ. Nimantananti ‘‘asukaṁ nāma kulaṁ vā vīthiṁ vā gāmaṁ vā paviseyyāthā’’ti evaṁ nimantitabhikkhampi na sādiyati na gaṇhāti. Na kumbhimukhāti kumbhito uddharitvā dīyamānaṁ bhikkhampi na gaṇhāti. Na kaḷopimukhāti kaḷopīti ukkhali vā pacchi vā, tatopi na gaṇhāti. Kasmā? ‘‘Kumbhikaḷopiyo maṁ nissāya kaṭacchunā pahāraṁ labhantī’’ti. Na eḷakamantaranti ummāraṁ antaraṁ katvā dīyamānaṁ na gaṇhāti. Kasmā? ‘‘Ayaṁ maṁ nissāya antarakaraṇaṁ labhatī’’ti. Daṇḍamusalesupi eseva nayo. Dvinnanti dvīsu bhuñjamānesu ekasmiṁ uṭṭhāya dente na gaṇhāti. Kasmā? Kabaḷantarāyo hotīti.",
  "atk-s0402a34:2": "Na gabbhiniyātiādīsu pana gabbhiniyā kucchiyaṁ dārako kilamati, pāyantiyā dārakassa khīrantarāyo hoti, purisantaragatāya ratiantarāyo hotīti na gaṇhāti. Na saṅkittīsūti saṅkittetvā katabhattesu. Dubbhikkhasamaye kira acelakasāvakā acelakānaṁ atthāya tato tato taṇḍulādīni samādapetvā bhattaṁ pacanti, ukkaṭṭhācelako tato na paṭiggaṇhāti. Na yattha sāti yattha sunakho ‘‘piṇḍaṁ labhissāmī’’ti upaṭṭhito hoti, tattha tassa adatvā āhaṭaṁ na gaṇhāti. Kasmā? Etassa piṇḍantarāyo hotīti. Saṇḍasaṇḍacārinīti samūhasamūhacārinī . Sace hi acelakaṁ disvā ‘‘imassa bhikkhaṁ dassāmā’’ti manussā bhattagehaṁ pavisanti, tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti, tato āhaṭaṁ bhikkhaṁ na gaṇhāti. Kasmā? ‘‘Maṁ nissāya makkhikānaṁ gocarantarāyo jāto’’ti.",
  "atk-s0402a34:3": "Thusodakanti sabbasassasambhārehi katasovīrakaṁ. Ettha ca surāpānameva sāvajjaṁ, ayaṁ pana sabbesu sāvajjasaññī. Ekāgārikoti yo ekasmiṁyeva gehe bhikkhaṁ labhitvā nivattati. Ekālopikoti ekeneva ālopena yāpeti. Dvāgārikādīsupi eseva nayo. Ekissāpi dattiyāti ekāya dattiyā. Datti nāma ekā khuddakapāti hoti, yattha aggabhikkhaṁ pakkhipitvā ṭhapenti. Ekāhikanti ekadivasantarikaṁ. Addhamāsikanti addhamāsantarikaṁ. Pariyāyabhattabhojananti vārabhattabhojanaṁ, ekāhavārena dvīhavārena sattāhavārena addhamāsavārenāti evaṁ divasavārena ābhatabhattabhojanaṁ. Sākabhakkhotiādīni vuttatthāneva.",
  "atk-s0402a34:4": "Ubbhaṭṭhakoti uddhaṁ ṭhitako. Ukkuṭikappadhānamanuyuttoti ukkuṭikavīriyamanuyutto, gacchantopi ukkuṭikova hutvā uppatitvā uppatitvā gacchati. Kaṇṭakāpassayikoti ayakaṇṭake vā pakatikaṇṭake vā bhūmiyaṁ koṭṭetvā tattha cammaṁ attharitvā ṭhānacaṅkamādīni karoti. Seyyanti sayantopi tattheva seyyaṁ kappeti. Sāyaṁ tatiyamassāti sāyatatiyakaṁ. Pāto majjhanhike sāyanti divasassa tikkhattuṁ ‘‘pāpaṁ pavāhessāmī’’ti udakorohanānuyogaṁ anuyutto viharati.",
  "atk-s0402a34:5": "Kāye kāyānupassītiādīni heṭṭhā ekakanipātavaṇṇanāyaṁ vuttanayeneva veditabbāni. Ayaṁ vuccati, bhikkhave, majjhimā paṭipadāti, bhikkhave, ayaṁ kāmasukhallikānuyogañca attakilamathānuyogañcāti dve ante anupagatā, sassatucchedantehi vā vimuttā majjhimā paṭipadāti veditabbā.",
  "atk-s0402a34:6": "Acelakavaggo chaṭṭho."
}