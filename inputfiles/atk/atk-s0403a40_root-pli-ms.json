{
  "atk-s0403a40:0": "2. Anusayavaggo",
  "atk-s0403a40:1": "3. Kulasuttavaṇṇanā",
  "atk-s0403a40:2": "13. Dutiyassa tatiye nālanti na yuttaṁ nānucchavikaṁ. Na manāpenāti na manamhi appanakena ākārena nisinnāsanato paccuṭṭhenti, anādarameva dassenti. Santamassa pariguhantīti vijjamānampi deyyadhammaṁ etassa niguhanti paṭicchādenti. Asakkaccaṁ denti no sakkaccanti lūkhaṁ vā hotu paṇītaṁ vā, asahatthā acittīkārena denti, no cittīkārena.",
  "atk-s0403a40:3": "4. Puggalasuttavaṇṇanā",
  "atk-s0403a40:4": "14. Catutthe ubhatobhāgavimuttoti dvīhi bhāgehi vimutto, arūpasamāpattiyā rūpakāyato vimutto, maggena nāmakāyato. So catunnaṁ arūpasamāpattīnaṁ ekekato vuṭṭhāya saṅkhāre sammasitvā arahattaṁ pattānaṁ catunnaṁ, nirodhā vuṭṭhāya arahattaṁ pattaanāgāmino ca vasena pañcavidho hoti. Pāḷi panettha ‘‘katamo ca puggalo ubhatobhāgavimutto? Idhekacco puggalo aṭṭha vimokkhe kāyena phusitvā viharati, paññāya cassa disvā āsavā parikkhīṇā hontī’’ti (pu. pa. 208) evaṁ aṭṭhavimokkhalābhino vasena āgatā.",
  "atk-s0403a40:5": "Paññāya vimuttoti paññāvimutto. So sukkhavipassako, catūhi jhānehi vuṭṭhāya arahattaṁ pattā cattāro cāti imesaṁ vasena pañcavidho hoti. Pāḷi panettha aṭṭhavimokkhapaṭikkhepavaseneva āgatā. Yathāha – ‘‘na heva kho aṭṭha vimokkhe kāyena phusitvā viharati, paññāya cassa disvā āsavā parikkhīṇā honti. Ayaṁ vuccati puggalo paññāvimutto’’ti.",
  "atk-s0403a40:6": "Phuṭṭhantaṁ sacchikatoti kāyasakkhī. So jhānaphassaṁ paṭhamaṁ phusati, pacchā nirodhaṁ nibbānaṁ sacchikaroti. So sotāpattiphalaṭṭhaṁ ādiṁ katvā yāva arahattamaggaṭṭhā chabbidho hoti. Tenāha – ‘‘idhekacco puggalo aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti. Ayaṁ vuccati puggalo kāyasakkhī’’ti (pu. pa. 208).",
  "atk-s0403a40:7": "Diṭṭhantaṁ pattoti diṭṭhippatto. Tatridaṁ saṅkhepalakkhaṇaṁ – dukkhā saṅkhārā, sukho nirodhoti ñātaṁ hoti diṭṭhaṁ viditaṁ sacchikataṁ phusitaṁ paññāyāti diṭṭhippatto. Vitthārato pana sopi kāyasakkhī viya chabbidho hoti. Tenevāha – ‘‘idhekacco puggalo ‘idaṁ dukkha’nti yathābhūtaṁ pajānāti…pe… ‘ayaṁ dukkhanirodhagāminī paṭipadā’ti yathābhūtaṁ pajānāti, tathāgatappaveditā cassa dhammā paññāya vodiṭṭhā honti vocaritā paññāya…pe… ayaṁ vuccati puggalo diṭṭhippatto’’ti.",
  "atk-s0403a40:8": "Saddhāya vimuttoti saddhāvimutto. Sopi vuttanayeneva chabbidho hoti. Tenāha – ‘‘idhekacco puggalo ‘idaṁ dukkha’nti yathābhūtaṁ pajānāti…pe… ‘ayaṁ dukkhanirodhagāminī paṭipadā’ti yathābhūtaṁ pajānāti, tathāgatappaveditā cassa dhammā paññāya vodiṭṭhā honti vocaritā paññāya…pe… no ca kho yathādiṭṭhippattassa. Ayaṁ vuccati puggalo saddhāvimutto’’ti. Etassa hi saddhāvimuttassa pubbabhāgamaggakkhaṇe saddahantassa viya okappentassa viya adhimuccantassa viya ca kilesakkhayo hoti, diṭṭhippattassa pubbabhāgamaggakkhaṇe kilesacchedakañāṇaṁ adandhaṁ tikhiṇaṁ sūraṁ hutvā vahati. Tasmā yathā nāma nātitikhiṇena asinā kadaliṁ chindantassa chinnaṭṭhānaṁ maṭṭhaṁ na hoti, asi sīghaṁ na vahati, saddo suyyati, balavataro vāyāmo kātabbo hoti, evarūpā saddhāvimuttassa pubbabhāgamaggabhāvanā. Yathā pana sunisitena asinā kadaliṁ chindantassa chinnaṭṭhānaṁ maṭṭhaṁ hoti, asi sīghaṁ vahati, saddo na suyyati, balavavāyāmakiccaṁ na hoti, evarūpā paññāvimuttassa pubbabhāgamaggabhāvanā veditabbā.",
  "atk-s0403a40:9": "Dhammaṁ anussaratīti dhammānusārī. Dhammoti paññā, paññāpubbaṅgamaṁ maggaṁ bhāvetīti attho. Saddhānusārimhipi eseva nayo. Ubhopete sotāpattimaggaṭṭhāyeva. Vuttampi cetaṁ – ‘‘yassa puggalassa sotāpattiphalasacchikiriyāya paṭipannassa paññindriyaṁ adhimattaṁ hoti, paññāvāhiṁ paññāpubbaṅgamaṁ ariyamaggaṁ bhāveti. Ayaṁ vuccati puggalo dhammānusārī. Yassa puggalassa sotāpattiphalasacchikiriyāya paṭipannassa saddhindriyaṁ adhimattaṁ hoti, saddhāvāhiṁ saddhāpubbaṅgamaṁ ariyamaggaṁ bhāveti. Ayaṁ vuccati puggalo saddhānusārī’’ti (pu. pa. 208). Ayamettha saṅkhepo, vitthārato panesā ubhatobhāgavimuttādikathā visuddhimagge (visuddhi. 2.771, 889) paññābhāvanādhikāre vuttā. Tasmā tattha vuttanayeneva veditabbāti.",
  "atk-s0403a40:10": "5. Udakūpamāsuttavaṇṇanā",
  "atk-s0403a40:11": "15. Pañcame udakūpamāti nimujjanādiākāraṁ gahetvā udakena upamitā. Sakiṁ nimuggoti ekavārameva nimuggo. Ekantakāḷakehīti niyatamicchādiṭṭhiṁ sandhāya vuttaṁ. Ummujjatīti uṭṭhahati. Sādhūti sobhanā bhaddakā. Hāyatiyevāti caṅkavāre āsittaudakaṁ viya parihāyateva . Ummujjitvā vipassati viloketīti uṭṭhahitvā gantabbadisaṁ vipassati viloketi. Pataratīti gantabbadisābhimukho tarati nāma. Paṭigādhappatto hotīti uṭṭhāya viloketvā pataritvā ekasmiṁ ṭhāne patiṭṭhāpatto nāma hoti, tiṭṭhati na punāgacchati. Tiṇṇopāraṅgato thale tiṭṭhatīti sabbakilesoghaṁ taritvā paratīraṁ gantvā nibbānathale patiṭṭhito nāma hoti. Imasmiṁ sutte vaṭṭavivaṭṭaṁ kathitaṁ.",
  "atk-s0403a40:12": "6. Aniccānupassīsuttavaṇṇanā",
  "atk-s0403a40:13": "16. Chaṭṭhe aniccāti evaṁ paññāya pharanto anupassatīti aniccānupassī. Aniccāti evaṁ saññā assāti aniccasaññī. Aniccāti evaṁ ñāṇena paṭisaṁveditā assāti aniccapaṭisaṁvedī. Satatanti sabbakālaṁ. Samitanti yathā purimacittena pacchimacittaṁ samitaṁ samupagataṁ ghaṭṭitaṁ hoti, evaṁ. Abbokiṇṇanti nirantaraṁ aññena cetasā asaṁmissaṁ. Cetasā adhimuccamānoti cittena sanniṭṭhāpayamāno. Paññāya pariyogāhamānoti vipassanāñāṇena anupavisamāno.",
  "atk-s0403a40:14": "Apubbaṁ acarimanti apure apacchā ekakkhaṇeyeva. Idha samasīsī kathito. So catubbidho hoti rogasamasīsī, vedanāsamasīsī, iriyāpathasamasīsī, jīvitasamasīsīti. Tattha yassa aññatarena rogena phuṭṭhassa sato rogavūpasamo ca āsavakkhayo ca ekappahāreneva hoti, ayaṁ rogasamasīsī nāma. Yassa pana aññataraṁ vedanaṁ vedayato vedanāvūpasamo ca āsavakkhayo ca ekappahāreneva hoti, ayaṁ vedanāsamasīsī nāma. Yassa pana ṭhānādīsu iriyāpathesu aññatarasamaṅgino vipassantassa iriyāpathassa pariyosānañca āsavakkhayo ca ekappahāreneva hoti, ayaṁ iriyāpathasamasīsī nāma. Yassa pana upakkamato vā sarasato vā jīvitapariyādānañca āsavakkhayo ca ekappahāreneva hoti, ayaṁ jīvitasamasīsī nāma. Ayamidha adhippeto. Tattha kiñcāpi āsavapariyādānaṁ maggacittena, jīvitapariyādānaṁ cuticittena hotīti ubhinnaṁ ekakkhaṇe sambhavo nāma natthi. Yasmā panassa āsavesu khīṇamattesu paccavekkhaṇavārānantarameva jīvitapariyādānaṁ gacchati, antaraṁ na paññāyati, tasmā evaṁ vuttaṁ.",
  "atk-s0403a40:15": "Antarāparinibbāyīti yo pañcasu suddhāvāsesu yattha katthaci uppanno nibbattakkhaṇe vā thokaṁ atikkamitvā vā vemajjhe ṭhatvā vā arahattaṁ pāpuṇāti, tassetaṁ nāmaṁ. Upahaccaparinibbāyīti yo tattheva āyuvemajjhaṁ atikkamitvā arahattaṁ pāpuṇāti. Asaṅkhāraparinibbāyīti yo tesaṁyeva puggalānaṁ asaṅkhāreneva appayogena kilese khepeti. Sasaṅkhāraparinibbāyīti yo sasaṅkhārena sappayogena kilese khepeti. Uddhaṁsoto akaniṭṭhagāmīti yo heṭṭhā catūsu suddhāvāsesu yattha katthaci nibbattitvā tato cuto anupubbena akaniṭṭhe uppajjitvā arahattaṁ pāpuṇāti.",
  "atk-s0403a40:16": "7-9. Dukkhānupassīsuttādivaṇṇanā",
  "atk-s0403a40:17": "17-19. Sattame dukkhānupassīti pīḷanākāraṁ dukkhato anupassanto. Aṭṭhame anattānupassīti avasavattanākāraṁ anattāti anupassanto. Navame sukhānupassīti sukhanti evaṁ ñāṇena anupassanto.",
  "atk-s0403a40:18": "10. Niddasavatthusuttavaṇṇanā",
  "atk-s0403a40:19": "20. Dasame niddasavatthūnīti niddasādivatthūni, ‘‘niddaso bhikkhu, nibbīso, nittiṁso, niccattālīso, nippaññāso’’ti evaṁ vacanakāraṇāni. Ayaṁ kira pañho titthiyasamaye uppanno. Titthiyā hi dasavassakāle mataṁ nigaṇṭhaṁ niddasoti vadanti. So kira puna dasavasso na hoti. Na kevalañca dasavasso, navavassopi ekavassopi na hoti. Eteneva nayena vīsativassādikālepi mataṁ nigaṇṭhaṁ ‘‘nibbīso nittiṁso niccattālīso nippaññāso’’ti vadanti. Āyasmā ānando gāme vicaranto taṁ kathaṁ sutvā vihāraṁ gantvā bhagavato ārocesi. Bhagavā āha – ‘‘na idaṁ, ānanda, titthiyānaṁ adhivacanaṁ, mama sāsane khīṇāsavassetaṁ adhivacanaṁ. Khīṇāsavo hi dasavassakāle parinibbuto puna dasavasso na hoti. Na kevalañca dasavassova, navavassopi…pe… ekavassopi. Na kevalañca ekavassova, ekādasamāsikopi…pe… ekamāsikopi ekamuhuttikopi na hotiyeva’’. Kasmā? Puna paṭisandhiyā abhāvā. Nibbīsādīsupi eseva nayo. Iti bhagavā ‘‘mama sāsane khīṇāsavassetaṁ adhivacana’’nti vatvā yehi kāraṇehi niddaso hoti, tāni dassetuṁ imaṁ desanaṁ ārabhi.",
  "atk-s0403a40:20": "Tattha idhāti imasmiṁ sāsane. Sikkhāsamādāne tibbacchando hotīti sikkhāttayapūraṇe balavacchando hoti. Āyatiñca sikkhāsamādāne avigatapemoti anāgate punadivasādīsupi sikkhāpūraṇe avigatapemeneva samannāgato hoti. Dhammanisantiyāti dhammanisāmanāya. Vipassanāyetaṁ adhivacanaṁ. Icchāvinayeti taṇhāvinaye. Paṭisallāneti ekībhāve. Vīriyārambheti kāyikacetasikassa vīriyassa pūraṇe. Satinepakketi satiyañceva nipakabhāve. Diṭṭhipaṭivedheti maggadassane. Sesaṁ sabbattha uttānamevāti.",
  "atk-s0403a40:21": "Anusayavaggo dutiyo."
}