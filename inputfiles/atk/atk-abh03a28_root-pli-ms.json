{
  "atk-abh03a28:0": "13. Terasamavaggo",
  "atk-abh03a28:1": "1. Kappaṭṭhakathāvaṇṇanā",
  "atk-abh03a28:2": "654-657. Idāni kappaṭṭhakathā nāma hoti. Tattha yesaṁ ‘‘saṅghaṁ samaggaṁ bhetvāna, kappaṁ nirayamhi paccatī’’ti ‘‘sakalampi kappaṁ saṅghabhedako niraye tiṭṭhatī’’ti laddhi, seyyathāpi rājagirikānaṁ; te sandhāya kappaṭṭhoti pucchā sakavādissa, paṭiññā itarassa. Buddho ca loketi idaṁ vinā buddhuppādena saṅghabhedassa abhāvadassanatthaṁ vuttaṁ. Kappo ca saṇṭhāti saṅgho ca bhijjatītiādi ‘‘yadi so sakalaṁ kappaṁ tiṭṭhati, saṇṭhahanato paṭṭhāya taṁ kammaṁ katvā tattha uppajjitvā tiṭṭheyyā’’ti dassetuṁ vuttaṁ. Atītantiādi heṭṭhā vuttādhippāyameva. Kappaṭṭho iddhimāti pañhe bhāvanāmayaṁ sandhāya paṭikkhipati, parasamaye panassa jātimayaṁ iddhiṁ icchanti, taṁ sandhāya paṭijānāti. Chandiddhipādotiādi ‘‘jātimayāya iddhiyā iddhimāti laddhimattametaṁ, kiṁ tena, yadi panassa iddhi atthi, iminā nayena iddhipādā bhāvitā bhaveyyu’’nti codanatthaṁ vuttaṁ. Āpāyiko nerayikoti suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya, taṁ āyukappaṁ sandhāya vuttaṁ, tasmā asādhakanti.",
  "atk-abh03a28:3": "Kappaṭṭhakathāvaṇṇanā.",
  "atk-abh03a28:4": "2. Kusalapaṭilābhakathāvaṇṇanā",
  "atk-abh03a28:5": "658-659. Idāni kusalapaṭilābhakathā nāma hoti. Tattha kappaṭṭho sakasamaye kāmāvacarakusalameva paṭilabhati. Yena pana taṁ upapattiṁ paṭibāheyya, taṁ mahaggataṁ lokuttaraṁ vā na paṭilabhati. Yesaṁ pana imaṁ vibhāgaṁ akatvā aviseseneva ‘‘so kusalacittaṁ na paṭilabhatī’’ti laddhi, seyyathāpi uttarāpathakānaṁ; tesaṁ vibhāgadassanena taṁ laddhiṁ bhindituṁ pucchā sakavādissa, paṭiññā itarassa. Sesamettha uttānatthamevāti.",
  "atk-abh03a28:6": "Kusalapaṭilābhakathāvaṇṇanā.",
  "atk-abh03a28:7": "3. Anantarāpayuttakathāvaṇṇanā",
  "atk-abh03a28:8": "660-662. Idāni anantarāpayuttakathā nāma hoti. Tattha anantarāpayutto nāma yena khandhabhedato anantarā vipākadāyakaṁ mātughātādi ānantariyakammaṁ āṇattaṁ. Tattha yassa niyatāya āṇattiyā āṇatto taṁ kammaṁ karissati, so atthasādhikāya cetanāya uppāditattā micchattaniyato hoti, abhabbo sammattaniyāmaṁ okkamituṁ. Yassa aniyatāya āṇattiyā āṇatto taṁ kammaṁ karissati, so atthasādhikāya cetanāya anuppāditattā na micchattaniyato, bhabbo sammattaniyāmaṁ okkamitunti idaṁ sakasamaye sanniṭṭhānaṁ. Yesaṁ pana ‘‘aniyatāyapi āṇattiyā abhabboyeva sammattaniyāmaṁ okkamitu’’nti laddhi, seyyathāpi uttarāpathakānaṁ; tesaṁ taṁ laddhiṁ bhindituṁ sakavādī pubbapakkhaṁ datvā anantarāpayuttoti paravādinā attānaṁ pucchāpeti. Tenettha paṭhamapucchā paravādissa, atthasādhikacetanāya abhāvaṁ sandhāya paṭiññā sakavādissa. Tato paravādī mātughātādikammassa āṇattattāva ‘‘so micchattaniyato’’ti maññati. Tasmā micchattaniyāmañcāti pañhaṁ pucchati. Sakavādī pana ekassa puggalassa dvinnaṁ niyāmānaṁ anokkantimattameva sandhāya na hevanti paṭikkhipati.",
  "atk-abh03a28:9": "Nanu taṁ kammanti mātughātādikammaṁ. Tattha aniyatāṇattiṁ sandhāya ‘‘āmantā’’ti paṭiññā sakavādissa. Aniyatampi hi āṇattiṁ payojetvā ṭhitassa ‘‘ananucchavikaṁ mayā kata’’nti kukkuccaṁ uppajjateva, vippaṭisāro jāyateva. Hañcītiādi kukkuccuppattimattaṁ gahetvā paravādinā laddhipatiṭṭhāpanatthaṁ vuttaṁ.",
  "atk-abh03a28:10": "661. Idāni yassa aniyatāṇattikassāpi anantarāpayuttassa paravādinā sammattaniyāmokkamanaṁ paṭisiddhaṁ, tameva puggalaṁ gahetvā anantarāpayuttopuggalo abhabboti pucchā sakavādissa, attano laddhivasena paṭiññā itarassa. Atha naṁ sakavādī ‘‘abhabbo nāma mātughātādikammānaṁ kārako, kiṁ te tena tāni kammāni katānī’’ti codetuṁ mātā jīvitā voropitātiādimāha. Itaro tesaṁ vatthūnaṁ arogatāya tathārūpaṁ kiriyaṁ apassanto ‘‘na heva’’nti paṭikkhipati.",
  "atk-abh03a28:11": "Taṁ kammaṁ paṭisaṁharitvāti aniyatāṇattikammaṁ sandhāya vuttaṁ. Tañhi ‘‘mā kho mayā āṇattaṁ ākāsī’’ti āṇattaṁ nivārentena paṭisaṁhaṭaṁ nāma hoti. Paṭisaṁhaṭattāyeva cettha kukkuccaṁ paṭivinoditaṁ, vippaṭisāro paṭivinīto nāma hoti. Evaṁ santepi panettha purimāṇattiyāyeva niyatabhāvaṁ maññamāno paravādī ‘‘āmantā’’ti paṭijānāti. Atha naṁ sakavādī tassa kammassa paṭisaṁhaṭabhāvaṁ sampaṭicchāpetvā attano laddhiṁ patiṭṭhāpetvā hañcītiādimāha.",
  "atk-abh03a28:12": "662. Puna anantarāpayuttoti pariyosānapañhe paṭhamapañhe viya pucchā paravādissa, paṭiññā sakavādissa. Nanu taṁ kammanti anuyogo paravādissa, paṭisaṁhaṭakālato pubbe payuttakālaṁ sandhāya paṭiññā sakavādissa. Payuttapubbatāmattaṁ gahetvā aniyatāṇattivasena hañcīti laddhipatiṭṭhāpanaṁ paravādissa. Ayaṁ pana laddhi ayoniso patiṭṭhitattā appatiṭṭhitāva hotīti.",
  "atk-abh03a28:13": "Anantarāpayuttakathāvaṇṇanā.",
  "atk-abh03a28:14": "4. Niyatassa niyāmakathāvaṇṇanā",
  "atk-abh03a28:15": "663-664. Idāni niyatassa niyāmakathā nāma hoti. Tattha duvidho niyāmo – micchattaniyāmo ca ānantariyakammaṁ, sammattaniyāmo ca ariyamaggo. Ime dve niyāme ṭhapetvā añño niyāmo nāma natthi. Sabbepi hi sesā tebhūmakadhammā aniyatā nāma. Tehi samannāgatopi aniyatoyeva. Buddhehi pana attano ñāṇabalena ‘‘ayaṁ satto anāgate bodhiṁ pāpuṇissatī’’ti byākato bodhisatto puññussadattā niyatoti vuccati. Iti imaṁ vohāramattaṁ gahetvā ‘‘pacchimabhaviko bodhisatto tāya jātiyā bhabbo dhammaṁ abhisametu’’nti adhippāyena ‘‘niyato niyāmaṁ okkamatī’’ti yesaṁ laddhi, seyyathāpi pubbaseliyāparaseliyānaṁ; te sandhāya pucchā sakavādissa, paṭiññā itarassa. Micchattaniyatotiādi aññena niyāmena niyatassa aññaniyāmābhāvadassanatthaṁ vuttaṁ. Pubbe maggaṁ bhāvetvātiādi niyāmappabhedadassanatthaṁ vuttaṁ. Satipaṭṭhānantiādi ekasmimpi niyāme dhammappabhedadassanatthaṁ vuttaṁ. Bhabbo bodhisattoti vacanaṁ kevalaṁ bodhisattassa bhabbataṁ dīpeti, na niyatassa niyāmokkamanaṁ, tasmā asādhakaṁ. So hi pubbe ekenapi niyatadhammena aniyato bodhimūle saccadassanena niyāmaṁ okkantoti.",
  "atk-abh03a28:16": "Niyatassa niyāmakathāvaṇṇanā.",
  "atk-abh03a28:17": "5. Nivutakathāvaṇṇanā",
  "atk-abh03a28:18": "665-667. Idāni nivutakathā nāma hoti. Tattha suddhassa suddhakiccābhāvato nīvaraṇehi nivuto ophuṭo pariyonaddho ca nīvaraṇaṁ jahatīti yesaṁ laddhi, seyyathāpi uttarāpathakānaṁ; te sandhāya nivutotipucchā sakavādissa, paṭiññā itarassa. Ratto rāgantiādi nivutassa nīvaraṇajahane dosadassanatthaṁ vuttaṁ. Parisuddhe pariyodātetiādi vikkhambhanavisuddhiyā visuddhassa samucchedavisuddhidassanatthaṁ vuttaṁ. Tassa evaṁ jānatotiādi jānato passato āsavakkhayaṁ dīpeti, na nivutassa nīvaraṇajahanaṁ, tasmā asādhakanti.",
  "atk-abh03a28:19": "Nivutakathāvaṇṇanā.",
  "atk-abh03a28:20": "6. Sammukhībhūtakathāvaṇṇanā",
  "atk-abh03a28:21": "668-670. Idāni sammukhībhūtakathā nāma hoti. Tattha sammukhībhūtoti saṁyojanānaṁ sammukhībhāvaṁ tehi samaṅgībhāvaṁ upagato. Sesamettha nivutakathāsadisamevāti.",
  "atk-abh03a28:22": "Sammukhībhūtakathāvaṇṇanā.",
  "atk-abh03a28:23": "7. Samāpanno assādetītikathāvaṇṇanā",
  "atk-abh03a28:24": "671-673. Idāni samāpanno assādetītikathā nāma hoti. Tattha ‘‘paṭhamaṁ jhānaṁ upasampajja viharati, so tadassādetī’’tiādivacanaṁ (a. ni. 4.123) nissāya ‘‘samāpanno assādeti, sā cassa jhānanikanti jhānārammaṇā hotī’’ti yesaṁ laddhi, seyyathāpi andhakānaṁ, te sandhāya samāpannoti pucchā sakavādissa, paṭiññā itarassa. Taṁ jhānaṁ tassa jhānassa ārammaṇanti pañhesu tasseva tadārammaṇataṁ apassanto suttavirodhabhayena paṭikkhipati, ‘‘tadassādetī’’tivacanamattena paṭijānāti. So tadassādetīti suttaṁ jhānalābhino jhānā vuṭṭhāya jhānassādaṁ sādheti, na antosamāpattiyaṁyeva jhānanikantiyā jhānārammaṇataṁ, tasmā asādhakanti.",
  "atk-abh03a28:25": "Samāpanno assādetītikathāvaṇṇanā.",
  "atk-abh03a28:26": "8. Asātarāgakathāvaṇṇanā",
  "atk-abh03a28:27": "674. Idāni asātarāgakathā nāma hoti. Tattha ‘‘yaṁkiñci vedanaṁ vedeti sukhaṁ vā dukkhaṁ vā adukkhamasukhaṁ vā, so taṁ vedanaṁ abhinandati abhivadatī’’ti (ma. ni. 1.409) sutte diṭṭhābhinandanavasena vuttaṁ. ‘‘Abhinandatī’’tivacanaṁ nissāya ‘‘dukkhavedanāyapi rāgassādavasena abhinandanā hoti. Tasmā atthi asātarāgo’’ti yesaṁ laddhi, seyyathāpi uttarāpathakānaṁ; te sandhāya atthi asātarāgoti pucchā sakavādissa. Tattha asātarāgoti asāte dukkhavedayite ‘‘aho vata me etadeva bhaveyyā’’ti rajjanā. Āmantāti laddhivasena paṭiññā itarassa. Sesamettha uttānatthameva.",
  "atk-abh03a28:28": "675.So taṁ vedanaṁ abhinandatīti sutte pana vinivaṭṭetvā dukkhavedanameva ārabbha rāguppatti nāma natthi, samūhaggahaṇena pana vedayitalakkhaṇaṁ dhammaṁ dukkhavedanameva vā attato samanupassanto diṭṭhimaññanāsaṅkhātāya diṭṭhābhinandanāya vedanaṁ abhinandati, dukkhāya vedanāya vipariṇāmaṁ abhinandati, dukkhāya vedanāya abhibhūto tassā paṭipakkhaṁ kāmasukhaṁ patthayantopi dukkhavedanaṁ abhinandati nāma. Evaṁ dukkhavedanāya abhinandanā hotīti adhippāyo. Tasmā asādhakametaṁ asātarāgassāti.",
  "atk-abh03a28:29": "Asātarāgakathāvaṇṇanā.",
  "atk-abh03a28:30": "9. Dhammataṇhāabyākatātikathāvaṇṇanā",
  "atk-abh03a28:31": "676-680. Idāni dhammataṇhā abyākatātikathā nāma hoti. Tattha rūpataṇhā…pe… dhammataṇhāti imāsu chasu taṇhāsu yasmā sabbapacchimā taṇhā dhammataṇhāti vuttā, tasmā sā abyākatāti yesaṁ laddhi, seyyathāpi pubbaseliyānaṁ; te sandhāya pucchā sakavādissa, paṭiññā itarassa. Sesapañhānaṁ pāḷiyā attho niyyāti. Kāmataṇhātiādīhi tīhi koṭṭhāsehi chapi taṇhā saṅkhipitvā dassitā. Rūpādīsu hi chasu ārammaṇesu kāmassādavasena pavattā taṇhā kāmataṇhā. ‘‘Bhavissati attā ca loko cā’’ti sassatadiṭṭhisahagatā taṇhā bhavataṇhā. ‘‘Na bhavissatī’’ti ucchedadiṭṭhisahagatā taṇhā vibhavataṇhāti. Nanu sā dhammataṇhāti padaṁ taṇhāya dhammārammaṇaṁ ārabbha pavattiṁ dīpeti, na abyākatabhāvaṁ tasmā asādhakanti.",
  "atk-abh03a28:32": "Dhammataṇhā abyākatātikathāvaṇṇanā.",
  "atk-abh03a28:33": "10. Dhammataṇhānadukkhasamudayotikathāvaṇṇanā",
  "atk-abh03a28:34": "681-685. Idāni dhammataṇhā nadukkhasamudayotikathā nāma hoti. Tatrāpi yasmā sā dhammataṇhāti vuttā, tasmā na dukkhasamudayoti yesaṁ laddhi, seyyathāpi pubbaseliyānaṁyeva; te sandhāya pucchā sakavādissa, paṭiññā itarassa. Sesaṁ purimakathāsadisamevāti.",
  "atk-abh03a28:35": "Dhammataṇhā nadukkhasamudayotikathāvaṇṇanā.",
  "atk-abh03a28:36": "Terasamo vaggo."
}