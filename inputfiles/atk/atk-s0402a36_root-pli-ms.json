{
  "atk-s0402a36:0": "1. Bhaṇḍagāmavaggo",
  "atk-s0402a36:1": "1. Anubuddhasuttavaṇṇanā",
  "atk-s0402a36:2": "1. Catukkanipātassa paṭhame ananubodhāti abujjhanena ajānanena. Appaṭivedhāti appaṭivijjhanena apaccakkhakiriyāya. Dīghamaddhānanti cirakālaṁ. Sandhāvitanti bhavato bhavaṁ gamanavasena sandhāvitaṁ. Saṁsaritanti punappunaṁ gamanāgamanavasena saṁsaritaṁ. Mamañceva tumhākañcāti mayā ca tumhehi ca. Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca ahosīti evamettha attho veditabbo. Ariyassāti niddosassa. Sīlaṁ samādhi paññāti ime pana tayo dhammā maggaphalasampayuttāva veditabbā, vimuttināmena phalameva niddiṭṭhaṁ. Bhavataṇhāti bhavesu taṇhā. Bhavanettīti bhavarajju. Taṇhāya eva etaṁ nāmaṁ. Tāya hi sattā goṇā viya gīvāya bandhitvā taṁ taṁ bhavaṁ nīyanti, tasmā bhavanettīti vuccati.",
  "atk-s0402a36:3": "Anuttarāti lokuttarā. Dukkhassantakaroti vaṭṭadukkhassa antakaro. Cakkhumāti pañcahi cakkhūhi cakkhumā. Parinibbutoti kilesaparinibbānena parinibbuto. Idamassa bodhimaṇḍe paṭhamaparinibbānaṁ, pacchā pana yamakasālānamantare anupādisesāya nibbānadhātuyā parinibbutoti yathānusandhinā desanaṁ niṭṭhāpesi.",
  "atk-s0402a36:4": "2. Papatitasuttavaṇṇanā",
  "atk-s0402a36:5": "2. Dutiye papatitoti patito cuto. Appapatitoti apatito patiṭṭhito. Tattha lokiyamahājano patitoyeva nāma, sotāpannādayo kilesuppattikkhaṇe patitā nāma, khīṇāsavo ekantapatiṭṭhito nāma.",
  "atk-s0402a36:6": "Cutāpatantīti ye cutā, te patanti nāma. Patitāti ye patitā, te cutā nāma. Cutattā patitā, patitattā cutāti attho. Giddhāti rāgarattā. Punarāgatāti puna jātiṁ puna jaraṁ puna byādhiṁ puna maraṇaṁ āgatā nāma honti. Kataṁ kiccanti catūhi maggehi kattabbakiccaṁ kataṁ. Rataṁ rammanti ramitabbayuttake guṇajāte ramitaṁ. Sukhenānvāgataṁ sukhanti sukhena sukhaṁ anuāgataṁ sampattaṁ. Mānusakasukhena dibbasukhaṁ, jhānasukhena vipassanāsukhaṁ, vipassanāsukhena maggasukhaṁ, maggasukhena phalasukhaṁ, phalasukhena nibbānasukhaṁ sampattaṁ adhigatanti attho.",
  "atk-s0402a36:7": "3. Paṭhamakhatasuttavaṇṇanā",
  "atk-s0402a36:8": "3. Tatiyaṁ dukanipātavaṇṇanāyaṁ vuttameva. Gāthāsu pana nindiyanti ninditabbayuttakaṁ. Nindatīti garahati. Pasaṁsiyoti pasaṁsitabbayutto. Vicināti mukhena so kalinti yo evaṁ pavatto , tena mukhena kaliṁ vicināti nāma. Kalinā tena sukhaṁ na vindatīti tena ca kalinā sukhaṁ na paṭilabhati. Sabbassāpi sahāpi attanāti sabbenapi sakena dhanena ceva attanā ca saddhiṁ yo parājayo, so appamattakova kalīti attho. Yo sugatesūti yo pana sammaggatesu puggalesu cittaṁ padusseyya, ayaṁ cittapadosova tato kalito mahantataro kali. Idāni tassa mahantatarabhāvaṁ dassento sataṁ sahassānantiādimāha. Tattha sataṁ sahassānanti nirabbudagaṇanāya satasahassaṁ. Chattiṁsatīti aparāni ca chattiṁsati nirabbudāni. Pañca cāti abbudagaṇanāya ca pañca abbudāni. Yamariyagarahīti yaṁ ariye garahanto nirayaṁ upapajjati, tattha ettakaṁ āyuppamāṇanti.",
  "atk-s0402a36:9": "4. Dutiyakhatasuttavaṇṇanā",
  "atk-s0402a36:10": "4. Catutthe mātari pitari cātiādīsu mittavindako mātari micchāpaṭipanno nāma, ajātasattu pitari micchāpaṭipanno nāma, devadatto tathāgate micchāpaṭipanno nāma, kokāliko tathāgatasāvake micchāpaṭipanno nāma. Bahuñcāti bahukameva. Pasavatīti paṭilabhati. Tāyāti tāya micchāpaṭipattisaṅkhātāya adhammacariyāya. Peccāti ito gantvā. Apāyaṁ gacchatīti nirayādīsu aññatarasmiṁ nibbattati. Sukkapakkhepi eseva nayo.",
  "atk-s0402a36:11": "5. Anusotasuttavaṇṇanā",
  "atk-s0402a36:12": "5. Pañcame anusotaṁ gacchatīti anusotagāmī. Kilesasotassa paccanīkapaṭipattiyā paṭisotaṁ gacchatīti paṭisotagāmī. Ṭhitattoti ṭhitasabhāvo. Tiṇṇoti oghaṁ taritvā ṭhito. Pāraṅgatoti paratīraṁ gato. Thale tiṭṭhatīti nibbānathale tiṭṭhati. Brāhmaṇoti seṭṭho niddoso. Idhāti imasmiṁ loke. Kāme ca paṭisevatīti kilesakāmehi vatthukāme paṭisevati. Pāpañca kammaṁ karotīti pāpañca pāṇātipātādikammaṁ karoti. Pāpañca kammaṁ na karotīti pañcaverakammaṁ na karoti. Ayaṁ vuccati, bhikkhave, ṭhitattoti ayaṁ anāgāmī puggalo tasmā lokā puna paṭisandhivasena anāgamanato ṭhitatto nāma.",
  "atk-s0402a36:13": "Taṇhādhipannāti taṇhāya adhipannā ajjhotthaṭā, taṇhaṁ vā adhipannā ajjhogāḷhā. Paripuṇṇasekhoti sikkhāpāripūriyā ṭhito. Aparihānadhammoti aparihīnasabhāvo. Cetovasippattoti cittavasībhāvaṁ patto. Evarūpo khīṇāsavo hoti, idha pana anāgāmī kathito. Samāhitindriyoti samāhitachaḷindriyo. Paroparāti parovarā uttamalāmakā, kusalākusalāti attho. Sameccāti ñāṇena samāgantvā. Vidhūpitāti viddhaṁsitā jhāpitā vā. Vusitabrahmacariyoti maggabrahmacariyaṁ vasitvā ṭhito. Lokantagūti tividhassāpi lokassa antaṁ gato. Pāragatoti chahākārehi pāragato. Idha khīṇāsavova kathito. Iti suttepi gāthāsupi vaṭṭavivaṭṭameva kathitaṁ.",
  "atk-s0402a36:14": "6. Appassutasuttavaṇṇanā",
  "atk-s0402a36:15": "6. Chaṭṭhe anupapannoti anupāgato. Suttantiādīsu ubhatovibhaṅganiddesakhandhakaparivārasuttanipātamaṅgalasuttaratanasutta- nāḷakasuttatuvaṭakasuttāni, aññampi ca suttanāmakaṁ tathāgatavacanaṁ suttanti veditabbaṁ. Sabbampi sagāthakaṁ suttaṁ geyyanti veditabbaṁ, visesena saṁyuttake sakalopi sagāthāvaggo. Sakalampi abhidhammapiṭakaṁ, niggāthakasuttaṁ, yañca aññampi aṭṭhahi aṅgehi asaṅgahitaṁ buddhavacanaṁ, taṁ veyyākaraṇanti veditabbaṁ. Dhammapada-theragāthā-therigāthā suttanipāte nosuttanāmikā suddhikagāthā ca gāthāti veditabbā. Somanassañāṇamayikagāthāpaṭisaṁyuttā dveasīti suttantā udānanti veditabbā. ‘‘Vuttañhetaṁ bhagavatā’’tiādinayappavattā dasuttarasatasuttantā itivuttakanti veditabbā. Apaṇṇakajātakādīni paññāsādhikāni pañca jātakasatāni jātakanti veditabbāni. ‘‘Cattārome, bhikkhave, acchariyā abbhutā dhammā ānande’’tiādinayappavattā sabbepi acchariyaabbhutadhammapaṭisaṁyuttā suttantā abbhutadhammanti veditabbā. Cūḷavedallamahāvedallasammādiṭṭhisakkapañhasaṅkhārabhājaniyamahāpuṇṇamasuttādayo sabbepi vedañca tuṭṭhiñca laddhā laddhā pucchitā suttantā vedallanti veditabbā. Na atthamaññāya na dhammamaññāyāti aṭṭhakathañca pāḷiñca ajānitvā. Dhammānudhammappaṭipannoti navalokuttaradhammassa anurūpadhammaṁ sahasīlaṁ pubbabhāgapaṭipadaṁ na paṭipanno hoti. Iminā upāyena sabbavāresu attho veditabbo. Paṭhamavāre panettha appassutadussīlo kathito, dutiye appassutakhīṇāsavo, tatiye bahussutadussīlo, catutthe bahussutakhīṇāsavo.",
  "atk-s0402a36:16": "Sīlesuasamāhitoti sīlesu aparipūrakārī. Sīlato ca sutena cāti sīlabhāgena ca sutabhāgena ca ‘‘ayaṁ dussīlo appassuto’’ti evaṁ taṁ garahantīti attho. Tassa sampajjate sutanti tassa puggalassa yasmā tena sutena sutakiccaṁ kataṁ, tasmā tassa sutaṁ sampajjati nāma. Nāssa sampajjateti sutakiccassa akatattā na sampajjati. Dhammadharanti sutadhammānaṁ ādhārabhūtaṁ. Sappaññanti supaññaṁ. Nekkhaṁ jambonadassevāti jambunadaṁ vuccati jātisuvaṇṇaṁ, tassa jambunadassa nekkhaṁ viya, pañcasuvaṇṇaparimāṇaṁ suvaṇṇaghaṭikaṁ viyāti attho.",
  "atk-s0402a36:17": "7. Sobhanasuttavaṇṇanā",
  "atk-s0402a36:18": "7. Sattame viyattāti paññāveyyattiyena samannāgatā. Vinītāti vinayaṁ upetā suvinītā. Visāradāti vesārajjena somanassasahagatena ñāṇena samannāgatā. Dhammadharāti sutadhammānaṁ ādhārabhūtā. Bhikkhu ca sīlasampannoti gāthāya kiñcāpi ekekasseva ekeko guṇo kathito, sabbesaṁ pana sabbepi vaṭṭantīti.",
  "atk-s0402a36:19": "8. Vesārajjasuttavaṇṇanā",
  "atk-s0402a36:20": "8. Aṭṭhame vesārajjānīti ettha sārajjapaṭipakkho vesārajjaṁ, catūsu ṭhānesu sārajjābhāvaṁ paccavekkhantassa uppannasomanassamayañāṇassetaṁ nāmaṁ. Āsabhaṁ ṭhānanti seṭṭhaṭṭhānaṁ uttamaṭṭhānaṁ. Āsabhā vā pubbabuddhā, tesaṁ ṭhānanti attho. Apica gavasatajeṭṭhako usabho, gavasahassajeṭṭhako vasabho. Vajasatajeṭṭhako vā usabho, vajasahassajeṭṭhako vasabho , sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho, so idha usabhoti adhippeto. Idampi hi tassa pariyāyavacanaṁ. Usabhassa idanti āsabhaṁ. Ṭhānanti catūhi pādehi pathaviṁ uppīḷetvā vavatthānaṁ. Idaṁ pana āsabhaṁ viyāti āsabhaṁ. Yatheva hi nisabhasaṅkhāto usabho catūhi pādehi pathaviṁ uppīḷetvā acalaṭṭhānena tiṭṭhati, evaṁ tathāgatopi catūhi vesārajjapādehi aṭṭhaparisapathaviṁ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṁ tiṭṭhamānova taṁ āsabhaṁ ṭhānaṁ paṭijānāti upagacchati na paccakkhāti, attani āropeti. Tena vuttaṁ ‘‘āsabhaṁ ṭhānaṁ paṭijānātī’’ti.",
  "atk-s0402a36:21": "Parisāsūti aṭṭhasu parisāsu. Sīhanādaṁ nadatīti seṭṭhanādaṁ abhītanādaṁ nadati, sīhanādasadisaṁ vā nādaṁ nadati. Ayamattho sīhanādasuttena dassetabbo. Yathā vā sīho sahanato ca hananato ca sīhoti vuccati, evaṁ tathāgato lokadhammānaṁ sahanato parappavādānañca hananato sīhoti vuccati. Evaṁ vuttassa sīhassa nādaṁ sīhanādaṁ. Tattha yathā sīho sīhabalena samannāgato sabbattha visārado vigatalomahaṁso sīhanādaṁ nadati, evaṁ tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso ‘‘iti rūpa’’ntiādinā nayena nānāvidhadesanāvilāsasampannaṁ sīhanādaṁ nadati. Tena vuttaṁ ‘‘parisāsu sīhanādaṁ nadatī’’ti.",
  "atk-s0402a36:22": "Brahmacakkaṁpavattetīti ettha brahmanti seṭṭhaṁ uttamaṁ visuddhaṁ. Cakkasaddo panāyaṁ –",
  "atk-s0402a36:23": "‘‘Sampattiyaṁ lakkhaṇe ca, rathaṅge iriyāpathe;",
  "atk-s0402a36:24": "Dāne ratanadhammūra-cakkādīsu ca dissati;",
  "atk-s0402a36:25": "Dhammacakke idha mato, tañca dvedhā vibhāvaye’’.",
  "atk-s0402a36:26": "‘‘Cattārimāni, bhikkhave, cakkāni, yehi samannāgatānaṁ devamanussāna’’ntiādīsu (a. ni. 4.31) hi ayaṁ sampattiyaṁ dissati. ‘‘Pādatalesu cakkāni jātānī’’ti (dī. ni. 2.35) ettha lakkhaṇe. ‘‘Cakkaṁva vahato pada’’nti (dha. pa. 1) ettha rathaṅge. ‘‘Catucakkaṁ navadvāra’’nti (saṁ. ni. 1.29) ettha iriyāpathe. ‘‘Dadaṁ bhuñja mā ca pamādo, cakkaṁ vattaya sabbapāṇina’’nti (jā. 1.7.149) ettha dāne. ‘‘Dibbaṁ cakkaratanaṁ pāturahosī’’ti (dī. ni. 2.243; ma. ni. 3.256) ettha ratanacakke. ‘‘Mayā pavattitaṁ cakka’’nti (su. ni. 562) ettha dhammacakke. ‘‘Icchāhatassa posassa, cakkaṁ bhamati matthake’’ti (jā. 1.1.104; 1.5.103) ettha uracakke. ‘‘Khurapariyantena cepi cakkenā’’ti (dī. ni. 1.166) ettha paharaṇacakke. ‘‘Asanivicakka’’nti (dī. ni. 3.61; saṁ. ni. 2.162) ettha asanimaṇḍale. Idha panāyaṁ dhammacakke mato.",
  "atk-s0402a36:27": "Taṁ panetaṁ dhammacakkaṁ duvidhaṁ hoti paṭivedhañāṇañca desanāñāṇañca. Tattha paññāpabhāvitaṁ attano ariyaphalāvahaṁ paṭivedhañāṇaṁ, karuṇāpabhāvitaṁ sāvakānaṁ ariyaphalāvahaṁ desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato yāva arahattamaggā uppajjamānaṁ, phalakkhaṇe uppannaṁ nāma. Tusitabhavanato vā yāva mahābodhipallaṅke arahattamaggā uppajjamānaṁ, phalakkhaṇe uppannaṁ nāma. Dīpaṅkarato paṭṭhāya vā yāva bodhipallaṅke arahattamaggā uppajjamānaṁ, phalakkhaṇe uppannaṁ nāma. Desanāñāṇampi pavattamānaṁ pavattanti duvidhaṁ. Tañhi yāva aññāsikoṇḍaññassa sotāpattimaggā pavattamānaṁ, phalakkhaṇe pavattaṁ nāma. Tesu paṭivedhañāṇaṁ lokuttaraṁ, desanāñāṇaṁ lokiyaṁ. Ubhayampi panetaṁ aññehi asādhāraṇaṁ, buddhānaṁyeva orasañāṇaṁ.",
  "atk-s0402a36:28": "Sammāsambuddhassa te paṭijānatoti ‘‘ahaṁ sammāsambuddho, sabbe dhammā mayā abhisambuddhā’’ti evaṁ paṭijānato tava. Anabhisambuddhāti ime nāma dhammā tayā anabhisambuddhā. Tatra vatāti tesu ‘‘anabhisambuddhā’’ti evaṁ dassitadhammesu. Sahadhammenāti sahetunā sakāraṇena vacanena. Nimittametanti ettha puggalopi dhammopi nimittanti adhippeto . Taṁ puggalaṁ na passāmi, yo maṁ paṭicodessati. Taṁ dhammaṁ na passāmi, yaṁ dassetvā ‘‘ayaṁ nāma dhammo tayā anabhisambuddho’’ti maṁ paṭicodessatīti ayamettha attho. Khemappattoti khemaṁ patto. Sesapadadvayaṁ imasseva vevacanaṁ. Sabbampetaṁ vesārajjañāṇameva sandhāya vuttaṁ. Dasabalassa hi ‘‘ayaṁ nāma dhammo tayā anabhisambuddho’’ti codakaṁ puggalaṁ vā codanākāraṇaṁ anabhisambuddhadhammaṁ vā apassato ‘‘sabhāvabuddhoyeva vata samāno ahaṁ buddhosmīti vadāmī’’ti paccavekkhantassa balavataraṁ somanassaṁ uppajjati, tena sampayuttaṁ ñāṇaṁ vesārajjaṁ nāma. Taṁ sandhāya ‘‘khemappatto’’tiādimāha. Evaṁ sabbattha attho veditabbo.",
  "atk-s0402a36:29": "Antarāyikā dhammāti ettha pana antarāyaṁ karontīti antarāyikā. Te atthato sañcicca vītikkantā satta āpattikkhandhā. Sañcicca vītikkantaṁ hi antamaso dukkaṭadubbhāsitampi maggaphalānaṁ antarāyaṁ karoti. Idha pana methunadhammo adhippeto. Methunaṁ sevato hi yassa kassaci nissaṁsayameva maggaphalānaṁ antarāyo hoti.",
  "atk-s0402a36:30": "Yassa kho pana te atthāyāti rāgakkhayādīsu yassa atthāya. Dhammo desitoti asubhabhāvanādidhammo kathito. Tatra vata manti tasmiṁ aniyyānikadhamme maṁ. Sesaṁ vuttanayeneva veditabbaṁ.",
  "atk-s0402a36:31": "Vādapathāti vādāyeva. Puthūti bahū. Sitāti upanibaddhā abhisaṅkhatā. Atha vā puthussitāti puthubhāvaṁ sitā upagatā, puthūhi vā sitātipi puthussitā. Yaṁ nissitāti etarahipi yaṁ vādapathaṁ nissitā. Na te bhavantīti te vādapathā na bhavanti bhijjanti vinassanti. Dhammacakkanti desanāñāṇassapi paṭivedhañāṇassapi etaṁ nāmaṁ. Tesu desanāñāṇaṁ lokiyaṁ, paṭivedhañāṇaṁ lokuttaraṁ. Kevalīti sakalaguṇasamannāgato. Tādisanti tathāvidhaṁ.",
  "atk-s0402a36:32": "9. Taṇhuppādasuttavaṇṇanā",
  "atk-s0402a36:33": "9. Navame uppajjati etesūti uppādā. Kā uppajjati? Taṇhā. Taṇhāya uppādā taṇhuppādā, taṇhāvatthūni taṇhākāraṇānīti attho. Cīvarahetūti ‘‘kattha manāpaṁ cīvaraṁ labhissāmī’’ti cīvarakāraṇā uppajjati. Itibhavābhavahetūti ettha itīti nidassanatthe nipāto. Yathā cīvarādihetu, evaṁ bhavābhavahetupīti attho. Bhavābhavoti cettha paṇītatarāni sappinavanītādīni adhippetāni. Sampattibhavesu paṇītatarapaṇītatamabhavotipi vadantiyeva.",
  "atk-s0402a36:34": "Taṇhādutiyoti ayañhi satto anamatagge saṁsāravaṭṭe saṁsaranto na ekakova saṁsarati, taṇhaṁ pana dutiyikaṁ labhantova saṁsarati. Tena vuttaṁ ‘‘taṇhādutiyo’’ti. Itthabhāvaññathābhāvanti ettha itthabhāvo nāma ayaṁ attabhāvo, aññathābhāvo nāma anāgatattabhāvo. Evarūpo vā aññopi attabhāvo itthabhāvo nāma, na evarūpo aññathābhāvo nāma. Taṁ itthabhāvaññathābhāvaṁ. Saṁsāranti khandhadhātuāyatanānaṁ paṭipāṭiṁ. Nātivattatīti nātikkamati. Evamādīnavaṁ ñatvāti evaṁ atītānāgatapaccuppannesu khandhesu ādīnavaṁ jānitvā. Taṇhaṁ dukkhassa sambhavanti taṇhaṁ ca ‘‘ayaṁ vaṭṭadukkhasambhūto sabhāvo kāraṇa’’nti evaṁ jānitvā. Ettāvatā imassa bhikkhuno vipassanaṁ vaḍḍhetvā arahattaṁ pattabhāvo dassito. Idāni taṁ khīṇāsavaṁ thomento vītataṇhotiādimāha. Tattha anādānoti niggahaṇo. Sato bhikkhu paribbajeti satisampajaññe vepullappatto khīṇāsavo bhikkhu sato sampajāno careyya vihareyyāti attho. Iti suttante vaṭṭaṁ kathetvā gāthāsu vaṭṭavivaṭṭaṁ kathitanti.",
  "atk-s0402a36:35": "10. Yogasuttavaṇṇanā",
  "atk-s0402a36:36": "10. Dasame vaṭṭasmiṁ yojentīti yogā. Kāmayogotiādīsu pañcakāmaguṇiko rāgo kāmayogo. Rūpārūpabhavesu chandarāgo bhavayogo, tathā jhānanikanti. Sassatadiṭṭhisahagato ca rāgo dvāsaṭṭhi diṭṭhiyo ca diṭṭhiyogo. Catūsu saccesu aññāṇaṁ avijjāyogo. Kāmesu vā yojetīti kāmayogo. Bhavesu yojetīti bhavayogo. Diṭṭhīsu yojetīti diṭṭhiyogo. Avijjāya yojetīti avijjāyogoti heṭṭhā vuttadhammānaṁyevetaṁ adhivacanaṁ.",
  "atk-s0402a36:37": "Idāni te vitthāretvā dassento katamo ca, bhikkhavetiādimāha. Tattha samudayanti uppattiṁ. Atthaṅgamanti bhedaṁ. Assādanti madhurabhāvaṁ. Ādīnavanti amadhurabhāvaṁ dosaṁ. Nissaraṇanti nissaṭabhāvaṁ. Kāmesūti vatthukāmesu. Kāmarāgoti kāme ārabbha uppannarāgo. Sesapadesupi eseva nayo. Anusetīti nibbattati. Ayaṁ vuccati, bhikkhave, kāmayogoti, bhikkhave, idaṁ kāmesu yojanakāraṇaṁ bandhanakāraṇaṁ vuccatīti evaṁ sabbattha attho veditabbo.",
  "atk-s0402a36:38": "Phassāyatanānanti cakkhādīnaṁ cakkhusamphassādikāraṇānaṁ. Avijjā aññāṇanti ñāṇapaṭipakkhabhāvena aññāṇasaṅkhātā avijjā. Iti kāmayogoti ettha iti saddo catūhipi yogehi saddhiṁ yojetabbo ‘‘evaṁ kāmayogo, evaṁ bhavayogo’’ti. Saṁyuttoti parivārito. Pāpakehīti lāmakehi. Akusalehīti akosallasambhūtehi. Saṁkilesikehīti saṁkilesanakehi, pasannassa cittassa pasannabhāvadūsakehīti attho. Ponobbhavikehīti punabbhavanibbattakehi. Sadarehīti sadarathehi. Dukkhavipākehīti vipākakāle dukkhuppādakehi. Āyatiṁ jātijarāmaraṇikehīti anāgate punappunaṁ jātijarāmaraṇanibbattakehi. Tasmāayogakkhemīti vuccatīti yasmā appahīnayogo puggalo etehi dhammehi sampayutto hoti, tasmā catūhi yogehi khemaṁ nibbānaṁ anadhigatattā na yogakkhemīti vuccati.",
  "atk-s0402a36:39": "Visaṁyogoti visaṁyojanakāraṇāni. Kāmayogavisaṁyogoti kāmayogato visaṁyojanakāraṇaṁ. Sesapadesupi eseva nayo. Tattha asubhajjhānaṁ kāmayogavisaṁyogo, taṁ pādakaṁ katvā adhigato anāgāmimaggo ekanteneva kāmayogavisaṁyogo nāma. Arahattamaggo bhavayogavisaṁyogo nāma, sotāpattimaggo diṭṭhiyogavisaṁyogo nāma, arahattamaggo avijjāyogavisaṁyogo nāma. Idāni te vitthāravasena dassento katamo ca, bhikkhavetiādimāha. Tassattho vuttanayeneva veditabbo.",
  "atk-s0402a36:40": "Bhavayogena cūbhayanti bhavayogena ca saṁyuttā, kiñci bhiyyo ubhayenāpi sampayuttā, yena kenaci yogena samannāgatāti attho. Purakkhatāti purato katā, parivāritā vā. Kāme pariññāyāti duvidhepi kāme parijānitvā. Bhavayogañca sabbasoti bhavayogañca sabbameva parijānitvā. Samūhaccāti samūhanitvā. Virājayanti virājento, virājetvā vā. ‘‘Virājento’’ti hi vutte maggo kathito hoti, ‘‘virājetvā’’ti vutte phalaṁ. Munīti khīṇāsavamuni. Iti imasmiṁ suttepi gāthāsupi vaṭṭavivaṭṭameva kathitanti.",
  "atk-s0402a36:41": "Bhaṇḍagāmavaggo paṭhamo."
}