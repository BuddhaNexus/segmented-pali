{
  "atk-s0304a9:0": "10. Abyākatasaṁyuttaṁ",
  "atk-s0304a9:1": "1. Khemāsuttavaṇṇanā",
  "atk-s0304a9:2": "410. Abyākatasaṁyuttassa paṭhame khemāti gihikāle bimbisārassa upāsikā saddhāpabbajitā mahātherī ‘‘etadaggaṁ, bhikkhave, mama sāvikānaṁ bhikkhunīnaṁ mahāpaññānaṁ yadidaṁ khemā’’ti evaṁ bhagavatā mahāpaññatāya etadagge ṭhapitā. Paṇḍitāti paṇḍiccena samannāgatā. Viyattāti veyyattiyena samannāgatā. Medhāvinīti medhāya paññāya samannāgatā. Bahussutāti pariyattibāhusaccenapi paṭivedhabāhusaccenapi samannāgatā.",
  "atk-s0304a9:3": "Gaṇakoti acchiddakagaṇanāya kusalo. Muddikoti aṅgulimuddāya gaṇanāya kusalo. Saṅkhāyakoti piṇḍagaṇanāya kusalo. Gambhīroti caturāsītiyojanasahassagambhīro. Appameyyoti āḷhakagaṇanāya appameyyo. Duppariyogāhoti āḷhakagaṇanāya pamāṇagahaṇatthaṁ durogāho. Yena rūpena tathāgatanti yena rūpena dīgho rasso sāmo odātoti sattasaṅkhātaṁ tathāgataṁ paññapeyya. Taṁ rūpaṁ tathāgatassa pahīnanti taṁ vuttappakārarūpaṁ samudayappahānena sabbaññutathāgatassa pahīnaṁ. Rūpasaṅkhāya vimuttoti āyatiṁ rūpassa anuppattiyā rūpārūpakoṭṭhāsenapi evarūpo nāma bhavissatīti vohārassapi paṭipassaddhattā rūpapaṇṇattiyāpi vimutto. Gambhīroti ajjhāsaya gambhīratāya ca guṇagambhīratāya ca gambhīro. Tassa evaṁ guṇagambhīrassa sato sabbaññutathāgatassa yaṁ upādāya sattasaṅkhāto tathāgatoti paññatti hoti, tadabhāvena tassā paññattiyā abhāvaṁ passantassa ayaṁ sattasaṅkhāto hoti tathāgato paraṁ maraṇāti idaṁ vacanaṁ na upeti na yujjati, na hoti tathāgato paraṁ maraṇātiādivacanampi na upeti na yujjatīti attho.",
  "atk-s0304a9:4": "Saṁsandissatīti ekaṁ bhavissati. Samessatīti nirantaraṁ bhavissati. Na virodhayissatīti na viruddhaṁ padaṁ bhavissati. Aggapadasminti desanāya. Desanā hi idha aggapadanti adhippetā.",
  "atk-s0304a9:5": "2. Anurādhasuttavaṇṇanā",
  "atk-s0304a9:6": "411. Dutiyaṁ khandhiyavagge vitthāritameva, abyākatādhikārato pana idha vuttaṁ.",
  "atk-s0304a9:7": "3-8. Paṭhamasāriputtakoṭṭhikasuttādivaṇṇanā",
  "atk-s0304a9:8": "412-417. Tatiye rūpagatametanti rūpamattametaṁ. Ettha rūpato añño koci satto nāma na upalabbhati, rūpe pana sati nāmamattaṁ etaṁ hotīti dasseti. Vedanāgatametantiādīsupi eseva nayo. Ayaṁ kho āvuso hetūti ayaṁ rūpādīni muñcitvā anupalabbhiyasabhāvo hetu, yenetaṁ abyākataṁ bhagavatāti. Catutthādīni uttānatthāneva.",
  "atk-s0304a9:9": "9. Kutūhalasālāsuttavaṇṇanā",
  "atk-s0304a9:10": "418. Navame kutūhalasālāyanti kutūhalasālā nāma paccekasālā natthi, yattha pana nānātitthiyā samaṇabrāhmaṇā nānāvidhaṁ kathaṁ pavattenti, sā bahūnaṁ ‘‘ayaṁ kiṁ vadati, ayaṁ kiṁ vadatī’’ti kutūhaluppavattiṭṭhānato kutūhalasālāti vuccati. Dūrampi gacchatīti yāva ābhassarabrahmalokā gacchati. Imañca kāyaṁ nikkhipatīti cuticittena nikkhipati. Anupapanno hotīti cutikkhaṇeyeva paṭisandhicittassa anuppannattā anupapanno hoti.",
  "atk-s0304a9:11": "10. Ānandasuttavaṇṇanā",
  "atk-s0304a9:12": "419. Dasame tesametaṁ saddhiṁ abhavissāti tesaṁ laddhiyā saddhiṁ etaṁ abhavissa. Anulomaṁ abhavissa ñāṇassa uppādāya sabbe dhammā anattāti yaṁ etaṁ ‘‘sabbe dhammā anattā’’ti vipassanāñāṇaṁ uppajjati, api nu me tassa anulomaṁ abhavissāti attho.",
  "atk-s0304a9:13": "11. Sabhiyakaccānasuttavaṇṇanā",
  "atk-s0304a9:14": "420. Ekādasame etamettakena ettakamevāti āvuso yassāpi etaṁ ettakena kālena ‘‘hetumhi sati rūpītiādi paññāpanā hoti, asati na hotī’’ti byākaraṇaṁ bhaveyya, tassa ettakameva bahu. Ko pana vādo atikkanteti atikkante pana atimanāpe dhammadesanānaye vādoyeva ko, natthi vādo, chinnā kathāti.",
  "atk-s0304a9:15": "Abyākatasaṁyuttavaṇṇanā niṭṭhitā.",
  "atk-s0304a9:16": "Iti sāratthappakāsiniyā saṁyuttanikāya-aṭṭhakathāya",
  "atk-s0304a9:17": "Saḷāyatanavaggavaṇṇanā niṭṭhitā."
}