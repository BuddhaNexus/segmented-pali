{
  "atk-abh02a15:0": "16. Ñāṇavibhaṅgo",
  "atk-abh02a15:1": "1. Ekakamātikādivaṇṇanā",
  "atk-abh02a15:2": "751. Idāni tadanantare ñāṇavibhaṅge ekavidhena ñāṇavatthūtiādinā nayena paṭhamaṁ ekavidhādīhi dasavidhapariyosānehi dasahi paricchedehi mātikaṁ ṭhapetvā nikkhittapadānukkamena niddeso kato.",
  "atk-abh02a15:3": "Tattha ekavidhenāti ekappakārena, ekakoṭṭhāsena vā. Ñāṇavatthūti ettha pana ñāṇañca taṁ vatthu ca nānappakārānaṁ sampattīnanti ñāṇavatthu; okāsaṭṭhena ñāṇassa vatthūtipi ñāṇavatthu. Idha pana purimenevatthena ñāṇavatthu veditabbaṁ. Teneva ekavidhaparicchedāvasāne ‘‘yāthāvakavatthuvibhāvanā paññā – evaṁ ekavidhena ñāṇavatthū’’ti vuttaṁ. Pañca viññāṇāti cakkhuviññāṇādīni pañca. Na hetūtiādīni heṭṭhā dhammasaṅgahaṭṭhakathāyaṁ (dha. sa. aṭṭha. 1.6) vuttanayeneva veditabbāni. Saṅkhepato panettha yaṁ vattabbaṁ taṁ niddesavāre āvi bhavissati. Yathā cettha, evaṁ dukamātikādipadesupi yaṁ vattabbaṁ taṁ tattheva āvi bhavissati. Nikkhepaparicchedamattaṁ panettha evaṁ veditabbaṁ. Ettha hi ‘‘na hetu ahetukā’’tiādīhi tāva dhammasaṅgahamātikāvasena, ‘‘aniccā jarābhibhūtā’’tiādīhi amātikāvasenāti saṅkhepato duvidhehi pabhedato aṭṭhasattatiyā padehi ekakamātikā nikkhittā.",
  "atk-abh02a15:4": "Dukānurūpehi pana pañcatiṁsāya dukehi dukamātikā nikkhittā.",
  "atk-abh02a15:5": "Tikānurūpehi ‘‘cintāmayā paññā’’tiādīhi catūhi bāhirattikehi, ‘‘vipākā paññā’’tiādīhi aniyamitapaññāvasena vuttehi cuddasahi mātikātikehi, vitakkattike paṭhamapadena niyamitapaññāvasena vuttehi terasahi, dutiyapadena niyamitapaññāvasena vuttehi sattahi, tatiyapadena niyamitapaññāvasena vuttehi dvādasahi, pītittike ca paṭhamapadena niyamitapaññāvasena vuttehi terasahi, tathā dutiyapadena, tatiyapadena niyamitapaññāvasena vuttehi dvādasahīti aṭṭhāsītiyā tikehi tikamātikā nikkhittā.",
  "atk-abh02a15:6": "Catukkamātikā pana ‘kammassakatañāṇa’ntiādīhi ekavīsatiyā catukkehi, pañcakamātikā dvīhi pañcakehi, chakkamātikā ekena chakkena, sattakamātikā ‘‘sattasattati ñāṇavatthūnī’’ti evaṁ saṅkhepato vuttehi ekādasahi sattakehi, aṭṭhakamātikā ekena aṭṭhakena, navakamātikā ekena navakena.",
  "atk-abh02a15:7": "10. Dasakamātikāvaṇṇanā",
  "atk-abh02a15:8": "760.Dasakamātikā ‘‘dasa tathāgatassa tathāgatabalānī’’tiādinā ekeneva dasakena nikkhittā. Tattha dasāti gaṇanaparicchedo. Tathāgatassāti yathā vipassīādayo pubbakā isayo āgatā tathā āgatassa; yathā ca te gatā tathā gatassa. Tathāgatabalānīti aññehi asādhāraṇāni tathāgatasseva balāni; yathā vā pubbabuddhānaṁ balāni puññussayasampattiyā āgatāni tathā āgatabalānītipi attho. Tattha duvidhaṁ tathāgatassa balaṁ – kāyabalañca ñāṇabalañca. Tesu kāyabalaṁ hatthikulānusāreneva veditabbaṁ. Vuttañhetaṁ porāṇehi –",
  "atk-abh02a15:9": "Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "atk-abh02a15:10": "Gandhamaṅgalahemañca, uposathachaddantime dasāti. –",
  "atk-abh02a15:11": "Imāni hi dasa hatthikulāni.",
  "atk-abh02a15:12": "Tattha ‘kāḷāvaka’nti pakatihatthikulaṁ daṭṭhabbaṁ. Yaṁ dasannaṁ purisānaṁ kāyabalaṁ taṁ ekassa kāḷāvakahatthino. Yaṁ dasannaṁ kāḷāvakānaṁ balaṁ taṁ ekassa gaṅgeyassa. Yaṁ dasannaṁ gaṅgeyyānaṁ taṁ ekassa paṇḍarassa. Yaṁ dasannaṁ paṇḍarānaṁ taṁ ekassa tambassa. Yaṁ dasannaṁ tambānaṁ taṁ ekassa piṅgalassa. Yaṁ dasannaṁ piṅgalānaṁ taṁ ekassa gandhahatthino. Yaṁ dasannaṁ gandhahatthīnaṁ taṁ ekassa maṅgalassa. Yaṁ dasannaṁ maṅgalānaṁ taṁ ekassa hemavatassa. Yaṁ dasannaṁ hemavatānaṁ taṁ ekassa uposathassa. Yaṁ dasannaṁ uposathānaṁ taṁ ekassa chaddantassa. Yaṁ dasannaṁ chaddantānaṁ taṁ ekassa tathāgatassa. Nārāyanasaṅkhātabalantipi idameva vuccati. Tadetaṁ pakatihatthīnaṁ gaṇanāya hatthikoṭisahassānaṁ, purisagaṇanāya dasannaṁ purisakoṭisahassānaṁ balaṁ hoti. Idaṁ tāva tathāgatassa kāyabalaṁ.",
  "atk-abh02a15:13": "Ñāṇabalaṁ pana idha tāva pāḷiyaṁ āgatameva dasabalañāṇaṁ. Mahāsīhanāde (ma. ni. 1.146 ādayo) dasabalañāṇaṁ, catuvesārajjañāṇaṁ, aṭṭhasu parisāsu akampanañāṇaṁ, catuyoniparicchedakañāṇaṁ, pañcagatiparicchedakañāṇaṁ, saṁyuttake (saṁ. ni. 2.33-34) āgatāni tesattati ñāṇāni, sattasattati ñāṇānīti evaṁ aññānipi anekāni ñāṇasahassāni – etaṁ ñāṇabalaṁ nāma. Idhāpi ñāṇabalameva adhippetaṁ ñāṇañhi akampiyaṭṭhena upatthambhakaṭṭhena ca balanti vuttaṁ.",
  "atk-abh02a15:14": "Yehi balehi samannāgatoti yehi dasahi ñāṇabalehi upeto samupeto. Āsabhaṁ ṭhānanti seṭṭhaṭṭhānaṁ uttamaṭṭhānaṁ; āsabhā vā pubbabuddhā, tesaṁ ṭhānanti attho. Api ca gavasatajeṭṭhako usabho, gavasahassajeṭṭhako vasabho; vajasatajeṭṭhako vā usabho, vajasahassajeṭṭhako vasabho; sabbagavaseṭṭho sabbaparissayasaho seto pāsādiko mahābhāravaho asanisatasaddehipi akampanīyo nisabho. So idha usabhoti adhippeto. Idampi hi tassa pariyāyavacanaṁ. Usabhassa idanti āsabhaṁ. Ṭhānanti catūhi pādehi pathaviṁ uppīḷetvā acalaṭṭhānaṁ. Idaṁ pana āsabhaṁ viyāti āsabhaṁ. Yatheva hi nisabhasaṅkhāto usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati, evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṁ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṁ tiṭṭhamāno ca taṁ āsabhaṁ ṭhānaṁ paṭijānāti, upagacchati, na paccakkhāti, attani āropeti. Tena vuttaṁ ‘‘āsabhaṁ ṭhānaṁ paṭijānātī’’ti.",
  "atk-abh02a15:15": "Parisāsūti aṭṭhasu parisāsu. Sīhanādaṁ nadatīti seṭṭhanādaṁ abhītanādaṁ nadati, sīhanādasadisaṁ vā nādaṁ nadati. Ayamattho sīhanādasuttena dīpetabbo. Yathā vā sīho sahanato ca hananato ca sīhoti vuccati, evaṁ tathāgato lokadhammānaṁ sahanato parappavādānañca hananato sīhoti vuccati. Evaṁ vuttassa sīhassa nādaṁ sīhanādaṁ. Tattha yathā sīho sīhabalena samannāgato sabbattha visārado vigatalomahaṁso sīhanādaṁ nadati, evaṁ tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso ‘‘iti rūpa’’ntiādinā nayena nānāvidhadesanāvilāsasampannaṁ sīhanādaṁ nadati. Tena vuttaṁ ‘‘parisāsu sīhanādaṁ nadatī’’ti.",
  "atk-abh02a15:16": "Brahmacakkaṁ pavattetīti ettha brahmanti seṭṭhaṁ uttamaṁ visuddhaṁ. Cakkasaddo ca panāyaṁ –",
  "atk-abh02a15:17": "Sampattiyaṁ lakkhaṇe ca, rathaṅge iriyāpathe;",
  "atk-abh02a15:18": "Dāne ratanadhammūra, cakkādīsu ca dissati;",
  "atk-abh02a15:19": "Dhammacakke idha mato, tañca dvedhā vibhāvaye.",
  "atk-abh02a15:20": "‘‘Cattārimāni, bhikkhave, cakkāni yehi samannāgatānaṁ devamanussāna’’ntiādīsu (a. ni. 4.31) hi ayaṁ sampattiyaṁ dissati. ‘‘Heṭṭhā pādatalesu cakkāni jātānī’’ti (dī. ni. 2.35) ettha lakkhaṇe. ‘‘Cakkaṁva vahato pada’’nti (dha. pa. 1) ettha rathaṅge. ‘‘Catucakkaṁ navadvāra’’nti (saṁ. ni. 1.29) ettha iriyāpathe. ‘‘Dadaṁ bhuñja mā ca pamādo, cakkaṁ pavattaya sabbapāṇina’’nti (jā. 1.7.149) ettha dāne. ‘‘Dibbaṁ cakkaratanaṁ pāturahosī’’ti ettha ratanacakke. ‘‘Mayā pavattitaṁ cakka’’nti (su. ni. 562) ettha dhammacakke. ‘‘Icchāhatassa posassa cakkaṁ bhamati matthake’’ti (jā. 1.1.104; 1.5.103) ettha uracakke. ‘‘Khurapariyantena cepi cakkenā’’ti (dī. ni. 1.166) ettha paharaṇacakke. ‘‘Asanivicakka’’nti (dī. ni. 3.61; saṁ. ni. 2.162) ettha asanimaṇḍale. Idha panāyaṁ dhammacakke mato.",
  "atk-abh02a15:21": "Taṁ pana dhammacakkaṁ duvidhaṁ hoti – paṭivedhañāṇañca desanāñāṇañca. Tattha paññāpabhāvitaṁ attano ariyaphalāvahaṁ paṭivedhañāṇaṁ; karuṇāpabhāvitaṁ sāvakānaṁ ariyaphalāvahaṁ desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato yāva arahattamaggā uppajjamānaṁ , phalakkhaṇe uppannaṁ nāma; tusitabhavanato vā yāva mahābodhipallaṅke arahattamaggā uppajjamānaṁ, phalakkhaṇe uppannaṁ nāma; dīpaṅkarabyākaraṇato paṭṭhāya vā yāva arahattamaggā uppajjamānaṁ , phalakkhaṇe uppannaṁ nāma. Desanāñāṇampi pavattamānaṁ pavattanti duvidhaṁ. Tañhi yāva aññākoṇḍaññassa sotāpattimaggā pavattamānaṁ, phalakkhaṇe pavattaṁ nāma. Tesu paṭivedhañāṇaṁ lokuttaraṁ, desanāñāṇaṁ lokiyaṁ. Ubhayampi panetaṁ aññehi asādhāraṇaṁ buddhānaṁyeva orasañāṇaṁ.",
  "atk-abh02a15:22": "Idāni yehi dasahi balehi samannāgato tathāgato āsabhaṁ ṭhānaṁ paṭijānāti, yāni āditova ‘‘dasa tathāgatassa tathāgatabalānī’’ti nikkhittāni, tāni vitthārato dassetuṁ katamāni dasa? Idha tathāgato ṭhānañca ṭhānatotiādimāha. Tattha ṭhānañca ṭhānatoti kāraṇañca kāraṇato. Kāraṇañhi yasmā tattha phalaṁ tiṭṭhati tadāyattavuttitāya uppajjati ceva pavattati ca, tasmā ṭhānanti vuccati. Taṁ bhagavā ‘‘ye ye dhammā yesaṁ yesaṁ dhammānaṁ hetū paccayā uppādāya taṁ taṁ ṭhāna’’nti ca ‘ye ye dhammā yesaṁ yesaṁ dhammānaṁ na hetū na paccayā uppādāya taṁ taṁ aṭṭhāna’nti ca pajānanto ṭhānañca ṭhānato aṭṭhānañca aṭṭhānato yathābhūtaṁ pajānāti. Yampīti yena ñāṇena. Idampi tathāgatassāti idampi ṭhānāṭṭhānañāṇaṁ tathāgatassa tathāgatabalaṁ nāma hotīti attho. Evaṁ sabbapadesu yojanā veditabbā.",
  "atk-abh02a15:23": "Kammasamādānānanti samādiyitvā katānaṁ kusalākusalakammānaṁ; kammameva vā kammasamādānaṁ. Ṭhānaso hetusoti paccayato ceva hetuto ca. Tattha gatiupadhikālapayogā vipākassa ṭhānaṁ, kammaṁ hetu.",
  "atk-abh02a15:24": "Sabbattha gāmininti sabbagatigāminiñca agatigāminiñca. Paṭipadanti maggaṁ. Yathābhūtaṁ pajānātīti bahūsupi manussesu ekameva pāṇaṁ ghātentesu ‘imassa cetanā nirayagāminī bhavissati, imassa tiracchānayonigāminī’ti iminā nayena ekavatthusmimpi kusalākusalacetanāsaṅkhātānaṁ paṭipattīnaṁ aviparītato sabhāvaṁ pajānāti.",
  "atk-abh02a15:25": "Anekadhātunti cakkhudhātuādīhi kāmadhātuādīhi vā dhātūhi bahudhātuṁ. Nānādhātunti tāsaṁyeva dhātūnaṁ vilakkhaṇatāya nānappakāradhātuṁ. Lokanti khandhāyatanadhātulokaṁ. Yathābhūtaṁ pajānātīti tāsaṁ tāsaṁ dhātūnaṁ aviparītato sabhāvaṁ paṭivijjhati.",
  "atk-abh02a15:26": "Nānādhimuttikatanti hīnādīhi adhimuttīhi nānādhimuttikabhāvaṁ.",
  "atk-abh02a15:27": "Parasattānanti padhānasattānaṁ. Parapuggalānanti tato paresaṁ hīnasattānaṁ; ekatthameva vā etaṁ padadvayaṁ veneyyavasena pana dvedhā vuttaṁ. Indriyaparopariyattanti saddhādīnaṁ indriyānaṁ parabhāvañca aparabhāvañca vuḍḍhiñca hāniñcāti attho.",
  "atk-abh02a15:28": "Jhānavimokkhasamādhisamāpattīnanti paṭhamādīnaṁ catunnaṁ jhānānaṁ, ‘‘rūpī rūpāni passatī’’tiādīnaṁ aṭṭhannaṁ vimokkhānaṁ, savitakkasavicārādīnaṁ tiṇṇaṁ samādhīnaṁ, paṭhamajjhānasamāpattiādīnañca navannaṁ anupubbasamāpattīnaṁ. Saṁkilesanti hānabhāgiyadhammaṁ. Vodānanti visesabhāgiyadhammaṁ. Vuṭṭhānanti yena kāraṇena jhānādīhi vuṭṭhahanti, taṁ kāraṇaṁ.",
  "atk-abh02a15:29": "Pubbenivāsānussatinti pubbe nivutthakkhandhānussaraṇaṁ.",
  "atk-abh02a15:30": "Cutūpapātanti cutiñca upapātañca.",
  "atk-abh02a15:31": "Āsavānaṁ khayanti kāmāsavādīnaṁ khayasaṅkhātaṁ āsavanirodhaṁ nibbānaṁ.",
  "atk-abh02a15:32": "Imānīti yāni heṭṭhā ‘‘dasa tathāgatassa tathāgatabalānī’’ti avoca, imāni tānīti appanaṁ karotīti. Evamettha anupubbapadavaṇṇanaṁ ñatvā idāni yasmā tathāgato paṭhamaṁyeva ṭhānāṭṭhānañāṇena veneyyasattānaṁ āsavakkhayādhigamassa ceva anadhigamassa ca ṭhānāṭṭhānabhūtaṁ kilesāvaraṇābhāvaṁ passati, lokiyasammādiṭṭhiṭhānadassanato niyatamicchādiṭṭhiṭhānābhāvadassanato ca. Atha nesaṁ kammavipākañāṇena vipākāvaraṇābhāvaṁ passati , tihetukapaṭisandhidassanato. Sabbatthagāminīpaṭipadāñāṇena kammāvaraṇābhāvaṁ passati, ānantariyakammābhāvadassanato. Evaṁ anāvaraṇānaṁ anekadhātunānādhātuñāṇena anukūladhammadesanatthaṁ cariyāvisesaṁ passati, dhātuvemattadassanato. Atha nesaṁ nānādhimuttikatāñāṇena adhimuttiṁ passati, payogaṁ anādiyitvāpi adhimuttivasena dhammadesanatthaṁ. Athevaṁ diṭṭhādhimuttīnaṁ yathāsatti yathābalaṁ dhammaṁ desetuṁ indriyaparopariyattañāṇena indriyaparopariyattaṁ passati, saddhādīnaṁ tikkhamudubhāvadassanato. Evaṁ pariññātindriyaparopariyattāpi panete sace dūre honti, atha jhānādipariññāṇena jhānādīsu vasībhūtattā iddhivisesena khippaṁ upagacchati. Upagantvā ca nesaṁ pubbenivāsānussatiñāṇena pubbajātibhāvanaṁ, dibbacakkhānubhāvato pattabbena cetopariyañāṇena sampatticittavisesaṁ passanto āsavakkhayañāṇānubhāvena āsavakkhayagāminiyā paṭipadāya vigatasammohattā āsavakkhayāya dhammaṁ deseti. Tasmā iminā anukkamena imāni dasabalāni vuttānīti veditabbāni. Ayaṁ tāva mātikāya atthavaṇṇanā.",
  "atk-abh02a15:33": "(1.) Ekakaniddesavaṇṇanā",
  "atk-abh02a15:34": "761. Idāni yathānikkhittāya mātikāya ‘‘pañcaviññāṇā na hetumevā’’tiādinā nayena āraddhe niddesavāre na hetumevāti sādhāraṇahetupaṭikkhepaniddeso. Tattha ‘‘hetuhetu, paccayahetu, uttamahetu, sādhāraṇahetūti catubbidho hetū’’tiādinā nayena yaṁ vattabbaṁ siyā, taṁ sabbaṁ rūpakaṇḍe ‘‘sabbaṁ rūpaṁ na hetumevā’’tiādīnaṁ atthavaṇṇanāyaṁ (dha. sa. aṭṭha. 594) vuttameva. Ahetukamevātiādīsu byañjanasandhivasena makāro veditabbo; ahetukā evāti attho. Sesapadesupi eseva nayo. Apica ‘‘hetū dhammā nahetū dhammā’’tiādīsu (dha. sa. dukamātikā 1) dhammakoṭṭhāsesu pañcaviññāṇāni hetū dhammāti vā sahetukā dhammāti vā na honti. Ekantena pana na hetūyeva, ahetukā yevāti imānipi nayenettha sabbapadesu attho veditabbo. Abyākatamevāti padaṁ vipākābyākatavasena vuttaṁ. Sārammaṇamevāti olubbhārammaṇavasena. Paccayārammaṇaṁ olubbhārammaṇanti hi duvidhaṁ ārammaṇaṁ. Imasmiṁ pana ṭhāne olubbhārammaṇameva dhuraṁ, paccayārammaṇampi labbhatiyeva. Acetasikamevāti padaṁ cittaṁ, rūpaṁ, nibbānanti tīsu acetasikesu cittameva sandhāya vuttaṁ. No apariyāpannamevāti gatipariyāpannacutipariyāpannasaṁsāravaṭṭabhavapariyāpannabhāvato pariyāpannā eva, no apariyāpannā. Lokato vaṭṭato na niyyantīti aniyyānikā. Uppannaṁ manoviññāṇaviññeyyamevāti rūpakaṇḍe cakkhuviññāṇādīnaṁ paccuppannāneva rūpādīni ārabbha pavattito atītādivisayaṁ manoviññāṇampi pañcaviññāṇasotapatitameva katvā ‘‘upapannaṁ chahi viññāṇehi viññeyya’’nti (dha. sa. 584) vuttaṁ. Pañcaviññāṇā pana yasmā paccuppannāpi cakkhuviññāṇādīnaṁ ārammaṇā na honti, manoviññāṇasseva honti, tasmā ‘‘manoviññāṇaviññeyyamevā’’ti vuttaṁ. Aniccamevāti hutvā abhāvaṭṭhena aniccāyeva. Jarābhibhūtamevāti jarāya abhibhūtattā jarābhibhūtā eva.",
  "atk-abh02a15:35": "762.Uppannavatthukā uppannārammaṇāti anāgatapaṭikkhepo. Na hi te anāgatesu vatthārammaṇesu uppajjanti.",
  "atk-abh02a15:36": "Purejātavatthukā purejātārammaṇāti sahuppattipaṭikkhepo. Na hi te sahuppannaṁ vatthuṁ vā ārammaṇaṁ vā paṭicca uppajjanti, sayaṁ pana pacchājātā hutvā purejātesu vatthārammaṇesu uppajjanti.",
  "atk-abh02a15:37": "Ajjhattikavatthukāti ajjhattajjhattavasena vuttaṁ. Tāni hi ajjhattike pañca pasāde vatthuṁ katvā uppajjanti. Bāhirārammaṇāti bāhirarūpādiārammaṇā. Tattha catukkaṁ veditabbaṁ – pañcaviññāṇā hi pasādavatthukattā ajjhattikā ajjhattikavatthukā, manoviññāṇaṁ hadayarūpaṁ vatthuṁ katvā uppajjanakāle ajjhattikaṁ bāhiravatthukaṁ, pañcaviññāṇasampayuttā tayo khandhā bāhirā ajjhattikavatthukā , manoviññāṇasampayuttā tayo khandhā hadayarūpaṁ vatthuṁ katvā uppajjanakāle bāhirā bāhiravatthukā.",
  "atk-abh02a15:38": "Asambhinnavatthukāti aniruddhavatthukā. Na hi te niruddhaṁ atītaṁ vatthuṁ paṭicca uppajjanti. Asambhinnārammaṇatāyapi eseva nayo.",
  "atk-abh02a15:39": "Aññaṁ cakkhuviññāṇassa vatthu ca ārammaṇañcātiādīsu cakkhuviññāṇassa hi aññaṁ vatthu, aññaṁ ārammaṇaṁ. Aññaṁ sotaviññāṇādīnaṁ. Cakkhuviññāṇaṁ sotapasādādīsu aññataraṁ vatthuṁ, saddādīsu vā aññataraṁ ārammaṇaṁ katvā kappato kappaṁ gantvāpi na uppajjati; cakkhupasādameva pana vatthuṁ katvā rūpañca ārammaṇaṁ katvā uppajjati. Evamassa vatthupi dvārampi ārammaṇampi nibaddhaṁ, aññaṁ vatthuṁ vā dvāraṁ vā ārammaṇaṁ vā na saṅkamati, nibaddhavatthu nibaddhadvāraṁ nibaddhārammaṇameva hutvā uppajjati. Sotaviññāṇādīsupi eseva nayo.",
  "atk-abh02a15:40": "763.Naaññamaññassa gocaravisayaṁ paccanubhontīti ettha aññamaññassa cakkhu sotassa, sotaṁ vā cakkhussāti evaṁ ekaṁ ekassa gocaravisayaṁ na paccanubhotīti attho. Sace hi nīlādibhedaṁ rūpārammaṇaṁ samodhānetvā sotindriyassa upaneyya ‘iṅgha tāva naṁ vavatthāpehi vibhāvehi – kiṁ nāmetaṁ ārammaṇa’nti, cakkhuviññāṇaṁ vināpi mukhena attano dhammatāya evaṁ vadeyya – ‘are andhabāla, vassasatampi vassasahassampi paridhāvamāno aññatra mayā kuhiṁ etassa jānanakaṁ labhissasi; āhara naṁ cakkhupasāde upanehi; ahametaṁ ārammaṇaṁ jānissāmi – yadi vā nīlaṁ yadi vā pītakaṁ. Na hi eso aññassa visayo; mayhameveso visayo’ti. Sesaviññāṇesupi eseva nayo. Evamete aññamaññassa gocaravisayaṁ na paccanubhonti nāma.",
  "atk-abh02a15:41": "764.Samannāharantassāti āvajjaneneva samannāharantassa.",
  "atk-abh02a15:42": "Manasikarontassāti āvajjaneneva manasikarontassa. Etāni hi cittāni āvajjanena samannāhaṭakāle manasikatakāleyeva ca uppajjanti.",
  "atk-abh02a15:43": "Na abbokiṇṇāti aññena viññāṇena abbokiṇṇā nirantarāva nuppajjanti. Etena tesaṁ anantaratā paṭikkhittā.",
  "atk-abh02a15:44": "765.Na apubbaṁ acarimanti etena sabbesampi sahuppatti paṭikkhittā. Naaññamaññassa samanantarāti etena samanantaratā paṭikkhittā.",
  "atk-abh02a15:45": "766.Āvaṭṭanā vātiādīni cattāripi āvajjanasseva nāmāni. Tañhi bhavaṅgassa āvaṭṭanato āvaṭṭanā, tasseva ābhujanato ābhogo, rūpādīnaṁ samannāharaṇato samannāhāro, tesaṁyeva manasikaraṇato manasikāroti vuccati. Evamettha saṅkhepato pañcannaṁ viññāṇānaṁ āvajjanaṭṭhāne ṭhatvā āvajjanādikiccaṁ kātuṁ samatthabhāvo paṭikkhitto.",
  "atk-abh02a15:46": "Na kañci dhammaṁ paṭivijānātīti ‘‘manopubbaṅgamā dhammā’’ti (dha. pa. 1-2) evaṁ vuttaṁ ekampi kusalaṁ vā akusalaṁ vā na paṭivijānāti.",
  "atk-abh02a15:47": "Aññatraabhinipātamattāti ṭhapetvā rūpādīnaṁ abhinipātamattaṁ. Idaṁ vuttaṁ hoti – supaṇḍitopi puriso, ṭhapetvā āpāthagatāni rūpādīni, aññaṁ kusalākusalesu ekadhammampi pañcahi viññāṇehi na paṭivijānāti. Cakkhuviññāṇaṁ panettha dassanamattameva hoti. Sotaviññāṇādīni savanaghāyanasāyanaphusanamattāneva. Dassanādimattato pana muttā aññā etesaṁ kusalādipaṭiviññatti nāma natthi.",
  "atk-abh02a15:48": "Manodhātuyāpīti sampaṭicchanamanodhātuyāpi. Sampiṇḍanattho cettha pikāro. Tasmā manodhātuyāpi tato parāhi manoviññāṇadhātūhipīti sabbehipi pañcadvārikaviññāṇehi na kañci kusalākusalaṁ dhammaṁ paṭivijānātīti evamettha attho daṭṭhabbo.",
  "atk-abh02a15:49": "Na kañci iriyāpathaṁ kappetītiādīsupi eseva nayo. Na hi pañcadvārikaviññāṇehi gamanādīsu kañci iriyāpathaṁ kappeti, na kāyakammaṁ na vacīkammaṁ paṭṭhapeti, na kusalākusalaṁ dhammaṁ samādiyati, na samādhiṁ samāpajjati lokiyaṁ vā lokuttaraṁ vā, na samādhito vuṭṭhāti lokiyā vā lokuttarā vā, na bhavato cavati, na bhavantare upapajjati. Sabbampi hetaṁ kusalākusaladhammapaṭivijānanādivacanapariyosānaṁ kiccaṁ manodvārikacitteneva hoti, na pañcadvārikenāti sabbassāpetassa kiccassa karaṇe sahajavanakāni vīthicittāni paṭikkhittāni. Yathā cetesaṁ etāni kiccāni natthi, evaṁ niyāmokkamanādīnipi. Na hi pañcadvārikajavanena micchattaniyāmaṁ okkamati, na sammattaniyāmaṁ; na cetaṁ javanaṁ nāmagottamārabbha javati, na kasiṇādipaṇṇattiṁ; na lakkhaṇārammaṇikavipassanāvasena pavattati, na vuṭṭhānagāminībalavavipassanāvasena; na rūpārūpadhamme ārabbha javati, na nibbānaṁ; na cetena saddhiṁ paṭisambhidāñāṇaṁ uppajjati, na abhiññāñāṇaṁ, na sāvakapāramīñāṇaṁ, na paccekabodhiñāṇaṁ, na sabbaññutañāṇaṁ. Sabbopi panesa pabhedo manodvārikajavaneyeva labbhati.",
  "atk-abh02a15:50": "Na supati na paṭibujjhati na supinaṁ passatīti sabbenāpi ca pañcadvārikacittena neva niddaṁ okkamati, na niddāyati, na paṭibujjhati, na kiñca supinaṁ passatīti imesu tīsu ṭhānesu saha javanena vīthicittaṁ paṭikkhittaṁ.",
  "atk-abh02a15:51": "Niddāyantassa hi mahāvaṭṭiṁ jāletvā dīpe cakkhusamīpe upanīte paṭhamaṁ cakkhudvārikaṁ āvajjanaṁ bhavaṅgaṁ na āvaṭṭeti, manodvārikameva āvaṭṭeti. Atha javanaṁ javitvā bhavaṅgaṁ otarati. Dutiyavāre cakkhudvārikaṁ āvajjanaṁ bhavaṅgaṁ āvaṭṭeti. Tato cakkhuviññāṇādīni javanapariyosānāni pavattanti. Tadanantaraṁ bhavaṅgaṁ pavattati. Tatiyavāre manodvārikaāvajjanena bhavaṅge āvaṭṭite manodvārikajavanaṁ javati. Tena cittena ñatvā ‘kiṁ ayaṁ imasmiṁ ṭhāne āloko’ti jānāti.",
  "atk-abh02a15:52": "Tathā niddāyantassa kaṇṇasamīpe tūriyesu paggahitesu, ghānasamīpe sugandhesu vā duggandhesu vā pupphesu upanītesu, mukhe sappimhi vā phāṇite vā pakkhitte, piṭṭhiyaṁ pāṇinā pahāre dinne paṭhamaṁ sotadvārikādīni āvajjanāni bhavaṅgaṁ na āvaṭṭenti, manodvārikameva āvaṭṭeti. Atha javanaṁ javitvā bhavaṅgaṁ otarati. Dutiyavāre sotadvārikādīni āvajjanāni bhavaṅgaṁ āvaṭṭenti. Tato sotaghānajivhākāyaviññāṇādīni javanapariyosānāni pavattanti. Tadanantaraṁ bhavaṅgaṁ pavattati. Tatiyavāre manodvārikaāvajjanena bhavaṅge āvaṭṭite manodvārikajavanaṁ javati. Tena cittena ñatvā ‘kiṁ ayaṁ imasmiṁ ṭhāne saddo – saṅkhasaddo, bherisaddo’ti vā ‘kiṁ ayaṁ imasmiṁ ṭhāne gandho – mūlagandho, sāragandho’ti vā ‘kiṁ idaṁ mayhaṁ mukhe pakkhittarasaṁ – sappīti vā phāṇita’nti vā ‘kenamhi piṭṭhiyaṁ pahato, atithaddho me pahāro’ti vā vattāro honti. Evaṁ manodvārikajavaneneva paṭibujjhati, na pañcadvārikena. Supinampi teneva passati, na pañcadvārikena.",
  "atk-abh02a15:53": "Tañca panetaṁ supinaṁ passanto catūhi kāraṇehi passati – dhātukkhobhato vā anubhūtapubbato vā devatopasaṁhārato vā pubbanimittato vāti. Tattha pittādīnaṁ khobhakaraṇapaccayayogena khubhitadhātuko ‘dhātukkhobhato’ supinaṁ passati. Passanto ca nānāvidhaṁ supinaṁ passati – pabbatā patanto viya, ākāsena gacchanto viya, vāḷamigahatthicorādīhi anubaddho viya ca hoti. ‘Anubhūtapubbato’ passanto pubbe anubhūtapubbaṁ ārammaṇaṁ passati. ‘Devatopasaṁhārato’ passantassa devatā atthakāmatāya vā anatthakāmatāya vā atthāya vā anatthāya vā nānāvidhāni ārammaṇāni upasaṁharanti. So tāsaṁ devatānaṁ ānubhāvena tāni ārammaṇāni passati. Pubbanimittato passanto puññāpuññavasena uppajjitukāmassa atthassa vā anatthassa vā pubbanimittabhūtaṁ supinaṁ passati bodhisattamātā viya puttapaṭilābhanimittaṁ, bodhisatto viya pañca mahāsupine (a. ni. 5.196), kosalarājā viya ca soḷasa supineti (jā. 1.1.41).",
  "atk-abh02a15:54": "Tattha yaṁ dhātukkhobhato anubhūtapubbato ca supinaṁ passati, na taṁ saccaṁ hoti. Yaṁ devatopasaṁhārato passati, taṁ saccaṁ vā hoti alikaṁ vā. Kuddhā hi devatā upāyena vināsetukāmā viparītampi katvā dassenti. Tatridaṁ vatthu – rohaṇe kira nāgamahāvihāre mahāthero bhikkhusaṅghaṁ anapaloketvāva ekaṁ nāgarukkhaṁ chindāpesi. Rukkhe adhivatthā devatā therassa kuddhā paṭhamameva naṁ palobhetvā pacchā ‘ito te sattadivasamatthake upaṭṭhāko rājā marissatī’ti supine ārocesi. Thero naṁ kathaṁ āharitvā rājorodhānaṁ ācikkhi. Tā ekappahāreneva mahāviravaṁ viraviṁsu. Rājā ‘kiṁ eta’nti pucchi. Tā ‘evaṁ therena vutta’nti ārocayiṁsu. Rājā divase gaṇāpetvā sattāhe vītivatte kujjhitvā therassa hatthapāde chindāpesi.",
  "atk-abh02a15:55": "Yaṁ pana pubbanimittato passati taṁ ekantasaccameva hoti. Etesañca catunnaṁ mūlakāraṇānaṁ saṁsaggabhedatopi supinabhedo hotiyeva. Tañca panetaṁ catubbidhaṁ supinaṁ sekkhaputhujjanāva passanti appahīnavipallāsattā; asekkhā na passanti pahīnavipallāsattā.",
  "atk-abh02a15:56": "Kiṁ pana taṁ passanto sutto passati, paṭibuddho? Udāhu neva sutto passati na paṭibuddhoti? Kiñcettha yadi tāva sutto passati, abhidhammavirodho āpajjati. Bhavaṅgacittena hi supati. Tañca rūpanimittādiārammaṇaṁ rāgādisampayuttaṁ vā na hoti. Supinaṁ passantassa ca īdisāni cittāni uppajjanti. Atha paṭibuddho passati, vinayavirodho āpajjati. Yañhi paṭibuddho passati, taṁ sabbohārikacittena passati. Sabbohārikacittena ca kate vītikkame anāpatti nāma natthi. Supinaṁ passantena pana kate vītikkame ekantaṁ anāpatti eva. Atha neva sutto na paṭibuddho passati, na supinaṁ nāma passati. Evañhi sati supinassa abhāvova āpajjati? Na abhāvo . Kasmā? Yasmā kapimiddhapareto passati. Vuttaṁ hetaṁ – ‘‘kapimiddhapareto kho, mahārāja, supinaṁ passatī’’ti (mi. pa. 5.3.5). ‘Kapimiddhapareto’ti makkaṭaniddāya yutto. Yathā hi makkaṭassa niddā lahuparivattā hoti, evaṁ yā niddā punappunaṁ kusalādicittavokiṇṇattā lahuparivattā; yassā pavattiyaṁ punappunaṁ bhavaṅgato uttaraṇaṁ hoti, tāya yutto supinaṁ passati. Tenāyaṁ supino kusalopi hoti akusalopi abyākatopi 386. Tattha supinante cetiyavandanadhammassavanadhammadesanādīni karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe abyākatoti veditabbo. Supineneva ‘diṭṭhaṁ viya me, sutaṁ viya me’ti kathanakālepi abyākatoyeva.",
  "atk-abh02a15:57": "Kiṁ pana supine kataṁ kusalākusalaṁ kammaṁ savipākaṁ avipākanti? Savipākaṁ; dubbalattā pana paṭisandhiṁ ākaḍḍhituṁ na sakkoti, dinnāya aññakammena paṭisandhiyā pavatte vedanīyaṁ hoti.",
  "atk-abh02a15:58": "Evaṁ yāthāvakavatthuvibhāvanā paññāti pañcannaṁ viññāṇānaṁ na hetvaṭṭho yāthāvaṭṭho. Taṁ yāthāvaṭṭhaṁ vatthuṁ vibhāvetīti yāthāvakavatthuvibhāvanā. Tathā pañcannaṁ viññāṇānaṁ ahetukaṭṭho, jarābhibhūtaṭṭho, na supinaṁ passanaṭṭho, yāthāvaṭṭho. Taṁ yāthāvaṭṭhaṁ vatthuṁ vibhāvetīti yāthāvakavatthuvibhāvanā. Iti yā heṭṭhā ‘‘yāthāvakavatthuvibhāvanā paññā’’ti mātikāya nikkhittā, sā evaṁ yāthāvakavatthuvibhāvanā paññāti veditabbā. Tassā eva ca vasena evaṁ ekavidhena ñāṇavatthūti evaṁ ekekakoṭṭhāsena ñāṇagaṇanā ekena vā ākārena ñāṇaparicchedo hoti.",
  "atk-abh02a15:59": "Ekakaniddesavaṇṇanā.",
  "atk-abh02a15:60": "(2.) Dukaniddesavaṇṇanā",
  "atk-abh02a15:61": "767. Duvidhena ñāṇavatthuniddese catūsu bhūmīsu kusaleti sekkhaputhujjanānaṁ catubhūmakakusalapaññā. Paṭisambhidāvibhaṅge vuttesu pañcasu atthesu attano attano bhūmipariyāpannaṁ vipākasaṅkhātaṁ atthaṁ jāpeti janeti pavattetīti atthajāpikā. Arahato abhiññaṁ uppādentassa samāpattiṁ uppādentassa kiriyābyākateti abhiññāya ceva samāpattiyā ca parikammasamaye kāmāvacarakiriyapaññā. Sā hi abhiññāsamāpattipabhedaṁ kiriyasaṅkhātaṁ atthaṁ jāpeti janeti pavattetīti atthajāpikā paññāti vuttā. Ayaṁ pana aparopi pāḷimuttako aṭṭhakathānayo – yāpi hi purimā kāmāvacarakiriyā pacchimāya kāmāvacarakiriyāya anantarādivasena paccayo hoti, sāpi taṁ kiriyatthaṁ jāpetīti atthajāpikā paññā nāma. Rūpāvacarārūpāvacaresupi eseva nayo.",
  "atk-abh02a15:62": "Dutiyapadaniddese catūsu bhūmīsu vipāketi kāmāvacaravipāke paññā sahajātādipaccayavasena kāmāvacaravipākatthaṁ jāpetvā ṭhitāti jāpitatthā. Rūpāvacarādivipākapaññāsupi eseva nayo. Sabbāpi vā esā attano attano kāraṇehi jāpitā janitā pavattitā sayampi atthabhūtātipi jāpitatthā. Arahato uppannāya abhiññāya uppannāya samāpattiyāti vuttakiriyapaññāyapi eseva nayo. Ayaṁ pana aparopi pāḷimuttako aṭṭhakathānayo – kāmāvacarakiriyapaññāpi hi sahajātādivasena kāmāvacarakiriyasaṅkhātaṁ atthaṁ jāpetvā ṭhitāti jāpitatthā. Rūpāvacarārūpāvacarakiriyapaññāsupi eseva nayo. Sabbāpi vā esā attano attano kāraṇehi jāpitā janitā pavattitā sayañca atthabhūtātipi jāpitatthā. Sesamettha sabbaṁ dhammasaṅgahaṭṭhakathāyaṁ vuttanayattā pākaṭamevāti.",
  "atk-abh02a15:63": "Dukaniddesavaṇṇanā.",
  "atk-abh02a15:64": "(3.) Tikaniddesavaṇṇanā",
  "atk-abh02a15:65": "768. Tividhena ñāṇavatthuniddese yogavihitesūti yogo vuccati paññā; paññāvihitesu paññāpariṇāmitesūti attho. Kammāyatanesūti ettha kammameva kammāyatanaṁ; atha vā kammañca taṁ āyatanañca ājīvādīnantipi kammāyatanaṁ. Sippāyatanesupi eseva nayo. Tattha duvidhaṁ kammaṁ – hīnañca ukkaṭṭhañca. Tattha hīnaṁ nāma vaḍḍhakīkammaṁ, pupphachaḍḍakakammanti evamādi. Ukkaṭṭhaṁ nāma kasi, vaṇijjā, gorakkhanti evamādi. Sippampi duvidhaṁ hīnañca ukkaṭṭhañca. Tattha hīnaṁ sippaṁ nāma naḷakārasippaṁ, pesakārasippaṁ, kumbhakārasippaṁ, cammakārasippaṁ, nhāpitasippanti evamādi. Ukkaṭṭhaṁ nāma sippaṁ muddā, gaṇanā, lekhañcāti evamādi vijjāva vijjāṭṭhānaṁ. Taṁ dhammikameva gahitaṁ. Nāgamaṇḍalaparittasadisaṁ, phudhamanakamantasadisaṁ, sālākiyaṁ , sallakattiyantiādīni pana vejjasatthāni ‘‘icchāmahaṁ, ācariya, sippaṁ sikkhitu’’nti (mahāva. 329) sippāyatane paviṭṭhattā na gahitāni.",
  "atk-abh02a15:66": "Tattha eko paṇḍito manussānaṁ phāsuvihāratthāya attano ca dhammatāya gehapāsādayānanāvādīni uppādeti. So hi ‘ime manussā vasanaṭṭhānena vinā dukkhitā’ti hitakiriyāya ṭhatvā dīghacaturassādibhedaṁ gehaṁ uppādeti, sītuṇhapaṭighātatthāya ekabhūmikadvibhūmikādibhede pāsāde karoti, ‘yāne asati anusañcaraṇaṁ nāma dukkha’nti jaṅghākilamathapaṭivinodanatthāya vayhasakaṭasandamānikādīni uppādeti, ‘nāvāya asati samuddādīsu sañcāro nāma natthī’ti nānappakāraṁ nāvaṁ uppādeti. So sabbampetaṁ neva aññehi kayiramānaṁ passati, na kataṁ uggaṇhāti, na kathentānaṁ suṇāti, attano pana dhammatāya cintāya karoti. Paññavatā hi attano dhammatāya katampi aññehi uggaṇhitvā karontehi katasadisameva hoti. Ayaṁ tāva hīnakamme nayo.",
  "atk-abh02a15:67": "Ukkaṭṭhakammepi ‘kasikamme asati manussānaṁ jīvitaṁ na pavattatī’ti eko paṇḍito manussānaṁ phāsuvihāratthāya yuganaṅgalādīni kasibhaṇḍāni uppādeti; tathā nānappakāraṁ vāṇijakammaṁ gorakkhañca uppādeti. So sabbampetaṁ neva aññehi kariyamānaṁ passati…pe… katasadisameva hoti. Ayaṁ ukkaṭṭhakamme nayo.",
  "atk-abh02a15:68": "Duvidhepi pana sippāyatane eko paṇḍito manussānaṁ phāsuvihāratthāya naḷakārasippādīni hīnasippāni, hatthamuddāya gaṇanasaṅkhātaṁ muddaṁ, acchinnakasaṅkhātaṁ gaṇanaṁ, mātikāppabhedakādibhedañca lekhaṁ uppādeti. So sabbampetaṁ neva aññehi kariyamānaṁ passati…pe… katasadisameva hoti. Ayaṁ sippāyatane nayo.",
  "atk-abh02a15:69": "Ekacco pana paṇḍito amanussasarīsapādīhi upaddutānaṁ manussānaṁ tikicchanatthāya dhammikāni nāgamaṇḍalamantādīni vijjāṭṭhānāni uppādeti, tāni neva aññehi kariyamānāni passati, na katāni uggaṇhāti, na kathentānaṁ suṇāti, attano pana dhammatāya cintāya karoti. Paññavatā hi attano dhammatāya katampi aññehi uggaṇhitvā karontehi katasadisameva hoti.",
  "atk-abh02a15:70": "Kammassakataṁvāti ‘‘idaṁ kammaṁ sattānaṁ sakaṁ, idaṁ no saka’’nti evaṁ jānanañāṇaṁ. Saccānulomikaṁ vāti vipassanāñāṇaṁ. Tañhi catunnaṁ saccānaṁ anulomanato saccānulomikanti vuccati. Idānissa pavattanākāraṁ dassetuṁ rūpaṁ aniccanti vātiādi vuttaṁ. Ettha ca aniccalakkhaṇameva āgataṁ, na dukkhalakkhaṇaanattalakkhaṇāni, atthavasena pana āgatānevāti daṭṭhabbāni – yañhi aniccaṁ taṁ dukkhaṁ, yaṁ dukkhaṁ tadanattāti.",
  "atk-abh02a15:71": "Yaṁ evarūpinti yaṁ evaṁ heṭṭhā niddiṭṭhasabhāvaṁ anulomikaṁ. Khantintiādīni sabbāni paññāvevacanāneva. Sā hi heṭṭhā vuttānaṁ kammāyatanādīnaṁ pañcannaṁ kāraṇānaṁ apaccanīkadassanena anulometīti anulomikā. Tathā sattānaṁ hitacariyāya anulometi, maggasaccassa anulometi, paramatthasaccassa nibbānassa anulomanato anulometītipi anulomikā. Sabbānipi etāni kāraṇāni khamati sahati daṭṭhuṁ sakkotīti khanti, passatīti diṭṭhi, rocetīti ruci, mudatīti mudi, pekkhatīti pekkhā. Sabbepissā te kammāyatanādayo dhammā nijjhānaṁ khamanti, visesato ca pañcakkhandhasaṅkhātā dhammā punappunaṁ aniccadukkhānattavasena nijjhāyamānā taṁ nijjhānaṁ khamantīti dhammanijjhānakhantī.",
  "atk-abh02a15:72": "Parato assutvā paṭilabhatīti aññassa upadesavacanaṁ assutvā sayameva cintento paṭilabhati. Ayaṁ vuccatīti ayaṁ cintāmayā paññā nāma vuccati. Sā panesā na yesaṁ kesañci uppajjati, abhiññātānaṁ pana mahāsattānameva uppajjati. Tatthāpi saccānulomikañāṇaṁ dvinnaṁyeva bodhisattānaṁ uppajjati. Sesapaññā sabbesampi pūritapāramīnaṁ mahāpaññānaṁ uppajjatīti veditabbā.",
  "atk-abh02a15:73": "Paratosutvā paṭilabhatīti ettha kammāyatanādīni parena kariyamānāni vā katāni vā disvāpi yassa kassaci kathayamānassa vacanaṁ sutvāpi ācariyassa santike uggahetvāpi paṭiladdhā sabbā parato sutvāyeva paṭiladdhā nāmāti veditabbā.",
  "atk-abh02a15:74": "Samāpannassāti samāpattisamaṅgissa; antosamāpattiyaṁ pavattā paññā bhāvanāmayā nāmāti attho.",
  "atk-abh02a15:75": "769.Dānaṁārabbhāti dānaṁ paṭicca; dānacetanāpaccayāti attho. Dānādhigacchāti dānaṁ adhigacchantassa; pāpuṇantassāti attho. Yā uppajjatīti yā evaṁ dānacetanāsampayuttā paññā uppajjati, ayaṁ dānamayā paññā nāma. Sā panesā ‘dānaṁ dassāmī’ti cintentassa, dānaṁ dentassa, dānaṁ datvā taṁ paccavekkhantassa pubbacetanā, muñcacetanā, aparacetanāti tividhena uppajjati.",
  "atk-abh02a15:76": "Sīlaṁ ārabbha sīlādhigacchāti idhāpi sīlacetanāsampayuttāva sīlamayā paññāti adhippetā. Ayampi ‘sīlaṁ pūressāmī’ti cintentassa, sīlaṁ pūrentassa, sīlaṁ pūretvā taṁ paccavekkhantassa pubbacetanā, muñcacetanā, aparacetanāti tividheneva uppajjati. Bhāvanāmayā heṭṭhā vuttāyeva.",
  "atk-abh02a15:77": "770. Adhisīlapaññādīsu sīlādīni duvidhena veditabbāni – sīlaṁ, adhisīlaṁ; cittaṁ, adhicittaṁ; paññā, adhipaññāti. Tattha ‘‘uppādā vā tathāgatānaṁ anuppādā vā tathāgatānaṁ ṭhitāva sā dhātu dhammaṭṭhitatā dhammaniyāmatā’’ti (saṁ. ni. 2.20; a. ni. 3.137) imāya tantiyā saṅgahitavasena pañcapi sīlāni dasapi sīlāni sīlaṁ nāma. Tañhi tathāgate uppannepi anuppannepi hoti. Anuppanne ke paññāpentīti? Tāpasaparibbājakā, sabbaññubodhisattā, cakkavattirājāno ca paññāpenti. Uppanne sammāsambuddhe bhikkhusaṅgho, bhikkhunīsaṅgho, upāsakā, upāsikāyo ca paññāpenti. Pātimokkhasaṁvarasīlaṁ pana sabbasīlehi adhikaṁ uppanneyeva tathāgate uppajjati, no anuppanne. Sabbaññubuddhāyeva ca naṁ paññāpenti. ‘‘Imasmiṁ vatthusmiṁ vītikkame idaṁ nāma hotī’’ti paññāpanañhi aññesaṁ avisayo, buddhānaṁyeva esa visayo, buddhānaṁ balaṁ. Iti yasmā pātimokkhasaṁvaro adhisīlaṁ, tasmā taṁ adhisīlapaññaṁ dassetuṁ pātimokkhasaṁvaraṁ saṁvarantassātiādi vuttaṁ.",
  "atk-abh02a15:78": "Heṭṭhā vuttāya eva pana tantiyā saṅgahitavasena vaṭṭapādikā aṭṭha samāpattiyo cittaṁ nāma. Tañhi tathāgate uppannepi hoti anuppannepi. Anuppanne ke nibbattentīti? Tāpasaparibbājakā ceva sabbaññubodhisattā ca cakkavattirājāno ca. Uppanne bhagavati visesatthikā bhikkhuādayopi nibbattentiyeva. Vipassanāpādikā pana aṭṭha samāpattiyo sabbacittehi adhikā, uppanneyeva tathāgate uppajjanti, no anuppanne. Sabbaññubuddhā eva ca etā paññāpenti . Iti yasmā aṭṭha samāpattiyo adhicittaṁ, tasmā adhicittapaññaṁ dassetuṁ rūpāvacarārūpāvacarasamāpattiṁ samāpajjantassātiādi vuttaṁ.",
  "atk-abh02a15:79": "Heṭṭhā vuttāya eva pana tantiyā saṅgahitavasena kammassakatañāṇaṁ paññā nāma. Tañhi tathāgate uppannepi hoti anuppannepi. Anuppanne velāmadānavessantaradānādivasena uppajjati; uppanne tena ñāṇena mahādānaṁ pavattentānaṁ pamāṇaṁ natthi. Maggaphalapaññā pana sabbapaññāhi adhikā, uppanneyeva tathāgate vitthārikā hutvā pavattati, no anuppanne. Iti yasmā maggaphalapaññā adhipaññā, tasmā atirekapaññāya paññaṁ dassetuṁ catūsu maggesūtiādi vuttaṁ.",
  "atk-abh02a15:80": "Tattha siyā – sīlaṁ, adhisīlaṁ; cittaṁ, adhicittaṁ; paññā, adhipaññāti imesu chasu koṭṭhāsesu vipassanā paññā katarasannissitāti? Adhipaññāsannissitā. Tasmā yathā omakatarappamāṇaṁ chattaṁ vā dhajaṁ vā upādāya atirekappamāṇaṁ atichattaṁ atidhajoti vuccati, evamidampi pañcasīlaṁ dasasīlaṁ upādāya pātimokkhasaṁvarasīlaṁ ‘adhisīlaṁ’ nāma; vaṭṭapādikā aṭṭha samāpattiyo upādāya vipassanāpādikā aṭṭha samāpattiyo ‘adhicittaṁ’ nāma, kammassakatapaññaṁ upādāya vipassanāpaññā ca maggapaññā ca phalapaññā ca ‘adhipaññā’ nāmāti veditabbā.",
  "atk-abh02a15:81": "771. Āyakosallādiniddese yasmā āyoti vuḍḍhi, sā anatthahānito atthuppattito ca duvidhā; apāyoti avuḍḍhi, sāpi atthahānito anatthuppattito ca duvidhā; tasmā taṁ dassetuṁ ime dhamme manasikarototiādi vuttaṁ. Idaṁ vuccatīti yā imesaṁ akusaladhammānaṁ anuppattippahānesu kusaladhammānañca uppattiṭṭhitīsu paññā – idaṁ āyakosallaṁ nāma vuccati. Yā panesā kusaladhammānaṁ anuppajjananirujjhanesu akusaladhammānañca uppattiṭṭhitīsu paññā – idaṁ apāyakosallaṁ nāmāti attho. Āyakosallaṁ tāva paññā hotu; apāyakosallaṁ kathaṁ paññā nāma jātāti? Paññavāyeva hi ‘mayhaṁ evaṁ manasikaroto anuppannā kusalā dhammā nuppajjanti uppannā ca nirujjhanti; anuppannā akusalā dhammā uppajjanti, uppannā pavaḍḍhantī’ti pajānāti. So evaṁ ñatvā anuppannānaṁ akusalānaṁ dhammānaṁ uppajjituṁ na deti, uppanne pajahati; anuppanne kusale uppādeti, uppanne bhāvanāpāripūriṁ pāpeti. Evaṁ apāyakosallampi paññā evāti veditabbaṁ. Sabbāpi tatrūpāyā paññā upāyakosallanti idaṁ pana accāyikakicce vā bhaye vā uppanne tassa tikicchanatthaṁ ṭhānuppattiyakāraṇajānanavaseneva veditabbaṁ. Sesaṁ sabbattha uttānatthamevāti.",
  "atk-abh02a15:82": "Tikaniddesavaṇṇanā.",
  "atk-abh02a15:83": "(4.) Catukkaniddesavaṇṇanā",
  "atk-abh02a15:84": "793. Catubbidhena ñāṇavatthuniddese atthi dinnantiādīsu dinnapaccayā phalaṁ atthīti iminā upāyena attho veditabbo. Idaṁ vuccatīti yaṁ ñāṇaṁ ‘idaṁ kammaṁ sakaṁ, idaṁ no saka’nti jānāti – idaṁ kammassakatañāṇaṁ nāma vuccatīti attho. Tattha tividhaṁ kāyaduccaritaṁ, catubbidhaṁ vacīduccaritaṁ, tividhaṁ manoduccaritanti idaṁ na sakakammaṁ nāma. Tīsu dvāresu dasavidhampi sucaritaṁ sakakammaṁ nāma. Attano vāpi hotu parassa vā sabbampi akusalaṁ na sakakammaṁ nāma. Kasmā? Atthabhañjanato anatthajananato ca. Attano vā hotu parassa vā sabbampi kusalaṁ sakakammaṁ nāma. Kasmā? Anatthabhañjanato atthajananato ca. Evaṁ jānanasamatthe imasmiṁ kammassakatañāṇe ṭhatvā bahuṁ dānaṁ datvā sīlaṁ pūretvā uposathaṁ samādiyitvā sukhena sukhaṁ sampattiyā sampattiṁ anubhavitvā nibbānaṁ pattānaṁ gaṇanaparicchedo natthi. Yathā hi sadhano puriso pañcasu sakaṭasatesu sappimadhuphāṇitādīni ceva loṇatilataṇḍulādīni ca āropetvā kantāramaggaṁ paṭipanno kenacideva karaṇīyena atthe uppanne sabbesaṁ upakaraṇānaṁ gahitattā na cinteti, na paritassati, sukheneva khemantaṁ pāpuṇāti; evameva imasmimpi kammassakatañāṇe ṭhatvā bahuṁ dānaṁ datvā…pe… nibbānaṁ pattānaṁ gaṇanapatho natthi. Ṭhapetvā saccānulomikaṁ ñāṇanti maggasaccassa paramatthasaccassa ca anulomanato saccānulomikanti laddhanāmaṁ vipassanāñāṇaṁ ṭhapetvā avasesā sabbāpi sāsavā kusalā paññā kammassakatañāṇamevāti attho.",
  "atk-abh02a15:85": "794.Maggasamaṅgissañāṇaṁ dukkhepetaṁ ñāṇanti ettha ekameva maggañāṇaṁ catūsu saccesu ekapaṭivedhavasena catūsu ṭhānesu saṅgahitaṁ.",
  "atk-abh02a15:86": "796.Dhamme ñāṇanti ettha maggapaññā tāva catunnaṁ saccānaṁ ekapaṭivedhavasena dhamme ñāṇaṁ nāma hotu; phalapaññā kathaṁ dhamme ñāṇaṁ nāmāti? Nirodhasaccavasena. Duvidhāpi hesā paññā aparappaccaye atthapaccakkhe ariyasaccadhamme kiccato ca ārammaṇato ca pavattattā dhamme ñāṇanti veditabbā. So iminā dhammenāti ettha maggañāṇaṁ dhammagocarattā gocaravohārena dhammoti vuttaṁ, upayogatthe vā karaṇavacanaṁ; imaṁ dhammaṁ ñātenāti attho; catusaccadhammaṁ jānitvā ṭhitena maggañāṇenāti vuttaṁ hoti. Diṭṭhenāti dassanena; dhammaṁ passitvā ṭhitenāti attho. Pattenāti cattāri ariyasaccāni patvā ṭhitattā dhammaṁ pattena. Viditenāti maggañāṇena cattāri ariyasaccāni viditāni pākaṭāni katāni. Tasmā taṁ dhammaṁ viditaṁ nāma hoti. Tena viditadhammena. Pariyogāḷhenāti catusaccadhammaṁ pariyogāhetvā ṭhitena. Nayaṁ netīti atīte ca anāgate ca nayaṁ neti harati peseti. Idaṁ pana na maggañāṇassa kiccaṁ, paccavekkhaṇañāṇassa kiccaṁ. Satthārā pana maggañāṇaṁ atītānāgate nayaṁ nayanasadisaṁ kataṁ. Kasmā? Maggamūlakattā. Bhāvitamaggassa hi paccavekkhaṇā nāma hoti. Tasmā satthā maggañāṇameva nayaṁ nayanasadisaṁ akāsi. Apica evamettha attho daṭṭhabbo – yadetaṁ iminā catusaccagocaraṁ maggañāṇaṁ adhigataṁ, tena ñāṇena kāraṇabhūtena atītānāgate paccavekkhaṇañāṇasaṅkhātaṁ nayaṁ neti.",
  "atk-abh02a15:87": "Idāni yathā tena nayaṁ neti, taṁ ākāraṁ dassetuṁ ye hi keci atītamaddhānantiādimāha. Tattha abbhaññaṁsūti jāniṁsu paṭivijjhiṁsu. Imaññevāti yaṁ dukkhaṁ atīte abbhaññaṁsu, yañca anāgate abhijānissanti, na taññeva imaṁ; sarikkhaṭṭhena pana evaṁ vuttaṁ. Atītepi hi ṭhapetvā taṇhaṁ tebhūmakakkhandheyeva dukkhasaccanti paṭivijjhiṁsu, taṇhaṁyeva samudayasaccanti nibbānameva nirodhasaccanti ariyamaggameva maggasaccanti paṭivijjhiṁsu, anāgatepi evameva paṭivijjhissanti, etarahipi evameva paṭivijjhantīti sarikkhaṭṭhena ‘‘imaññevā’’ti vuttaṁ. Idaṁ vuccati anvaye ñāṇanti idaṁ anugamanañāṇaṁ nayanañāṇaṁ kāraṇañāṇanti vuccati.",
  "atk-abh02a15:88": "Pariyeñāṇanti cittaparicchedañāṇaṁ. Parasattānanti ṭhapetvā attānaṁ sesasattānaṁ. Itaraṁ tasseva vevacanaṁ. Cetasā ceto paricca pajānātīti attano cittena tesaṁ cittaṁ sarāgādivasena paricchinditvā nānappakārato jānāti. Sarāgaṁ vātiādīsu yaṁ vattabbaṁ, taṁ heṭṭhā satipaṭṭhānavibhaṅge vuttameva. Ayaṁ pana viseso – idha anuttaraṁ vā cittaṁ vimuttaṁ vā cittanti ettha lokuttarampi labbhati. Avipassanūpagampi hi paracittañāṇassa visayo hotiyeva.",
  "atk-abh02a15:89": "Avasesā paññāti dhamme ñāṇādikā tisso paññā ṭhapetvā sesā sabbāpi paññā ñāṇanti sammatattā sammutiñāṇaṁ nāma hoti. Vacanattho panettha sammutimhi ñāṇanti sammutiñāṇaṁ.",
  "atk-abh02a15:90": "797.Kāmāvacarakusale paññāti ayañhi ekantena vaṭṭasmiṁ cutipaṭisandhiṁ ācinateva, tasmā ‘‘ācayāya no apacayāyā’’ti vuttā. Lokuttaramaggapaññā pana yasmā cutipaṭisandhiṁ apacinateva, tasmā ‘‘apacayāya no ācayāyā’’ti vuttā. Rūpāvacarārūpāvacarapaññā cutipaṭisandhimpi ācinati, vikkhambhanavasena kilese ceva kilesamūlake ca dhamme apacinati, tasmā ‘‘ācayāya ceva apacayāya cā’’ti vuttā. Sesā neva cutipaṭisandhiṁ ācinati na apacinati, tasmā ‘‘neva ācayāya no apacayāyā’’ti vuttā.",
  "atk-abh02a15:91": "798.Na ca abhiññāyo paṭivijjhatīti idaṁ paṭhamajjhānapaññaṁ sandhāya vuttaṁ. Sā hissa kāmavivekena pattabbattā kilesanibbidāya saṁvattati. Tāya cesa kāmesu vītarāgo hoti, abhiññāpādakabhāvaṁ pana appattatāya neva pañca abhiññāyo paṭivijjhati, nimittārammaṇattā na saccāni paṭivijjhati. Evamayaṁ paññā nibbidāya hoti no paṭivedhāya. Svevāti paṭhamajjhānaṁ patvā ṭhito. Kāmesu vītarāgo samānoti tathā vikkhambhitānaṁyeva kāmānaṁ vasena vītarāgo. Abhiññāyo paṭivijjhatīti pañca abhiññāyo paṭivijjhati. Idaṁ catutthajjhānapaññaṁ sandhāya vuttaṁ. Catutthajjhānapaññā hi abhiññāpādakabhāvenāpi pañca abhiññāyo paṭivijjhati, abhiññābhāvappattiyāpi paṭivijjhati eva. Tasmā sā paṭivedhāya hoti. Paṭhamajjhānapaññāya eva pana kilesesupi nibbindattā no nibbidāya. Yā panāyaṁ dutiyatatiyajjhānapaññā, sā katarakoṭṭhāsaṁ bhajatīti? Somanassavasena paṭhamajjhānampi bhajati, avitakkavasena catutthajjhānampi. Evamesā paṭhamajjhānasannissitā vā catutthajjhānasannissitā vā kātabbā. Nibbidāyaceva paṭivedhāya cāti maggapaññā sabbasmimpi vaṭṭe nibbindanato nibbidāya, chaṭṭhaṁ abhiññaṁ paṭivijjhanato paṭivedhāya ca hoti.",
  "atk-abh02a15:92": "799.Paṭhamassa jhānassa lābhītiādīsu yvāyaṁ appaguṇassa paṭhamajjhānassa lābhī. Taṁ tato vuṭṭhitaṁ ārammaṇavasena kāmasahagatā hutvā saññāmanasikārā samudācaranti tudanti codenti. Tassa kāmānupakkhandānaṁ saññāmanasikārānaṁ vasena sā paṭhamajjhānapaññā hāyati parihāyati; tasmā hānabhāginīti vuttā. Tadanudhammatāti tadanurūpasabhāvā. Sati santiṭṭhatīti idaṁ micchāsatiṁ sandhāya vuttaṁ, na sammāsatiṁ. Yassa hi paṭhamajjhānānurūpasabhāvā paṭhamajjhānaṁ santato paṇītato disvā assādayamānā abhinandamānā nikanti uppajjati, tassa nikantivasena sā paṭhamajjhānapaññā neva hāyati, na vaḍḍhati, ṭhitikoṭṭhāsikā hoti. Tena vuttaṁ ṭhitibhāginī paññāti. Avitakkasahagatāti avitakkaṁ dutiyajjhānaṁ santato paṇītato manasikaroto ārammaṇavasena avitakkasahagatā. Samudācarantīti paguṇato paṭhamajjhānato vuṭṭhitaṁ dutiyajjhānādhigamatthāya tudanti codenti. Tassa upari dutiyajjhānānupakkhandānaṁ saññāmanasikārānaṁ vasena sā paṭhamajjhānapaññā visesabhūtassa dutiyajjhānassa uppattiṭṭhānatāya visesabhāginīti vuttā. Nibbidāsahagatāti tameva paṭhamajjhānato vuṭṭhitaṁ nibbidāsaṅkhātena vipassanāñāṇena sahagatā. Vipassanāñāṇañhi jhānaṅgabhede vattante nibbindati ukkaṇṭhati, tasmā nibbidāti vuccati. Samudācarantīti nibbānasacchikiriyatthāya tudanti codenti. Virāgūpasañhitāti virāgasaṅkhātena nibbānena upasaṁhitā. Vipassanāñāṇamhi sakkā iminā maggena virāgaṁ nibbānaṁ sacchikātunti pavattito ‘‘virāgūpasañhita’’nti vuccati. Taṁsampayuttā saññāmanasikārāpi virāgūpasañhitā eva nāma. Tassa tesaṁ saññāmanasikārānaṁ vasena sā paṭhamajjhānapaññā ariyamaggapaṭivedhassa padaṭṭhānatāya nibbedhabhāginīti vuttā. Evaṁ catūsu ṭhānesu paṭhamajjhānapaññāva kathitā. Dutiyajjhānapaññādīsupi imināva nayena attho veditabbo.",
  "atk-abh02a15:93": "801.Kicchena kasirena samādhiṁ uppādentassāti lokuttarasamādhiṁ uppādentassa pubbabhāge āgamanakāle kicchena kasirena dukkhena sasaṅkhārena sappayogena kilamantassa kilese vikkhambhetvā āgatassa. Dandhaṁ taṇṭhānaṁ abhijānantassāti vikkhambhitesu kilesesu vipassanāparivāse ciraṁ vasitvā taṁ lokuttarasamādhisaṅkhātaṁ ṭhānaṁ dandhaṁ saṇikaṁ abhijānantassa paṭivijjhantassa , pāpuṇantassāti attho. Ayaṁ vuccatīti yā esā evaṁ uppajjati, ayaṁ kilesavikkhambhanapaṭipadāya dukkhattā, vipassanāparivāsapaññāya ca dandhattā maggakāle ekacittakkhaṇe uppannāpi paññā āgamanavasena dukkhapaṭipadā dandhābhiññā nāmāti vuccati. Upari tīsu padesupi imināva nayena attho veditabbo.",
  "atk-abh02a15:94": "802.Samādhissa na nikāmalābhissāti yo samādhissa na nikāmalābhī hoti, so tassa na nikāmalābhī nāma. Yassa samādhi uparūpari samāpajjanatthāya ussakkituṁ paccayo na hoti, tassa appaguṇajjhānalābhissāti attho. Ārammaṇaṁ thokaṁ pharantassāti paritte suppamatte vā sarāvamatte vā ārammaṇe parikammaṁ katvā tattheva appanaṁ patvā taṁ avaḍḍhitaṁ thokameva ārammaṇaṁ pharantassāti attho. Sesapadesupi eseva nayo. Nanikāmalābhīpaṭipakkhato hi paguṇajjhānalābhī ettha nikāmalābhīti vutto. Avaḍḍhitārammaṇapaṭipakkhato ca vaḍḍhitārammaṇaṁ vipulanti vuttaṁ. Sesaṁ tādisameva.",
  "atk-abh02a15:95": "Jarāmaraṇepetaṁñāṇanti nibbānameva ārammaṇaṁ katvā catunnaṁ saccānaṁ ekapaṭivedhavasena etaṁ vuttaṁ.",
  "atk-abh02a15:96": "Jarāmaraṇaṁ ārabbhātiādīni pana ekekaṁ vatthuṁ ārabbha pavattikāle pubbabhāge saccavavatthāpanavasena vuttāni. Sesaṁ sabbattha uttānatthamevāti.",
  "atk-abh02a15:97": "Catukkaniddesavaṇṇanā.",
  "atk-abh02a15:98": "(5.) Pañcakaniddesavaṇṇanā",
  "atk-abh02a15:99": "804. Pañcavidhena ñāṇavatthuniddese pītipharaṇatādīsu pītiṁ pharamānā uppajjatīti dvīsu jhānesu paññā pītipharaṇatā nāma. Sukhaṁ pharamānā uppajjatīti tīsu jhānesu paññā sukhapharaṇatā nāma. Paresaṁ cetopharamānā uppajjatīti cetopariyapaññā cetopharaṇatā nāma. Ālokaṁ pharamānā uppajjatīti dibbacakkhupaññā ālokapharaṇatā nāma. Paccavekkhaṇañāṇaṁ paccavekkhaṇānimittaṁ nāma. Teneva vuttaṁ ‘‘dvīsu jhānesu paññā pītipharaṇatā’’tiādi. Tattha ca pītipharaṇatā sukhapharaṇatā dve pādā viya, cetopharaṇatā ālokapharaṇatā dve hatthā viya, abhiññāpādakajjhānaṁ majjhimakāyo viya, paccavekkhaṇānimittaṁ sīsaṁ viya. Iti bhagavā pañcaṅgikaṁ sammāsamādhiṁ aṅgapaccaṅgasampannaṁ purisaṁ viya katvā dassesi. Ayaṁ pañcaṅgiko sammāsamādhīti ayaṁ hatthapādasīsasadisehi pañcahi aṅgehi yutto sammāsamādhīti pādakajjhānasamādhiṁ kathesi.",
  "atk-abh02a15:100": "Ayaṁ samādhi paccuppannasukho cevātiādīsu arahattaphalasamādhi adhippeto. So hi appitappitakkhaṇe sukhattā paccuppannasukho. Purimo purimo pacchimassa pacchimassa samādhisukhassa paccayattā āyatiṁ sukhavipāko. Santaṁ sukhumaṁ phalacittaṁ paṇītaṁ madhurarūpaṁ samuṭṭhāpeti. Phalasamāpattiyā vuṭṭhitassa hi sabbakāyānugataṁ sukhasamphassaṁ phoṭṭhabbaṁ paṭicca sukhasahagataṁ kāyaviññāṇaṁ uppajjati. Imināpi pariyāyena āyatiṁ sukhavipāko. Kilesehi ārakattā ariyo. Kāmāmisavaṭṭāmisalokāmisānaṁ abhāvā nirāmiso. Buddhādīhi mahāpurisehi sevitattā akāpurisasevito. Aṅgasantatāya ārammaṇasantatāya sabbakilesadarathasantatāya ca santo. Atappanīyaṭṭhena paṇīto. Kilesapaṭippassaddhiyā laddhattā kilesapaṭippassaddhibhāvassa vā laddhattā paṭippassaddhiladdho. Paṭippassaddhaṁ paṭippassaddhīti hi idaṁ atthato ekaṁ. Paṭippassaddhakilesena vā arahatā laddhattāpi paṭippassaddhiladdho. Ekodibhāvena adhigatattā ekodibhāvameva vā adhigatattā ekodibhāvādhigato. Appaguṇasāsavasamādhi viya sasaṅkhārena sappayogena cittena paccanīkadhamme niggayha kilese vāretvā anadhigatattā na sasaṅkhāraniggayhavāritagato. Tañca samādhiṁ samāpajjanto tato vā vuṭṭhahanto sativepullappattattā satova samāpajjati satova vuṭṭhahati. Yathāparicchinnakālavasena vā sato samāpajjati sato vuṭṭhahati. Tasmā yadettha ‘‘ayaṁ samādhi paccuppannasukho ceva āyatiñca sukhavipāko’’ti evaṁ paccavekkhamānassa paccattaṁyeva aparappaccayaṁ ñāṇaṁ uppajjati – taṁ ekamaṅgaṁ. Esa nayo sesesupi. Evamimehi pañcahi paccavekkhaṇañāṇehi ayaṁ samādhi pañcañāṇiko sammāsamādhi nāma vuttoti.",
  "atk-abh02a15:101": "Pañcakaniddesavaṇṇanā.",
  "atk-abh02a15:102": "(6.) Chakkaniddesavaṇṇanā",
  "atk-abh02a15:103": "805. Chabbidhena ñāṇavatthuniddese iddhividhe ñāṇanti ‘‘ekopi hutvā bahudhā hotī’’tiādinayappavatte (dī. ni. 1.484; paṭi. ma. 1.102) iddhividhe ñāṇaṁ. Iminā avitakkāvicārā upekkhāsahagatā rūpāvacarā bahudhābhāvādisādhikā ekacittakkhaṇikā appanāpaññāva kathitā. Sotadhātuvisuddhiyā ñāṇanti dūrasantikādibhedasaddārammaṇāya dibbasotadhātuyā ñāṇaṁ. Imināpi avitakkāvicārā upekkhāsahagatā rūpāvacarā pakatisotavisayātītasaddārammaṇā ekacittakkhaṇikā appanāpaññāva kathitā. Paracitteñāṇanti parasattānaṁ cittaparicchede ñāṇaṁ. Imināpi yathāvuttappakārā paresaṁ sarāgādicittārammaṇā ekacittakkhaṇikā appanāpaññāva kathitā. Pubbenivāsānussatiyā ñāṇanti pubbenivāsānussatisampayuttaṁ ñāṇaṁ. Imināpi yathāvuttappakārā pubbe nivutthakkhandhānussaraṇasatisampayuttā ekacittakkhaṇikā appanāpaññāva kathitā. Sattānaṁ cutūpapāte ñāṇanti sattānaṁ cutiyañca upapāte ca ñāṇaṁ. Imināpi yathāvuttappakārā cavanakaupapajjanakānaṁ sattānaṁ vaṇṇadhātuārammaṇā ekacittakkhaṇikā appanāpaññāva kathitā. Āsavānaṁ khaye ñāṇanti saccaparicchedajānanañāṇaṁ. Idaṁ lokuttarameva. Sesāni lokiyānīti.",
  "atk-abh02a15:104": "Chakkaniddesavaṇṇanā.",
  "atk-abh02a15:105": "(7.) Sattakaniddesādivaṇṇanā",
  "atk-abh02a15:106": "806. Sattavidhena ñāṇavatthuniddese jātipaccayā jarāmaraṇantiādinā nayena pavattinivattivasena ekādasasu paṭiccasamuppādaṅgesu ekekasmiṁ kālattayabhedato paccavekkhaṇañāṇaṁ vatvā puna ‘‘yampissa taṁ dhammaṭṭhitiñāṇa’’nti evaṁ tadeva ñāṇaṁ saṅkhepato khayadhammatādīhi pakārehi vuttaṁ. Tattha jātipaccayā jarāmaraṇaṁ, asati jātiyā natthi jarāmaraṇanti ñāṇadvayaṁ paccuppannaddhānavasena vuttaṁ. Atītampi addhānaṁ, anāgatampi addhānanti evaṁ atīte ñāṇadvayaṁ, anāgate ñāṇadvayanti cha. Tāni dhammaṭṭhitiñāṇena saddhiṁ satta. Tattha dhammaṭṭhitiñāṇanti paccayākārañāṇaṁ. Paccayākāro hi dhammānaṁ pavattiṭṭhitikāraṇattā dhammaṭṭhitīti vuccati; tattha ñāṇaṁ dhammaṭṭhitiñāṇaṁ. Etasseva chabbidhassa ñāṇassetaṁ adhivacanaṁ. Evaṁ ekekasmiṁ aṅge imāni satta satta katvā ekādasasu aṅgesu sattasattati honti. Tattha khayadhammanti khayagamanasabhāvaṁ. Vayadhammanti vayagamanasabhāvaṁ. Virāgadhammanti virajjanasabhāvaṁ. Nirodhadhammanti nirujjhanasabhāvaṁ. Iminā kiṁ kathitaṁ? Aparavipassanāya purimavipassanāsammasanaṁ kathitaṁ. Tena kiṁ kathitaṁ hoti? Sattakkhattuṁ vipassanāpaṭivipassanā kathitā. Paṭhamañāṇena hi sabbasaṅkhāre aniccā dukkhā anattāti disvā taṁ ñāṇaṁ dutiyena daṭṭhuṁ vaṭṭati, dutiyaṁ tatiyena, tatiyaṁ catutthena, catutthaṁ pañcamena, pañcamaṁ chaṭṭhena, chaṭṭhaṁ sattamena. Evaṁ satta vipassanāpaṭivipassanā kathitā hontīti.",
  "atk-abh02a15:107": "Sattakaniddesavaṇṇanā.",
  "atk-abh02a15:108": "807. Aṭṭhavidhena ñāṇavatthuniddese sotāpattimagge paññāti sotāpattimaggamhi paññā. Iminā sampayuttapaññāva kathitā. Sesapadesupi eseva nayoti.",
  "atk-abh02a15:109": "Aṭṭhakaniddesavaṇṇanā.",
  "atk-abh02a15:110": "808. Navavidhena ñāṇavatthuniddese anupubbavihārasamāpattīsūti anupubbavihārasaṅkhātāsu samāpattīsu. Tāsaṁ anupubbena anupaṭipāṭiyā vihāritabbaṭṭhena anupubbavihāratā, samāpajjitabbaṭṭhena samāpattitā daṭṭhabbā. Tattha paṭhamajjhānasamāpattiyā paññātiādayo aṭṭha sampayuttapaññā veditabbā . Navamā paccavekkhaṇapaññā. Sā hi nirodhasamāpattiṁ santato paṇītato paccavekkhamānassa pavattati. Tena vuttaṁ – ‘‘saññāvedayitanirodhasamāpattiyā vuṭṭhitassa paccavekkhaṇañāṇa’’nti.",
  "atk-abh02a15:111": "Navakaniddesavaṇṇanā.",
  "atk-abh02a15:112": "(10.) Dasakaniddesavaṇṇanā",
  "atk-abh02a15:113": "Paṭhamabalaniddeso",
  "atk-abh02a15:114": "809. Dasavidhena ñāṇavatthuniddese aṭṭhānanti hetupaṭikkhepo. Anavakāsoti paccayapaṭikkhepo. Ubhayenāpi kāraṇameva paṭikkhipati. Kāraṇañhi tadāyattavuttitāya attano phalassa ṭhānanti ca avakāsoti ca vuccati. Yanti yena kāraṇena. Diṭṭhisampannoti maggadiṭṭhiyā sampanno sotāpanno ariyasāvako. Kañcisaṅkhāranti catubhūmakesu saṅkhatasaṅkhāresu kañci ekaṁ saṅkhārampi. Niccato upagaccheyyāti niccoti gaṇheyya. Netaṁ ṭhānaṁ vijjatīti etaṁ kāraṇaṁ natthi, na upalabbhati. Yaṁ puthujjanoti yena kāraṇena puthujjano. Ṭhānametaṁ vijjatīti etaṁ kāraṇaṁ atthi; sassatadiṭṭhiyā hi so tebhūmakesu saṅkhāresu kañci saṅkhāraṁ niccato gaṇheyyāti attho. Catutthabhūmakasaṅkhāro pana tejussadattā divasaṁ santatto ayoguḷo viya makkhikānaṁ diṭṭhiyā vā aññesaṁ vā akusalānaṁ ārammaṇaṁ na hoti. Iminā nayena kañci saṅkhāraṁ sukhatotiādīsupi attho veditabbo. Sukhato upagaccheyyāti ‘‘ekantasukhī attā hoti arogo parammaraṇā’’ti (ma. ni. 3.21) evaṁ attadiṭṭhivasena sukhato gāhaṁ sandhāyetaṁ vuttaṁ. Diṭṭhivippayuttacittena pana ariyasāvako pariḷāhābhibhūto pariḷāhavūpasamatthaṁ, mattahatthīparitāsito viya, sucikāmo pokkhabrāhmaṇo gūthaṁ kañci saṅkhāraṁ sukhato upagacchati. Attavāde kasiṇādipaṇṇattisaṅgahatthaṁ saṅkhāranti avatvā kañci dhammanti vuttaṁ. Idhāpi ariyasāvakassa catubhūmakavasena paricchedo veditabbo, puthujjanassa tebhūmakavasena; sabbavāresu vā ariyasāvakassāpi tebhūmakavaseneva paricchedo vaṭṭati. Yaṁ yañhi puthujjano gaṇhāti, tato tato ariyasāvako gāhaṁ viniveṭheti. Puthujjano hi yaṁ yaṁ niccaṁ sukhaṁ attāti gaṇhāti, taṁ taṁ ariyasāvako aniccaṁ dukkhaṁ anattāti gaṇhanto gāhaṁ viniveṭheti.",
  "atk-abh02a15:115": "Mātarantiādīsu janikāva mātā. Manussabhūtova khīṇāsavo arahāti adhippeto. Kiṁ pana ariyasāvako aññaṁ jīvitā voropeyyāti? Etampi aṭṭhānaṁ. Sacepi bhavantaragataṁ ariyasāvakaṁ attano ariyasāvakabhāvaṁ ajānantampi koci evaṁ vadeyya – ‘imaṁ kunthakipillikaṁ jīvitā voropetvā sakalacakkavāḷagabbhe cakkavattirajjaṁ paṭipajjāhī’ti, neva so taṁ jīvitā voropeyya. Atha vāpi naṁ evaṁ vadeyyuṁ – ‘sace imaṁ na ghātessasi, sīsaṁ te chindissāmā’ti, sīsamevassa chindeyyuṁ, neva so taṁ ghāteyya. Puthujjanabhāvassa pana mahāsāvajjabhāvadassanatthaṁ ariyasāvakassa ca baladīpanatthametaṁ vuttaṁ. Ayañhettha adhippāyo – sāvajjo puthujjanabhāvo, yatra hi nāma puthujjano mātughātādīnipi ānantariyāni karissati. Mahābalo ariyasāvako; so etāni kammāni na karotīti.",
  "atk-abh02a15:116": "Paduṭṭhena cittenāti dosasampayuttena vadhakacittena. Lohitaṁ uppādeyyāti jīvamānakasarīre khuddakamakkhikāya pivanamattampi lohitaṁ uppādeyya. Saṅghaṁ bhindeyyāti samānasaṁvāsakaṁ samānasīmāyaṁ ṭhitaṁ pañcahi kāraṇehi saṅghaṁ bhindeyya, vuttañhetaṁ – ‘‘pañcahupāli, ākārehi saṅgho bhijjati – kammena, uddesena, voharanto, anussāvanena, salākaggāhenā’’ti (pari. 458).",
  "atk-abh02a15:117": "Tattha ‘kammenā’ti apalokanādīsu catūsu kammesu aññatarena kammena. ‘Uddesenā’ti pañcasu pātimokkhuddesesu aññatarena uddesena. ‘Voharanto’ti kathayanto, tāhi tāhi uppattīhi ‘adhammaṁ dhammo’tiādīni aṭṭhārasa bhedakaravatthūni dīpento. ‘Anussāvanenā’ti ‘nanu tumhe jānātha mayhaṁ uccākulā pabbajitabhāvaṁ bahussutabhāvañca! Mādiso nāma uddhammaṁ ubbinayaṁ satthusāsanaṁ gāheyyāti cittampi uppādetuṁ tumhākaṁ na yuttaṁ. Kiṁ mayhaṁ avīci nīluppalavanaṁ viya sītalo? Kimahaṁ apāyato na bhāyāmī’tiādinā nayena kaṇṇamūle vacībhedaṁ katvā anussāvanena . ‘Salākaggāhenā’ti evaṁ anussāvetvā tesaṁ cittaṁ upatthambhetvā anivattanadhamme katvā ‘‘gaṇhatha imaṁ salāka’’nti salākaggāhena. Ettha ca kammameva uddeso vā pamāṇaṁ vohārānussāvanasalākaggāhā pana pubbabhāgā. Aṭṭhārasavatthudīpanavasena hi voharantena tattha rucijananatthaṁ anussāvetvā salākāya gāhitāyapi abhinnova hoti saṅgho. Yadā pana evaṁ cattāro vā atirekā vā salākaṁ gāhetvā āveṇikaṁ kammaṁ vā uddesaṁ vā karonti, tadā saṅgho bhinno nāma hoti.",
  "atk-abh02a15:118": "Evaṁ diṭṭhisampanno puggalo saṅghaṁ bhindeyyāti netaṁ ṭhānaṁ vijjati. Ettāvatā mātughātādīni pañca ānantariyakammāni dassitāni honti, yāni puthujjano karoti, na ariyasāvako. Tesaṁ āvibhāvatthaṁ –",
  "atk-abh02a15:119": "Kammato dvārato ceva, kappaṭṭhitiyato tathā;",
  "atk-abh02a15:120": "Pākasādhāraṇādīhi, viññātabbo vinicchayo.",
  "atk-abh02a15:121": "Tattha ‘kammato’ tāva – ettha hi manussabhūtasseva manussabhūtaṁ mātaraṁ vā pitaraṁ vā api parivattaliṅgaṁ jīvitā voropentassa kammaṁ ānantariyaṁ hoti. Tassa vipākaṁ paṭibāhissāmī’ti sakalacakkavāḷaṁ mahācetiyappamāṇehi kañcanathūpehi pūretvāpi, sakalacakkavāḷaṁ pūretvā nisinnabhikkhusaṅghassa mahādānaṁ datvāpi, buddhassa bhagavato saṅghāṭikaṇṇaṁ amuñcitvāva vicaritvāpi, kāyassa bhedā nirayameva upapajjati. Yo pana sayaṁ manussabhūto tiracchānabhūtaṁ mātaraṁ vā pitaraṁ vā, sayaṁ vā tiracchānabhūto manussabhūtaṁ, tiracchānabhūtoyeva vā tiracchānabhūtaṁ jīvitā voropeti, tassa kammaṁ ānantariyaṁ na hoti, kammaṁ pana bhāriyaṁ hoti, ānantariyaṁ āhacceva tiṭṭhati. Manussajātikānaṁ pana vasena ayaṁ pañho kathito.",
  "atk-abh02a15:122": "Ettha eḷakacatukkaṁ, saṅgāmacatukkaṁ, coracatukkañca kathetabbaṁ. ‘Eḷakaṁ māremī’ti abhisandhināpi hi eḷakaṭṭhāne ṭhitaṁ manusso manussabhūtaṁ mātaraṁ vā pitaraṁ vā mārento ānantariyaṁ phusati. Eḷakābhisandhinā pana mātāpitiabhisandhinā vā eḷakaṁ mārento ānantariyaṁ na phusati. Mātāpitiabhisandhinā mātāpitaro mārento phusateva. Esa nayo itarasmimpi catukkadvaye. Yathā ca mātāpitūsu, evaṁ arahantepi etāni catukkāni veditabbāni. Manussaarahantameva ca māretvā ānantariyaṁ phusati, na yakkhabhūtaṁ; kammaṁ pana bhāriyaṁ ānantariyasadisameva. Manussaarahantassa ca puthujjanakāleyeva satthappahāre vā vise vā dinnepi yadi so arahattaṁ patvā teneva marati, arahantaghāto hotiyeva. Yaṁ pana puthujjanakāle dinnaṁ dānaṁ arahattaṁ patvā paribhuñjati, puthujjanasseva taṁ dinnaṁ hoti. Sesaariyapuggale mārentassa ānantariyaṁ natthi, kammaṁ pana bhāriyaṁ ānantariyasadisameva.",
  "atk-abh02a15:123": "Lohituppāde tathāgatassa abhejjakāyatāya parūpakkamena cammacchedaṁ katvā lohitapaggharaṇaṁ nāma natthi. Sarīrassa pana antoyeva ekasmiṁ ṭhāne lohitaṁ samosarati. Devadattena paṭividdhasilāto bhijjitvā gatā sakalikāpi tathāgatassa pādantaṁ pahari. Pharasunā pahaṭo viya pādo antolohitoyeva ahosi. Tathā karontassa ānantariyaṁ hoti. Jīvako pana tathāgatassa ruciyā satthakena cammaṁ chinditvā tamhā ṭhānā duṭṭhalohitaṁ nīharitvā phāsukamakāsi. Tathā karontassa puññakammameva hoti.",
  "atk-abh02a15:124": "Atha ye ca parinibbute tathāgate cetiyaṁ bhindanti, bodhiṁ chindanti, dhātumhi upakkamanti, tesaṁ kiṁ hotīti? Bhāriyaṁ kammaṁ hoti ānantariyasadisaṁ. Sadhātukaṁ pana thūpaṁ vā paṭimaṁ vā bādhayamānaṁ bodhisākhañca chindituṁ vaṭṭati. Sacepi tattha nilīnā sakuṇā cetiye vaccaṁ pātenti, chindituṁ vaṭṭatiyeva. Paribhogacetiyato hi sarīracetiyaṁ mahantataraṁ. Cetiyavatthuṁ bhinditvā gacchantaṁ bodhimūlampi chinditvā harituṁ vaṭṭati. Yā pana bodhisākhā bodhigharaṁ bādhati, taṁ geharakkhaṇatthaṁ chindituṁ na labbhati. Bodhiatthañhi gehaṁ, na gehatthāya bodhi. Āsanagharepi eseva nayo. Yasmiṁ pana āsanaghare dhātu nihitā hoti, tassa rakkhaṇatthāya bodhisākhaṁ chindituṁ vaṭṭati. Bodhijagganatthaṁ ojoharaṇasākhaṁ vā pūtiṭṭhānaṁ vā chindituṁ vaṭṭatiyeva; sarīrapaṭijaggane viya puññampi hoti.",
  "atk-abh02a15:125": "Saṅghabhede sīmaṭṭhakasaṅghe asannipatite visuṁ parisaṁ gahetvā katavohārānussāvanasalākaggāhassa kammaṁ vā karontassa uddesaṁ vā uddisantassa bhedo ca hoti ānantariyakammañca. Samaggasaññāya pana vaṭṭati. Samaggasaññāya hi karontassa neva bhedo hoti na ānantariyakammaṁ. Tathā navato ūnaparisāyaṁ. Sabbantimena pana paricchedena navannaṁ janānaṁ yo saṅghaṁ bhindati, tassa ānantariyakammaṁ hoti. Anuvattakānaṁ adhammavādīnaṁ mahāsāvajjaṁ kammaṁ; dhammavādino anavajjā. Tattha navannameva saṅghabhede idaṁ suttaṁ – ‘‘ekato, upāli, cattāro honti, ekato cattāro, navamo anussāveti salākaṁ gāheti – ‘ayaṁ dhammo, ayaṁ vinayo, idaṁ satthusāsanaṁ, idaṁ gaṇhatha, idaṁ rocethā’ti. Evaṁ kho, upāli, saṅgharāji ceva hoti saṅghabhedo ca. Navannaṁ vā, upāli, atirekanavannaṁ vā saṅgharāji ceva hoti saṅghabhedo cā’’ti (cūḷava. 351).",
  "atk-abh02a15:126": "Etesu ca pana pañcasu saṅghabhedo vacīkammaṁ, sesāni kāyakammānīti. Evaṁ kammatopi viññātabbo vinicchayo.",
  "atk-abh02a15:127": "‘Dvārato’ti sabbāneva cetāni kāyadvāratopi vacīdvāratopi samuṭṭhahanti. Purimāni panettha cattāri āṇattikavijjāmayapayogavasena vacīdvārato samuṭṭhahitvāpi kāyadvārameva pūrenti. Saṅghabhedo hatthamuddāya bhedaṁ karontassa kāyadvārato samuṭṭhahitvāpi vacīdvārameva pūretīti. Evamettha dvāratopi viññātabbo vinicchayo.",
  "atk-abh02a15:128": "‘Kappaṭṭhitiyato’ti saṅghabhedoyeva cettha kappaṭṭhitiyo. Saṇṭhahante hi kappe kappavemajjhe vā saṅghabhedaṁ katvā kappavināseyeva muccati. Sacepi hi ‘sve kappo vinassissatī’ti ajja saṅghabhedaṁ karoti, sveyeva muccati, ekadivasameva niraye paccati. Evaṁ karaṇaṁ pana natthi. Sesāni cattāri kammāni ānantariyāneva honti, na kappaṭṭhitiyānīti. Evamettha kappaṭṭhitiyatopi viññātabbo vinicchayo.",
  "atk-abh02a15:129": "‘Pākato’ti yena ca pañcapetāni kammāni katāni honti, tassa saṅghabhedoyeva paṭisandhivasena vipaccati. Sesāni ‘‘ahosi kammaṁ nāhosi kammavipāko’’ti evamādīsu saṅkhaṁ gacchanti. Saṅghabhedābhāve lohituppādo, tadabhāve arahantaghāto, tadabhāve sace pitā sīlavā hoti, mātā dussīlā no vā tathā sīlavatī, pitughāto paṭisandhivasena vipaccati. Sace mātā mātughāto. Dvīsupi sīlena vā dussīlena vā samānesu mātughātova paṭisandhivasena vipaccati; mātā hi dukkarakāriṇī bahūpakārā ca puttānanti. Evamettha pākatopi viññātabbo vinicchayo.",
  "atk-abh02a15:130": "‘Sādhāraṇādīhī’ti purimāni cattāri sabbesampi gahaṭṭhapabbajitānaṁ sādhāraṇāni. Saṅghabhedo pana ‘‘na kho, upāli, bhikkhunī saṅghaṁ bhindati, na sikkhamānā, na sāmaṇero, na sāmaṇerī, na upāsako, na upāsikā saṅghaṁ bhindati. Bhikkhu kho, upāli, pakatatto samānasaṁvāsako samānasīmāyaṁ ṭhito saṅghaṁ bhindatī’’ti (cūḷava. 351) vacanato vuttappakārassa bhikkhunova hoti, na aññassa; tasmā asādhāraṇo. Ādisaddena sabbepete dukkhavedanāsahagatā dosamohasampayuttā cāti evamettha sādhāraṇādīhipi viññātabbo vinicchayo.",
  "atk-abh02a15:131": "Aññaṁ satthāranti ‘ayaṁ me satthā satthukiccaṁ kātuṁ samattho’ti bhavantarepi aññaṁ titthakaraṁ ‘ayaṁ me satthā’ti evaṁ gaṇheyya – netaṁ ṭhānaṁ vijjatīti attho. Aṭṭhamaṁ bhavaṁ nibbatteyyāti sabbamandapaññopi sattamaṁ bhavaṁ atikkamitvā aṭṭhamaṁ nibbatteyya – netaṁ ṭhānaṁ vijjati . Uttamakoṭiyā hi sattamaṁ bhavaṁ sandhāyevesa ‘‘niyato sambodhiparāyaṇo’’ti vutto. Kiṁ pana taṁ niyāmeti? Kiṁ pubbahetu niyāmeti udāhu paṭiladdhamaggo udāhu upari tayo maggāti? Sammāsambuddhena gahitaṁ nāmamattametaṁ. Puggalo pana niyato nāma natthi. ‘‘Pubbahetu niyāmetī’’ti vutte hi upari tiṇṇaṁ maggānaṁ upanissayo vutto hoti, paṭhamamaggassa upanissayābhāvo āpajjati. Iccassa ahetu appaccayā nibbattiṁ pāpuṇāti. ‘‘Paṭiladdhamaggo niyāmetī’’ti vutte upari tayo maggā akiccakā honti, paṭhamamaggova sakiccako, paṭhamamaggeneva kilese khepetvā parinibbāyitabbaṁ hoti. ‘‘Upari tayo maggā niyāmentī’’ti vutte paṭhamamaggo akiccako hoti, upari tayo maggāva sakiccakā, paṭhamamaggaṁ anibbattetvā upari tayo maggā nibbattetabbā honti, paṭhamamaggena ca anuppajjitvāva kilesā khepetabbā honti. Tasmā na añño koci niyāmeti, upari tiṇṇaṁ maggānaṁ vipassanāva niyāmeti. Sace hi tesaṁ vipassanā tikkhā sūrā hutvā vahati, ekaṁyeva bhavaṁ nibbattetvā arahattaṁ patvā parinibbāti. Tato mandatarapañño dutiye vā tatiye vā catutthe vā pañcame vā chaṭṭhe vā bhave arahattaṁ patvā parinibbāti. Sabbamandapañño sattamaṁ bhavaṁ nibbattetvā arahattaṁ pāpuṇāti, aṭṭhame bhave paṭisandhi na hoti. Iti sammāsambuddhena gahitaṁ nāmamattametaṁ. Satthā hi buddhatulāya tuletvā sabbaññutañāṇena paricchinditvā ‘ayaṁ puggalo sabbamahāpañño tikkhavipassako ekameva bhavaṁ nibbattetvā arahattaṁ gaṇhissatī’ti ‘ekabījī’ti nāmaṁ akāsi; ‘ayaṁ puggalo dutiyaṁ, tatiyaṁ, catutthaṁ, pañcamaṁ, chaṭṭhaṁ bhavaṁ nibbattetvā arahattaṁ gaṇhissatī’ti ‘kolaṁkolo’ti nāmaṁ akāsi; ‘ayaṁ puggalo sattamaṁ bhavaṁ nibbattetvā arahattaṁ gaṇhissatī’ti ‘sattakkhattuparamo’ti nāmaṁ akāsi.",
  "atk-abh02a15:132": "Koci pana puggalo sattannaṁ bhavānaṁ niyato nāma natthi. Ariyasāvako pana yena kenacipi ākārena mandapañño samāno aṭṭhamaṁ bhavaṁ appatvā antarāva parinibbāti. Sakkasadisopi vaṭṭābhirato sattamaṁyeva bhavaṁ gacchati. Sattame bhave sabbakārena pamādavihārinopi vipassanāñāṇaṁ paripākaṁ gacchati. Appamattakepi ārammaṇe nibbinditvā nibbutiṁ pāpuṇāti. Sacepi hissa sattame bhave niddaṁ vā okkamantassa, parammukhaṁ vā gacchantassa, pacchato ṭhatvā tikhiṇena asinā kocideva sīsaṁ pāteyya, udake vā osādetvā māreyya, asani vā panassa sīse pateyya, evarūpepi kāle sappaṭisandhikā kālaṁkiriyā nāma na hoti, arahattaṁ patvāva parinibbāti. Tena vuttaṁ – ‘‘aṭṭhamaṁ bhavaṁ nibbatteyya – netaṁ ṭhānaṁ vijjatī’’ti.",
  "atk-abh02a15:133": "Ekissā lokadhātuyāti dasasahassilokadhātuyā. Tīṇi hi khettāni – jātikhettaṁ, āṇākhettaṁ, visayakkhettanti. Tattha ‘jātikkhettaṁ’ nāma dasasahassilokadhātu. Sā hi tathāgatassa mātukucchiokkamanakāle, nikkhamanakāle, sambodhikāle, dhammacakkapavattane, āyusaṅkhāravossajjane, parinibbāne ca kampati. Koṭisatasahassacakkavāḷaṁ pana ‘āṇākhettaṁ’ nāma. Āṭānāṭiyamoraparittadhajaggaparittaratanaparittādīnañhi ettha āṇā vattati. ‘Visayakhettassa’ pana parimāṇaṁ natthi. Buddhānañhi ‘‘yāvatakaṁ ñāṇaṁ tāvatakaṁ ñeyyaṁ, yāvatakaṁ ñeyyaṁ tāvatakaṁ ñāṇaṁ , ñāṇapariyantikaṁ ñeyyaṁ, ñeyyapariyantikaṁ ñāṇa’’nti (paṭi. ma. 3.5) vacanato avisayo nāma natthi.",
  "atk-abh02a15:134": "Imesu pana tīsu khettesu, ṭhapetvā imaṁ cakkavāḷaṁ, aññasmiṁ cakkavāḷe buddhā uppajjantīti suttaṁ natthi, na uppajjantīti pana atthi. Tīṇi piṭakāni – vinayapiṭakaṁ, suttantapiṭakaṁ, abhidhammapiṭakanti. Tisso saṅgītiyo – mahākassapattherassa saṅgīti, yasattherassa saṅgīti, moggaliputtatissattherassa saṅgītīti. Imā tisso saṅgītiyo āruḷhe tepiṭake buddhavacane imaṁ cakkavāḷaṁ muñcitvā aññattha buddhā uppajjantīti suttaṁ natthi, nuppajjantīti pana atthi.",
  "atk-abh02a15:135": "Apubbaṁ acarimanti apure apacchā; ekato nuppajjanti, pure vā pacchā vā uppajjantīti vuttaṁ hoti. Tattha bodhipallaṅke ‘‘bodhiṁ appatvā na uṭṭhahissāmī’’ti nisinnakālato paṭṭhāya yāva mātukucchismiṁ paṭisandhiggahaṇaṁ tāva pubbenti na veditabbaṁ. Bodhisattassa hi paṭisandhiggahaṇe dasasahassacakkavāḷakampaneneva jātikkhettapariggaho kato, aññassa buddhassa uppatti nivāritā hoti. Parinibbānato paṭṭhāya ca yāva sāsapamattāpi dhātuyo tiṭṭhanti tāva pacchāti na veditabbaṁ. Dhātūsu hi ṭhitāsu buddhā ṭhitāva honti. Tasmā etthantare aññassa buddhassa uppatti nivāritāva hoti, dhātuparinibbāne pana jāte aññassa buddhassa uppatti na nivāritā.",
  "atk-abh02a15:136": "Tīṇihi antaradhānāni nāma – pariyattiantaradhānaṁ, paṭivedhaantaradhānaṁ, paṭipattiantaradhānanti. Tattha ‘pariyattī’ti tīṇi piṭakāni; ‘paṭivedho’ti saccapaṭivedho; ‘paṭipattī’ti paṭipadā. Tattha paṭivedho ca paṭipatti ca hotipi na hotipi. Ekasmiñhi kāle paṭivedhakarā bhikkhū bahū honti; ‘esa bhikkhu puthujjano’ti aṅguliṁ pasāretvā dassetabbo hoti. Imasmiṁyeva dīpe ekavāraṁ kira puthujjanabhikkhu nāma nāhosi. Paṭipattipūrakāpi kadāci bahū honti, kadāci appā. Iti paṭivedho ca paṭipatti ca hotipi na hotipi.",
  "atk-abh02a15:137": "Sāsanaṭṭhitiyā pana pariyattiyeva pamāṇaṁ. Paṇḍito hi tepiṭakaṁ sutvā dvepi pūreti. Yathā amhākaṁ bodhisatto āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṁ pucchi, so ‘na jānāmī’ti āha; tato udakassa santikaṁ gantvā adhigatavisesaṁ saṁsandetvā nevasaññānāsaññāyatanassa parikammaṁ pucchi; so ācikkhi; tassa vacanasamanantarameva mahāsatto taṁ sampādesi; evameva paññavā bhikkhu pariyattiṁ sutvā dvepi pūreti. Tasmā pariyattiyā ṭhitāya sāsanaṁ ṭhitaṁ hoti. Yadā pana sā antaradhāyati tadā paṭhamaṁ abhidhammapiṭakaṁ nassati. Tattha paṭṭhānaṁ sabbapaṭhamaṁ antaradhāyati. Anukkamena pacchā dhammasaṅgaho. Tasmiṁ antarahite itaresu dvīsu piṭakesu ṭhitesu sāsanaṁ ṭhitameva hoti.",
  "atk-abh02a15:138": "Tattha suttantapiṭake antaradhāyamāne paṭhamaṁ aṅguttaranikāyo ekādasakato paṭṭhāya yāva ekakā antaradhāyati. Tadanantaraṁ saṁyuttanikāyo cakkapeyyālato paṭṭhāya yāva oghataraṇā antaradhāyati. Tadanantaraṁ majjhimanikāyo indriyabhāvanato paṭṭhāya yāva mūlapariyāyā antaradhāyati. Tadanantaraṁ dīghanikāyo dasuttarato paṭṭhāya yāva brahmajālā antaradhāyati. Ekissāpi dvinnampi gāthānaṁ pucchā addhānaṁ gacchati; sāsanaṁ dhāretuṁ na sakkoti sabhiyapucchā (su. ni. 515 ādayo) viya āḷavakapucchā (su. ni. 183 ādayo; saṁ. ni. 1.246) viya ca. Etā kira kassapabuddhakālikā antarā sāsanaṁ dhāretuṁ nāsakkhiṁsu.",
  "atk-abh02a15:139": "Dvīsu pana piṭakesu antarahitesupi vinayapiṭake ṭhite sāsanaṁ tiṭṭhati. Parivārakhandhakesu antarahitesu ubhatovibhaṅge ṭhite ṭhitameva hoti. Ubhatovibhaṅge antarahite mātikāya ṭhitāyapi ṭhitameva hoti. Mātikāya antarahitāya pātimokkhapabbajjāupasampadāsu ṭhitāsu sāsanaṁ tiṭṭhati. Liṅgaṁ addhānaṁ gacchati. Setavatthasamaṇavaṁso pana kassapabuddhakālato paṭṭhāya sāsanaṁ dhāretuṁ nāsakkhi. Pacchimakassa pana saccapaṭivedhato pacchimakassa sīlabhedato ca paṭṭhāya sāsanaṁ osakkitaṁ nāma hoti. Tato paṭṭhāya aññassa buddhassa uppatti na vāritā.",
  "atk-abh02a15:140": "Tīṇiparinibbānāni nāma – kilesaparinibbānaṁ, khandhaparinibbānaṁ, dhātuparinibbānanti. Tattha ‘kilesaparinibbānaṁ’ bodhipallaṅke ahosi, ‘khandhaparinibbānaṁ’ kusinārāyaṁ, ‘dhātuparinibbānaṁ’ anāgate bhavissati. Sāsanassa kira osakkanakāle imasmiṁ tambapaṇṇidīpe dhātuyo sannipatitvā mahācetiyaṁ gamissanti, mahācetiyato nāgadīpe rājāyatanacetiyaṁ, tato mahābodhipallaṅkaṁ gamissanti. Nāgabhavanatopi devalokatopi brahmalokatopi dhātuyo mahābodhipallaṅkameva gamissanti. Sāsapamattāpi dhātu na antarā nassissati. Sabbā dhātuyo mahābodhipallaṅke rāsibhūtā suvaṇṇakkhandho viya ekaghanā hutvā chabbaṇṇaraṁsiyo vissajjessanti. Tā dasasahassilokadhātuṁ pharissanti. Tato dasasahassacakkavāḷadevatā sannipatitvā ‘‘ajja satthā parinibbāti, ajja sāsanaṁ osakkati, pacchimadassanaṁ dāni idaṁ amhāka’’nti dasabalassa parinibbutadivasato mahantataraṁ kāruññaṁ karissanti. Ṭhapetvā anāgāmikhīṇāsave avasesā sakabhāvena sandhāretuṁ na sakkhissanti. Dhātūsu tejodhātu uṭṭhahitvā yāva brahmalokā uggacchissati. Sāsapamattāyapi dhātuyā sati ekajālāva bhavissati; dhātūsu pariyādānaṁ gatāsu pacchijjissati. Evaṁ mahantaṁ ānubhāvaṁ dassetvā dhātūsu antarahitāsu sāsanaṁ antarahitaṁ nāma hoti. Yāva evaṁ na antaradhāyati tāva acarimaṁ nāma hoti. Evaṁ apubbaṁ acarimaṁ uppajjeyyuṁ – netaṁ ṭhānaṁ vijjati.",
  "atk-abh02a15:141": "Kasmā pana apubbaṁ acarimaṁ na uppajjantīti? Anacchariyattā. Buddhā hi acchariyamanussā, yathāha – ‘‘ekapuggalo, bhikkhave, loke upajjamāno uppajjati acchariyamanusso. Katamo ekapuggalo? Tathāgato, bhikkhave, arahaṁ sammāsambuddho’’ti (a. ni. 1.172). Yadi ca dve vā cattāro vā aṭṭha vā soḷasa vā ekato uppajjeyyuṁ, na acchariyā bhaveyyuṁ. Ekasmiñhi vihāre dvinnaṁ cetiyānampi lābhasakkāro uḷāro na hoti, bhikkhūpi bahutāya na acchariyā jātā, evaṁ buddhāpi bhaveyyuṁ; tasmā nuppajjanti. Desanāya ca visesābhāvato. Yañhi satipaṭṭhānādibhedaṁ dhammaṁ eko deseti, aññena uppajjitvāpi sova desetabbo siyā. Tato anacchariyo siyā. Ekasmiṁ pana dhammaṁ desente desanāpi acchariyā hoti. Vivādabhāvato ca. Bahūsu ca buddhesu uppannesu bahūnaṁ ācariyānaṁ antevāsikā viya ‘amhākaṁ buddho pāsādiko, amhākaṁ buddho madhurassaro lābhī puññavā’ti vivadeyyuṁ; tasmāpi evaṁ nuppajjanti.",
  "atk-abh02a15:142": "Apicetaṁ kāraṇaṁ milindaraññā puṭṭhena nāgasenattherena vitthāritameva. Vuttañhi tattha (mi. pa. 5.1.1) –",
  "atk-abh02a15:143": "‘‘Bhante nāgasena, bhāsitampetaṁ bhagavatā – ‘‘aṭṭhānametaṁ, bhikkhave, anavakāso yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ – netaṁ ṭhānaṁ vijjatī’’ti (a. ni. 1.277; ma. ni. 3.129). Desentā ca, bhante nāgasena, sabbepi tathāgatā sattatiṁsa bodhipakkhiyadhamme desenti, kathayamānā ca cattāri ariyasaccāni kathenti, sikkhāpentā ca tīsu sikkhāsu sikkhāpenti, anusāsamānā ca appamādapaṭipattiyaṁ anusāsanti. Yadi, bhante nāgasena, sabbesampi tathāgatānaṁ ekā desanā ekā kathā ekā sikkhā ekānusiṭṭhi, kena kāraṇena dve tathāgatā ekakkhaṇe nuppajjanti? Ekenapi tāva buddhuppādena ayaṁ loko obhāsajāto. Yadi dutiyo buddho bhaveyya, dvinnaṁ pabhāya ayaṁ loko bhiyyoso mattāya obhāsajāto bhaveyya. Ovadantā ca dve tathāgatā sukhaṁ ovadeyyuṁ, anusāsamānā ca sukhaṁ anusāseyyuṁ. Tattha me kāraṇaṁ dassehi yathāhaṁ nissaṁsayo bhaveyya’’nti.",
  "atk-abh02a15:144": "‘‘Ayaṁ, mahārāja, dasasahassī lokadhātu ekabuddhadhāraṇī, ekasseva tathāgatassa guṇaṁ dhāreti. Yadi dutiyo buddho uppajjeyya, nāyaṁ dasasahassī lokadhātu dhāreyya, caleyya kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyya.",
  "atk-abh02a15:145": "‘‘Yathā, mahārāja, nāvā ekapurisasandhāraṇī bhaveyya, ekasmiṁ purise abhirūḷhe sā nāvā samupādikā bhaveyya. Atha dutiyo puriso āgaccheyya tādiso āyunā vaṇṇena vayena pamāṇena kisathūlena sabbaṅgapaccaṅgena. So taṁ nāvaṁ abhirūheyya. Apinu sā, mahārāja, nāvā dvinnampi dhāreyyā’’ti? ‘‘Na hi, bhante, caleyya kampeyya nameyya onameyya vinameyya vikireyya vidhameyya viddhaṁseyya, na ṭhānamupagaccheyya, osīdeyya udake’’ti . ‘‘Evameva kho, mahārāja, ayaṁ dasasahassī lokadhātu ekabuddhadhāraṇī ekasseva tathāgatassa guṇaṁ dhāreti. Yadi dutiyo buddho uppajjeyya, nāyaṁ dasasahassī lokadhātu dhāreyya, caleyya…pe… na ṭhānamupagaccheyya.",
  "atk-abh02a15:146": "‘‘Yathā vā pana, mahārāja, puriso yāvadatthaṁ bhojanaṁ bhuñjeyya chādentaṁ yāvakaṇṭhamabhipūrayitvā. So tato pīṇito paripuṇṇo nirantaro tandīgato anonamitadaṇḍajāto punadeva tattakaṁ bhojanaṁ bhuñjeyya. Apinu kho so, mahārāja, puriso sukhito bhaveyyā’’ti? ‘‘Na hi, bhante, sakiṁ bhuttova mareyyā’’ti. Evameva kho, mahārāja, ayaṁ dasasahassī lokadhātu ekabuddhadhāraṇī…pe… na ṭhānamupagaccheyyā’’ti.",
  "atk-abh02a15:147": "‘‘Kiṁ nu kho, bhante nāgasena, atidhammabhārena pathavī calatī’’ti? ‘‘Idha, mahārāja, dve sakaṭā ratanaparipūritā bhaveyyuṁ yāvasmā mukhasamā. Eka sakaṭato ratanaṁ gahetvā ekamhi sakaṭe ākireyyuṁ. Apinu taṁ, mahārāja, sakaṭaṁ dvinnampi sakaṭānaṁ ratanaṁ dhāreyyā’’ti? ‘‘Na hi, bhante, nābhipi tassa caleyya, arāpi tassa bhijjeyyuṁ, nemipi tassa opateyya, akkhopi tassa bhijjeyyā’’ti. ‘‘Kinnu kho, mahārāja, atiratanabhārena sakaṭaṁ bhijjatī’’ti? ‘‘Āma, bhante’’ti. ‘‘Evameva kho, mahārāja, atidhammabhārena pathavī calatīti.",
  "atk-abh02a15:148": "‘‘Apica, mahārāja, imaṁ kāraṇaṁ buddhabalaparidīpanāya osāritaṁ. Aññampi tattha patirūpaṁ kāraṇaṁ suṇohi yena kāraṇena dve sammāsambuddhā ekakkhaṇe nuppajjanti. Yadi, mahārāja, dve sammāsambuddhā ekakkhaṇe uppajjeyyuṁ, parisāya vivādo uppajjeyya – ‘tumhākaṁ buddho, amhākaṁ buddho’ti ubhatopakkhajātā bhaveyyuṁ. Yathā, mahārāja, dvinnaṁ balavāmaccānaṁ parisāya vivādo uppajjeyya – ‘tumhākaṁ amacco, amhākaṁ amacco’ti ubhatopakkhajātā honti; evameva kho, mahārāja, yadi dve sammāsambuddhā ekakkhaṇe uppajjeyyuṁ, tesaṁ parisāya vivādo uppajjeyya – ‘tumhākaṁ buddho, amhākaṁ buddho’ti ubhatopakkhajātā bhaveyyuṁ. Idaṁ tāva mahārāja ekaṁ kāraṇaṁ yena kāraṇena dve sammāsambuddhā ekakkhaṇe nuppajjanti.",
  "atk-abh02a15:149": "‘‘Aparampi uttariṁ kāraṇaṁ suṇohi yena kāraṇena dve sammāsambuddhā ekakkhaṇe nuppajjanti. Yadi, mahārāja, dve sammāsambuddhā ekakkhaṇe uppajjeyyuṁ ‘aggo buddho’ti yaṁ vacanaṁ taṁ micchā bhaveyya, ‘jeṭṭho buddho’ti ‘seṭṭho buddho’ti ‘visiṭṭho buddho’ti ‘uttamo buddho’ti ‘pavaro buddho’ti ‘asamo buddho’ti ‘asamasamo buddho’ti ‘appaṭisamo buddho’ti ‘appaṭibhāgī buddho’ti ‘appaṭipuggalo buddho’ti yaṁ vacanaṁ taṁ micchā bhaveyya. Idampi kho tvaṁ, mahārāja, kāraṇaṁ tathato sampaṭiccha yena kāraṇena dve sammāsambuddhā ekakkhaṇe nuppajjanti.",
  "atk-abh02a15:150": "‘‘Apica, mahārāja, buddhānaṁ bhagavantānaṁ sabhāvapakati esā yaṁ ekoyeva buddho loke uppajjati. Kasmā kāraṇā? Mahantattā sabbaññubuddhaguṇānaṁ. Aññampi, mahārāja, yaṁ loke mahantaṁ taṁ ekaṁyeva hoti. Pathavī, mahārāja, mahantā, sā ekāyeva; sāgaro mahanto, so ekoyeva; sineru girirājā mahanto, so ekoyeva; ākāso mahanto, so ekoyeva; sakko mahanto, so ekoyeva; mahābrahmā mahanto, so ekoyeva; tathāgato arahaṁ sammāsambuddho mahanto, so ekoyeva lokasmiṁ. Yattha te uppajjanti tattha aññesaṁ okāso na hoti. Tasmā, mahārāja, tathāgato arahaṁ sammāsambuddho ekoyeva loke uppajjatī’’ti.",
  "atk-abh02a15:151": "‘‘Sukathito, bhante nāgasena, pañho opammehi kāraṇehī’’ti (mi. pa. 5.1.1).",
  "atk-abh02a15:152": "Ekissālokadhātuyāti ekasmiṁ cakkavāḷe. Heṭṭhā imināva padena dasa cakkavāḷasahassāni gahitāni. Tānipi ekacakkavāḷeneva paricchindituṁ vaṭṭanti. Buddhā hi uppajjamānā imasmiṁyeva cakkavāḷe uppajjanti; uppajjanaṭṭhāne pana vārite ito aññesu cakkavāḷesu na uppajjantīti vāritameva hoti. Apubbaṁ acarimanti ettha cakkaratanapātubhāvato pubbe pubbaṁ, tasseva antaradhānato pacchā carimaṁ. Tattha dvidhā cakkaratanassa antaradhānaṁ hoti – cakkavattino kālakiriyāya vā pabbajjāya vā. Antaradhāyamānañca pana taṁ kālakiriyato vā pabbajjato vā sattame divase antaradhāyati. Tato paraṁ cakkavattino pātubhāvo avārito. Kasmā pana ekacakkavāḷe dve cakkavattino nuppajjantīti? Vivādupacchedato anacchariyabhāvato cakkaratanassa mahānubhāvato ca. Dvīsu hi uppajjantesu ‘amhākaṁ rājā mahanto, amhākaṁ rājā mahanto’ti vivādo uppajjeyya. ‘Ekasmiṁ dīpe cakkavattī, ekasmiṁ dīpe cakkavattī’ti ca anacchariyo bhaveyya. Yo cāyaṁ cakkaratanassa dvisahassadīpaparivāresu catūsu mahādīpesu issariyānuppadānasamattho mahānubhāvo, so parihāyeyya. Iti vivādupacchedato anacchariyabhāvato cakkaratanassa mahānubhāvato ca na ekacakkavāḷe dve uppajjanti.",
  "atk-abh02a15:153": "Yaṁ ittho arahaṁ assa sammāsambuddhoti ettha tiṭṭhatu tāva sabbaññuguṇe nibbattetvā lokattāraṇasamattho buddhabhāvo, paṇidhānamattampi itthiyā na sampajjati.",
  "atk-abh02a15:154": "‘‘Manussattaṁ liṅgasampatti, hetu satthāradassanaṁ;",
  "atk-abh02a15:155": "Pabbajjā guṇasampatti, adhikāro ca chandatā;",
  "atk-abh02a15:156": "Aṭṭhadhammasamodhānā, abhinīhāro samijjhatī’’ti. (bu. vaṁ. 2.59);",
  "atk-abh02a15:157": "Imāni hi paṇidhānasampattikāraṇāni. Iti paṇidhānampi sampādetuṁ asamatthāya itthiyā kuto buddhabhāvoti ‘‘aṭṭhānametaṁ, anavakāso yaṁ itthī arahaṁ assa sammāsambuddho’’ti vuttaṁ. Sabbākāraparipūro vā puññussayo sabbākāraparipūrameva attabhāvaṁ nibbattetīti purisova arahaṁ hoti sammāsambuddho.",
  "atk-abh02a15:158": "Yaṁitthī rājā assa cakkavattītiādīsupi yasmā itthiyā kosohitavatthaguyhādīnaṁ abhāvena lakkhaṇāni na paripūrenti, itthiratanabhāvena sattaratanasamaṅgitā na sampajjati, sabbamanussehi ca adhiko attabhāvo na hoti, tasmā ‘‘aṭṭhānametaṁ anavakāso yaṁ itthī rājā assa cakkavattī’’ti vuttaṁ. Yasmā ca sakkattādīnipi tīṇi ṭhānāni uttamāni, itthiliṅgañca hīnaṁ , tasmā tassā sakkattādīnipi paṭisiddhāni. Nanu ca yathā itthiliṅgaṁ evaṁ purisaliṅgampi brahmaloke natthi, tasmā ‘‘yaṁ puriso brahmattaṁ kāreyya – ṭhānametaṁ vijjatī’’tipi na vattabbaṁ siyāti? No na vattabbaṁ. Kasmā? Idha purisassa tattha nibbattanato. Brahmattanti hi mahābrahmattaṁ adhippetaṁ. Itthī ca idha jhānaṁ bhāvetvā kālaṁ katvā brahmapārisajjānaṁ sahabyataṁ upapajjati, na mahābrahmānaṁ. Puriso pana tattha na uppajjatīti na vattabbo. Samānepi cettha ubhayaliṅgābhāve purisasaṇṭhānāva brahmāno, na itthisaṇṭhānā. Tasmā suvuttamevetaṁ.",
  "atk-abh02a15:159": "Kāyaduccaritassātiādīsu yathā nimbabījakosātakībījādīni madhuraṁ phalaṁ na nibbattenti, asātaṁ amadhurameva nibbattenti, evaṁ kāyaduccaritādīni madhuraṁ vipākaṁ na nibbattenti, amadhurameva nibbattenti. Yathā ca ucchubījasālibījādīni madhuraṁ sādhurasameva phalaṁ nibbattenti, na asātaṁ kaṭukaṁ, evaṁ kāyasucaritādīni madhurameva vipākaṁ nibbattenti, na amadhuraṁ. Vuttampi cetaṁ –",
  "atk-abh02a15:160": "‘‘Yādisaṁ vapate bījaṁ, tādisaṁ harate phalaṁ;",
  "atk-abh02a15:161": "Kalyāṇakārī kalyāṇaṁ, pāpakārī ca pāpakanti. (saṁ. ni. 1.256);",
  "atk-abh02a15:162": "Tasmā ‘‘aṭṭhānametaṁ anavakāso, yaṁ kāyaduccaritassā’’tiādi vuttaṁ.",
  "atk-abh02a15:163": "Kāyaduccaritasamaṅgītiādīsu samaṅgīti pañcavidhā samaṅgitā – āyūhanasamaṅgitā, cetanāsamaṅgitā, kammasamaṅgitā, vipākasamaṅgitā, upaṭṭhānasamaṅgitāti. Tattha kusalākusalakammāyūhanakkhaṇe ‘āyūhanasamaṅgitā’ vuccati. Tathā ‘cetanāsamaṅgitā’. Yāva pana arahattaṁ na pāpuṇanti tāva sabbepi sattā pubbe upacitaṁ vipākārahaṁ kammaṁ sandhāya kammasamaṅginoti vuccanti – esā ‘kammasamaṅgitā’. ‘Vipākasamaṅgitā’ pana vipākakkhaṇeyeva veditabbā. Yāva pana sattā arahattaṁ na pāpuṇanti tāva tesaṁ tato tato cavitvā niraye tāva uppajjamānānaṁ aggijālalohakumbhīādīhi upaṭṭhānākārehi nirayo, gabbhaseyyakattaṁ āpajjamānānaṁ mātukucchi, devesu uppajjamānānaṁ kapparukkhavimānādīhi upaṭṭhānākārehi devalokoti evaṁ upapattinimittaṁ upaṭṭhāti. Iti nesaṁ iminā uppattinimittūpaṭṭhānena aparimuttattā ‘upaṭṭhānasamaṅgitā’ nāma. Sāva calati, sesā niccalā. Niraye hi upaṭṭhitepi devaloko upaṭṭhāti; devaloke upaṭṭhitepi nirayo upaṭṭhāti; manussaloke upaṭṭhitepi tiracchānayoni upaṭṭhāti; tiracchānayoniyā ca upaṭṭhitāyapi manussaloko upaṭṭhātiyeva.",
  "atk-abh02a15:164": "Tatridaṁ vatthu – soṇagiripāde kira acelavihāre soṇatthero nāma eko dhammakathiko. Tassa pitā sunakhavājiko nāma luddako ahosi. Thero taṁ paṭibāhantopi saṁvare ṭhapetuṁ asakkonto ‘mā nassi varāko’ti mahallakakāle akāmakaṁ pabbājesi. Tassa gilānaseyyāya nipannassa nirayo upaṭṭhāsi. Soṇagiripādato mahantā mahantā sunakhā āgantvā khāditukāmā viya samparivāresuṁ. So mahābhayabhīto ‘‘vārehi, tāta soṇa! Vārehi, tāta soṇā’’ti āha. ‘‘Kiṁ mahātherā’’ti? ‘‘Na passasi, tātā’’ti taṁ pavattiṁ ācikkhi. Soṇatthero ‘kathañhi nāma mādisassa pitā niraye nibbattissati, patiṭṭhāhamassa bhavissāmī’ti sāmaṇerehi nānāpupphāni āharāpetvā cetiyaṅgaṇabodhiyaṅgaṇesu mālāsanthārapūjañca āsanapūjañca kāretvā pitaraṁ mañcena cetiyaṅgaṇaṁ haritvā mañce nipajjāpetvā ‘‘ayaṁ me, mahāthera, pūjā tumhākaṁ atthāya katā; ‘ayaṁ me, bhagavā, duggatapaṇṇākāro’ti vatvā bhagavantaṁ vanditvā cittaṁ pasādehī’’ti āha. So mahāthero pūjaṁ disvā tathākaronto cittaṁ pasādesi. Tāvadevassa devaloko upaṭṭhāsi, nandavanacittalatāvanamissakavanaphārusakavanavimānāni ceva devanāṭakāni ca parivāretvā ṭhitāni viya ahesuṁ. So ‘‘apetha, soṇa! Apetha, soṇā’’ti āha. ‘‘Kimidaṁ, mahātherā’’ti? ‘‘Etā te, tāta, mātaro āgacchantī’’ti. ‘Thero saggo upaṭṭhito mahātherassā’ti cintesi . Evaṁ upaṭṭhānasamaṅgitā calatīti veditabbā. Etāsu samaṅgitāsu idha āyūhanacetanākammasamaṅgitāvasena ‘‘kāyaduccaritasamaṅgī’’tiādi vuttaṁ. Sesaṁ sabbattha uttānatthamevāti.",
  "atk-abh02a15:165": "Paṭhamabalaniddesavaṇṇanā.",
  "atk-abh02a15:166": "Dutiyabalaniddeso",
  "atk-abh02a15:167": "810. Dutiyabalaniddese gatisampattipaṭibāḷhānīti gatisampattiyā paṭibāhitāni nivāritāni paṭisedhitāni. Sesapadesupi eseva nayo. Ettha ca gatisampattīti sampannā gati devaloko ca manussaloko ca. Gativipattīti vipannā gati cattāro apāyā. Upadhisampattīti attabhāvasamiddhi. Upadhivipattīti hīnaattabhāvatā. Kālasampattīti surājasumanussakālasaṅkhāto sampannakālo. Kālavipattīti durājadumanussakālasaṅkhāto vipannakālo. Payogasampattīti sammāpayogo. Payogavipattīti micchāpayogo.",
  "atk-abh02a15:168": "Tattha ekaccassa bahūni pāpakammāni honti. Tāni gativipattiyaṁ ṭhitassa vipacceyyuṁ. So pana ekena kalyāṇakammena gatisampattiyaṁ devesu vā manussesu vā nibbatto. Tādise ca ṭhāne akusalassa vāro natthi, ekantaṁ kusalasseva vāroti. Evamassa tāni kammāni gatisampattipaṭibāḷhāni na vipaccantīti pajānāti.",
  "atk-abh02a15:169": "Aparassāpi bahūni pāpakammāni honti. Tāni upadhivipattiyaṁ ṭhitassa vipacceyyuṁ. So pana ekena kalyāṇakammena upadhisampattiyaṁ ṭhito susaṇṭhitaṅgapaccaṅgo abhirūpo dassanīyo brahmavacchasadiso. Sacepi dāsiyā kucchismiṁ dāsajāto hoti ‘evarūpo attabhāvo kiliṭṭhakammassa nānucchaviko’ti hatthimeṇḍaassabandhakagopālakakammādīni taṁ na kārenti; sukhumavatthāni nivāsāpetvā bhaṇḍāgārikaṭṭhānādīsu ṭhapenti. Sace itthī hoti, hatthibhattapacanādīni na kārenti; vatthālaṅkāraṁ datvā sayanapālikaṁ vā naṁ karonti, somadevi viya vallabhaṭṭhāne vā ṭhapenti. Bhātikarājakāle kira gomaṁsakhādake bahujane gahetvā rañño dassesuṁ. Te ‘daṇḍaṁ dātuṁ sakkothā’ti puṭṭhā ‘na sakkomā’ti vadiṁsu. Atha ne rājaṅgaṇe sodhake akaṁsu. Tesaṁ ekā dhītā abhirūpā dassanīyā pāsādikā. Taṁ disvā rājā antepuraṁ abhinetvā vallabhaṭṭhāne ṭhapesi. Sesañātakāpi tassā ānubhāvena sukhaṁ jīviṁsu. Tādisasmiñhi attabhāve pāpakammānipi vipākaṁ dātuṁ na sakkonti. Evaṁ upadhisampattipaṭibāḷhāni na vipaccantīti pajānāti.",
  "atk-abh02a15:170": "Ekassa bahūni pāpakammāni honti. Tāni kālavipattiyaṁ ṭhitassa vipacceyyuṁ. So pana ekena kalyāṇakammena paṭhamakappikānaṁ vā cakkavattirañño vā buddhānaṁ vā uppattisamaye surājasumanussakāle nibbatto. Tādise ca kāle nibbattassa akusalassa vipākaṁ dātuṁ okāso natthi, ekantaṁ kusalasseva okāsoti. Evaṁ kālasampattipaṭibāḷhāni na vipaccantīti pajānāti.",
  "atk-abh02a15:171": "Aparassāpi bahūni pāpakammāni honti. Tāni payogavipattiyaṁ ṭhitassa vipacceyyuṁ. So pana ekena kalyāṇakammena payogasampattiyaṁ ṭhito pāṇātipātādīhi virato kāyavacīmanosucaritāni pūreti. Tādise ṭhāne akusalassa vipaccanokāso natthi, ekantaṁ kusalasseva okāsoti. Evaṁ payogasampattipaṭibāḷhāni na vipaccantīti pajānāti.",
  "atk-abh02a15:172": "Aparassāpi bahūni pāpakammāni honti. Tāni gatisampattiyaṁ ṭhitassa na vipacceyyuṁ. So panekena pāpakammena gativipattiyaṁyeva nibbatto. Tatthassa tāni kammāni upagantvā vārena vārena vipākaṁ denti – kālena niraye nibbattāpenti, kālena tiracchānayoniyaṁ, kālena pettivisaye, kālena asurakāye, dīghenāpi addhunā apāyato sīsaṁ ukkhipituṁ na denti. Evaṁ gatisampattipaṭibāhitattā vipākaṁ dātuṁ asakkontāni gativipattiṁ āgamma vipaccantīti pajānāti.",
  "atk-abh02a15:173": "Aparassāpi bahūni pāpakammāni honti. Tāni upadhisampattiyaṁ ṭhitassa na vipacceyyuṁ . So pana ekena pāpakammena upadhivipattiyaṁyeva patiṭṭhito dubbaṇṇo durūpo dussaṇṭhito bībhaccho pisācasadiso. So sace dāsiyā kucchiyaṁ dāsajāto ‘imāni etassa anucchavikānī’ti sabbāni naṁ kiliṭṭhakammāni kārenti antamaso pupphachaḍḍakakammaṁ upādāya. Sace itthī hoti ‘imāni etissā anucchavikānī’ti sabbāni naṁ hatthibhattapacanādīni kiliṭṭhakammāni kārenti. Kulagehe jātampi baliṁ sādhayamānā rājapurisā ‘gehadāsī’ti saññaṁ katvā bandhitvā gacchanti, kotalavāpīgāme mahākuṭumbikassa gharaṇī viya. Evaṁ upadhisampattipaṭibāhitattā vipākaṁ dātuṁ asakkontāni upadhivipattiṁ āgamma vipaccantīti pajānāti.",
  "atk-abh02a15:174": "Aparassāpi bahūni pāpakammāni honti. Tāni kālasampattiyaṁ nibbātassa na vipacceyyuṁ. So pana ekena pāpakammena kālavipattiyaṁ durājadumanussakāle kasaṭe niroje dasavassāyukakāle nibbatto, yadā pañca gorasā pacchijjanti, kudrūsakaṁ aggabhojanaṁ hoti. Kiñcāpi manussaloke nibbatto, migapasusarikkhajīviko pana hoti. Evarūpe kāle kusalassa vipaccanokāso natthi, ekantaṁ akusalasseva hoti. Evaṁ kālasampattipaṭibāhitattā vipākaṁ dātuṁ asakkontāni kālavipattiṁ āgamma vipaccantīti pajānāti.",
  "atk-abh02a15:175": "Aparassāpi bahūni pāpakammāni honti. Tāni payogasampattiyaṁ ṭhitassa na vipacceyyuṁ. So pana payogavipattiyaṁ ṭhito pāṇātipātādīni dasa akusalakammāni karoti. Tamenaṁ sahoḍḍhaṁ gahetvā rañño dassenti. Rājā bahūkammakāraṇāni kāretvā ghātāpeti. Evaṁ payogasampattipaṭibāhitattā vipākaṁ dātuṁ asakkontāni payogavipattiṁ āgamma vipaccantīti pajānāti. Evaṁ catūhi sampattīhi paṭibāhitaṁ pāpakammaṁ vipākaṁ adatvā catasso vipattiyo āgamma deti.",
  "atk-abh02a15:176": "Yathā hi kocideva puriso kenacideva kammena rājānaṁ ārādheyya. Athassa rājā ṭhānantaraṁ datvā janapadaṁ dadeyya. So taṁ sammā paribhuñjituṁ asakkonto makkaṭena gahitabhattapuṭaṁ viya bhindeyya; yassa yaṁ yānaṁ vā vāhanaṁ vā dāsaṁ vā dāsiṁ vā ārāmaṁ vā vatthuṁ vā sampannarūpaṁ passati, sabbaṁ balakkārena gaṇheyya. Manussā ‘rājavallabho’ti kiñci vattuṁ na sakkuṇeyyuṁ. So aññassa vallabhatarassa rājamahāmattassa virujjheyya. So taṁ gahetvā supothitaṁ pothāpetvā bhūmiṁ piṭṭhiyā ghaṁsāpento nikkaḍḍhāpetvā rājānaṁ upasaṅkamitvā ‘asuko nāma te , deva, janapadaṁ bhindatī’ti gaṇhāpeyya. Rājā bandhanāgāre bandhāpetvā ‘asukena nāma kassa kiṁ avahaṭa’nti nagare bheriṁ carāpeyya. Manussā āgantvā ‘mayhaṁ idaṁ gahitaṁ, mayhaṁ idaṁ gahita’nti viravasahassaṁ uṭṭhāpeyyuṁ. Rājā bhiyyoso mattāya kuddho nānappakārena taṁ bandhanāgāre kilametvā ghātāpetvā ‘gacchatha naṁ susāne chaḍḍetvā saṅkhalikā āharathā’ti vadeyya. Evaṁsampadamidaṁ daṭṭhabbaṁ.",
  "atk-abh02a15:177": "Tassa hi purisassa hi kenacideva kammena rājānaṁ ārādhetvā ṭhānantaraṁ laddhakālo viya puthujjanassāpi kenacideva puññakammena sagge nibbattakālo. Tasmiṁ janapadaṁ bhinditvā manussānaṁ santakaṁ gaṇhante kassaci kiñci vattuṁ avisahanakālo viya imasmimpi sagge nibbatte akusalassa vipaccanokāsaṁ alabhanakālo. Tassa ekadivasaṁ ekasmiṁ rājavallabhatare virajjhitvā tena kuddhena naṁ pothāpetvā rañño ārocetvā bandhanāgāre bandhāpitakālo viya imassa saggato cavitvā niraye nibbattakālo. Manussānaṁ ‘mayhaṁ idaṁ gahitaṁ, mayhaṁ idaṁ gahita’nti viravakālo viya tasmiṁ niraye nibbatte sabbākusalakammānaṁ sannipatitvā gahaṇakālo. Susāne chaḍḍetvā saṅkhalikānaṁ āharaṇakālo viya ekekasmiṁ kamme khīṇe itarassa itarassa vipākena nirayato sīsaṁ anukkhipitvā sakalakappaṁ nirayamhi paccanakālo. Kappaṭṭhitikakammañhi katvā ekakappaṁ nirayamhi paccanakasattā neva eko, na dve, na sataṁ, na sahassaṁ. Evaṁ paccanakasattā kira gaṇanapathaṁ vītivattā.",
  "atk-abh02a15:178": "Atthekaccāni kalyāṇāni kammasamādānāni gativipattipaṭibāḷhāni na vipaccantītiādīsupi evaṁ yojanā veditabbā. Idhekaccassa bahūni kalyāṇakammāni honti. Tāni gatisampattiyaṁ ṭhitassa vipacceyuṁ. So pana ekena pāpakammena gativipattiyaṁ niraye vā asurakāye vā nibbatto. Tādise ca ṭhāne kusalaṁ vipākaṁ dātuṁ na sakkoti, ekantaṁ akusalameva sakkotīti. Evamassa tāni kammāni gativipattipaṭibāḷhāni na vipaccantīti pajānāti.",
  "atk-abh02a15:179": "Aparassāpi bahūni kalyāṇakammāni honti. Tāni upadhisampattiyaṁ ṭhitassa vipacceyyuṁ. So pana ekena pāpakammena upadhivipattiyaṁ patiṭṭhito dubbaṇṇo hoti pisācasadiso. So sacepi rājakule nibbatto pituaccayena ‘kiṁ imassa nissirīkassa rajjenā’ti rajjaṁ na labhati. Senāpatigehādīsu nibbattopi senāpatiṭṭhānādīni na labhati.",
  "atk-abh02a15:180": "Imassa panatthassāvibhāvatthaṁ dīparājavatthu kathetabbaṁ – rājā kira putte jāte deviyā pasīditvā varaṁ adāsi. Sā varaṁ gahetvā ṭhapesi. Kumāro sattaṭṭhavassakāleva rājaṅgaṇe kukkuṭe yujjhāpesi. Eko kukkuṭo uppatitvā kumārassa akkhīni bhindi. Kumāramātā devī puttassa pannarasasoḷasavassakāle ‘rajjaṁ vāressāmī’ti rājānaṁ upasaṅkamitvā āha – ‘‘deva, tumhehi kumārassa jātakāle varo dinno. Mayā so gahetvā ṭhapito; idāni naṁ gaṇhāmī’’ti. ‘‘Sādhu, devi, gaṇhāhī’’ti. ‘‘Mayā, deva, tumhākaṁ santikā kiñci aladdhaṁ nāma natthi . Idāni pana mama puttassa rajjaṁ vāremī’’ti. ‘‘Devi, tava putto aṅgavikalo. Na sakkā tassa rajjaṁ dātu’’nti . ‘‘Tumhe mayhaṁ ruccanakavaraṁ adātuṁ asakkontā kasmā varaṁ adatthā’’ti? Rājā ativiya nippīḷiyamāno ‘‘na sakkā tuyhaṁ puttassa sakalalaṅkādīpe rajjaṁ dātuṁ; nāgadīpe pana chattaṁ assāpetvā vasatū’’ti nāgadīpaṁ pesesi. So dīparājā nāma ahosi. Sace cakkhuvikalo nābhavissā tiyojanasatike sakalatambapaṇṇidīpe sabbasampattiparivāraṁ rajjaṁ alabhissā. Evaṁ upadhivipattipaṭibāḷhāni na vipaccantīti pajānāti.",
  "atk-abh02a15:181": "Aparassāpi bahūni kalyāṇakammāni honti. Tāni kālasampattiyaṁ ṭhitassa vipacceyyuṁ. So pana ekena pāpakammena kālavipattiyaṁ durājadumanussakāle kasaṭe niroje appāyuke gatikoṭike nibbatto. Tādise ca kāle kalyāṇakammaṁ vipākaṁ dātuṁ na sakkotīti. Evaṁ kālavipattipaṭibāḷhāni na vipaccantīti pajānāti.",
  "atk-abh02a15:182": "Aparassāpi bahūni kalyāṇakammāni honti. Tāni payogasampattiyaṁ ṭhitassa vipacceyyuṁ. Ayaṁ pana payogavipattiyaṁ ṭhito pāṇaṁ hanti…pe… sabbaṁ dussīlyaṁ pūreti. Tathā tena saddhiṁ samajātikānipi kulāni āvāhavivāhaṁ na karonti; ‘itthidhutto surādhutto akkhadhutto ayaṁ pāpapuriso’ti ārakā parivajjenti. Kalyāṇakammāni vipaccituṁ na sakkonti. Evaṁ payogavipattipaṭibāḷhāni na vipaccantīti pajānāti. Evaṁ catasso sampattiyo āgamma vipākadāyakaṁ kalyāṇakammaṁ catūhi vipattīhi paṭibāhitattā na vipaccati.",
  "atk-abh02a15:183": "Aparassāpi bahūni kalyāṇakammāni honti. Tāni gativipattiyaṁ ṭhitassa na vipacceyyuṁ. So pana ekena kalyāṇakammena gatisampattiyaṁyeva nibbatto. Tatthassa tāni kammāni upagantvā vārena vārena vipākaṁ denti – kālena manussaloke nibbattāpenti, kālena devaloke. Evaṁ gativipattipaṭibāhitattā vipākaṁ dātuṁ asakkontāni gatimampattiṁ āgamma vipaccantīti pajānāti.",
  "atk-abh02a15:184": "Aparassāpi bahūni kalyāṇakammāni honti. Tāni upadhivipattiyaṁ ṭhitassa na vipacceyyuṁ. So pana ekena kalyāṇakammena upadhisampattiyaṁyeva patiṭṭhito abhirūpo dassanīyo pāsādiko brahmavacchasadiso. Tassa upadhisampattiyaṁ ṭhitattā kalyāṇakammāni vipākaṁ denti. Sace rājakule nibbattati aññesu jeṭṭhakabhātikesu santesupi ‘etassa attabhāvo samiddho, etassa chatte ussāpite lokassa phāsu bhavissatī’ti tameva rajje abhisiñcanti. Uparājagehādīsu nibbatto pituaccayena oparajjaṁ, senāpatiṭṭhānaṁ, bhaṇḍāgārikaṭṭhānaṁ, seṭṭhiṭṭhānaṁ labhati. Evaṁ upadhivipattipaṭibāhitattā vipākaṁ dātuṁ asakkontāni upadhisampattiṁ āgamma vipaccantīti pajānāti.",
  "atk-abh02a15:185": "Aparassāpi bahūni kalyāṇakammāni honti. Tāni kālavipattiyaṁ ṭhitassa na vipacceyyuṁ. So pana ekena kalyāṇakammena kālasampattiyaṁ nibbatto surājasumanussakāle. Tādisāya kālasamiddhiyā nibbattassa kalyāṇakammaṁ vipākaṁ deti.",
  "atk-abh02a15:186": "Tatridaṁ mahāsoṇattherassa vatthu kathetabbaṁ – brāhmaṇatissabhaye kira cittalapabbate dvādasa bhikkhusahassāniṁ paṭivasanti. Tathā tissamahāvihāre. Dvīsupi mahāvihāresu tiṇṇaṁ vassānaṁ vaṭṭaṁ ekarattameva mahāmūsikāyo khāditvā thusamattameva ṭhapesuṁ. Cittalapabbate bhikkhusaṅgho ‘tissamahāvihāre vaṭṭaṁ vattissati, tattha gantvā vasissāmā’ti vihārato nikkhami. Tissamahāvihārepi bhikkhusaṅgho ‘cittalapabbate vaṭṭaṁ vattissati, tattha gantvā vasissāmā’ti vihārato nikkhami. Ubhatopi ekissā gambhīrakandarāya tīre samāgatā pucchitvā vaṭṭassa khīṇabhāvaṁ ñatvā ‘tattha gantvā kiṁ karissāmā’ti catuvīsati bhikkhusahassāni gambhīrakandaravanaṁ pavisitvā nisīditvā nisinnanīhāreneva anupādisesāya nibbānadhātuyā parinibbāyiṁsu. Pacchā bhaye vūpasante bhikkhusaṅgho sakkaṁ devarājānaṁ gahetvā dhātuyo saṁharitvā cetiyaṁ akāsi.",
  "atk-abh02a15:187": "Brāhmaṇatissacoropi janapadaṁ viddhaṁsesi. Saṅgho sannipatitvā mantetvā ‘‘coraṁ paṭibāhatū’’ti sakkasantikaṁ aṭṭha there pesesi. Sakko devarājā ‘‘mayā, bhante, uppanno coro na sakkā paṭibāhituṁ. Saṅgho parasamuddaṁ gacchatu. Ahaṁ samuddārakkhaṁ karissāmī’’ti. Saṅgho sabbadisāhi nāgadīpaṁ gantvā jambukolapaṭṭane tibhūmikaṁ mahāuḷumpaṁ bandhāpesi. Ekā bhūmikā udake osīdi. Ekissā bhikkhusaṅgho nisinno. Ekissā pattacīvarāni ṭhapayiṁsu. Saṁyuttabhāṇakacūḷasīvatthero, isidattatthero, mahāsoṇattheroti tayo therā tāsaṁ parisānaṁ pāmokkhā. Tesu dve therā mahāsoṇattheraṁ āhaṁsu – ‘‘āvuso mahāsoṇa, abhiruha mahāuḷumpa’’nti. ‘‘Tumhe pana, bhante’’ti? ‘‘Āvuso, udake maraṇampi thale maraṇampi ekameva . Na mayaṁ gamissāma. Taṁ nissāya pana anāgate sāsanassa paveṇī ṭhassati. Gaccha tvaṁ, āvuso’’ti. ‘‘Nāhaṁ, bhante, tumhesu agacchantesu gamissāmī’’ti yāvatatiyaṁ kathetvāpi theraṁ āropetuṁ asakkontā nivattiṁsu.",
  "atk-abh02a15:188": "Atha cūḷasīvatthero isidattattheraṁ āha – ‘‘āvuso isidatta, anāgate mahāsoṇattheraṁ nissāya sāsanapaveṇī ṭhassati; mā kho taṁ hatthato vissajjehī’’ti. ‘‘Tumhe pana, bhante’’ti? ‘‘Ahaṁ mahācetiyaṁ vandissāmī’’ti dve there anusāsitvā anupubbena cārikaṁ caranto mahāvihāraṁ sampāpuṇi. Tasmiṁ samaye mahāvihāro suñño. Cetiyaṅgaṇe eraṇḍā jātā. Cetiyaṁ gacchehi parivāritaṁ, sevālena pariyonaddhaṁ. Thero dharamānakabuddhassa nipaccākāraṁ dassento viya mahācetiyaṁ vanditvā pacchimadisāya sālaṁ pavisitvā olokento ‘evarūpassa nāma lābhaggayasaggappattassa sarīradhātucetiyaṭṭhānaṁ anāthaṁ jāta’nti cintayamāno nisīdi.",
  "atk-abh02a15:189": "Atha avidūre rukkhe adhivatthā devatā addhikamanussarūpena taṇḍulanāḷiñca guḷapiṇḍañca ādāya therassa santikaṁ gantvā ‘‘kattha gacchatha, bhante’’ti? ‘‘Ahaṁ dakkhiṇadisaṁ, upāsakā’’ti. ‘‘Ahampi tattheva gantukāmo, saha gacchāma, bhante’’ti. ‘‘Ahaṁ dubbalo; tava gatiyā gantuṁ na sakkhissāmi; tvaṁ purato gaccha, upāsakā’’ti. ‘‘Ahampi tumhākaṁ gatiyā gamissāmī’’ti therassa pattacīvaraṁ aggahesi. Tissavāpipāḷiṁ āruḷhakāle ca pattaṁ āharāpetvā pānakaṁ katvā adāsi. Therassa pītamatteyeva balamattā saṇṭhāti. Devatā pathaviṁ saṅkhipitvā veṇunadīsantike ekaṁ chaḍḍitavihāraṁ patvā therassa vasanaṭṭhānaṁ paṭijaggitvā adāsi.",
  "atk-abh02a15:190": "Punadivase therena mukhe dhovitamatte yāguṁ pacitvā adāsi; yāguṁ pītassa bhattaṁ pacitvā upanāmesi. Thero ‘‘tuyhaṁ ṭhapehi, upāsakā’’ti pattaṁ hatthena pidahi. ‘‘Ahaṁ na dūraṁ gamissāmī’’ti devatā therasseva patte bhattaṁ pakkhipitvā katabhattakiccassa therassa pattacīvaramādāya maggaṁ paṭipannā pathaviṁ saṅkhipitvā jajjaranadīsantikaṁ netvā ‘‘bhante, etaṁ paṇṇakhādakamanussānaṁ vasanaṭṭhānaṁ, dhūmo paññāyati. Ahaṁ purato gamissāmī’’ti theraṁ vanditvā attano bhavanaṁ agamāsi. Thero sabbampi bhayakālaṁ paṇṇakhādakamanusse nissāya vasi.",
  "atk-abh02a15:191": "Isidattattheropi anupubbena cārikaṁ caranto aḷajanapadaṁ sampāpuṇi. Tattha manussā nātipakkāni madhukaphalāni bhinditvā aṭṭhiṁ ādāya tacaṁ chaḍḍetvā agamaṁsu. Thero ‘‘āvuso mahāsoṇa, bhikkhāhāro paññāyatī’’ti vatvā pattacīvaraṁ āharāpetvā cīvaraṁ pārupitvā pattaṁ nīharitvā aṭṭhāsi. Taruṇadārakā theraṁ ṭhitaṁ disvā ‘iminā koci attho bhavissatī’ti vālukaṁ puñchitvā madhukaphalattacaṁ patte pakkhipitvā adaṁsu; therā paribhuñjiṁsu. Sattāhamattaṁ soyeva āhāro ahosi.",
  "atk-abh02a15:192": "Anupubbena coriyassaraṁ sampāpuṇiṁsu. Manussā kumudāni gahetvā kumudanāle chaḍḍetvā agamaṁsu. Thero ‘‘āvuso mahāsoṇa, bhikkhāhāro paññāyatī’’ti vatvā pattacīvaraṁ āharāpetvā cīvaraṁ pārupitvā pattaṁ nīharitvā aṭṭhāsi. Gāmadārakā kumudanāle sodhetvā patte pakkhipitvā adaṁsu; therā paribhuñjiṁsu. Sattāhamattaṁ sova āhāro ahosi.",
  "atk-abh02a15:193": "Anupubbena carantā paṇṇakhādakamanussānaṁ vasanaṭṭhāne ekaṁ gāmadvāraṁ sampāpuṇiṁsu. Tattha ekissā dārikāya mātāpitaro araññaṁ gacchantā ‘‘sace koci ayyo āgacchati, katthaci gantuṁ mā adāsi; ayyassa vasanaṭṭhānaṁ ācikkheyyāsi, ammā’’ti āhaṁsu. Sā there disvā pattaṁ gahetvā nisīdāpesi. Gehe dhaññajāti nāma natthi. Vāsiṁ pana gahetvā guñjacocarukkhattacaṁ guñjalatāpattehi saddhiṁ ekato koṭṭetvā tayo piṇḍe katvā ekaṁ isidattattherassa ekaṁ mahāsoṇattherassa patte ṭhapetvā ‘atirekapiṇḍaṁ isidattattherassa patte ṭhapessāmī’ti hatthaṁ pasāresi. Hattho parivattitvā mahāsoṇattherassa patte patiṭṭhāpesi. Isidattatthero ‘brāhmaṇatissabhaye guñjacocapiṇḍe vipākadāyakakammaṁ desakālasampadāya kīvapamāṇaṁ vipākaṁ dassatī’ti āha. Te taṁ paribhuñjitvā vasanaṭṭhānaṁ agamaṁsu. Sāpi araññato āgatānaṁ mātāpitūnaṁ ācikkhi ‘‘dve therā āgatā. Tesaṁ me vasanaṭṭhānaṁ ācikkhita’’nti. Te ubhopi therānaṁ santikaṁ gantvā vanditvā ‘‘bhante, yaṁ mayaṁ labhāma, tena tumhe paṭijaggissāma; idheva vasathā’’ti paṭiññaṁ gaṇhiṁsu. Therāpi sabbabhayakālaṁ te upanissāya vasiṁsu.",
  "atk-abh02a15:194": "Brāhmaṇatissacore mate pitumahārājā chattaṁ ussāpesi. ‘Bhayaṁ vūpasantaṁ, janapado sampuṇṇo’ti sutvā parasamuddato bhikkhusaṅgho nāvāya mahātitthapaṭṭane oruyha ‘mahāsoṇatthero kahaṁ vasatī’ti pucchitvā therassa santikaṁ agamāsi. Thero pañcasatabhikkhuparivāro kālakagāme maṇḍalārāmavihāraṁ sampāpuṇi. Tasmiṁ samaye kālakagāme sattamattāni kulasatāni paṭivasanti. Rattibhāge devatā āhiṇḍitvā ‘‘mahāsoṇatthero pañcabhikkhusataparivāro maṇḍalārāmavihāraṁ patto. Ekeko navahatthasāṭakena saddhiṁ ekekakahāpaṇagghanakaṁ piṇḍapātaṁ detū’’ti manusse avocuṁ. Punadivase ca therā kālakagāmaṁ piṇḍāya pavisiṁsu. Manussā nisīdāpetvā yāguṁ adaṁsu. Maṇḍalārāmavāsī tissabhūtitthero saṅghatthero hutvā nisīdi. Eko mahāupāsako taṁ vanditvā ‘‘bhante, mahāsoṇatthero nāma kataro’’ti pucchi. Tena samayena thero navako hoti pariyante nisinno. Thero hatthaṁ pasāretvā ‘‘mahāsoṇo nāma esa, upāsakā’’ti āha. Upāsako taṁ vanditvā pattaṁ gaṇhāti. Thero na deti. Tissabhūtitthero ‘‘āvuso soṇa, yathā tvaṁ na jānāsi, mayampi evameva na jānāma; puññavantānaṁ devatā paripācenti; pattaṁ dehi, sabrahmacārīnaṁ saṅgahaṁ karohī’’ti āha. Thero pattaṁ adāsi. Mahāupāsako pattaṁ ādāya gantvā kahāpaṇagghanakassa piṇḍapātassa pūretvā navahatthasāṭakaṁ ādhārakaṁ katvā āharitvā therassa hatthe ṭhapesi; aparopi upāsako therassāti satta sāṭakasatāni satta ca piṇḍapātasatāni therasseva adaṁsu.",
  "atk-abh02a15:195": "Thero bhikkhusaṅghassa saṁvibhāgaṁ katvā anupubbena mahāvihāraṁ pāpuṇitvā mukhaṁ dhovitvā mahābodhiṁ vanditvā mahācetiyaṁ vanditvā thūpārāme ṭhito cīvaraṁ pārupitvā bhikkhusaṅghaparivāro dakkhiṇadvārena nagaraṁ pavisitvā dvārato yāva vaḷañjanakasālā etasmiṁ antare saṭṭhikahāpaṇagghanakaṁ piṇḍapātaṁ labhi. Tato paṭṭhāya pana sakkārassa pamāṇaṁ natthi. Evaṁ kālavipattiyaṁ madhukaphalattacopi kumudanāḷipi dullabhā jātā. Kālasampattiyaṁ evarūpo mahālābho udapādi.",
  "atk-abh02a15:196": "Vattabbakanigrodhattherassāpi sāmaṇerakāle brāhmaṇatissabhayaṁ udapādi. Sāmaṇero ca upajjhāyo cassa parasamuddaṁ nāgamiṁsu; ‘paṇṇakhādakamanusse upanissāya vasissāmā’ti paccantābhimukhā ahesuṁ. Sāmaṇero sattāhamattaṁ anāhāro hutvā ekasmiṁ gāmaṭṭhāne tālarukkhe tālapakkaṁ disvā upajjhāyaṁ āha – ‘‘bhante, thokaṁ āgametha; tālapakkaṁ pātessāmī’’ti. ‘‘Dubbalosi tvaṁ, sāmaṇera, mā abhiruhī’’ti. ‘‘Abhiruhissāmi, bhante’’ti khuddakavāsiṁ gahetvā tālaṁ āruyha tālapiṇḍaṁ chindituṁ ārabhi. Vāsiphalaṁ nikkhamitvā bhūmiyaṁ pati.",
  "atk-abh02a15:197": "Thero cintesi ‘‘ayaṁ kilantova rukkhaṁ āruḷho; kiṁ nu kho idāni karissatī’’ti sāmaṇero tālapaṇṇaṁ phāletvā phāletvā vāsidaṇḍake bandhitvā ghaṭṭento ghaṭṭento bhūmiyaṁ pātetvā ‘‘bhante, sādhu vatassa sace vāsiphalaṁ ettha paveseyyāthā’’ti āha. Thero ‘upāyasampanno sāmaṇero’ti vāsiphalaṁ pavesetvā adāsi. So vāsiṁ ukkhipitvā tālaphalāni pātesi. Thero vāsiṁ pātāpetvā pavaṭṭitvā gataṁ tālaphalaṁ bhinditvā sāmaṇeraṁ otiṇṇakāle āha ‘‘sāmaṇera, tvaṁ dubbalo, idaṁ tāva khādāhī’’ti. ‘‘Nāhaṁ, bhante, tumhehi akhādite khādissāmī’’ti vāsiṁ gahetvā tālaphalāni bhinditvā pattaṁ nīharitvā tālamiñjaṁ pakkhipitvā therassa datvā sayaṁ khādi. Yāva tālaphalāni ahesuṁ, tāva tattheva vasitvā phalesu khīṇesu anupubbena paṇṇakhādakamanussānaṁ vasanaṭṭhāne ekaṁ chaḍḍitavihāraṁ pavisiṁsu. Sāmaṇero therassa vasanaṭṭhānaṁ paṭijaggi. Thero sāmaṇerassa ovādaṁ datvā vihāraṁ pāvisi. Sāmaṇero ‘anāyatane naṭṭhānaṁ attabhāvānaṁ pamāṇaṁ natthi, buddhānaṁ upaṭṭhānaṁ karissāmī’ti cetiyaṅgaṇaṁ gantvā appaharitaṁ karoti; sattāhamattaṁ nirāhāratāya pavedhamāno patitvā nipannakova tiṇāni uddharati. Ekacce ca manussā araññe carantā madhuṁ labhitvā dārūni ceva sākapaṇṇañca gahetvā tiṇacalanasaññāya ‘migo nu kho eso’ti sāmaṇerassa santikaṁ gantvā ‘‘kiṁ karosi, sāmaṇerā’’ti āhaṁsu. ‘‘Tiṇagaṇṭhiṁ gaṇhāmi, upāsakā’’ti. ‘‘Aññopi koci atthi, bhante’’ti? ‘‘Āma, upāsakā, upajjhāyo me antogabbhe’’ti. ‘‘Mahātherassa datvā khādeyyāsi, bhante’’ti sāmaṇerassa madhuṁ datvā attano vasanaṭṭhānaṁ ācikkhitvā ‘‘mayaṁ sākhābhaṅgaṁ karontā gamissāma. Etāya saññāya theraṁ gahetvā āgaccheyyāsi, ayyā’’ti vatvā agamaṁsu.",
  "atk-abh02a15:198": "Sāmaṇero madhuṁ gahetvā therassa santikaṁ gantvā bahi ṭhatvā ‘‘vandāmi, bhante’’ti āha. Thero ‘sāmaṇero jighacchāya anuḍayhamāno āgato bhavissatī’ti tuṇhī ahosi. So punapi ‘‘vandāmi, bhante’’ti āha. ‘‘Kasmā, sāmaṇera, dubbalabhikkhūnaṁ sukhena nipajjituṁ na desī’’ti? ‘‘Dvāraṁ vivarituṁ sāruppaṁ, bhante’’ti? Thero uṭṭhahitvā dvāraṁ vivaritvā ‘‘kiṁ te, sāmaṇera, laddhaṁ’’ti āha. Manussehi madhu dinnaṁ, khādituṁ sāruppaṁ, bhante’’ti? ‘‘Sāmaṇera, evameva khādituṁ kilamissāma, pānakaṁ katvā pivissāmā’’ti. Sāmaṇero pānakaṁ katvā adāsi. Atha naṁ thero ‘‘manussānaṁ vasanaṭṭhānaṁ pucchasi, sāmaṇerā’’ti āha. Sayameva ācikkhiṁsu, bhante’’ti. ‘‘Sāmaṇera, pātova gacchantā kilamissāma; ajjeva gamissāmā’’ti pattacīvaraṁ gaṇhāpetvā nikkhami. Te gantvā manussānaṁ vasanaṭṭhānassa avidūre nipajjiṁsu.",
  "atk-abh02a15:199": "Sāmaṇero rattibhāge cintesi – ‘mayā pabbajitakālato paṭṭhāya gāmante aruṇaṁ nāma na uṭṭhāpitapubba’nti. So pattaṁ gahetvā aruṇaṁ uṭṭhāpetuṁ araññaṁ agamāsi. Mahāthero sāmaṇeraṁ nipannaṭṭhāne apassanto ‘manussakhādakehi gahito bhavissatī’ti cintesi. Sāmaṇero araññe aruṇaṁ uṭṭhāpetvā pattena udakañca dantakaṭṭhañca gahetvā āgami. ‘‘Sāmaṇera, kuhiṁ gatosi? Mahallakabhikkhūnaṁ te vitakko uppādito; daṇḍakammaṁ āharā’’ti. ‘‘Āharissāmi, bhante’’ti. Thero mukhaṁ dhovitvā cīvaraṁ pārupi. Ubhopi manussānaṁ vasanaṭṭhānaṁ agamaṁsu. Manussāpi attano paribhogaṁ kandamūlaphalapaṇṇaṁ adaṁsu. Theropi paribhuñjitvā vihāraṁ agamāsi. Sāmaṇero udakaṁ āharitvā ‘‘pāde dhovāmi, bhante’’ti āha. ‘‘Sāmaṇera, tvaṁ rattiṁ kuhiṁ gato? Amhākaṁ vitakkaṁ uppādesī’’ti. ‘‘Bhante, gāmante me aruṇaṁ na uṭṭhāpitapubbaṁ; aruṇuṭṭhāpanatthāya araññaṁ agamāsi’’nti. ‘‘Sāmaṇera, na tuyhaṁ daṇḍakammaṁ anucchavikaṁ amhākameva anucchavika’’nti vatvā thero tasmiṁyeva ṭhāne vasi; sāmaṇerassa ca saññaṁ adāsi ‘‘mayaṁ tāva mahallakā; ‘idaṁ nāma bhavissatī’ti na sakkā jānituṁ. Tuvaṁ attānaṁ rakkheyyāsī’’ti. Thero kira anāgāmī. Taṁ aparabhāge manussakhādakā khādiṁsu. Sāmaṇero attānaṁ rakkhitvā bhaye vūpasante tathārūpe ṭhāne upajjhaṁ gāhāpetvā upasampanno buddhavacanaṁ uggahetvā tipiṭakadharo hutvā vattabbakanigrodhatthero nāma jāto.",
  "atk-abh02a15:200": "Pitumahārājā rajjaṁ paṭipajji. Parasamuddā āgatāgatā bhikkhū ‘‘kahaṁ vattabbakanigrodhatthero, kahaṁ vattabbakanigrodhatthero’’ti pucchitvā tassa santikaṁ agamaṁsu. Mahābhikkhusaṅgho theraṁ parivāresi. So mahābhikkhusaṅghaparivuto anupubbena mahāvihāraṁ patvā mahābodhiṁ mahācetiyaṁ thūpārāmañca vanditvā nagaraṁ pāyāsi. Yāva dakkhiṇadvārā gacchantasseva navasu ṭhānesu ticīvaraṁ upapajji; antonagaraṁ paviṭṭhakālato paṭṭhāya mahāsakkāro uppajji. Iti kālavipattiyaṁ tālaphalakandamūlapaṇṇampi dullabhaṁ jātaṁ. Kālasampattiyaṁ evarūpo mahālābho uppannoti. Evaṁ kālavipattipaṭibāhitattā vipākaṁ dātuṁ asakkontāni kālasampattiṁ āgamma vipaccantīti pajānāti.",
  "atk-abh02a15:201": "Aparassāpi bahūni kalyāṇakammāni honti. Tāni payogavipattiyaṁ ṭhitassa na vipacceyyuṁ. So pana ekena kalyāṇakammena sammāpayoge patiṭṭhito tīṇi sucaritāni pūreti, pañcasīlaṁ dasasīlaṁ rakkhati. Kālasampattiyaṁ nibbattassa rājāno sabbālaṅkārapatimaṇḍitā rājakaññāyo ‘etassa anucchavikā’ti pesenti, yānavāhanamaṇisuvaṇṇarajatādibhedaṁ taṁ taṁ paṇṇākāraṁ ‘etassa anucchavika’nti pesenti .",
  "atk-abh02a15:202": "Pabbajjūpagatopi mahāyaso hoti mahānubhāvo. Tatridaṁ vatthu – kūṭakaṇṇarājā kira girigāmakaṇṇavāsikaṁ cūḷasudhammattheraṁ mamāyati. So uppalavāpiyaṁ vasamāno theraṁ pakkosāpesi. Thero āgantvā mālārāmavihāre vasati. Rājā therassa mātaraṁ pucchi – ‘‘kiṁ thero piyāyatī’’ti? ‘‘Kandaṁ mahārājā’’ti. Rājā kandaṁ gāhāpetvā vihāraṁ gantvā therassa dadamāno mukhaṁ ulloketuṁ nāsakkhi. So nikkhamitvā ca bahipariveṇe deviṁ pucchi – ‘‘kīdiso thero’’ti? ‘‘Tvaṁ puriso hutvā ulloketuṁ na sakkosi; ahaṁ kathaṁ sakkhissāmi? Nāhaṁ jānāmi kīdiso’’ti. Rājā ‘mama raṭṭhe balikāragahapatiputtaṁ ulloketuṁ na visahāmi. Mahantaṁ vata bho buddhasāsanaṁ nāmā’ti apphoṭesi. Tipiṭakacūḷanāgattherampi mamāyati. Tassa aṅguliyaṁ ekā piḷakā uṭṭhahi. Rājā ‘theraṁ passissāmī’ti vihāraṁ gantvā balavapemena aṅguliṁ mukhena gaṇhi. Antomukheyeva piḷakā bhinnā, pubbalohitaṁ anuṭṭhubhitvā there sinehena amataṁ viya ajjhohari. Soyeva thero aparabhāge maraṇamañce nipajji. Rājā gantvā asucikapallakaṁ sīse ṭhapetvā ‘dhammasakaṭassa akkho bhijjati akkho bhijjatī’ti paridevamāno vicari. Pathavissarassa asucikapallakaṁ sīsena ukkhipitvā vicaraṇaṁ nāma kassa gatamaggo? Sammāpayogassa gatamaggoti. Evaṁ payogavipattipaṭibāhitattā vipākaṁ dātuṁ asakkontāni payogasampattiṁ āgamma vipaccantīti pajānāti. Evaṁ catūhi vipattīhi paṭibāhitaṁ kalyāṇakammaṁ vipākaṁ adatvā catasso sampattiyo āgamma deti.",
  "atk-abh02a15:203": "Tatridaṁ bhūtamatthaṁ katvā opammaṁ – eko kira mahārājā ekassa amaccassa appamattena kujjhitvā taṁ bandhanāgāre bandhāpesi. Tassa ñātakā rañño kuddhabhāvaṁ ñatvā kiñci avatvā caṇḍakope vigate rājānaṁ tassa niraparādhabhāvaṁ jānāpesuṁ. Rājā muñcitvā tassa ṭhānantaraṁ paṭipākatikaṁ akāsi. Athassa tato tato āgacchantānaṁ paṇṇākārānaṁ pamāṇaṁ nāhosi. Manussā sampaṭicchituṁ nāsakkhiṁsu. Tattha rañño appamattakena kujjhitvā tassa bandhanāgāre bandhāpitakālo viya puthujjanassa niraye nibbattakālo. Athassa ñātakehi rājānaṁ saññāpetvā ṭhānantarassa paṭipākatikakaraṇakālo viya tassa sagge nibbattakālo. Paṇṇākāraṁ sampaṭicchituṁ asamatthakālo viya catasso sampattiyo āgamma kalyāṇakammānaṁ devalokato manussalokaṁ, manussalokato devalokanti evaṁ sukhaṭṭhānato sukhaṭṭhānameva netvā kappasatasahassampi sukhavipākaṁ datvā nibbānasampāpanaṁ veditabbaṁ.",
  "atk-abh02a15:204": "Evaṁ tāva pāḷivaseneva dutiyaṁ balaṁ dīpetvā puna ‘‘ahosi kammaṁ ahosi kammavipāko’’ti (paṭi. ma. 1.234) iminā paṭisambhidānayenāpi dīpetabbaṁ. Tattha ‘ahosi kamma’nti atīte āyūhitaṁ kammaṁ atīteyeva ahosi. Yena pana atīte vipāko dinno, taṁ sandhāya ‘ahosi kammavipāko’ti vuttaṁ. Diṭṭhadhammavedanīyādīsu pana bahūsupi āyūhitesu ekaṁ diṭṭhadhammavedanīyaṁ vipākaṁ deti, sesāni avipākāni. Ekaṁ upapajjavedanīyaṁ paṭisandhiṁ ākaḍḍhati, sesāni avipākāni. Ekenānantariyena niraye upapajjati, sesāni avipākāni. Aṭṭhasu samāpattīsu ekāya brahmaloke nibbattati, sesā avipākā. Idaṁ sandhāya ‘nāhosi kammavipāko’ti vuttaṁ. Yo pana bahumpi kusalākusalaṁ kammaṁ katvā kalyāṇamittaṁ nissāya arahattaṁ pāpuṇāti, etassa kammavipāko ‘nāhosi’ nāma. Yaṁ atīte āyūhitaṁ etarahi vipākaṁ deti taṁ ‘ahosi kammaṁ atthi kammavipāko’ nāma. Yaṁ purimanayeneva avipākataṁ āpajjati taṁ ‘ahosi kammaṁ natthi kammavipāko’ nāma. Yaṁ atīte āyūhitaṁ anāgate vipākaṁ dassati taṁ ‘ahosi kammaṁ bhavissati kammavipāko’ nāma. Yaṁ purimanayena avipākataṁ āpajjissati taṁ ‘ahosi kammaṁ na bhavissati kammavipāko’ nāma.",
  "atk-abh02a15:205": "Yaṁ etarahi āyūhitaṁ etarahiyeva vipākaṁ deti taṁ ‘atthi kammaṁ atthi kammavipāko’ nāma. Yaṁ purimanayeneva avipākataṁ āpajjati taṁ ‘atthi kammaṁ natthi kammavipāko’ nāma. Yaṁ etarahi āyūhitaṁ anāgate vipākaṁ dassati taṁ ‘atthi kammaṁ bhavissati kammavipāko’ nāma. Yaṁ purimanayeneva avipākataṁ āpajjissati taṁ ‘atthi kammaṁ na bhavissati kammavipāko’ nāma.",
  "atk-abh02a15:206": "Yaṁ sayampi anāgataṁ, vipākopissa anāgato taṁ ‘bhavissati kammaṁ bhavissati kammavipāko’ nāma. Yaṁ sayaṁ bhavissati, purimanayeneva avipākataṁ āpajjissati taṁ ‘bhavissati kammaṁ na bhavissati kammavipāko’ nāma.",
  "atk-abh02a15:207": "Idaṁ tathāgatassāti idaṁ sabbehipi etehi ākārehi tathāgatassa kammantaravipākantarajānanañāṇaṁ akampiyaṭṭhena dutiyabalaṁ veditabbanti.",
  "atk-abh02a15:208": "Dutiyabalaniddesavaṇṇanā.",
  "atk-abh02a15:209": "Tatiyabalaniddeso",
  "atk-abh02a15:210": "811. Tatiyabalaniddese maggoti vā paṭipadāti vā kammassevetaṁ nāmaṁ. Nirayagāminītiādīsu nirassādaṭṭhena niratiatthena ca nirayo. Uddhaṁ anugantvā tiriyaṁ añcitāti tiracchānā; tiracchānāyeva tiracchānayoni. Petatāya petti; ito pecca gatabhāvenāti attho. Pettiyeva pettivisayo. Manassa ussannatāya manussā; manussāva manussaloko. Dibbanti pañcahi kāmaguṇehi adhimattāya vā ṭhānasampattiyāti devā; devāva devaloko. Vānaṁ vuccati taṇhā; taṁ tattha natthīti nibbānaṁ. Nirayaṁ gacchatīti nirayagāmī. Idaṁ maggaṁ sandhāya vuttaṁ. Paṭipadā pana nirayagāminī nāma hoti. Sesapadesupi eseva nayo. Idaṁ sabbampi paṭipadaṁ tathāgato pajānāti.",
  "atk-abh02a15:211": "Kathaṁ ? Sakalagāmavāsikesupi hi ekato ekaṁ sūkaraṁ vā migaṁ vā jīvitā voropentesu sabbesampi cetanā parassa jīvitindriyārammaṇāva hoti. Taṁ pana kammaṁ tesaṁ āyūhanakkhaṇeyeva nānā hoti. Tesu hi eko ādarena chandajāto karoti. Eko ‘ehi tvampi karohī’ti parehi nippīḷitattā karoti. Eko samānacchando viya hutvā appaṭibāhiyamāno vicarati. Tesu eko teneva kammena niraye nibbattati, eko tiracchānayoniyaṁ, eko pettivisaye. Taṁ tathāgato āyūhanakkhaṇeyeva ‘iminā nīhārena āyūhitattā esa niraye nibbattissati , esa tiracchānayoniyaṁ, esa pettivisaye’ti pajānāti . Niraye nibbattamānampi ‘esa aṭṭhasu mahānirayesu nibbattissati, esa soḷasasu ussadanirayesu nibbattissatī’ti pajānāti. Tiracchānayoniyaṁ nibbattamānampi ‘esa apādako bhavissati, esa dvipādako, esa catuppādako, esa bahuppādako’ti pajānāti. Pettivisaye nibbattamānampi ‘esa nijjhāmataṇhiko bhavissati, esa khuppipāsiko, esa paradattūpajīvī’ti pajānāti. Tesu ca kammesu ‘idaṁ kammaṁ paṭisandhiṁ ākaḍḍhituṁ na sakkhissati, dubbalaṁ dinnāya paṭisandhiyā upadhivepakkaṁ bhavissatīti pajānāti.",
  "atk-abh02a15:212": "Tathā sakalagāmavāsikesu ekato piṇḍapātaṁ dadamānesu sabbesampi cetanā piṇḍapātārammaṇāva hoti. Taṁ pana kammaṁ tesaṁ āyūhanakkhaṇeyeva purimanayena nānā hoti. Tesu keci devaloke nibbattissanti, keci manussaloke. Taṁ tathāgato āyūhanakkhaṇeyeva ‘iminā nīhārena āyūhitattā esa manussaloke nibbattissati, esa devaloke’ti pajānāti. Devaloke nibbattamānānampi ‘esa paranimmitavasavattīsu nibbattissati, esa nimmānaratīsu, esa tusitesu, esa yāmesu, esa tāvatiṁsesu, esa cātumahārājikesu, esa bhummadevesu; esa pana jeṭṭhakadevarājā hutvā nibbattissati, esa etassa dutiyaṁ vā tatiyaṁ vā ṭhānantaraṁ karonto paricārako hutvā nibbattissatī’ti pajānāti. Manussesu nibbattamānānampi ‘esa khattiyakule nibbattissati, esa brāhmaṇakule, esa vessakule, esa suddakule; esa pana manussesu rājā hutvā nibbattissati, esa etassa dutiyaṁ vā tatiyaṁ vā ṭhānantaraṁ karonto paricārako hutvā nibbattissatī’ti pajānāti . Tesu ca kammesu ‘idaṁ kammaṁ paṭisandhiṁ ākaḍḍhituṁ na sakkhissati, dubbalaṁ dinnāya paṭisandhiyā upadhivepakkaṁ bhavissatī’ti pajānāti.",
  "atk-abh02a15:213": "Tathā vipassanaṁ paṭṭhapentesuyeva yena nīhārena vipassanā āraddhā, ‘esa arahattaṁ pāpuṇissati, esa arahattaṁ pattuṁ na sakkhissati, esa anāgāmīyeva bhavissati, esa sakadāgāmīyeva, esa sotāpannoyeva; esa pana maggaṁ vā phalaṁ vā sacchikātuṁ na sakkhissati, lakkhaṇārammaṇāya vipassanāyameva ṭhassati; esa paccayapariggaheyeva, esa nāmarūpapariggaheyeva, esa arūpapariggaheyeva, esa rūpapariggaheyeva ṭhassati, esa mahābhūtamattameva vavatthāpessati, esa kiñci sallakkhetuṁ na sakkhissatī’ti pajānāti.",
  "atk-abh02a15:214": "Kasiṇaparikammaṁ karontesupi ‘etassa parikammamattameva bhavissati, nimittaṁ uppādetuṁ na sakkhissati; esa pana nimittaṁ uppādetuṁ sakkhissati, appanaṁ pāpetuṁ na sakkhissati; esa appanaṁ pāpetvā jhānaṁ pādakaṁ katvā vipassanaṁ paṭṭhapetvā arahattaṁ gaṇhissatī’ti pajānātīti.",
  "atk-abh02a15:215": "Tatiyabalaniddesavaṇṇanā.",
  "atk-abh02a15:216": "Catutthabalaniddeso",
  "atk-abh02a15:217": "812. Catutthabalaniddese khandhanānattanti ‘ayaṁ rūpakkhandho nāma…pe… ayaṁ viññāṇakkhandho nāmā’ti evaṁ pañcannaṁ khandhānaṁ nānākaraṇaṁ pajānāti. Tesupi ‘ekavidhena rūpakkhandho…pe… ekādasavidhena rūpakkhandho. Ekavidhena vedanākkhandho…pe… bahuvidhena vedanākkhandho…pe… ekavidhena saññākkhandho…pe… ekavidhena saṅkhārakkhandho…pe… ekavidhena viññāṇakkhandho…pe… bahuvidhena viññāṇakkhandho’ti evaṁ ekekassa khandhassa nānattaṁ pajānāti. Āyatananānattanti ‘idaṁ cakkhāyatanaṁ nāma…pe… idaṁ dhammāyatanaṁ nāma. Tattha dasāyatanā kāmāvacarā, dve catubhūmakā’ti evaṁ āyatananānattaṁ pajānāti. Dhātunānattanti ‘ayaṁ cakkhudhātu nāma…pe… ayaṁ manoviññāṇadhātu nāma. Tattha soḷasa dhātuyo kāmāvacarā, dve catubhūmakā’ti evaṁ dhātunānattaṁ pajānāti.",
  "atk-abh02a15:218": "Puna anekadhātunānādhātulokanānattanti idaṁ na kevalaṁ upādinnakasaṅkhāralokasseva nānattaṁ tathāgato pajānāti, anupādinnakasaṅkhāralokassāpi nānattaṁ tathāgato pajānātiyevāti dassetuṁ gahitaṁ. Paccekabuddhā hi dve ca aggasāvakā upādinnakasaṅkhāralokassāpi nānattaṁ ekadesatova jānanti no nippadesato, anupādinnakalokassa pana nānattaṁ na jānanti. Sabbaññubuddho pana ‘imāya nāma dhātuyā ussannāya imassa nāma rukkhassa khandho seto hoti, imassa kāḷako, imassa maṭṭo; imassa bahalattaco, imassa tanuttaco; imāya nāma dhātuyā ussannāya imassa rukkhassa pattaṁ vaṇṇasaṇṭhānādivasena evarūpaṁ nāma hoti; imāya pana dhātuyā ussannāya imassa rukkhassa pupphaṁ nīlakaṁ hoti, pītakaṁ, lohitakaṁ, odātaṁ, sugandhaṁ , duggandhaṁ hoti; imāya nāma dhātuyā ussannāya phalaṁ khuddakaṁ hoti, mahantaṁ, dīghaṁ, rassaṁ, vaṭṭaṁ, susaṇṭhānaṁ, dussaṇṭhānaṁ, maṭṭhaṁ, pharusaṁ, sugandhaṁ, duggandhaṁ, madhuraṁ, tittakaṁ, ambilaṁ, kaṭukaṁ, kasāvaṁ hoti; imāya nāma dhātuyā ussannāya imassa rukkhassa kaṇṭako tikhiṇo hoti, atikhiṇo, ujuko, kuṭilo, tambo, kāḷako, nīlo, odāto hotī’ti evaṁ anupādinnakasaṅkhāralokassa nānattaṁ pajānāti. Sabbaññubuddhānaṁyeva hi etaṁ balaṁ, na aññesanti.",
  "atk-abh02a15:219": "Catutthabalaniddesavaṇṇanā.",
  "atk-abh02a15:220": "Pañcamabalaniddeso",
  "atk-abh02a15:221": "813. Pañcamabalaniddese hīnādhimuttikāti hīnajjhāsayā. Paṇītādhimuttikāti kalyāṇajjhāsayā. Sevantīti nissayanti allīyanti. Bhajantīti upasaṅkamanti. Payirupāsantīti punappunaṁ upasaṅkamanti. Sace hi ācariyupajjhāyā na sīlavanto honti, saddhivihārikā sīlavanto honti, te attano ācariyupajjhāyepi na upasaṅkamanti, attanā sadise sāruppabhikkhūyeva upasaṅkamanti. Sace ācariyupajjhāyā sāruppabhikkhū, itare asāruppā, tepi na ācariyupajjhāye upasaṅkamanti, attanā sadise hīnādhimuttike eva upasaṅkamanti.",
  "atk-abh02a15:222": "Evaṁ upasaṅkamanaṁ pana na kevalaṁ etaraheva, atītānāgatepīti dassetuṁ atītampi addhānantiādimāha. Taṁ uttānatthameva. Idaṁ pana dussīlānaṁ dussīlasevanameva, sīlavantānaṁ sīlavantasevanameva, duppaññānaṁ duppaññasevanameva, paññavantānaṁ paññavantasevanameva ko niyāmetīti? Ajjhāsayadhātu niyāmeti. Sambahulā kira bhikkhū ekaṁ gāmaṁ gaṇabhikkhācāraṁ caranti. Manussā bahubhattaṁ āharitvā pattāni pūretvā ‘‘tumhākaṁ yathāsabhāgena paribhuññathā’’ti datvā uyyojesuṁ. Bhikkhūpi āhaṁsu ‘‘āvuso, manussā dhātusaṁyuttakamme payojentī’’ti. Tipiṭakacūḷābhayattheropi nāgadīpe cetiyaṁ vandanāya pañcahi bhikkhusatehi saddhiṁ gacchanto ekasmiṁ gāme manussehi nimantito. Therena ca saddhiṁ eko asāruppabhikkhu atthi. Dhuravihārepi eko asāruppabhikkhu atthi. Dvīsu bhikkhusaṅghesu gāmaṁ osarantesu te ubhopi janā, kiñcāpi āgantukena nevāsiko nevāsikena vā āgantuko na diṭṭhapubbo, evaṁ santepi, ekato hutvā hasitvā hasitvā kathayamānā ekamantaṁ aṭṭhaṁsu. Thero disvā ‘‘sammāsambuddhena jānitvā dhātusaṁyuttaṁ kathita’’nti āha.",
  "atk-abh02a15:223": "Evaṁ ‘ajjhāsayadhātu niyāmetī’ti vatvā dhātusaṁyuttena ayamevattho dīpetabbo. Gijjhakūṭapabbatasmiñhi gilānaseyyāya nipanno bhagavā ārakkhaṇatthāya parivāretvā vasantesu sāriputtamoggallānādīsu ekamekaṁ attano attano parisāya saddhiṁ caṅkamantaṁ oloketvā bhikkhū āmantesi ‘‘passatha no tumhe, bhikkhave, sāriputtaṁ sambahulehi bhikkhūhi saddhiṁ caṅkamanta’’nti? ‘‘Evaṁ, bhante’’ti. ‘‘Sabbe kho ete, bhikkhave, bhikkhū mahāpaññā’’ti (saṁ. ni. 2.99) sabbaṁ vitthāretabbanti.",
  "atk-abh02a15:224": "Pañcamabalaniddesavaṇṇanā.",
  "atk-abh02a15:225": "Chaṭṭhabalaniddeso",
  "atk-abh02a15:226": "814. Chaṭṭhabalaniddese āsayanti yattha sattā āsayanti nivasanti, taṁ tesaṁ nivāsaṭṭhānaṁ diṭṭhigataṁ vā yathābhūtaṁ ñāṇaṁ vā. Anusayanti appahīnānusayitaṁ kilesaṁ. Caritanti kāyādīhi abhisaṅkhataṁ kusalākusalaṁ. Adhimuttanti ajjhāsayaṁ. Apparajakkhetiādīsu paññāmaye akkhimhi appaṁ parittaṁ rāgadosamoharajaṁ etesanti apparajakkhā. Tasseva mahantatāya mahārajakkhā. Ubhayenāpi mandakilese mahākilese ca satte dasseti. Yesaṁ saddhādīni indriyāni tikkhāni, te tikkhindriyā. Yesaṁ tāni mudūni, te mudindriyā. Yesaṁ āsayādayo koṭṭhāsā sundarā, te svākārā. Viparītā dvākārā. Ye kathitakāraṇaṁ sallakkhenti, sukhena sakkā honti viññāpetuṁ, te suviññāpayā. Viparītā duviññāpayā. Ye ariyamaggapaṭivedhassa anucchavikā upanissayasampannā, te bhabbā. Viparītā abhabbā.",
  "atk-abh02a15:227": "815. Evaṁ chaṭṭhabalassa mātikaṁ ṭhapetvā idāni yathāpaṭipāṭiyā bhājento katamo ca sattānaṁ āsayotiādimāha. Tattha sassato lokotiādīnaṁ attho heṭṭhā nikkhepakaṇḍavaṇṇanāyaṁ (dha. sa. aṭṭha. 1105) vuttoyeva. Iti bhavadiṭṭhisannissitā vāti evaṁ sassatadiṭṭhiṁ vā sannissitā. Sassatadiṭṭhi hi ettha bhavadiṭṭhīti vuttā; ucchedadiṭṭhi ca vibhavadiṭṭhīti. Sabbadiṭṭhīnañhi sassatucchedadiṭṭhī hi saṅgahitattā sabbepi diṭṭhigatikā sattā imāva dve diṭṭhiyo sannissitā honti. Vuttampi cetaṁ – ‘‘dvayasannissito kho panāyaṁ, kaccāna, loko yebhuyyena – atthitañceva natthitañcā’’ti (saṁ. ni. 2.15). Ettha hi atthitāti sassataṁ, natthitāti ucchedo. Ayaṁ tāva vaṭṭasannissitānaṁ puthujjanasattānaṁ āsayo.",
  "atk-abh02a15:228": "Idāni vivaṭṭasannissitānaṁ suddhasattānaṁ āsayaṁ dassetuṁ ete vā pana ubho ante anupagammātiādi vuttaṁ. Tattha ete vā panāti eteyeva. Ubho anteti sassatucchedasaṅkhāte dve ante. Anupagammāti anallīyitvā. Idappaccayatā paṭiccasamuppannesu dhammesūti idappaccayatāya ceva paṭiccasamuppannadhammesu ca. Anulomikā khantīti vipassanāñāṇaṁ. Yathābhūtaṁ vā ñāṇanti maggañāṇaṁ. Idaṁ vuttaṁ hoti – yā paṭiccasamuppāde ceva paṭiccasamuppannadhammesu ca ete ubho sassatucchedaante anupagantvā vipassanā paṭiladdhā, yañca tato uttarimaggañāṇaṁ – ayaṁ sattānaṁ āsayo, ayaṁ vaṭṭasannissitānañca vivaṭṭasannissitānañca sabbesampi sattānaṁ āsayo, idaṁ vasanaṭṭhānanti. Ayaṁ ācariyānaṁ samānatthakathā.",
  "atk-abh02a15:229": "Vitaṇḍavādī panāha – ‘maggo nāma vāsaṁ viddhaṁsento gacchati, nanu tvaṁ maggo vāsoti vadesī’ti? So vattabbo ‘tvaṁ ariyavāsabhāṇako hosi na hosī’ti? Sace pana ‘na homī’ti vadati, ‘abhāṇakatāya na jānāsī’ti vattabbo. Sace ‘bhāṇakosmī’ti vadati, ‘suttaṁ āharā’ti vattabbo. Sace āharati, iccetaṁ kusalaṁ; no ce āharati sayaṁ āharitabbaṁ – ‘‘dasayime, bhikkhave, ariyavāsā, ye ariyā āvasiṁsu vā āvasanti vā āvasissanti vā’’ti (a. ni. 10.19). Etañhi suttaṁ maggassa vāsabhāvaṁ dīpeti. Tasmā sukathitamevetanti. Idaṁ pana bhagavā sattānaṁ āsayaṁ jānanto imesañca diṭṭhigatānaṁ vipassanāñāṇamaggañāṇānaṁ appavattikkhaṇepi jānāti eva. Vuttampi cetaṁ –",
  "atk-abh02a15:230": "‘‘Kāmaṁ sevantaññeva jānāti ‘ayaṁ puggalo kāmagaruko kāmāsayo kāmādhimutto’ti. Nekkhammaṁ sevantaññeva jānāti ‘ayaṁ puggalo nekkhammagaruko nekkhammāsayo nekkhammādhimutto’ti. Byāpādaṁ…pe… abyāpādaṁ… thinamiddhaṁ…pe… ālokasaññaṁ nekkhammaṁ sevantaññeva jānāti sevantaññeva jānāti ‘ayaṁ puggalo ālokasaññāgaruko ālokasaññāsayo ālokasaññādhimutto’’ti (paṭi. ma. 1.113).",
  "atk-abh02a15:231": "816. Anusayaniddese kāmarāgo ca so appahīnaṭṭhena anusayo cāti kāmarāgānusayo. Sesapadesupi eseva nayo. Yaṁ loke piyarūpanti yaṁ imasmiṁ loke piyajātikaṁ. Sātarūpanti sātajātikaṁ assādapadaṭṭhānaṁ iṭṭhārammaṇaṁ. Ettha sattānaṁ rāgānusayo anusetīti etasmiṁ iṭṭhārammaṇe sattānaṁ appahīnaṭṭhena rāgānusayo anuseti. Yathā nāma udake nimuggassa heṭṭhā ca upari ca samantabhāge ca udakameva hoti, evameva iṭṭhārammaṇe rāguppatti nāma sattānaṁ āciṇṇasamāciṇṇā. Tathā aniṭṭhārammaṇe paṭighuppatti. Iti imesu dvīsu dhammesūti evaṁ imesu dvīsu kāmarāgapaṭighavantesu iṭṭhāniṭṭhārammaṇadhammesu. Avijjānupatitāti kāmarāgapaṭighasampayuttā hutvā ārammaṇakaraṇavasena avijjā anupatitā. Tadekaṭṭhoti tāya avijjāya sampayuttekaṭṭhavasena ekaṭṭho. Māno ca diṭṭhi ca vicikicchā cāti navavidho māno, dvāsaṭṭhividhā diṭṭhi, aṭṭhavatthukā ca vicikicchā. Bhavarāgānusayo panettha kāmarāgānusayeneva saṅgahitoti veditabbo.",
  "atk-abh02a15:232": "817. Caritaniddese terasa cetanā puññābhisaṅkhāro, dvādasa apuññābhisaṅkhāro, catasso āneñjābhisaṅkhāro. Tattha kāmāvacaro parittabhūmako, itaro mahābhūmako. Tīsupi vā etesu yo koci appavipāko parittabhūmako, bahuvipāko mahābhūmakoti veditabbo.",
  "atk-abh02a15:233": "818. Adhimuttiniddeso heṭṭhā pakāsitova. Kasmā panāyaṁ adhimutti heṭṭhā vuttāpi puna gahitāti? Ayañhi heṭṭhā pāṭiyekkaṁ baladassanavasena gahitā, idha sattānaṁ tikkhindriyamudindriyabhāvadassanatthaṁ.",
  "atk-abh02a15:234": "819. Mahārajakkhaniddese ussadagatānīti vepullagatāni. Pahānakkamavasena cesa uppaṭipāṭiyā niddeso kato.",
  "atk-abh02a15:235": "820.Anussadagatānīti avepullagatāniṁ. Tikkhindriyamudindriyaniddese upanissayaindriyāni nāma kathitāni. Uppaṭipāṭiyā niddese panettha payojanaṁ heṭṭhā vuttanayeneva veditabbaṁ.",
  "atk-abh02a15:236": "823. Tathā dvākāraniddesādīsu pāpāsayāti akusalāsayā. Pāpacaritāti apuññābhisaṅkhāraparipūrakā. Pāpādhimuttikāti sakkāyābhiratā vaṭṭajjhāsayā.",
  "atk-abh02a15:237": "824. Svākāraniddese yasmā kalyāṇako nāma anusayo natthi, tasmā kalyāṇānusayāti na vuttaṁ. Sesaṁ vuttavipariyāyena veditabbaṁ.",
  "atk-abh02a15:238": "826. Bhabbābhabbaniddese kammāvaraṇenāti pañcavidhena ānantariyakammena. Kilesāvaraṇenāti niyatamicchādiṭṭhiyā. Vipākāvaraṇenāti ahetukapaṭisandhiyā. Yasmā pana duhetukānampi ariyamaggapaṭivedho natthi, tasmā duhetukapaṭisandhipi vipākāvaraṇamevāti veditabbā. Assaddhāti buddhādīsu saddhārahitā. Acchandikāti kattukamyatākusalacchandarahitā. Uttarakurukā manussā acchandikaṭṭhānaṁ paviṭṭhā. Duppaññāti bhavaṅgapaññāya parihīnā. Bhavaṅgapaññāya pana paripuṇṇāyapi yassa bhavaṅgaṁ lokuttarassa pādakaṁ na hoti, so duppaññoyeva nāma. Abhabbā niyāmaṁ okkamituṁ kusalesu dhammesu sammattanti kusalesu dhammesu sammattaniyāmasaṅkhātaṁ maggaṁ okkamituṁ abhabbā.",
  "atk-abh02a15:239": "827.Na kammāvaraṇenātiādīni vuttavipariyāyena veditabbāni. Idaṁ dvinnaṁ ñāṇānaṁ bhājanīyaṁ – indriyaparopariyattiñāṇassa ca āsayānusayañāṇassa ca. Ettha hi āsayānusayañāṇena indriyaparopariyattiñāṇampi bhājitaṁ. Iti imāni dve ñāṇāni ekato hutvā ekaṁ balañāṇaṁ nāma jātanti.",
  "atk-abh02a15:240": "Chaṭṭhabalaniddesavaṇṇanā.",
  "atk-abh02a15:241": "Sattamabalaniddeso",
  "atk-abh02a15:242": "828. Sattamabalaniddese jhāyatīti jhāyī. Cattāro jhāyīti jhāyino cattāro janā vuccanti. Tattha paṭhamacatukke tāva paṭhamo samāpattilābhī samānoyeva ‘na lābhīmhī’ti, kammaṭṭhānaṁ samānaṁyeva ‘na kammaṭṭhāna’nti saññī hoti. Ayaṁ appaguṇajjhānalābhīti veditabbo. Dutiyo samāpattiyā alābhīyeva ‘lābhīmhī’ti, akammaṭṭhānaṁ samānaṁyeva ‘kammaṭṭhāna’nti saññī hoti. Ayaṁ niddājhāyī nāma. Niddāyitvā paṭibuddho evaṁ maññati. Tatiyo samāpattilābhī samāno ‘samāpattilābhīmhī’ti, kammaṭṭhānameva samānaṁ ‘kammaṭṭhāna’nti saññī hoti. Ayaṁ paguṇajjhānalābhīti veditabbo. Catuttho alābhīyeva ‘alābhīmhī’ti, akammaṭṭhānaṁyeva ‘akammaṭṭhāna’nti saññī hoti. Evamettha dve janā ajjhāyinova jhāyīnaṁ anto paviṭṭhattā jhāyīti vuttā.",
  "atk-abh02a15:243": "Dutiyacatukke sasaṅkhārena sappayogena samādhipāribandhikadhamme vikkhambhento dandhaṁ samāpajjati nāma. Ekaṁ dve cittavāre ṭhatvā sahasā vuṭṭhahantā khippaṁ vuṭṭhahati nāma. Sukheneva pana samādhipāribandhikadhamme sodhento khippaṁ samāpajjati nāma. Yathāparicchedena avuṭṭhahitvā kālaṁ atināmetvā vuṭṭhahanto dandhaṁ vuṭṭhāti nāma. Itare dvepi imināva nayena veditabbā. Ime cattāropi janā samāpattilābhinova.",
  "atk-abh02a15:244": "Tatiyacatukke ‘idaṁ jhānaṁ pañcaṅgikaṁ, idaṁ caturaṅgika’nti evaṁ aṅgavavatthānaparicchede cheko samādhismiṁ samādhikusalo nāma. Nīvaraṇāni pana vikkhambhetvā cittamañjūsāya cittaṁ ṭhapetuṁ acheko no samādhismiṁ samāpattikusalo nāma. Itarepi tayo imināva nayena veditabbā. Imepi cattāro samāpattilābhinoyeva.",
  "atk-abh02a15:245": "Idāni yāni jhānāni nissāya ime puggalā ‘jhāyī’ nāma jātā, tāni dassetuṁ cattāri jhānānītiādimāha. Tattha cattāri jhānāni tayo ca vimokkhā atthato heṭṭhā dhammasaṅgahaṭṭhakathāyameva (dha. sa. aṭṭha. 160, 248) pakāsitā. Sesānampi vimokkhaṭṭho tattha vuttanayeneva veditabbo. Apicettha paṭipāṭiyā satta appitappitakkhaṇe paccanīkadhammehi vimuccanato ca ārammaṇe ca adhimuccanato vimokkho nāma. Aṭṭhamo pana sabbaso saññāvedayitehi vimuttattā apagatavimokkho nāma. Samādhīsu catukkanayapañcakanayesu paṭhamajjhānasamādhi savitakkasavicāro nāma. Pañcakanaye dutiyajjhānasamādhi avitakkavicāramattasamādhi nāma. Catukkanayepi pañcakanayepi upari tīsu jhānesu samādhi avitakka avicārasamādhi nāma. Samāpattīsu hi paṭipāṭiyā aṭṭhannaṁ samāpattīnaṁ ‘samādhī’tipi nāmaṁ ‘samāpattī’tipi. Kasmā? Cittekaggatāsabbhāvato. Nirodhasamāpattiyā tadabhāvato na samādhīti nāmaṁ.",
  "atk-abh02a15:246": "Hānabhāgiyo dhammoti appaguṇehi paṭhamajjhānādīhi vuṭṭhitassa saññāmanasikārānaṁ kāmādianupakkhandanaṁ. Visesabhāgiyo dhammoti paguṇehi paṭhamajjhānādīhi vuṭṭhitassa saññāmanasikārānaṁ dutiyajjhānādianupakkhandanaṁ. Vodānampi vuṭṭhānanti iminā paguṇavodānaṁ vuṭṭhānaṁ nāma kathitaṁ. Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti. Tasmā vodānampi vuṭṭhānanti vuttaṁ. Tamhā tamhā samādhimhā vuṭṭhānampi vuṭṭhānanti iminā bhavaṅgavuṭṭhānaṁ nāma kathitaṁ. Bhavaṅgena hi sabbajjhānehi vuṭṭhānaṁ hoti. Nirodhato pana phalasamāpattiyāva vuṭṭhahanti. Idaṁ pāḷimuttakavuṭṭhānaṁ nāmāti.",
  "atk-abh02a15:247": "Sattamabalaniddesavaṇṇanā.",
  "atk-abh02a15:248": "Aṭṭhamabalādiniddeso",
  "atk-abh02a15:249": "829. Aṭṭhamabalaniddese anekavihitaṁ pubbenivāsantiādi sabbampi visuddhimagge vitthāritameva. Navamabalaniddesepi dibbena cakkhunātiādi sabbaṁ tattheva vitthāritaṁ.",
  "atk-abh02a15:250": "Navamabalaniddesavaṇṇanā.",
  "atk-abh02a15:251": "Dasamabalaniddeso",
  "atk-abh02a15:252": "831. Dasamabalaniddese cetovimuttinti phalasamādhiṁ. Paññāvimuttinti phalañāṇaṁ. Sesaṁ sabbattha uttānatthameva. Ayaṁ tāvettha ācariyānaṁ samānatthakathā. Paravādī panāha – ‘‘dasabalañāṇaṁ nāma pāṭiyekkaṁ natthi, sabbaññutañāṇassevāyaṁ pabhedo’’ti. Taṁ na tathā daṭṭhabbaṁ. Aññameva hi dasabalañāṇaṁ, aññaṁ sabbaññutañāṇaṁ. Dasabalañāṇañhi sakasakakiccameva jānāti. Sabbaññutañāṇaṁ pana tampi tato avasesampi jānāti. Dasabalañāṇesupi hi paṭhamaṁ kāraṇākāraṇameva jānāti, dutiyaṁ kammantaravipākantarameva, tatiyaṁ kammaparicchedameva, catutthaṁ dhātunānattakaraṇameva, pañcamaṁ sattānaṁ ajjhāsayādhimuttimeva, chaṭṭhaṁ indriyānaṁ tikkhamudubhāvameva, sattamaṁ jhānādīhi saddhiṁ tesaṁ saṁkilesādimeva, aṭṭhamaṁ pubbenivutthakhandhasantatimeva, navamaṁ sattānaṁ cutipaṭisandhimeva, dasamaṁ saccaparicchedameva. Sabbaññutañāṇaṁ pana etehi jānitabbañca tato uttaritarañca pajānāti. Etesaṁ pana kiccaṁ na sabbaṁ karoti. Tañhi jhānaṁ hutvā appetuṁ na sakkoti, iddhi hutvā vikubbituṁ na sakkoti, maggo hutvā kilese khepetuṁ na sakkoti.",
  "atk-abh02a15:253": "Apica paravādī evaṁ pucchitabbo – ‘‘dasabalañāṇaṁ nāma etaṁ savitakkasavicāraṁ, avitakkavicāramattaṁ, avitakkāvicāraṁ, kāmāvacaraṁ, rūpāvacaraṁ, arūpāvacaraṁ, lokiyaṁ, lokuttara’’nti? Jānanto ‘‘paṭipāṭiyā satta ñāṇāni savitakkasavicārānī’’ti vakkhati; tato ‘‘parāni dve ñāṇāni avitakkāvicārānī’’ti vakkhati; ‘‘āsavakkhayañāṇaṁ siyā savitakkasavicāraṁ, siyā avitakkavicāramattaṁ, siyā avitakkavicāra’’nti vakkhati. Tathā ‘‘paṭipāṭiyā satta kāmāvacarāni, tato dve rūpāvacarāni, avasāne ekaṁ lokuttara’’nti vakkhati; ‘‘sabbaññutañāṇaṁ pana savitakkasavicārameva, kāmāvacarameva, lokiyamevā’’ti vakkhati. Iti aññadeva dasabalañāṇaṁ, aññaṁ sabbaññutañāṇanti.",
  "atk-abh02a15:254": "Sammohavinodaniyā vibhaṅgaṭṭhakathāya",
  "atk-abh02a15:255": "Ñāṇavibhaṅgavaṇṇanā niṭṭhitā."
}