{
  "atk-s0302a3:0": "4. Anamataggasaṁyuttaṁ",
  "atk-s0302a3:1": "1. Paṭhamavaggo",
  "atk-s0302a3:2": "1. Tiṇakaṭṭhasuttavaṇṇanā",
  "atk-s0302a3:3": "124. Anamataggasaṁyuttassa paṭhame anamataggoti anu amataggo, vassasataṁ vassasahassaṁ ñāṇena anugantvāpi amataggo aviditaggo, nāssa sakkā ito vā etto vā aggaṁ jānituṁ, aparicchinnapubbāparakoṭikoti attho. Saṁsāroti khandhādīnaṁ avicchinnappavattā paṭipāṭi. Pubbā koṭi na paññāyatīti purimamariyādā na dissati. Yadaggena cassa purimā koṭi na paññāyati, pacchimāpi tadaggeneva na paññāyati, vemajjheyeva pana sattā saṁsaranti. Pariyādānaṁ gaccheyyāti idaṁ upamāya khuddakattā vuttaṁ. Bāhirasamayasmiñhi attho paritto hoti, upamā mahatī. ‘‘Hatthī viya ayaṁ goṇo, goṇo viya sūkaro, samuddo viya taḷāka’’nti hi vutte na tesaṁ tādisaṁ pamāṇaṁ hoti. Buddhasamaye pana upamā parittā, attho mahā. Pāḷiyañhi eko jambudīpo gahito, evarūpānaṁ pana jambudīpānaṁ satepi sahassepi satasahassepi tiṇādīni tena upakkamena pariyādānaṁ gaccheyyuṁ, na tveva purisassa mātu mātaroti. Dukkhaṁ paccanubhūtanti tumhehi dukkhaṁ anubhūtaṁ. Tibbanti tasseva vevacanaṁ. Byasananti ñātibyasanādianekavidhaṁ. Kaṭasīti susānaṁ, pathavīyeva vā. Sā hi punappunaṁ marantehi sarīranikkhepena vaḍḍhitā. Alamevāti yuttameva. Paṭhamaṁ.",
  "atk-s0302a3:4": "2. Pathavīsuttavaṇṇanā",
  "atk-s0302a3:5": "125. Dutiye mahāpathavinti cakkavāḷapariyantaṁ mahāpathaviṁ. Nikkhipeyyāti taṁ pathaviṁ bhinditvā vuttappamāṇaṁ guḷikaṁ karitvā ekamantaṁ ṭhapeyya. Dutiyaṁ.",
  "atk-s0302a3:6": "3. Assusuttavaṇṇanā",
  "atk-s0302a3:7": "126. Tatiye kandantānanti sasaddaṁ rudamānānaṁ. Passannanti sanditaṁ pavattaṁ. Catūsu mahāsamuddesūti sinerurasmīhi paricchinnesu catūsu mahāsamuddesu. Sinerussa hi pācīnapassaṁ rajatamayaṁ, dakkhiṇapassaṁ maṇimayaṁ, pacchimapassaṁ phalikamayaṁ, uttarapassaṁ suvaṇṇamayaṁ. Pubbadakkhiṇapassehi nikkhantā rajatamaṇirasmiyo ekato hutvā mahāsamuddapiṭṭhena gantvā cakkavāḷapabbataṁ āhacca tiṭṭhanti, dakkhiṇapacchimapassehi nikkhantā maṇiphalikarasmiyo, pacchimuttarapassehi nikkhantā phalikasuvaṇṇarasmiyo, uttarapācīnapassehi nikkhantā suvaṇṇarajatarasmiyo ekato hutvā mahāsamuddapiṭṭhena gantvā cakkavāḷapabbataṁ āhacca tiṭṭhanti. Tāsaṁ rasmīnaṁ antaresu cattāro mahāsamuddā honti. Te sandhāya vuttaṁ ‘‘catūsu mahāsamuddesū’’ti. Ñātibyasanantiādīsu byasananti viasanaṁ, vināsoti attho. Ñātīnaṁ byasanaṁ ñātibyasanaṁ, bhogānaṁ byasanaṁ bhogabyasanaṁ. Rogo pana sayameva ārogyaṁ viyasati vināsetīti byasanaṁ, rogova byasanaṁ rogabyasanaṁ. Tatiyaṁ.",
  "atk-s0302a3:8": "4. Khīrasuttavaṇṇanā",
  "atk-s0302a3:9": "127. Catutthe mātuthaññanti ekanāmikāya manussamātu khīraṁ. Imesañhi sattānaṁ gaṇḍuppādakipillikādīsu vā macchakacchapādīsu vā pakkhijātesu vā nibbattakāle mātukhīrameva natthi, ajapasumahiṁsādīsu nibbattakāle khīraṁ atthi, tathā manussesu. Tattha ajādikāle ca manussesu cāpi ‘‘devī sumanā tissā’’ti evaṁ nānānāmikānaṁ kucchiyaṁ nibbattakāle aggahetvā tissāti ekanāmikāya eva mātu kucchiyaṁ nibbattakāle pītaṁ thaññaṁ catūsu mahāsamuddesu udakato bahutaranti veditabbaṁ. Catutthaṁ.",
  "atk-s0302a3:10": "5. Pabbatasuttavaṇṇanā",
  "atk-s0302a3:11": "128. Pañcame sakkā pana, bhanteti so kira bhikkhu cintesi – ‘‘satthā anamataggassa saṁsārassa dīghatamattā ‘na sukaraṁ na sukara’nti kathetiyeva , kathaṁ nacchindati , sakkā nu kho upamaṁ kārāpetu’’nti. Tasmā evamāha. Kāsikenāti tayo kappāsaṁsū ekato gahetvā kantitasuttamayena atisukhumavatthena. Tena pana parimaṭṭhe kittakaṁ khīyeyyāti. Sāsapamattaṁ. Pañcamaṁ.",
  "atk-s0302a3:12": "6. Sāsapasuttavaṇṇanā",
  "atk-s0302a3:13": "129. Chaṭṭhe āyasaṁ nagaranti āyasena pākārena parikkhittaṁ nagaraṁ, na pana anto āyasehi ekabhūmikādipāsādehi ākiṇṇanti daṭṭhabbaṁ. Chaṭṭhaṁ.",
  "atk-s0302a3:14": "7. Sāvakasuttavaṇṇanā",
  "atk-s0302a3:15": "130. Sattame anussareyyunti ekena kappasatasahasse anussarite aparo tassa ṭhitaṭṭhānato aññaṁ satasahassaṁ, aññopi aññanti evaṁ cattāropi cattārisatasahassāni anussareyyuṁ. Sattamaṁ.",
  "atk-s0302a3:16": "8-9. Gaṅgāsuttādivaṇṇanā",
  "atk-s0302a3:17": "131-132. Aṭṭhame yā etasmiṁ antare vālikāti yā etasmiṁ āyāmato pañcayojanasatike antare vālikā. Navame vattabbaṁ natthi. Aṭṭhamanavamāni.",
  "atk-s0302a3:18": "10. Puggalasuttavaṇṇanā",
  "atk-s0302a3:19": "133. Dasame aṭṭhikaṅkalotiādīni tīṇipi rāsivevacanāneva. Imesaṁ pana sattānaṁ saaṭṭhikālato anaṭṭhikālova bahutaro. Gaṇḍuppādakādipāṇabhūtānañhi etesaṁ aṭṭhimeva natthi, macchakacchapādibhūtānaṁ pana aṭṭhimeva bahutaraṁ, tasmā anaṭṭhikālañca bahuaṭṭhikālañca aggahetvā samaṭṭhikālova gahetabbo. Uttarogijjhakūṭassāti gijjhakūṭassa uttarapasse ṭhito. Magadhānaṁ giribbajeti magadharaṭṭhassa giribbaje, giriparikkhepe ṭhitoti attho. Sesaṁ sabbattha uttānamevāti. Dasamaṁ.",
  "atk-s0302a3:20": "Paṭhamo vaggo.",
  "atk-s0302a3:21": "2. Dutiyavaggo",
  "atk-s0302a3:22": "1. Duggatasuttavaṇṇanā",
  "atk-s0302a3:23": "134. Dutiyavaggassa paṭhame duggatanti daliddaṁ kapaṇaṁ. Durūpetanti dussaṇṭhānehi hatthapādehi upetaṁ. Paṭhamaṁ.",
  "atk-s0302a3:24": "2. Sukhitasuttavaṇṇanā",
  "atk-s0302a3:25": "135. Dutiye sukhitanti sukhasamappitaṁ mahaddhanaṁ mahābhogaṁ. Susajjitanti alaṅkatapaṭiyattaṁ hatthikkhandhagataṁ mahāparivāraṁ. Dutiyaṁ.",
  "atk-s0302a3:26": "3. Tiṁsamattasuttavaṇṇanā",
  "atk-s0302a3:27": "136. Tatiye pāveyyakāti pāveyyadesavāsino. Sabbe āraññikātiādīsu dhutaṅgasamādānavasena tesaṁ āraññikādibhāvo veditabbo. Sabbe sasaṁyojanāti sabbe sabandhanā, keci sotāpannā, keci sakadāgāmino, keci anāgāmino. Tesu hi puthujjano vā khīṇāsavo vā natthi. Gunnantiādīsu setakāḷādivaṇṇesu ekekavaṇṇakālova gahetabbo. Pāripanthakāti paripanthe tiṭṭhanakā panthaghātacorā. Pāradārikāti paradāracārittaṁ āpajjanakā. Tatiyaṁ.",
  "atk-s0302a3:28": "4-9. Mātusuttādivaṇṇanā",
  "atk-s0302a3:29": "137-142. Catutthādīsu liṅganiyamena ceva cakkavāḷaniyamena ca attho veditabbo. Purisānañhi mātugāmakālo, mātugāmānañca purisakāloti evamettha liṅganiyamo. Imamhā cakkavāḷā sattā paracakkavāḷaṁ, paracakkavāḷā ca imaṁ cakkavāḷaṁ saṁsaranti. Tesu imasmiṁ cakkavāḷe mātugāmakāle mātubhūtaññeva dassento yo namātābhūtapubboti āha. Yo napitābhūtapubbotiādīsupi eseva nayo. Catutthādīni.",
  "atk-s0302a3:30": "10. Vepullapabbatasuttavaṇṇanā",
  "atk-s0302a3:31": "143. Dasame bhūtapubbanti atītakāle ekaṁ apadānaṁ āharitvā dasseti. Samaññā udapādīti paññatti ahosi. Catūhena ārohantīti idaṁ thāmamajjhime sandhāya vuttaṁ. Agganti uttamaṁ. Bhaddayuganti sundarayugalaṁ. Tīhena ārohantīti ettāvatā kira dvinnaṁ buddhānaṁ antare yojanaṁ pathavī ussannā, so pabbato tiyojanubbedho jāto.",
  "atk-s0302a3:32": "Appaṁ vā bhiyyoti vassasatato uttariṁ appaṁ dasa vā vīsaṁ vā vassāni. Puna vassasatameva jīvanako nāma natthi, uttamakoṭiyā pana saṭṭhi vā asīti vā vassāni jīvanti. Vassasataṁ pana appatvā pañcavassadasavassādikāle mīyamānāva bahukā. Ettha ca kakusandho bhagavā cattālīsavassasahassāyukakāle, koṇāgamano tiṁsavassasahassāyukakāle nibbattoti idaṁ anupubbena parihīnasadisaṁ kataṁ, na pana evaṁ parihīnaṁ, vaḍḍhitvā vaḍḍhitvā parihīnanti veditabbaṁ. Kathaṁ? Kakusandho tāva bhagavā imasmiṁyeva kappe cattālīsavassasahassāyukakāle nibbatto āyuppamāṇaṁ pañca koṭṭhāse katvā cattāro ṭhatvā pañcame vijjamāneyeva parinibbuto. Taṁ āyu parihāyamānaṁ dasavassakālaṁ patvā puna vaḍḍhamānaṁ asaṅkheyyaṁ hutvā tato parihāyamānaṁ tiṁsavassasahassāyukakāle ṭhitaṁ, tadā koṇāgamano nibbatto. Tasmimpi tatheva parinibbute taṁ āyu dasavassakālaṁ patvā puna vaḍḍhamānaṁ asaṅkheyyaṁ hutvā parihāyitvā vīsavassasahassakāle ṭhitaṁ, tadā kassapo bhagavā nibbatto. Tasmimpi tatheva parinibbute taṁ āyu dasavassakālaṁ patvā puna vaḍḍhamānaṁ asaṅkheyyaṁ hutvā parihāyitvā vassasatakālaṁ pattaṁ, atha amhākaṁ sammāsambuddho nibbatto. Evaṁ anupubbena parihāyitvā vaḍḍhitvā vaḍḍhitvā parihīnanti veditabbaṁ. Tattha ca yaṁ āyuparimāṇesu mandesu buddhā nibbattanti, tesampi tadeva āyuparimāṇaṁ hotīti. Dasamaṁ.",
  "atk-s0302a3:33": "Dutiyo vaggo.",
  "atk-s0302a3:34": "Anamataggasaṁyuttavaṇṇanā niṭṭhitā."
}