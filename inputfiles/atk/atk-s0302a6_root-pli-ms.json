{
  "atk-s0302a6:0": "7. Rāhulasaṁyuttaṁ",
  "atk-s0302a6:1": "1. Paṭhamavaggo",
  "atk-s0302a6:2": "1-8. Cakkhusuttādivaṇṇanā",
  "atk-s0302a6:3": "188-195. Rāhulasaṁyuttassa paṭhame ekoti catūsu iriyāpathesu ekavihārī. Vūpakaṭṭhoti vivekaṭṭho nissaddo. Appamattoti satiyā avippavasanto. Ātāpīti vīriyasampanno. Pahitatto vihareyyanti visesādhigamatthāya pesitatto hutvā vihareyyaṁ. Aniccanti hutvā abhāvākārena aniccaṁ. Atha vā uppādavayavantatāya tāvakālikatāya vipariṇāmakoṭiyā niccapaṭikkhepatoti imehipi kāraṇehi aniccaṁ. Dukkhanti catūhi kāraṇehi dukkhaṁ dukkhamanaṭṭhena dukkhavatthukaṭṭhena satatasampīḷanaṭṭhena sukhapaṭikkhepenāti. Kallanti yuttaṁ. Etaṁ mamāti taṇhāgāho. Esohamasmīti mānagāho. Eso me attāti diṭṭhigāho. Taṇhāgāho cettha aṭṭhasatataṇhāvicaritavasena, mānagāho navavidhamānavasena, diṭṭhigāho dvāsaṭṭhidiṭṭhivasena veditabbo. Nibbindaṁ virajjatīti ettha virāgavasena cattāro maggā kathitā, virāgā vimuccatīti ettha vimuttivasena cattāri sāmaññaphalāni.",
  "atk-s0302a6:4": "Ettha ca pañcasu dvāresu pasādāva gahitā, manoti iminā tebhūmakaṁ sammasanacāracittaṁ. Dutiye pañcasu dvāresu ārammaṇameva. Tatiye pañcasu dvāresu pasādavatthukacittameva, manoviññāṇena tebhūmakaṁ sammasanacāracittaṁ gahitaṁ. Evaṁ sabbattha nayo netabbo. Chaṭṭhe tebhūmakadhammā. Aṭṭhame pana taṇhāti tasmiṁ tasmiṁ dvāre javanappattāva labbhati. Paṭhamādīni.",
  "atk-s0302a6:5": "9. Dhātusuttavaṇṇanā",
  "atk-s0302a6:6": "196. Navame viññāṇadhātuvasena nāmaṁ, sesāhi rūpanti nāmarūpaṁ kathitaṁ. Navamaṁ.",
  "atk-s0302a6:7": "10. Khandhasuttavaṇṇanā",
  "atk-s0302a6:8": "197. Dasame rūpakkhandho kāmāvacaro, sesā cattāro sabbasaṅgāhikaparicchedena catubhūmakā. Idha pana tebhūmakāti gahetabbā. Dasamaṁ.",
  "atk-s0302a6:9": "Paṭhamo vaggo.",
  "atk-s0302a6:10": "2. Dutiyavaggo",
  "atk-s0302a6:11": "1-10. Cakkhusuttādivaṇṇanā",
  "atk-s0302a6:12": "198-199. Dutiye dasa uttānatthāneva. Paṭhamādīni.",
  "atk-s0302a6:13": "11. Anusayasuttavaṇṇanā",
  "atk-s0302a6:14": "200. Ekādasame imasmiñca saviññāṇake kāyeti attano saviññāṇakakāyaṁ dasseti, bahiddhā cāti parassa saviññāṇakaṁ vā aviññāṇakaṁ vā. Purimena vā attano ca parassa ca viññāṇameva dasseti, pacchimena bahiddhā anindriyabaddharūpaṁ. Ahaṅkāramamaṅkāramānānusayāti ahaṁkāradiṭṭhi ca mamaṁkārataṇhā ca mānānusayā ca. Na hontīti ete kilesā kathaṁ jānantassa etesu vatthūsu na hontīti pucchati. Sammappaññāya passatīti saha vipassanāya maggapaññāya suṭṭhu passati. Ekādasamaṁ.",
  "atk-s0302a6:15": "12. Apagatasuttavaṇṇanā",
  "atk-s0302a6:16": "201. Dvādasame ahaṅkāramamaṅkāramānāpagatanti ahaṁkārato ca mamaṁkārato ca mānato ca apagataṁ. Vidhā samatikkantanti mānakoṭṭhāse suṭṭhu atikkantaṁ. Santaṁ suvimuttanti kilesavūpasamena santaṁ, kileseheva suṭṭhu vimuttaṁ. Sesaṁ uttānamevāti. Dvādasamaṁ.",
  "atk-s0302a6:17": "Dutiyo vaggo.",
  "atk-s0302a6:18": "Dvīsupi asekkhabhūmi kathitā. Paṭhamo panettha āyācantassa desito, dutiyo anāyācantassa. Sakalepi pana rāhulasaṁyutte therassa vimuttiparipācanīyadhammāva kathitāti.",
  "atk-s0302a6:19": "Rāhulasaṁyuttavaṇṇanā niṭṭhitā."
}