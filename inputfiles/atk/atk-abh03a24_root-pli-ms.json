{
  "atk-abh03a24:0": "9. Navamavaggo",
  "atk-abh03a24:1": "1. Ānisaṁsadassāvīkathāvaṇṇanā",
  "atk-abh03a24:2": "547. Idāni ānisaṁsadassāvīkathā nāma hoti. Tattha sakasamaye saṅkhāre ādīnavato nibbānañca ānisaṁsato passantassa saṁyojanappahānaṁ hotīti nicchayo. Yesaṁ pana tesu dvīsupi ekaṁsikavādaṁ gahetvā ‘‘ānisaṁsadassāvinova saṁyojanappahānaṁ hotī’’ti laddhi, seyyathāpi andhakānaṁ; te sandhāya pucchā sakavādissa, paṭiññā itarassa. Athassa ‘‘ekaṁsikavādo tayā gahito, ādīnavopi daṭṭhabboyevā’’ti vibhāgadassanatthaṁ sakavādī saṅkhāretiādimāha.",
  "atk-abh03a24:3": "Saṅkhāreca aniccato manasikaroti, nibbāne ca ānisaṁsadassāvī hotīti pañhasmiṁ ayamadhippāyo – ānisaṁsadassāvissa saṁyojanānaṁ pahānaṁ hotīti tesaṁ laddhi. Nanu saṅkhāre aniccato manasikaroto saṁyojanā pahīyantīti ca puṭṭho āmantāti paṭijānāti. Tena te saṅkhāre ca aniccato manasikaroti, nibbāne ca ānisaṁsadassāvī hotīti idaṁ āpajjati, kiṁ sampaṭicchasi etanti. Tato paravādī ekacittakkhaṇaṁ sandhāya paṭikkhipati, dutiyaṁ puṭṭho nānācittavasena paṭijānāti. Sakavādī panassa adhippāyaṁ madditvā aniccamanasikārassa ānisaṁsadassāvitāya ca ekato paṭiññātattā dvinnaṁ phassānaṁ dvinnaṁ cittānaṁ samodhānaṁ hotīti pucchati. Itaro dvinnaṁ samodhānaṁ apassanto paṭikkhipati. Dukkhatotiādipañhesupi eseva nayo. Kiṁ panettha sanniṭṭhānaṁ, kiṁ aniccādito manasikaroto saṁyojanā pahīyanti, udāhu nibbāne ānisaṁsadassāvissa, udāhu dvepi ekato karontassāti. Yadi tāva aniccādito manasikaroto pahānaṁ bhaveyya, vipassanācitteneva bhaveyya. Atha ānisaṁsadassāvino, anussavavasena nibbāne ānisaṁsaṁ passantassa vipassanācitteneva bhaveyya, atha dvepi ekato karontassa bhaveyya, dvinnaṁ phassādīnaṁ samodhānaṁ bhaveyya. Yasmā pana ariyamaggakkhaṇe aniccādimanasikārassa kiccaṁ nipphattiṁ gacchati puna niccatotiādigahaṇassa anuppattidhammabhāvato, nibbāne ca paccakkhatova ānisaṁsadassanaṁ ijjhati, tasmā kiccanipphattivasena aniccādito manasikaroto ārammaṇaṁ katvā pavattivasena ca nibbāne ānisaṁsadassāvissa saṁyojanānaṁ pahānaṁ hotīti veditabbaṁ.",
  "atk-abh03a24:4": "548.Nibbāne sukhānupassīti suttaṁ nibbāne sukhānupassanādibhāvameva sādheti, na ānisaṁsadassāvitāmattena saṁyojanānaṁ pahānaṁ. Tasmā ābhatampi anābhatasadisamevāti.",
  "atk-abh03a24:5": "Ānisaṁsadassāvīkathāvaṇṇanā.",
  "atk-abh03a24:6": "2. Amatārammaṇakathāvaṇṇanā",
  "atk-abh03a24:7": "549. Idāni amatārammaṇakathā nāma hoti. Tattha yesaṁ ‘‘nibbānaṁ maññatī’’tiādīnaṁ ayoniso atthaṁ gahetvā amatārammaṇaṁ saṁyojanaṁ hotīti laddhi, seyyathāpi pubbaseliyānaṁ, te sandhāya pucchā sakavādissa, paṭiññā itarassa. Atha naṁ sace amatārammaṇaṁ saṁyojanaṁ, amatassa saṁyojaniyādibhāvo āpajjatīti codetuṁ amataṁ saṁyojaniyantiādimāha. Itaro suttavirodhabhayena sabbaṁ paṭikkhipati. Iminā upāyena sabbavāresu attho veditabbo. Nibbānaṁ nibbānatoti āhaṭasuttaṁ pana diṭṭhadhammanibbānaṁ sandhāya bhāsitaṁ, tasmā asādhakanti.",
  "atk-abh03a24:8": "Amatārammaṇakathāvaṇṇanā.",
  "atk-abh03a24:9": "3. Rūpaṁ sārammaṇantikathāvaṇṇanā",
  "atk-abh03a24:10": "552-553. Idāni rūpaṁ sārammaṇantikathā nāma hoti. Tattha rūpaṁ sappaccayaṭṭhena sārammaṇaṁ nāma hoti, na aññaṁ ārammaṇaṁ karotīti ārammaṇapaccayavasena. Yesaṁ pana avisesena rūpaṁ sārammaṇanti laddhi, seyyathāpi uttarāpathakānaṁ; te sandhāya ārammaṇatthassa vibhāgadassanatthaṁ pucchā sakavādissa, paṭiññā itarassa. Sesamettha pāḷianusāreneva veditabbaṁ. Na vattabbanti pañhe olubbhārammaṇaṁ sandhāya paṭiññā sakavādissa. Dutiyapañhepi paccayārammaṇaṁ sandhāya paṭiññā tasseva. Iti sappaccayaṭṭhenevettha sārammaṇatā siddhāti.",
  "atk-abh03a24:11": "Rūpaṁ sārammaṇantikathāvaṇṇanā.",
  "atk-abh03a24:12": "4. Anusayā anārammaṇakathāvaṇṇanā",
  "atk-abh03a24:13": "554-556. Idāni anusayā anārammaṇātikathā nāma hoti. Tattha yesaṁ anusayā nāma cittavippayuttā ahetukā abyākatā, teneva ca anārammaṇāti laddhi, seyyathāpi andhakānañceva ekaccānañca uttarāpathakānaṁ; te sandhāya anusayāti pucchā sakavādissa, paṭiññā itarassa. Atha naṁ anārammaṇena nāma evaṁvidhena bhavitabbanti codetuṁ rūpantiādimāha. Kāmarāgotiādi kāmarāgānusayato anaññattā dassitaṁ. Saṅkhārakkhandho anārammaṇoti pañhe cittasampayuttasaṅkhārakkhandhaṁ sandhāya paṭikkhipati. Anusayaṁ jīvitindriyaṁ kāyakammādirūpañca saṅkhārakkhandhapariyāpannaṁ, taṁ sandhāya paṭijānāti. Imināvupāyena sabbavāresu attho veditabbo. Sānusayoti pañhe pana appahīnānusayattā sānusayatā anuññātā. Na anusayānaṁ pavattisabbhāvā. Yo hi appahīno, na so atīto, nānāgato, na paccuppanno ca. Maggavajjhakileso panesa appahīnattāva atthīti vuccati. Evarūpassa ca idaṁ nāma ārammaṇanti na vattabbaṁ. Tasmā taṁ paṭikkhittaṁ. Taṁ panetaṁ na kevalaṁ anusayassa, rāgādīnampi tādisameva, tasmā anusayānaṁ anārammaṇatāsādhakaṁ na hotīti.",
  "atk-abh03a24:14": "Anusayā anārammaṇātikathāvaṇṇanā.",
  "atk-abh03a24:15": "5. Ñāṇaṁ anārammaṇantikathāvaṇṇanā",
  "atk-abh03a24:16": "557-558. Idāni ñāṇaṁ anārammaṇantikathā nāma hoti. Tattha yasmā arahā cakkhuviññāṇasamaṅgī ñāṇīti vuccati, tassa ñāṇassa tasmiṁ khaṇe ārammaṇaṁ natthi, tasmā ñāṇaṁ anārammaṇanti yesaṁ laddhi, seyyathāpi andhakānaṁ; te sandhāya pucchā sakavādissa, paṭiññā itarassa. Sesamettha anusayakathāyaṁ vuttanayeneva veditabbanti.",
  "atk-abh03a24:17": "Ñāṇaṁ anārammaṇantikathāvaṇṇanā.",
  "atk-abh03a24:18": "6. Atītānāgatārammaṇakathāvaṇṇanā",
  "atk-abh03a24:19": "559-561. Idāni atītānāgatārammaṇakathā nāma hoti. Tattha yasmā atītānāgatārammaṇaṁ nāma natthi, tasmā tadārammaṇena cittena ārammaṇassa natthitāya anārammaṇena bhavitabbanti atītaṁ anārammaṇanti yesaṁ laddhi, seyyathāpi uttarāpathakānaṁ, te sandhāya atītārammaṇanti pucchā sakavādissa, paṭiññā itarassa. Sesamettha yathāpāḷimeva niyyātīti.",
  "atk-abh03a24:20": "Atītānāgatārammaṇakathāvaṇṇanā.",
  "atk-abh03a24:21": "7. Vitakkānupatitakathāvaṇṇanā",
  "atk-abh03a24:22": "562. Idāni vitakkānupatitakathā nāma hoti. Tattha vitakkānupatitā nāma duvidhā – ārammaṇato ca sampayogato ca. Tattha asukacittaṁ nāma vitakkassārammaṇaṁ na hotīti niyamābhāvato siyā sabbaṁ cittaṁ vitakkānupatitaṁ, vitakkavippayuttacittasabbhāvato pana na sabbaṁ cittaṁ vitakkānupatitaṁ. Iti imaṁ vibhāgaṁ akatvā aviseseneva sabbaṁ cittaṁ vitakkānupatitanti yesaṁ laddhi, seyyathāpi uttarāpathakānaṁ, te sandhāya pucchā sakavādissa, paṭiññā itarassa. Sesamettha pāḷivaseneva niyyātīti.",
  "atk-abh03a24:23": "Vitakkānupatitakathāvaṇṇanā.",
  "atk-abh03a24:24": "8. Vitakkavipphārasaddakathāvaṇṇanā",
  "atk-abh03a24:25": "563. Idāni vitakkavipphārasaddakathā nāma hoti. Tattha yasmā ‘‘vitakkavicārā vacīsaṅkhārā’’ti vuttā, tasmā sabbaso vitakkayato vicārayato antamaso manodhātupavattikālepi vitakkavipphāro saddoyevāti yesaṁ laddhi, seyyathāpi pubbaseliyānaṁ; te sandhāya sabbasoti pucchā sakavādissa paṭiññā itarassa. Atha naṁ yadi vitakkavipphāramattaṁ saddo, phassādivipphāropi saddo bhaveyyāti codetuṁ sabbaso phusayatotiādimāha. Itaro tādisaṁ suttalesaṁ apassanto paṭikkhipati. Vitakkavipphāro saddo sotaviññeyyoti vitakkassa vipphāramattameva saddoti katvā pucchati, na vitakkavipphārasamuṭṭhitaṁ suttapamattānaṁ saddaṁ, itaro paṭikkhipati. Nanu vitakkavipphārasaddo na sotaviññeyyoti idaṁ tasseva laddhiyā dasseti. So hi vitakkavipphāramattameva saddaṁ vadati, so na sotaviññeyyoti. Itaro pana ‘‘vitakkavipphārasaddaṁ sutvā ādisatī’’ ti (dī. ni. 3.148) vacanato sotaviññeyyovāti vadati.",
  "atk-abh03a24:26": "Vitakkavipphārasaddakathāvaṇṇanā.",
  "atk-abh03a24:27": "9. Nayathācittassa vācātikathāvaṇṇanā",
  "atk-abh03a24:28": "564. Idāni nayathācittassa vācātikathā nāma hoti. Tattha yasmā koci aññaṁ bhaṇissāmīti aññaṁ bhaṇati, tasmā nayathācittassa vācā cittānurūpā cittānugatikā na hoti, vināpi cittena pavattatīti yesaṁ laddhi; seyyathāpi pubbaseliyānaṁ; te sandhāya pucchā sakavādissa, paṭiññā itarassa. Atha naṁ ‘‘yadi taṁsamuṭṭhāpakaṁ cittaṁ na siyā, phassādayopi tasmiṁ khaṇe na siyu’’nti codetuṁ aphassakassātiādimāha. Na bhaṇitukāmotiādīsu yasmā aññaṁ bhaṇissāmīti aññaṁ bhaṇantopi bhaṇitukāmoyeva nāma hoti, tasmā na hevāti paṭikkhipati.",
  "atk-abh03a24:29": "565.Nanu atthi koci aññaṁ bhaṇissāmītiādīsu cīvaranti bhaṇitukāmo cīranti bhaṇeyya. Tattha aññaṁ bhaṇitukāmatācittaṁ, aññaṁ bhaṇanacittaṁ, iti pubbabhāgena cittena asadisattā ayathācitto nāma hoti, tenassa kevalaṁ anāpatti nāma hoti, na pana cīranti vacanasamuṭṭhāpakacittaṁ natthi, iti acittakā sā vācāti atthaṁ sandhāya iminā udāharaṇena ‘‘nayathācittassa vācā’’ti patiṭṭhāpitāpi appatiṭṭhāpitāva hotīti.",
  "atk-abh03a24:30": "Nayathācittassa vācātikathāvaṇṇanā.",
  "atk-abh03a24:31": "10. Nayathācittassa kāyakammantikathāvaṇṇanā",
  "atk-abh03a24:32": "566-567. Idāni nayathācittassa kāyakammantikathā nāma hoti. Tattha yasmā koci aññatra gacchissāmīti aññatra gacchati, tasmā nayathācittassa kāyakammaṁ cittānurūpaṁ cittānugatikaṁ na hoti, vināpi cittena pavattatīti yesaṁ laddhi, seyyathāpi pubbaseliyānaṁyeva, te sandhāya pucchā sakavādissa, paṭiññā itarassa. Sesamettha heṭṭhā vuttanayeneva veditabbanti.",
  "atk-abh03a24:33": "Nayathācittassa kāyakammantikathāvaṇṇanā.",
  "atk-abh03a24:34": "11. Atītānāgatasamannāgatakathāvaṇṇanā",
  "atk-abh03a24:35": "568-570. Idāni atītānāgatehi samannāgatakathā nāma hoti. Tattha samannāgatapaññatti paṭilābhapaññattīti dve paññattiyo veditabbā. Tāsu paccuppannadhammasamaṅgī samannāgatoti vuccati. Aṭṭha samāpattilābhino pana samāpattiyo kiñcāpi na ekakkhaṇe pavattanti, aññā atītā honti, aññā anāgatā, aññā paccuppannā, paṭivijjhitvā aparihīnatāya pana lābhīti vuccati. Tattha yesaṁ imaṁ vibhāgaṁ aggahetvā yasmā jhānalābhīnaṁ atītānāgatāni jhānānipi atthi, tasmā ‘‘te atītenapi anāgatenapi samannāgatā’’ti laddhi, seyyathāpi andhakānaṁ. Te sandhāya pucchā sakavādissa, paṭiññā itarassa. Sesamettha uttānatthamevāti. ‘‘Aṭṭhavimokkhajhāyī’’tiādi pana lābhībhāvassa sādhakaṁ, na samannāgatabhāvassāti.",
  "atk-abh03a24:36": "Atītānāgatasamannāgatakathāvaṇṇanā.",
  "atk-abh03a24:37": "Navamo vaggo."
}