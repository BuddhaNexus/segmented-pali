{
  "atk-s0202a4:0": "5. Brāhmaṇavaggo",
  "atk-s0202a4:1": "1. Brahmāyusuttavaṇṇanā",
  "atk-s0202a4:2": "383.Evaṁme sutanti brahmāyusuttaṁ. Tattha mahatā bhikkhusaṅghena saddhinti mahatāti guṇamahattenapi mahatā, saṅkhyāmahattenapi. So hi bhikkhusaṅghe guṇehipi mahā ahosi appicchatādiguṇasamannāgatattā, saṅkhyāyapi mahā pañcasatasaṅkhyattā. Bhikkhūnaṁ saṅghena bhikkhusaṅghena, diṭṭhisīlasāmaññasaṅghātasaṅkhātena samaṇagaṇenāti attho. Saddhinti ekato. Pañcamattehi bhikkhusatehīti pañca mattā etesanti pañcamattāni. Mattāti pamāṇaṁ vuccati, tasmā yathā bhojane mattaññūti vutte bhojane mattaṁ jānāti pamāṇaṁ jānātīti attho hoti, evamidhāpi tesaṁ bhikkhusatānaṁ pañcamattā pañcapamāṇanti evamattho daṭṭhabbo. Bhikkhūnaṁ satāni bhikkhusatāni. Tehi pañcamattehi bhikkhusatehi.",
  "atk-s0202a4:3": "Vīsavassasatikoti vīsādhikavassasatiko. Tiṇṇaṁ vedānanti iruvedayajuvedasāmavedānaṁ. Oṭṭhapahatakaraṇavasena pāraṁ gatoti pāragū. Saha nighaṇḍunā ca keṭubhena ca sanighaṇḍukeṭubhānaṁ, nighaṇḍūti nāmanighaṇṭurukkhādīnaṁ vevacanappakāsakaṁ satthaṁ. Keṭubhanti kiriyākappavikappo kavīnaṁ upakārāya satthaṁ. Saha akkharappabhedena sakkharappabhedānaṁ. Akkharappabhedoti sikkhā ca nirutti ca. Itihāsapañcamānanti āthabbaṇavedaṁ catutthaṁ katvā ‘‘itiha āsa itiha āsā’’ti īdisavacanappaṭisaṁyutto purāṇakathāsaṅkhāto itihāso pañcamo etesanti itihāsapañcamā, tesaṁ itihāsapañcamānaṁ. Padañca tadavasesañca byākaraṇaṁ adhīyati pavedeti cāti padako veyyākaraṇo. Lokāyataṁ vuccati vitaṇḍavādasatthaṁ. Mahāpurisalakkhaṇanti mahāpurisānaṁ buddhādīnaṁ lakkhaṇadīpakaṁ dvādasasahassaganthappamāṇaṁ satthaṁ, yattha soḷasasahassagāthāparimāṇāya buddhamantā nāma ahesuṁ, yesaṁ vasena ‘‘iminā lakkhaṇena samannāgatā buddhā nāma honti, iminā paccekabuddhā nāma honti, iminā dve aggasāvakā, asītimahāsāvakā, buddhamātā, buddhapitā, aggupaṭṭhāko, aggupaṭṭhāyikā, rājā cakkavattī’’ti ayaṁ viseso ñāyati. Anavayoti imesu lokāyatamahāpurisalakkhaṇesu anūno paripūrakārī, avayo na hotīti vuttaṁ hoti. Avayo nāma yo tāni atthato ca ganthato ca sandhāretuṁ na sakkoti. Assosi khotiādīsu yaṁ vattabbaṁ siyā, taṁ sāleyyakasutte (ma. ni. 1.439 ādayo) vuttameva.",
  "atk-s0202a4:4": "384.Ayaṁ tātāti ayaṁ mahallakatāya gantuṁ asakkonto māṇavaṁ āmantetvā evamāha. Apica esa brāhmaṇo cintesi ‘‘imasmiṁ loke ‘ahaṁ buddho ahaṁ buddho’ti uggatassa nāmaṁ gahetvā bahū janā vicaranti, tasmā na me anussavamatteneva upasaṅkamituṁ yuttaṁ. Ekaccañhi upasaṅkamantassa apakkamanampi garu hoti, anatthopi uppajjati. Yaṁnūnāhaṁ mama antevāsikaṁ pesetvā ‘buddho vā no vā’ti jānitvā upasaṅkameyya’’nti tasmā māṇavaṁ āmantetvā ‘‘ayaṁ tātā’’tiādimāha. Taṁ bhavantanti tassa bhavato. Tathā santaṁyevāti tathā satoyeva. Idañhi itthambhūtākhyānatthe upayogavacanaṁ. Yathākathaṁ panāhaṁ, bhoti ettha kathaṁ panāhaṁ, bho, taṁ bhavantaṁ gotamaṁ jānissāmi, yathā sakkā so ñātuṁ, tathā me ācikkhāti attho. Yathāti vā nipātamattamevetaṁ. Kathanti ayaṁ ākārapucchā, kenākārenāhaṁ bhavantaṁ gotamaṁ jānissāmīti attho.",
  "atk-s0202a4:5": "Evaṁ vutte kira naṁ upajjhāyo – ‘‘kiṁ tvaṁ, tāta, pathaviyaṁ ṭhito pathaviṁ na passāmīti viya candimasūriyānaṁ obhāse ṭhito candimasūriye na passāmīti viya vadasī’’tiādīni vatvā jānanākāraṁ dassento āgatāni kho tātātiādimāha. Tattha mantesūti vedesu. Tathāgato kira uppajjissatīti paṭikacceva suddhāvāsā devā vedesu lakkhaṇāni pakkhipitvā ‘‘buddhamantā nāma ete’’ti brāhmaṇavesena vede vācenti ‘‘tadanusārena mahesakkhā sattā tathāgataṁ jānissantī’’ti. Tena pubbe vedesu mahāpurisalakkhaṇāni āgacchanti. Parinibbute pana tathāgate anukkamena antaradhāyanti, tena etarahi natthi. Mahāpurisassāti paṇidhisamādānañāṇakaruṇādiguṇamahato purisassa. Dveyeva gatiyoti dve eva niṭṭhā . Kāmañcāyaṁ gatisaddo – ‘‘pañca kho imā , sāriputta, gatiyo’’tiādīsu (ma. ni. 1.153) bhavabhede vattati, ‘‘gati migānaṁ pavana’’ntiādīsu (pari. 339) nivāsaṭṭhāne, ‘‘evaṁ adhimattagatimanto’’tiādīsu (ma. ni. 1.161) paññāya, ‘‘gatigata’’ntiādīsu visaṭabhāve, idha pana niṭṭhāyaṁ vattatīti veditabbo. Tattha kiñcāpi yehi samannāgato rājā hoti, na teheva buddho hoti, jātisāmaññato pana tāniyeva tānīti vuccanti. Tena vuttaṁ – ‘‘yehi samannāgatassā’’ti. Sace agāraṁ ajjhāvasatīti yadi agāre vasati, rājā hoti cakkavattī. Catūhi acchariyadhammehi saṅgahavatthūhi ca lokaṁ rañjanato rājā. Cakkaratanaṁ vatteti, catūhi sampatticakkehi vatteti, tehi ca paraṁ vatteti, parahitāya ca iriyāpathacakkānaṁ vatto etasmiṁ atthīti cakkavattī. Ettha ca rājāti sāmaññaṁ, cakkavattīti visesanaṁ. Dhammena caratīti dhammiko, ñāyena samena vattatīti attho. Dhammena rajjaṁ labhitvā rājā jātoti dhammarājā. Parahitadhammakaraṇena vā dhammiko, attahitadhammakaraṇena dhammarājā. Caturantāya issaroti cāturanto, catusamuddantāya catubbidhadīpabhūsitāya ca pathaviyā issaroti attho. Ajjhattaṁ kopādipaccatthike bahiddhā ca sabbarājāno vijesīti vijitāvī. Janapadatthāvariyappattoti janapade thāvarabhāvaṁ dhuvabhāvaṁ patto, na sakkā kenaci cāletuṁ, janapado vā tamhi thāvariyappatto anussukko sakammanirato acalo asampavedhīti janapadatthāvariyappatto. Seyyathidanti nipāto, tassa tāni katamānīti attho. Cakkaratanantiādīsu cakkañca taṁ ratijananatthena ratanañcāti cakkaratanaṁ. Eseva nayo sabbattha.",
  "atk-s0202a4:6": "Imesu pana ratanesu ayaṁ cakkavattirājā cakkaratanena ajitaṁ jināti, hatthiassaratanehi vijite yathāsukhaṁ anuvicarati, pariṇāyakaratanena vijitamanurakkhati, sesehi upabhogasukhamanubhavati. Paṭhamena cassa ussāhasattiyogo, hatthiassagahapatiratanehi pabhusattiyogo, pacchimena mantasattiyogo suparipuṇṇo hoti, itthimaṇiratanehi tividhasattiyogaphalaṁ. So itthimaṇiratanehi bhogasukhamanubhavati, sesehi issariyasukhaṁ. Visesato cassa purimāni tīṇi adosakusalamūlajanitakammānubhāvena sampajjanti, majjhimāni alobhakusalamūlajanitakammānubhāvena, pacchimamekaṁ amohakusalamūlajanitakammānubhāvenāti veditabbaṁ. Ayamettha saṅkhepo, vitthāro pana bojjhaṅgasaṁyutte ratanasuttassa (saṁ. ni. 5.222-223) upadesato gahetabbo. Apica bālapaṇḍitasuttepi (ma. ni. 3.255) imesaṁ ratanānaṁ uppattikkamena saddhiṁ vaṇṇanā āgamissati.",
  "atk-s0202a4:7": "Parosahassanti atirekasahassaṁ. Sūrāti abhīrukajātikā. Vīraṅgarūpāti devaputtasadisakāyā, evaṁ tāva eke vaṇṇayanti, ayaṁ panettha sabhāvo – vīrāti uttamasūrā vuccanti. Vīrānaṁ aṅgaṁ vīraṅgaṁ, vīrakāraṇaṁ vīriyanti vuttaṁ hoti. Vīraṅgaṁ rūpaṁ etesanti vīraṅgarūpā, vīriyamayasarīrā viyāti vuttaṁ hoti. Parasenappamaddanāti sace paṭimukhaṁ tiṭṭheyya parasenā, taṁ maddituṁ samatthāti adhippāyo. Dhammenāti ‘‘pāṇo na hantabbo’’tiādinā pañcasīladhammena.",
  "atk-s0202a4:8": "Arahaṁ hoti sammāsambuddho loke vivaṭṭacchadoti ettha rāgadosamohamānadiṭṭhiavijjāduccaritachadanehi sattahi paṭicchanne kilesandhakāraloke taṁ chadanaṁ vivaṭṭetvā samantato sañjātāloko hutvā ṭhitoti vivaṭṭacchado. Tattha paṭhamena padena pūjārahatā, dutiyena tassā hetu yasmā sammāsambuddhoti, tatiyena buddhattahetubhūtā vivaṭṭacchadatā vuttāti veditabbā. Atha vā vivaṭṭo ca vicchado cāti vivaṭṭacchado, vaṭṭarahito chadanarahito cāti vuttaṁ hoti. Tena arahaṁ vaṭṭābhāvena, sammāsambuddho chadanābhāvenāti evaṁ purimapadadvayasseva hetudvayaṁ vuttaṁ hoti. Dutiyavesārajjena cettha purimasiddhi, paṭhamena dutiyasiddhi, tatiyacatutthehi tatiyasiddhi hoti. Purimañca dhammacakkhuṁ, dutiyaṁ buddhacakkhuṁ, tatiyaṁ samantacakkhuṁ sādhetītipi veditabbaṁ. Tvaṁ mantānaṁ paṭiggahetāti imināssa sūrabhāvaṁ janeti.",
  "atk-s0202a4:9": "385. Sopi tāya ācariyakathāya lakkhaṇesu vigatasammoho ekobhāsajāto viya buddhamante sampassamāno evaṁ, bhoti āha. Tassattho – yathā, bho, maṁ tvaṁ vadasi, evaṁ karissāmīti. Samannesīti gavesi, ekaṁ dveti vā gaṇayanto samānayi. Addasā khoti kathaṁ addasa? Buddhānañhi nisinnānaṁ vā nipannānaṁ vā koci lakkhaṇaṁ pariyesituṁ na sakkoti, ṭhitānaṁ pana caṅkamantānaṁ vā sakkoti. Tasmā lakkhaṇapariyesanatthaṁ āgataṁ disvā buddhā uṭṭhāyāsanā tiṭṭhanti vā caṅkamaṁ vā adhiṭṭhahanti. Iti lakkhaṇadassanānurūpe iriyāpathe vattamānassa addasa. Yebhuyyenāti pāyena, bahukāni addasa, appāni na addasāti attho. Tato yāni na addasa, tesaṁ dīpanatthaṁ vuttaṁ ṭhapetvā dveti. Kaṅkhatīti ‘‘aho vata passeyya’’nti patthanaṁ uppādeti. Vicikicchatīti tato tato tāni vicinanto kicchati na sakkoti daṭṭhuṁ. Nādhimuccatīti tāya vicikicchāya sanniṭṭhānaṁ na gacchati. Na sampasīdatīti tato ‘‘paripuṇṇalakkhaṇo aya’’nti bhagavati pasādaṁ nāpajjati. Kaṅkhāya vā dubbalā vimati vuttā, vicikicchāya majjhimā, anadhimuccanatāya balavatī, asampasādena tehi tīhi dhammehi cittassa kālussiyabhāvo. Kosohiteti vatthikosena paṭicchanne. Vatthaguyheti aṅgajāte. Bhagavato hi vāraṇasseva kosohitavatthaguyhaṁ suvaṇṇavaṇṇaṁ padumagabbhasamānaṁ, taṁ so vatthapaṭicchannattā, antomukhagatāya ca jivhāya pahūtabhāvaṁ asallakkhento tesu dvīsu lakkhaṇesu kaṅkhī ahosi vicikicchī.",
  "atk-s0202a4:10": "Atha kho bhagavāti atha bhagavā cintesi – ‘‘sacāhaṁ imassa etāni dve lakkhaṇāni na dassessāmi, nikkaṅkho na bhavissati. Etassa kaṅkhāya sati ācariyopissa nikkaṅkho na bhavissati, atha maṁ dassanāya na āgamissati, anāgato dhammaṁ na sossati, dhammaṁ asuṇanto tīṇi sāmaññaphalāni na sacchikarissati. Etasmiṁ pana nikkaṅkhe ācariyopissa nikkaṅkho maṁ upasaṅkamitvā dhammaṁ sutvā tīṇi sāmaññaphalāni sacchikarissati. Etadatthaṁyeva ca mayā pāramiyo pūritā. Dassessāmissa tāni lakkhaṇānī’’ti.",
  "atk-s0202a4:11": "Tathārūpaṁ iddhābhisaṅkhāramakāsi. Kathaṁrūpaṁ? Kimettha aññena vattabbaṁ? Vuttametaṁ nāgasenatthereneva milindaraññā puṭṭhena –",
  "atk-s0202a4:12": "Āha ca dukkaraṁ, bhante nāgasena, bhagavatā katanti. Kiṁ mahārājāti? Mahājanena hirikaraṇokāsaṁ brahmāyubrāhmaṇassa ca antevāsiuttarassa ca bāvariyassa antevāsīnaṁ soḷasabrāhmaṇānañca selassa ca brāhmaṇassa antevāsīnaṁ tisatamāṇavānañca dassesi, bhanteti. Na, mahārāja, bhagavā guyhaṁ dasseti, chāyaṁ bhagavā dasseti, iddhiyā abhisaṅkharitvā nivāsananivatthaṁ kāyabandhanabaddhaṁ cīvarapārutaṁ chāyārūpakamattaṁ dassesi mahārājāti. Chāyaṁ diṭṭhe sati diṭṭhoyeva. Nanu, bhanteti? Tiṭṭhatetaṁ, mahārāja, hadayarūpaṁ disvā bujjhanakasatto bhaveyya, hadayamaṁsaṁ nīharitvā dasseyya sammāsambuddhoti. Kallosi, bhante nāgasenāti.",
  "atk-s0202a4:13": "Ninnāmetvāti nīharitvā. Anumasīti kathinasūciṁ viya katvā anumajji. Tathā karaṇena cettha mudubhāvo, kaṇṇasotānumasanena dīghabhāvo, nāsikasotānumasanena tanubhāvo, nalāṭacchādanena puthulabhāvo pakāsitoti veditabbo. Ubhopi kaṇṇasotānītiādīsu cettha buddhānaṁ kaṇṇasotesu malaṁ vā jallikā vā natthi, dhovitvā ṭhapitarajatapanāḷikā viya honti, tathā nāsikasotesu, tānipi hi suparikammakatakañcanapanāḷikā viya ca maṇipanāḷikā viya ca honti. Tasmā jivhaṁ nīharitvā kathinasūciṁ viya katvā mukhapariyante upasaṁharanto dakkhiṇakaṇṇasotaṁ pavesetvā tato nīharitvā vāmakaṇṇasotaṁ pavesesi, tato nīharitvā dakkhiṇanāsikasotaṁ pavesetvā tato nīharitvā vāmanāsikasotaṁ pavesesi, tato nīharitvā puthulabhāvaṁ dassento rattavalāhakena aḍḍhacandaṁ viya ca suvaṇṇapattaṁ viya ca rattakambalapaṭalena vijjujotasadisāya jivhāya kevalakappaṁ nalāṭamaṇḍalaṁ paṭicchādesi.",
  "atk-s0202a4:14": "Yaṁnūnāhanti kasmā cintesi? Ahañhi mahāpurisalakkhaṇāni samannesitvā gato ‘‘diṭṭhāni te, tāta, mahāpurisalakkhaṇānī’’ti ācariyena pucchito ‘‘āma, ācariyā’’ti vattuṁ sakkhissāmi. Sace pana maṁ ‘‘kiriyākaraṇamassa kīdisa’’nti pucchissati , taṁ vattuṁ na sakkhissāmi, na jānāmīti vutte pana ācariyo kujjhissati ‘‘nanu tvaṁ mayā sabbampetaṁ jānanatthāya pesito, kasmā ajānitvā āgatosī’’ti, tasmā yannūnāhanti cintetvā anubandhi. Bhagavā nhānaṭṭhānaṁ mukhadhovanaṭṭhānaṁ sarīrapaṭijagganaṭṭhānaṁ rājarājamahāmattādīnaṁ orodhehi saddhiṁ parivāretvā nisinnaṭṭhānanti imāni cattāri ṭhānāni ṭhapetvā sesaṭṭhānesu antamaso ekagandhakuṭiyampi okāsamakāsi.",
  "atk-s0202a4:15": "Gacchante gacchante kāle – ‘‘ayaṁ kira brahmāyubrāhmaṇassa māṇavo uttaro nāma ‘buddho vā no vā’ti tathāgatassa buddhabhāvaṁ vīmaṁsanto carati, buddhavīmaṁsako nāmāya’’nti pākaṭo jāto. Yamhi yamhi ṭhāne buddhā vasanti, pañca kiccāni katāneva honti, tāni heṭṭhā dassitāneva . Tattha pacchābhattaṁ alaṅkatadhammāsane nisīditvā dantakhacitaṁ cittabījaniṁ gahetvā mahājanassa dhammaṁ desente bhagavati uttaropi avidūre nisīdati. Dhammassavanapariyosāne saddhā manussā svātanāya bhagavantaṁ nimantetvā māṇavampi upasaṅkamitvā evaṁ vadanti – ‘‘tāta, amhehi bhagavā nimantito, tvampi bhagavatā saddhiṁ āgantvā amhākaṁ gehe bhattaṁ gaṇheyyāsī’’ti. Punadivase tathāgato bhikkhusaṅghaparivuto gāmaṁ pavisati, uttaropi padavāre padavāre pariggaṇhanto padānupadiko anubandhati. Kulagehaṁ paviṭṭhakāle dakkhiṇodakaggahaṇaṁ ādiṁ katvā sabbaṁ olokento nisīdati. Bhattakiccāvasāne tathāgatassa pattaṁ bhūmiyaṁ ṭhapetvā nisinnakāle māṇavakassa pātarāsabhattaṁ sajjenti. So ekamante nisinno bhuñjitvā puna āgantvā satthu santike ṭhatvā bhattānumodanaṁ sutvā bhagavatā saddhiṁyeva vihāraṁ gacchati.",
  "atk-s0202a4:16": "Tattha bhagavā bhikkhūnaṁ bhattakiccapariyosānaṁ āgamento gandhamaṇḍalamāḷe nisīdati. Bhikkhūhi bhattakiccaṁ katvā pattacīvaraṁ paṭisāmetvā āgamma vanditvā kāle ārocite bhagavā gandhakuṭiṁ pavisati, māṇavopi bhagavatā saddhiṁyeva gacchati. Bhagavā parivāretvā āgataṁ bhikkhusaṅghaṁ gandhakuṭippamukhe ṭhito ovaditvā uyyojetvā gandhakuṭiṁ pavisati, māṇavopi pavisati. Bhagavā khuddakamañce appamattakaṁ kālaṁ nisīdati, māṇavopi avidūre olokento nisīdati. Bhagavā muhuttaṁ nisīditvā sīsokkamanaṁ dasseti, – ‘‘bhoto gotamassa vihāravelā bhavissatī’’ti māṇavo gandhakuṭidvāraṁ pidahanto nikkhamitvā ekamantaṁ nisīdati. Manussā purebhattaṁ dānaṁ datvā bhuttapātarāsā samādinnauposathaṅgā suddhuttarāsaṅgā mālāgandhādihatthā dhammaṁ suṇissāmāti vihāraṁ āgacchanti, cakkavattino khandhāvāraṭṭhānaṁ viya hoti.",
  "atk-s0202a4:17": "Bhagavā muhuttaṁ sīhaseyyaṁ kappetvā vuṭṭhāya pubbabhāgena paricchinditvā samāpattiṁ samāpajjati. Samāpattito vuṭṭhāya mahājanassa āgatabhāvaṁ ñatvā gandhakuṭito nikkhamma mahājanaparivuto gandhamaṇḍalamāḷaṁ gantvā paññattavarabuddhāsanagato parisāya dhammaṁ deseti. Māṇavopi avidūre nisīditvā – ‘‘kiṁ nu kho samaṇo gotamo gehassitavasena parisaṁ ussādento vā apasādento vā dhammaṁ deseti, udāhu no’’ti akkharakkharaṁ padaṁ padaṁ pariggaṇhāti. Bhagavā tathāvidhaṁ kathaṁ akathetvāva kālaṁ ñatvā desanaṁ niṭṭhāpesi. Māṇavo iminā niyāmena pariggaṇhanto satta māse ekato vicaritvā bhagavato kāyadvārādīsu aṇumattampi avakkhalitaṁ na addasa. Anacchariyañcetaṁ, yaṁ buddhabhūtassa manussabhūto māṇavo na passeyya, yassa bodhisattabhūtassa chabbassāni padhānabhūmiyaṁ amanussabhūto māro devaputto gehassitavitakkamattampi adisvā buddhabhūtaṁ ekasaṁvaccharaṁ anubandhitvā kiñci apassanto –",
  "atk-s0202a4:18": "‘‘Satta vassāni bhagavantaṁ, anubandhiṁ padāpadaṁ;",
  "atk-s0202a4:19": "Otāraṁ nādhigacchissaṁ, sambuddhassa satīmato’’ti. (su. ni. 448) –",
  "atk-s0202a4:20": "Ādigāthāyo vatvā pakkāmi. Tato māṇavo cintesi – ‘‘ahaṁ bhavantaṁ gotamaṁ satta māse anubandhamāno kiñci vajjaṁ na passāmi. Sace panāhaṁ aññepi satta māse satta vā vassāni vassasataṁ vā vassasahassaṁ vā anubandheyyaṁ, nevassa vajjaṁ passeyyaṁ. Ācariyo kho panassa me mahallako, yogakkhemaṁ nāma na sakkā jānituṁ. Samaṇassa gotamassa sabhāvaguṇeneva buddhabhāvaṁ vatvā mayhaṁ ācariyassa ārocessāmī’’ti bhagavantaṁ āpucchitvā bhikkhusaṅghaṁ vanditvā nikkhami.",
  "atk-s0202a4:21": "Ācariyassa santikañca pana gantvā – ‘‘kacci, tāta uttara, taṁ bhavantaṁ gotamaṁ tathāsantaṁyeva saddo abbhuggato’’ti pucchito, ‘‘ācariya, kiṁ vadesi? Cakkavāḷaṁ atisambādhaṁ, bhavaggaṁ atinīcaṁ, tassa hi, bhoto gotamassa ākāsaṁ viya apariyanto guṇagaṇo. Tathāsantaṁyeva, bho, taṁ bhavantaṁ gotama’’ntiādīni vatvā yathādiṭṭhāni dvattiṁsamahāpurisalakkhaṇāni paṭipāṭiyā ācikkhitvā kiriyasamācāraṁ ācikkhi. Tena vuttaṁ – ‘‘atha kho uttaro māṇavo…pe… ediso ca ediso ca bhavaṁ gotamo tato ca bhiyyo’’ti.",
  "atk-s0202a4:22": "386. Tattha suppatiṭṭhitapādoti yathā hi aññesaṁ bhūmiyaṁ pādaṁ ṭhapentānaṁ aggatalaṁ vā paṇhi vā passaṁ vā paṭhamaṁ phusati, vemajjhaṁ vā pana chiddaṁ hoti, ukkhipantānampi aggatalādīsu ekakoṭṭhāsova paṭhamaṁ uṭṭhahati, na evaṁ tassa. Tassa pana suvaṇṇapādukatalaṁ viya ekappahāreneva sakalaṁ pādatalaṁ bhūmiṁ phusati, bhūmito uṭṭhahati. Tasmā ‘‘suppatiṭṭhitapādo kho pana so bhavaṁ gotamo’’ti vadati.",
  "atk-s0202a4:23": "Tatridaṁ bhagavato suppatiṭṭhitapādatāya – sacepi hi bhagavā anekasataporisaṁ narakaṁ akkamissāmīti pādaṁ nīharati, tāvadeva ninnaṭṭhānaṁ vātapūritaṁ viya kammārabhastaṁ unnamitvā pathavīsamaṁ hoti, unnataṭṭhānampi anto pavisati. Dūre akkamissāmīti abhinīharantassa sineruppamāṇopi pabbato seditavettaṅkuro viya namitvā pādasamīpaṁ āgacchati. Tathā hissa yamakapāṭihāriyaṁ katvā yugandharapabbataṁ akkamissāmīti pāde abhinīharato pabbato namitvā pādasamīpaṁ āgato, so taṁ akkamitvā dutiyapādena tāvatiṁsabhavanaṁ akkami. Na hi cakkalakkhaṇena patiṭṭhātabbaṭṭhānaṁ visamaṁ bhavituṁ sakkoti. Khāṇu vā kaṇḍako vā sakkharakathalā vā uccārapassāvo vā kheḷasiṅghāṇikādīni vā purimatarāva apagacchanti, tattha tattheva ca pathaviṁ pavisanti. Tathāgatassa hi sīlatejena paññātejena dhammatejena dasannaṁ pāramīnaṁ ānubhāvena ayaṁ mahāpathavī samā mudu pupphābhikiṇṇā hoti. Tatra tathāgato samaṁ pādaṁ nikkhipati, samaṁ uddharati, sabbāvantehi pādatalehi bhūmiṁ phusati.",
  "atk-s0202a4:24": "Cakkānīti dvīsu pādesu dve cakkāni. Tesaṁ arā ca nemi ca nābhi ca pāḷiyaṁ vuttāva. Sabbākāraparipūrānīti iminā pana ayaṁ viseso veditabbo – tesaṁ kira cakkānaṁ pādatalassa majjhe nābhi dissati, nābhiparicchinnā vaṭṭalekhā dissati, nābhimukhaparikkhepapaṭṭo dissati, panāḷimukhaṁ dissati, arā dissanti, aresu vaṭṭalekhā dissanti, nemī dissanti, nemimaṇikā dissanti. Idaṁ tāva pāḷiāgatameva.",
  "atk-s0202a4:25": "Sambahulavāro pana anāgato, so evaṁ daṭṭhabbo – satti siri vaccho nandi sovattiko vaṭaṁsako vaḍḍhamānakaṁ macchayugalaṁ bhaddapīṭhaṁ aṅkusaṁ tomaro pāsādo toraṇaṁ setacchattaṁ khaggo tālavaṇṭaṁ morahatthako vāḷabījanī uṇhīsaṁ patto maṇi kusumadāmaṁ nīluppalaṁ rattuppalaṁ setuppalaṁ padumaṁ puṇḍarīkaṁ puṇṇaghaṭo puṇṇapāti samuddo cakkavāḷo himavā sineru candimasūriyā nakkhattāni cattāro mahādīpā dveparittadīpasahassāni, antamaso cakkavattirañño parisaṁ upādāya sabbo cakkalakkhaṇasseva parivāro.",
  "atk-s0202a4:26": "Āyatapaṇhīti dīghapaṇhi, paripuṇṇapaṇhīti attho. Yathā hi aññesaṁ aggapādo dīgho hoti, paṇhimatthake jaṅghā patiṭṭhāti, paṇhi tacchetvā ṭhapitā viya hoti, na evaṁ tathāgatassa . Tathāgatassa pana catūsu koṭṭhāsesu dve koṭṭhāsā aggapādo hoti, tatiye koṭṭhāse jaṅghā patiṭṭhāti, catutthe koṭṭhāse āraggena vaṭṭetvā ṭhapitā viya rattakambale geṇḍukasadisā paṇhi hoti.",
  "atk-s0202a4:27": "Dīghaṅgulīti yathā aññesaṁ kāci aṅguli dīghā hoti, kāci rassā, na evaṁ tathāgatassa. Tathāgatassa pana makkaṭasseva dīghahatthapādaṅguliyo mūle thūlā anupubbena gantvā agge tanukā niyyāsatelena madditvā vaṭṭitaharitālavaṭṭisadisā honti. Tena vuttaṁ ‘‘dīghaṅgulī’’ti.",
  "atk-s0202a4:28": "Mudutalunahatthapādoti sappimaṇḍe osādetvā ṭhapitaṁ satavāravihatakappāsapaṭalaṁ viya mudū, jātamattakumārassa viya ca niccakālaṁ talunā ca hatthapādā assāti mudutalunahatthapādo.",
  "atk-s0202a4:29": "Jālahatthapādoti na cammena paṭibaddhaaṅgulantaro. Ediso hi phaṇahatthako purisadosena upahato pabbajjampi na labhati. Tathāgatassa pana catasso hatthaṅguliyo pañcapi pādaṅguliyo ekappamāṇā honti, tāsaṁ ekappamāṇattāya yavalakkhaṇaṁ aññamaññaṁ paṭivijjhitvā tiṭṭhati. Athassa hatthapādā kusalena vaḍḍhakinā yojitajālavātapānasadisā honti. Tena vuttaṁ ‘‘jālahatthapādo’’ti.",
  "atk-s0202a4:30": "Uddhaṁ patiṭṭhitagopphakattā ussaṅkhā pādā assāti ussaṅkhapādo. Aññesañhi piṭṭhipāde gopphakā honti. Tena tesaṁ pādā āṇibaddhā viya thaddhā honti, na yathāsukhaṁ parivattanti, gacchantānaṁ pādatalāni na dissanti . Tathāgatassa pana abhiruhitvā upari gopphakā patiṭṭhahanti. Tenassa nābhito paṭṭhāya uparimakāyo nāvāya ṭhapitasuvaṇṇapaṭimā viya niccalo hoti, adhokāyova iñjati. Sukhena pādā parivattanti. Puratopi pacchatopi ubhayapassesupi ṭhatvā passantānaṁ pādatalāni paññāyanti, na hatthīnaṁ viya pacchatoyeva.",
  "atk-s0202a4:31": "Eṇijaṅghoti eṇimigasadisajaṅgho maṁsussadena paripuṇṇajaṅgho, na ekato baddhapiṇḍikamaṁso , samantato samasaṇṭhitena maṁsena parikkhittāhi suvaṭṭitāhi sāligabbhasadisāhi jaṅghāhi samannāgatoti attho.",
  "atk-s0202a4:32": "Anonamantoti anamanto. Etenassa akhujjaavāmanabhāvo dīpito. Avasesajanā hi khujjā vā honti vāmanā vā, khujjānaṁ uparimakāyo aparipuṇṇo hoti, vāmanānaṁ heṭṭhimakāyo. Te aparipuṇṇakāyattā na sakkonti anonamantā jaṇṇukāni parimajjituṁ. Tathāgato pana paripuṇṇaubhayakāyattā sakkoti.",
  "atk-s0202a4:33": "Usabhavāraṇādīnaṁ viya suvaṇṇapadumakaṇṇikasadise kose ohitaṁ paṭicchannaṁ vatthaguyhaṁ assāti kosohitavatthaguyho. Vatthaguyhanti vatthena gūhitabbaṁ aṅgajātaṁ vuccati.",
  "atk-s0202a4:34": "Suvaṇṇavaṇṇoti jātihiṅgulakena majjitvā dīpidāṭhāya ghaṁsitvā gerukaparikammaṁ katvā ṭhapitaghanasuvaṇṇarūpakasadisoti attho. Etenassa ghanasiniddhasaṇhasarīrataṁ dassetvā chavivaṇṇadassanatthaṁ kañcanasannibhattacoti vuttaṁ, purimassa vā vevacanameva etaṁ.",
  "atk-s0202a4:35": "Rajojallanti rajo vā malaṁ vā. Na upalimpatīti na laggati, padumapalāsato udakabindu viya vivaṭṭati. Hatthadhovanapādadhovanādīni pana utuggahaṇatthāya ceva dāyakānaṁ puññaphalatthāya ca buddhā karonti, vattasīsenāpi ca karontiyeva. Senāsanaṁ pavisantena hi bhikkhunā pāde dhovitvā pavisitabbanti vuttametaṁ.",
  "atk-s0202a4:36": "Uddhaggalomoti āvaṭṭapariyosāne uddhaggāni hutvā mukhasobhaṁ ullokayamānāni viya ṭhitāni lomāni assāti uddhaggalomo.",
  "atk-s0202a4:37": "Brahmujugattoti brahmā viya ujugatto, ujumeva uggatadīghasarīro. Yebhuyyena hi sattā khandhe kaṭiyaṁ jāṇūsūti tīsu ṭhānesu namanti. Te kaṭiyaṁ namantā pacchato namanti, itaresu dvīsu ṭhānesu purato. Dīghasarīrā paneke passavaṅkā honti, eke mukhaṁ unnāmetvā nakkhattāni gaṇayantā viya caranti, eke appamaṁsalohitā sūlasadisā honti, pavedhamānā gacchanti. Tathāgato pana ujumeva uggantvā dīghappamāṇo devanagare ussitasuvaṇṇatoraṇaṁ viya hoti.",
  "atk-s0202a4:38": "Sattussadoti dve hatthapiṭṭhiyo dve pādapiṭṭhiyo dve aṁsakūṭāni khandhoti imesu sattasu ṭhānesu paripuṇṇamaṁsussado assāti sattussado. Aññesaṁ pana hatthapādapiṭṭhīsu nhārujālā paññāyanti, aṁsakūṭakhandhesu aṭṭhikoṭiyo, te manussapetā viya khāyanti, na tathāgato. Tathāgato pana sattasu ṭhānesu paripuṇṇamaṁsussadattā nigūḷhanhārujālehi hatthapiṭṭhādīhi vaṭṭetvā ṭhapitasuvaṇṇavaṇṇāliṅgasadisena khandhena silārūpakaṁ viya cittakammarūpakaṁ viya ca khāyati.",
  "atk-s0202a4:39": "Sīhassa pubbaddhaṁ viya kāyo assāti sīhapubbaddhakāyo. Sīhassa hi puratthimakāyova paripuṇṇo hoti, pacchimakāyo aparipuṇṇo. Tathāgatassa pana sīhassa pubbaddhakāyova sabbo kāyo paripuṇṇo. Sopi sīhasseva na tattha tattha vinatunnatādivasena dussaṇṭhitavisaṇṭhito, dīghayuttaṭhāne pana dīgho, rassakisathūlaanuvaṭṭitayuttaṭṭhānesu tathāvidhova hoti. Vuttañhetaṁ –",
  "atk-s0202a4:40": "‘‘Manāpiye ca kho, bhikkhave, kammavipāke paccupaṭṭhite yehi aṅgehi dīghehi sobhati, tāni aṅgāni dīghāni saṇṭhahanti. Yehi aṅgehi rassehi sobhati, tāni aṅgāni rassāni saṇṭhahanti. Yehi aṅgehi thūlehi sobhati, tāni aṅgāni thūlāni saṇṭhahanti. Yehi aṅgehi kisehi sobhati, tāni aṅgāni kisāni saṇṭhahanti. Yehi aṅgehi vaṭṭehi sobhati, tāni aṅgāni vaṭṭāni saṇṭhahantī’’ti.",
  "atk-s0202a4:41": "Iti nānācittena puññacittena cittito dasahi pāramīhi sajjito tathāgatassa attabhāvo, tassa loke sabbasippino vā iddhimanto vā paṭirūpakampi kātuṁ na sakkonti.",
  "atk-s0202a4:42": "Citantaraṁsoti antaraṁsaṁ vuccati dvinnaṁ koṭṭānamantaraṁ, taṁ citaṁ paripuṇṇamassāti citantaraṁso. Aññesañhi taṁ ṭhānaṁ ninnaṁ hoti, dve piṭṭhikoṭṭā pāṭiyekkaṁ paññāyanti. Tathāgatassa pana kaṭito paṭṭhāya maṁsapaṭalaṁ yāva khandhā uggamma samussitasuvaṇṇaphalakaṁ viya piṭṭhiṁ chādetvā patiṭṭhitaṁ.",
  "atk-s0202a4:43": "Nigrodhaparimaṇḍaloti nigrodho viya parimaṇḍalo. Yathā paṇṇāsahatthatāya vā satahatthatāya vā samakkhandhasākho nigrodho dīghatopi vitthāratopi ekappamāṇova hoti, evaṁ kāyatopi byāmatopi ekappamāṇo. Yathā aññesaṁ kāyo vā dīgho hoti byāmo vā, na evaṁ visamappamāṇoti attho. Teneva ‘‘yāvatakvassa kāyo’’tiādi vuttaṁ. Tattha yāvatako assāti yāvatakvassa.",
  "atk-s0202a4:44": "Samavaṭṭakkhandhoti samavaṭṭitakkhandho. Yathā eke koñcā viya bakā viya varāhā viya ca dīghagalā vaṅkagalā puthulagalā ca honti, kathanakāle sirājālaṁ paññāyati, mando saro nikkhamati, na evaṁ tassa. Tathāgatassa pana suvaṭṭitasuvaṇṇāliṅgasadiso khandho hoti, kathanakāle sirājālaṁ na paññāyati, meghassa viya gajjato saro mahā hoti.",
  "atk-s0202a4:45": "Rasaggasaggīti ettha rasaṁ gasantīti rasaggasā , rasaharaṇīnametaṁ adhivacanaṁ, tā aggā assāti rasaggasaggī. Tathāgatassa hi satta rasaharaṇisahassāni uddhaggāni hutvā gīvāyameva paṭimukkāni. Tilaphalamattopi āhāro jivhagge ṭhapito sabbaṁ kāyaṁ anupharati, teneva mahāpadhānaṁ padahantassa ekataṇḍulādīhipi kāḷāyayūsapasatenāpi kāyassa yāpanaṁ ahosi. Aññesaṁ pana tathā abhāvā na sakalakāyaṁ ojā pharati, tena te bahvābādhā honti. Idaṁ lakkhaṇaṁ appābādhatāsaṅkhātassa nissandaphalassa vasena pākaṭaṁ hoti.",
  "atk-s0202a4:46": "Sīhasseva hanu assāti sīhahanu. Tattha sīhassa heṭṭhimahanumeva paripuṇṇaṁ hoti, na uparimaṁ. Tathāgatassa pana sīhassa heṭṭhimaṁ viya dvepi paripuṇṇāni dvādasiyaṁ pakkhassa candasadisāni honti.",
  "atk-s0202a4:47": "Cattālīsadantotiādīsu uparimahanuke patiṭṭhitā vīsati, heṭṭhime vīsatīti cattālīsa dantā assāti cattālīsadanto. Aññesañhi paripuṇṇadantānampi dvattiṁsa dantā honti, tathāgatassa cattālīsaṁ.",
  "atk-s0202a4:48": "Aññesañca keci dantā uccā keci nīcāti visamā honti, tathāgatassa pana ayapaṭṭachinnasaṅkhapaṭalaṁ viya samā.",
  "atk-s0202a4:49": "Aññesaṁ kumbhīlānaṁ viya dantā viraḷā honti, macchamaṁsādīni khādantānaṁ dantantaraṁ pūrati. Tathāgatassa pana kanakalatāya samussāpitavajirapanti viya aviraḷā tulikāya dassitaparicchedā viya dantā honti.",
  "atk-s0202a4:50": "Susukkadāṭhoti aññesañca pūtidantā uṭṭhahanti, tena kāci dāṭhā kāḷāpi vivaṇṇāpi honti. Tathāgato susukkadāṭho osadhitārakampi atikkamma virocamānāya pabhāya samannāgatadāṭho, tena vuttaṁ ‘‘susukkadāṭho’’ti.",
  "atk-s0202a4:51": "Pahūtajivhoti aññesaṁ jivhā thūlāpi hoti kisāpi rassāpi thaddhāpi visamāpi, tathāgatassa pana mudu dīghā puthulā vaṇṇasampannā hoti. So taṁ lakkhaṇaṁ pariyesituṁ āgatānaṁ kaṅkhāvinodanatthaṁ mudukattā taṁ jivhaṁ kathinasūciṁ viya vaṭṭetvā ubho nāsikasotāni parāmasati, dīghattā ubho kaṇṇasotāni parāmasati, puthulattā kesantapariyosānaṁ kevalampi nalāṭaṁ paṭicchādeti. Evaṁ tassā mududīghaputhulabhāvaṁ pakāsento kaṅkhaṁ vinodeti. Evaṁ tilakkhaṇasampannaṁ jivhaṁ sandhāya ‘‘pahūtajivho’’ti vuttaṁ.",
  "atk-s0202a4:52": "Brahmassaroti aññe chinnassarāpi bhinnassarāpi kākassarāpi honti, tathāgato pana mahābrahmuno sarasadisena sarena samannāgato. Mahābrahmuno hi pittasemhehi apalibuddhattā saro visuddho hoti. Tathāgatenāpi katakammaṁ vatthuṁ sodheti, vatthussa suddhattā nābhito paṭṭhāya samuṭṭhahanto saro visuddho aṭṭhaṅgasamannāgatova samuṭṭhāti. Karaviko viya bhaṇatīti karavikabhāṇī, mattakaravikarutamañjughosoti attho.",
  "atk-s0202a4:53": "Tatridaṁ karavikarutassa mañjutāya – karavikasakuṇe kira madhurarasaṁ ambapakkaṁ mukhatuṇḍakena paharitvā paggharitaṁ rasaṁ sāyitvā pakkhena tālaṁ datvā vikūjamāne catuppadādīni mattāni viya laḷituṁ ārabhanti. Gocarappasutāpi catuppadā mukhagatānipi tiṇāni chaḍḍetvā taṁ saddaṁ suṇanti, vāḷamigā khuddakamige anubandhamānā ukkhittapādaṁ anukkhipitvāva tiṭṭhanti, anubaddhamigāpi maraṇabhayaṁ hitvāpi tiṭṭhanti, ākāse pakkhandapakkhinopi pakkhe pasāretvā tiṭṭhanti, udake macchāpi kaṇṇapaṭalaṁ apphoṭentā taṁ saddaṁ suṇamānāva tiṭṭhanti. Evaṁ mañjurutā karavikā.",
  "atk-s0202a4:54": "Asandhimittāpi dhammāsokassa devī – ‘‘atthi nu kho, bhante, buddhasaddena sadiso kassaci saddo’’ti saṅghaṁ pucchi. Atthi karavikasakuṇassāti. Kuhiṁ, bhante, sakuṇāti? Himavanteti. Sā rājānaṁ āha, – ‘‘deva, karavikasakuṇaṁ daṭṭhukāmā’’ti. Rājā ‘‘imasmiṁ pañjare nisīditvā karaviko āgacchatū’’ti suvaṇṇapañjaraṁ vissajjesi. Pañjaro gantvā ekassa karavikassa purato aṭṭhāsi. So ‘‘rājāṇāya āgato pañjaro, na sakkā agantu’’nti tattha nisīdi. Pañjaro āgantvā rañño puratova aṭṭhāsi. Karavikaṁ saddaṁ kārāpetuṁ na sakkonti. Atha rājā ‘‘kathaṁ bhaṇe ime saddaṁ karontī’’ti āha? Ñātake disvā devāti. Atha naṁ rājā ādāsehi parikkhipāpesi. So attanova chāyaṁ disvā ‘‘ñātakā me āgatā’’ti maññamāno pakkhena tāḷaṁ datvā mañjussarena maṇivaṁsaṁ dhamamāno viya viravi. Sakalanagare manussā mattā viya laḷiṁsu. Asandhimittā cintesi – ‘‘imassa tāva tiracchānassa evaṁ madhuro saddo, kīdiso nu kho sabbaññutaññāṇasirippattassa bhagavato ahosī’’ti pītiṁ uppādetvā taṁ pītiṁ avijahitvā sattahi jaṅghasatehi saddhiṁ sotāpattiphale patiṭṭhāsi. Evaṁ madhuro karavikasaddo. Tato satabhāgena sahassabhāgena ca madhurataro tathāgatassa saddo, loke pana karavikato aññassa madhurarassa abhāvato ‘‘karavikabhāṇī’’ti vuttaṁ.",
  "atk-s0202a4:55": "Abhinīlanettoti na sakalanīlanettova, nīlayuttaṭṭhāne panassa umāpupphasadisena ativisuddhena nīlavaṇṇena samannāgatāni akkhīni honti. Pītayuttaṭṭhāne kaṇikārapupphasadisena pītavaṇṇena, lohitayuttaṭṭhāne bandhujīvakapupphasadisena lohitavaṇṇena, setayuttaṭṭhāne osadhitārakasadisena setavaṇṇena, kāḷayuttaṭṭhāne addāriṭṭhakasadisena kāḷavaṇṇena samannāgatāni suvaṇṇavimāne ugghāṭitamaṇisīhapañjarasadisāni khāyanti.",
  "atk-s0202a4:56": "Gopakhumoti ettha pakhumanti sakalaṁ cakkhubhaṇḍaṁ adhippetaṁ. Taṁ kāḷavacchakassa bahaladhātukaṁ hoti, rattavacchakassa vippasannaṁ, taṁmuhuttajātarattavacchasadisacakkhubhaṇḍoti attho. Aññesañhi akkhibhaṇḍā aparipuṇṇā honti, hatthimūsikakākādīnaṁ akkhisadisehi viniggatehi gambhīrehipi akkhīhi samannāgatā honti. Tathāgatassa pana dhovitvā majjitvā ṭhapitamaṇiguḷikā viya mudusiniddhanīlasukhumapakhumācitāni akkhīni.",
  "atk-s0202a4:57": "Uṇṇāti uṇṇalomaṁ. Bhamukantareti dvinnaṁ bhamukānaṁ vemajjhe nāsikamatthakeyeva jātā. Uggantvā pana nalāṭamajjhajātā. Odātāti parisuddhā osadhitārakavaṇṇā. Mudūti sappimaṇḍe osādetvā ṭhapitasatavāravihatakappāsapaṭalasadisā. Tūlasannibhāti simbalitūlalatātūlasamānā, ayamassā odātatāya upamā. Sā panesā koṭiyaṁ gahetvā ākaḍḍhiyamānā upaḍḍhabāhuppamāṇā hoti, vissaṭṭhā dakkhiṇāvaṭṭavasena āvaṭṭitvā uddhaggā hutvā santiṭṭhati, suvaṇṇaphalakamajjhe ṭhapitarajatapupphuḷakā viya suvaṇṇaghaṭato nikkhamamānā khīradhārā viya aruṇappabhārañjite gamanatale osadhitārakā viya ca atimanoharāya siriyā virocati.",
  "atk-s0202a4:58": "Uṇhīsasīsoti idaṁ paripuṇṇanalāṭatañceva paripuṇṇasīsatañcāti dve atthavase paṭicca vuttaṁ. Tathāgatassa hi dakkhiṇakaṇṇacūḷikato paṭṭhāya maṁsapaṭalaṁ uṭṭhahitvā sakalaṁ nalāṭaṁ chādayamānaṁ pūrayamānaṁ gantvā vāmakaṇṇacūḷikāya patiṭṭhitaṁ, rañño baddhauṇhīsapaṭṭo viya virocati. Pacchimabhavikabodhisattānaṁ kira imaṁ lakkhaṇaṁ viditvā rājūnaṁ uṇhīsapaṭṭaṁ akaṁsu, ayaṁ tāva eko attho. Aññe pana janā aparipuṇṇasīsā honti, keci kappasīsā, keci phalasīsā, keci aṭṭhisīsā, keci tumbasīsā, keci pabbhārasīsā. Tathāgatassa pana āraggena vaṭṭetvā ṭhapitaṁ viya suparipuṇṇaṁ udakapupphuḷasadisaṁ sīsaṁ hoti. Tattha purimanayena uṇhīsaveṭhitasīso viyāti uṇhīsasīso. Dutiyanayena uṇhīsaṁ viya sabbattha parimaṇḍalasīsoti uṇhīsasīso.",
  "atk-s0202a4:59": "Imāni pana mahāpurisalakkhaṇāni kammaṁ kammasarikkhakaṁ lakkhaṇaṁ lakkhaṇānisaṁsanti ime cattāro koṭṭhāse ekekasmiṁ lakkhaṇe dassetvā kathitāni sukathitāni honti. Tasmā bhagavatā lakkhaṇasutte (dī. ni. 3.200-202) vuttāni imāni kammādīni dassetvā kathetabbāni . Suttavasena vinicchituṁ asakkontena sumaṅgalavilāsiniyā dīghanikāyaṭṭhakathāya tasseva suttassa vaṇṇanāya vuttanayena gahetabbāni.",
  "atk-s0202a4:60": "Imehi kho, bho, so bhavaṁ gotamoti, bho ācariya, imehi dvattiṁsamahāpurisalakkhaṇehi so bhavaṁ gotamo samannāgato devanagare samussitaratanavicittaṁ suvaṇṇatoraṇaṁ viya yojanasatubbedho sabbapāliphullo pāricchattako viya selantaramhi supupphitasālarukkho viya tārāgaṇapaṭimaṇḍitagaganatalamiva ca attano sirivibhavena lokaṁ ālokaṁ kurumāno viya caratīti imatthampi dīpetvā kiriyācāraṁ ācikkhituṁ gacchanto kho panātiādimāha.",
  "atk-s0202a4:61": "387.Dakkhiṇenāti buddhānañhi ṭhatvā vā nisīditvā vā nipajjitvā vā gamanaṁ abhinīharantānaṁ dakkhiṇapādova purato hoti. Satatapāṭihāriyaṁ kiretaṁ. Nātidūrepādaṁ uddharatīti taṁ dakkhiṇapādaṁ na atidūre ṭhapessāmīti uddharati. Atidūrañhi abhihariyamāne dakkhiṇapādena vāmapādo ākaḍḍhiyamāno gaccheyya, dakkhiṇapādopi dūraṁ gantuṁ na sakkuṇeyya, āsanneyeva patiṭṭhaheyya, evaṁ sati padavicchedo nāma hoti. Dakkhiṇapāde pana pamāṇeneva uddhate vāmapādopi pamāṇeneva uddhariyati, pamāṇena uddhato patiṭṭhahantopi pamāṇeyeva patiṭṭhāti. Evamanena tathāgatassa dakkhiṇapādakiccaṁ vāmapādena niyamitaṁ, vāmapādakiccaṁ dakkhiṇapādena niyamitanti veditabbaṁ.",
  "atk-s0202a4:62": "Nātisīghanti divā vihārabhattatthāya gacchanto bhikkhu viya na atisīghaṁ gacchati. Nātisaṇikanti yathā pacchato āgacchanto okāsaṁ na labhati, evaṁ na atisaṇikaṁ gacchati. Adduvena adduvanti jaṇṇukena jaṇṇukaṁ, nasatthiṁ unnāmetīti gambhīre udake gacchanto viya na ūruṁ unnāmeti. Na onāmetīti rukkhasākhāchedanadaṇḍaṅkusapādo viya na pacchato osakkāpeti. Na sannāmetīti obaddhānābaddhaṭṭhānehi pādaṁ koṭṭento viya na thaddhaṁ karoti. Navināmetīti yantarūpakaṁ kīḷāpento viya na ito cito ca cāleti. Adharakāyovāti heṭṭhimakāyova iñjati, uparimakāyo nāvāya ṭhapitasuvaṇṇapaṭimā viya niccalo hoti. Dūre ṭhatvā olokento hi buddhānaṁ ṭhitabhāvaṁ vā gamanabhāvaṁ vā na jānāti . Kāyabalenāti bāhā khipanto sarīrato sedehi muccantehi na kāyabalena gacchati. Sabbakāyenevāti gīvaṁ aparivattetvā rāhulovāde vuttanāgāpalokitavaseneva apaloketi.",
  "atk-s0202a4:63": "Na uddhantiādīsu nakkhattāni gaṇento viya na uddhaṁ ulloketi, naṭṭhaṁ kākaṇikaṁ vā māsakaṁ vā pariyesanto viya na adho oloketi, na hatthiassādayo passanto viya ito cito ca vipekkhamāno gacchati. Yugamattanti navavidatthimatte cakkhūni ṭhapetvā gacchanto yugamattaṁ pekkhati nāma, bhagavāpi yuge yutto sudantaājānīyo viya ettakaṁ passanto gacchati. Tato cassa uttarīti yugamattato paraṁ na passatīti na vattabbo. Na hi kuṭṭaṁ vā kavāṭaṁ vā gaccho vā latā vā āvarituṁ sakkoti, atha khvassa anāvaraṇañāṇassa anekāni cakkavāḷasahassāni ekaṅgaṇāneva honti. Antaragharanti heṭṭhā mahāsakuludāyisutte indakhīlato paṭṭhāya antaragharaṁ, idha gharaummārato paṭṭhāya veditabbaṁ. Nakāyantiādi pakatiiriyapatheneva pavisatīti dassanatthaṁ vuttaṁ. Daliddamanussānaṁ nīcagharakaṁ pavisantepi hi tathāgate chadanaṁ vā uggacchati, pathavī vā ogacchati, bhagavā pana pakatigamaneneva gacchati. Nātidūreti atidūre parivattantena hi ekaṁ dve padavāre piṭṭhibhāgena gantvā nisīditabbaṁ hoti. Nāccāsanneti accāsanne parivattantena ekaṁ dve padavāre purato gantvā nisīditabbaṁ hoti. Tasmā yasmiṁ padavāre ṭhitena purato vā pacchato vā agantvā nisīditabbaṁ hoti, tattha parivattati.",
  "atk-s0202a4:64": "Pāṇināti kaṭivātābādhiko viya na āsanaṁ hatthehi gahetvā nisīdati. Pakkhipatīti yo kiñci kammaṁ katvā kīḷanto ṭhitakova patati, yopi orimaṁ aṅgaṁ nissāya nisinno ghaṁsanto yāva pārimaṅgā gacchati, pārimaṅgaṁ vā nissāya nisinno tatheva yāva orimaṅgā āgacchati, sabbo so āsane kāyaṁ pakkhipati nāma. Bhagavā pana evaṁ akatvā āsanassa majjhe olambakaṁ dhārento viya tūlapicuṁ ṭhapento viya saṇikaṁ nisīdati. Hatthakukkuccanti pattamukhavaṭṭiyaṁ udakabinduṭhapanaṁ makkhikabījaniyā paṇṇacchedanaphālanādi hatthena asaṁyatakaraṇaṁ. Pādakukkuccanti pādena bhūmighaṁsanādi asaṁyatakaraṇaṁ.",
  "atk-s0202a4:65": "Na chambhatīti na bhāyati. Na kampatīti na osīdati. Na vedhatīti na calati. Naparitassatīti bhayaparitassanāyapi taṇhāparitassanāyapi na paritassati. Ekacco hi dhammakathādīnaṁ atthāya āgantvā manussesu vanditvā ṭhitesu ‘‘sakkhissāmi nu kho tesaṁ cittaṁ gaṇhanto dhammaṁ vā kathetuṁ, pañhaṁ vā pucchito vissajjetuṁ, bhattānumodanaṁ vā kātu’’nti bhayaparitassanāya paritassati. Ekacco ‘‘manāpā nu kho me yāgu āgacchissati, manāpaṁ antarakhajjaka’’nti vā taṇhāparitassanāya paritassati. Tadubhayampi tassa natthīti na paritassati. Vivekāvaṭṭoti viveke nibbāne āvaṭṭamānaso hutvā. Vivekavattotipi pāṭho, vivekavattayutto hutvāti attho. Vivekavattaṁ nāma katabhattakiccassa bhikkhuno divāvihāre samathavipassanāvasena mūlakammaṭṭhānaṁ gahetvā pallaṅkaṁ ābhujitvā nisīdanaṁ. Evaṁ nisinnassa hi iriyāpatho upasanto hoti.",
  "atk-s0202a4:66": "Na pattaṁ unnāmetītiādīsu ekacco pattamukhavaṭṭiyā udakadānaṁ āharanto viya pattaṁ unnāmeti, eko pādapiṭṭhiyaṁ ṭhapento viya onāmeti, eko baddhaṁ katvā gaṇhāti, eko ito cito ca phandāpeti, evaṁ akatvā ubhohi hatthehi gahetvā īsakaṁ nāmetvā udakaṁ paṭiggaṇhātīti attho. Na samparivattakanti parivattetvā paṭhamameva pattapiṭṭhiṁ na dhovati. Nātidūreti yathā nisinnāsanato dūre patati, na evaṁ chaḍḍeti. Nāccāsanneti pādamūleyeva na chaḍḍeti. Vicchaḍḍayamānoti vikiranto, yathā paṭiggāhako temati, na evaṁ chaḍḍeti.",
  "atk-s0202a4:67": "Nātithokanti yathā ekacco pāpiccho appicchataṁ dassento muṭṭhimattameva gaṇhāti, na evaṁ. Atibahunti yāpanamattato atirekaṁ. Byañjanamattāyāti byañjanassa mattā nāma odanato catuttho bhāgo. Ekacco hi bhatte manāpe bhattaṁ bahuṁ gaṇhāti, byañjane manāpe byañjanaṁ bahuṁ. Satthā pana tathā na gaṇhāti. Na ca byañjanenāti amanāpañhi byañjanaṁ ṭhapetvā bhattameva bhuñjanto, bhattaṁ vā ṭhapetvā byañjanameva khādanto byañjanena ālopaṁ atināmeti nāma. Satthā ekantarikaṁ byañjanaṁ gaṇhāti, bhattampi byañjanampi ekatova niṭṭhanti. Dvattikkhattunti tathāgatassa hi puthujivhāya dantānaṁ upanītabhojanaṁ dvattikkhattuṁ dantehi phuṭṭhamattameva saṇhakaraṇīyapiṭṭhavilepanaṁ viya hoti, tasmā evamāha. Na mukhe avasiṭṭhāti pokkharapatte patitaudakabindu viya vinivattitvā paragalameva yāti, tasmā avasiṭṭhā na hoti. Rasapaṭisaṁvedīti madhuratittakadukādirasaṁ jānāti. Buddhānañhi antamaso pānīyepi dibbojā pakkhittāva hoti, tena nesaṁ sabbattheva raso pākaṭo hoti, rasagedho pana natthi.",
  "atk-s0202a4:68": "Aṭṭhaṅgasamannāgatanti ‘‘neva davāyā’’ti vuttehi aṭṭhahi aṅgehi samannāgataṁ. Visuddhimagge panassa vinicchayo āgatoti sabbāsavasutte vuttametaṁ. Hatthesu dhotesūti satthā kiṁ karoti? Paṭhamaṁ pattassa gahaṇaṭṭhānaṁ dhovati. Tattha pattaṁ gahetvā sukhumajālahatthaṁ pesetvā dve vāre sañcāreti. Ettāvatā pokkharapatte patitaudakaṁ viya vinivattitvā gacchati. Na ca anatthikoti yathā ekacco pattaṁ ādhārake ṭhapetvā patte udakaṁ na puñchati, raje patante ajjhupekkhati, na evaṁ karoti. Na ca ativelānurakkhīti yathā ekacco pamāṇātikkantaṁ ārakkhaṁ ṭhapeti, bhuñjitvā vā patte udakaṁ puñchitvā cīvarabhogantaraṁ pavesetvā pattaṁ udarena akkamitvā gaṇhāti, na evaṁ karoti.",
  "atk-s0202a4:69": "Na ca anumodanassāti yo hi bhuttamattova dārakesu bhattatthāya rodantesu chātajjhattesu manussesu bhuñjitvā anāgatesveva anumodanaṁ ārabhati, tato sabbakammāni chaḍḍetvā ekacce āgacchanti, ekacce anāgatāva honti, ayaṁ kālaṁ atināmeti. Yopi manussesu āgantvā anumodanatthāya vanditvā nisinnesu anumodanaṁ akatvāva ‘‘kathaṁ tissa, kathaṁ phussa, kathaṁ sumana, kathaṁ tisse, kathaṁ phusse, kathaṁ sumane, kaccittha arogā, sassaṁ sampanna’’ntiādiṁ pāṭiyekkaṁ kathaṁ samuṭṭhāpeti, ayaṁ anumodanassa kālaṁ atināmeti, manussānaṁ pana okāsaṁ ñatvā āyācitakāle karonto nātināmeti nāma, satthā tathā karoti.",
  "atk-s0202a4:70": "Na taṁ bhattanti kiṁ bhattaṁ nāmetaṁ uttaṇḍulaṁ atikilinnantiādīni vatvā na garahati. Naaññaṁ bhattanti svātanāya vā punadivasāya vā bhattaṁ uppādessāmīti hi anumodanaṁ karonto aññaṁ bhattaṁ paṭikaṅkhati. Yo vā – ‘‘yāva mātugāmānaṁ bhattaṁ paccati, tāva anumodanaṁ karissāmi, atha me anumodanāvasāne attano pakkabhattatopi thokaṁ dassantī’’ti anumodanaṁ vaḍḍheti, ayampi paṭikaṅkhati nāma. Satthā na evaṁ karoti. Na ca muccitukāmoti ekacco hi paṭisaṁmuñcitvā gacchati, vegena anubandhitabbo hoti. Satthā pana na evaṁ gacchati, parisāya majjhe ṭhitova gacchati. Accukkaṭṭhanti yo hi yāva hanukaṭṭhito ukkhipitvā pārupati, tassa accukkaṭṭhaṁ nāma hoti. Yo yāva gopphakā otāretvāva pārupati, tassa accukkaṭṭhaṁ hoti. Yopi ubhato ukkhipitvā udaraṁ vivaritvā yāti, tassapi accukkaṭṭhaṁ hoti. Yo ekaṁsaṁ katvā thanaṁ vivaritvā yāti, tassapi accukkaṭṭhaṁ. Satthā taṁ sabbaṁ na karoti.",
  "atk-s0202a4:71": "Allīnanti yathā aññesaṁ sedena tintaṁ allīyati, na evaṁ satthu. Apakaṭṭhanti khalisāṭako viya kāyato muccitvāpi na tiṭṭhati. Vātoti verambhavātopi uṭṭhahitvā cāletuṁ na sakkoti. Pādamaṇḍanānuyoganti iṭṭhakāya ghaṁsanādīhi pādasobhānuyogaṁ. Pakkhāletvāti pādeneva pādaṁ dhovitvā. So neva attabyābādhāyātiādīni na pubbenivāsacetopariyañāṇānaṁ atthitāya vadati, iriyāpathasantataṁ pana disvā anumānena vadati. Dhammanti pariyattidhammaṁ. Na ussādetīti kiṁ mahāraṭṭhika, kiṁ mahākuṭumbikātiādīni vatvā gehassitavasena na ussādeti. Na apasādetīti ‘‘kiṁ, upāsaka, kathaṁ te vihāramaggo ñāto? Kiṁ bhayena nāgacchasi? Na hi bhikkhū kiñci acchinditvā gaṇhanti, mā bhāyī’’ti vā ‘‘kiṁ tuyhaṁ evaṁ macchariyajīvitaṁ nāmā’’ti vā ādīni vatvā gehassitapemena na apasādeti.",
  "atk-s0202a4:72": "Vissaṭṭhoti siniddho apalibuddho. Viññeyyoti viññāpanīyo pākaṭo, vissaṭṭhattāyeva cesa viññeyyo hoti. Mañjūti madhuro. Savanīyoti sotasukho, madhurattāyeva cesa savanīyo hoti. Bindūti sampiṇḍito. Avisārīti avisaṭo, binduttāyeva cesa avisārī hoti. Gambhīroti gambhīrasamuṭṭhito. Ninnādīti ninnādavā, gambhīrattāyeva cesa ninnādī hoti. Yathāparisanti cakkavāḷapariyantampi ekābaddhaparisaṁ viññāpeti. Bahiddhāti aṅgulimattampi parisato bahiddhā na gacchati. Tasmā? So evarūpo madhurassaro akāraṇā mā nassīti. Iti bhagavato ghoso parisāya matthakeneva carati.",
  "atk-s0202a4:73": "Avalokayamānāti sirasmiṁ añjaliṁ ṭhapetvā bhagavantaṁ olokentāva paccosakkitvā dassanavijahanaṭṭhāne vanditvā gacchanti. Avijahitattāti yo hi kathaṁ sutvā vuṭṭhito aññaṁ diṭṭhasutādikaṁ kathaṁ kathento gacchati, esa sabhāvena vijahati nāma. Yo pana sutadhammakathāya vaṇṇaṁ kathentova gacchati, ayaṁ na vijahati nāma, evaṁ avijahantabhāvena pakkamanti. Gacchantanti rajjuyantavasena ratanasattubbedhaṁ suvaṇṇagghikaṁ viya gacchantaṁ. Addasāma ṭhitanti samussitakañcanapabbataṁ viya ṭhitaṁ addasāma. Tato ca bhiyyoti vitthāretvā guṇe kathetuṁ asakkonto avasese guṇe saṁkhipitvā kalāpaṁ viya suttakabaddhaṁ viya ca katvā vissajjento evamāha. Ayamettha adhippāyo – mayā kathitaguṇehi akathitāva bahutarā. Mahāpathavimahāsamuddādayo viya hi tassa bhoto anantā appameyyā guṇā ākāsamiva vitthāritāti.",
  "atk-s0202a4:74": "390.Appaṭisaṁviditoti aviññātaāgamano. Pabbajite upasaṅkamantena hi cīvaraparikammādisamaye vā ekaṁ nivāsetvā sarīrabhañjanasamaye vā upasaṅkamitvā tatova paṭinivattitabbaṁ hoti, paṭisanthāramattampi na jāyati. Puretaraṁ pana okāse kārite divāṭṭhānaṁ sammajjitvā cīvaraṁ pārupitvā bhikkhu vivitte ṭhāne nisīdati, taṁ āgantvā passantā dassanenapi pasīdanti, paṭisanthāro jāyati, pañhabyākaraṇaṁ vā dhammakathā vā labbhati. Tasmā paṇḍitā okāsaṁ kārenti. So ca nesaṁ aññataro, tenassa etadahosi. Jiṇṇo vuḍḍhoti attano uggatabhāvaṁ akathetvā kasmā evamāha? Buddhā nāma anuddayasampannā honti, mahallakabhāvaṁ ñatvā sīghaṁ okāsaṁ karissatīti evamāha.",
  "atk-s0202a4:75": "391.Oramiya okāsamakāsīti vegena uṭṭhāya dvidhā bhijjitvā okāsamakāsi.",
  "atk-s0202a4:76": "Ye meti ye mayā. Nārīsamānasavhayāti nārīsamānanāmaṁ itthiliṅgaṁ, tena avhātabbāti nārīsamānasavhayā, itthiliṅgena vattabbāti vohārakusalatāya evaṁ vadati. Pahūtajivhoti puthulajivho. Ninnāmayetanti nīhara etaṁ.",
  "atk-s0202a4:77": "393.Kevalīti sakalaguṇasampanno.",
  "atk-s0202a4:78": "394.Paccabhāsīti ekappahārena pucchite aṭṭha pañhe byākaronto patiabhāsi. Yo vedīti yo vidati jānāti, yassa pubbenivāso pākaṭo. Saggāpāyañca passatīti dibbacakkhuñāṇaṁ kathitaṁ. Jātikkhayaṁpattoti arahattaṁ patto. Abhiññā vositoti taṁ arahattaṁ abhijānitvā vosito vosānappatto. Munīti arahattañāṇamoneyyena samannāgato.",
  "atk-s0202a4:79": "Visuddhanti paṇḍaraṁ. Muttaṁ rāgehīti kilesarāgehi muttaṁ. Pahīnajātimaraṇoti jātikkhayappattattā pahīnajātiko, jātipahāneneva pahīnamaraṇo. Brahmacariyassa kevalīti yaṁ brahmacariyassa kevalī sakalabhāvo, tena samannāgato, sakalacatumaggabrahmacariyavāsoti attho. Pāragū sabbadhammānanti sabbesaṁ lokiyalokuttaradhammānaṁ abhiññāya pāraṁ gato, sabbadhamme abhijānitvā ṭhitoti attho. Pāragūti vā ettāvatā pariññāpāragū pañcannaṁ khandhānaṁ, pahānapāragū sabbakilesānaṁ , bhāvanāpāragū catunnaṁ maggānaṁ, sacchikiriyāpāragū nirodhassa, samāpattipāragū sabbasamāpattīnanti ayamattho vutto. Puna sabbadhammānanti iminā abhiññāpāragū vuttoti. Buddho tādī pavuccatīti tādiso chahi ākārehi pāraṁ gato sabbākārena catunnaṁ saccānaṁ buddhattā buddhoti pavuccatīti.",
  "atk-s0202a4:80": "Kiṁ pana ettāvatā sabbe pañhā vissajjitā hontīti? Āma vissajjitā, cittaṁ visuddhaṁ jānāti, muttaṁ rāgehīti iminā tāva bāhitapāpattā brāhmaṇoti paṭhamapañho vissajjito hoti. Pāragūti iminā vedehi gatattā vedagūti dutiyapañho vissajjito hoti. Pubbenivāsantiādīhi imāsaṁ tissannaṁ vijjānaṁ atthitāya tevijjoti tatiyapañho vissajjito hoti. Muttaṁ rāgehi sabbasoti imināva nissaṭattā pāpadhammānaṁ sottiyoti catutthapañho vissajjito hoti. Jātikkhayaṁ pattoti iminā pana arahattasseva vuttattā pañcamapañho vissajjito hoti. Vositoti ca brahmacariyassa kevalīti ca imehi chaṭṭhapañho vissajjito hoti. Abhiññā vosito munīti iminā sattamapañho vissajjito hoti. Pāragū sabbadhammānaṁ, buddho tādī pavuccatīti iminā aṭṭhamapañho vissajjito hoti.",
  "atk-s0202a4:81": "395.Dānakathantiādīni heṭṭhā sutte vitthāritāneva. Paccapādīti paṭipajji. Dhammassānudhammanti imasmiṁ sutte dhammo nāma arahattamaggo, anudhammo nāma heṭṭhimā tayo maggā tīṇi ca sāmaññaphalāni, tāni paṭipāṭiyā paṭilabhīti attho. Na ca maṁ dhammādhikaraṇaṁ vihesesīti mañca dhammakāraṇā na kilamesi, na punappunaṁ kathāpesīti vuttaṁ hoti. Sesaṁ sabbattha uttānameva. Tattha parinibbāyīti pana padena desanāya arahatteneva kūṭaṁ gahitanti.",
  "atk-s0202a4:82": "Papañcasūdaniyā majjhimanikāyaṭṭhakathāya",
  "atk-s0202a4:83": "Brahmāyusuttavaṇṇanā niṭṭhitā.",
  "atk-s0202a4:84": "2. Selasuttavaṇṇanā",
  "atk-s0202a4:85": "396.Evaṁme sutanti selasuttaṁ. Tattha aṅguttarāpesūtiādi potaliyasutte vitthāritameva. Aḍḍhateḷasehīti aḍḍhena teḷasehi, dvādasahi satehi paññāsāya ca bhikkhūhi saddhinti vuttaṁ hoti. Te pana sāvakasannipāte sannipatitā bhikkhūyeva sabbe ehibhikkhupabbajjāya pabbajitā khīṇāsavā. Keṇiyoti tassa nāmaṁ, jaṭiloti tāpaso. So kira brāhmaṇamahāsālo, dhanarakkhaṇatthāya pana tāpasapabbajjaṁ samādāya rañño paṇṇākāraṁ datvā bhūmibhāgaṁ gahetvā tattha assamaṁ kāretvā vasati pañcahi sakaṭasatehi vaṇijjaṁ payojetvā kulasahassassa nissayo hutvā, assamepi cassa eko tālarukkho divase divase ekaṁ sovaṇṇamayaṁ tālaphalaṁ muñcatīti vadanti. So divā kāsāyāni dhāreti, jaṭā ca bandhati, rattiṁ kāmasampattiṁ anubhavati. Dhammiyā kathāyāti pānakānisaṁsapaṭisaṁyuttāya dhammiyā kathāya. Ayañhi keṇiyo tucchahattho bhagavato dassanāya gantuṁ lajjāyamāno – ‘‘vikālabhojanā viratānampi pānakaṁ kappatī’’ti cintetvā susaṅkhatabadarapānaṁ pañcahi kājasatehi gāhāpetvā agamāsi. Evaṁ gatabhāvo cassa – ‘‘atha kho keṇiyassa jaṭilassa etadahosi kiṁ nu kho ahaṁ samaṇassa gotamassa harāpeyya’’nti bhesajjakkhandhake (mahāva. 300) pāḷiāruḷhoyeva.",
  "atk-s0202a4:86": "Dutiyampi kho bhagavāti kasmā punappunaṁ paṭikkhipi? Titthiyānaṁ paṭikkhepapasannatāya, akāraṇametaṁ, natthi buddhānaṁ paccayahetu evarūpaṁ kohaññaṁ. Ayaṁ pana aḍḍhateḷasāni bhikkhusatāni disvā ettakānaṁyeva bhikkhaṁ paṭiyādessati, sveva selo tīhi purisasatehi saddhiṁ pabbajissati. Ayuttaṁ kho pana navake aññato pesetvā imeheva saddhiṁ gantuṁ, ime vā aññato pesetvā navakehi saddhiṁ gantuṁ. Athāpi sabbe gahetvā gamissāmi, bhikkhāhāro nappahossati. Tato bhikkhūsu piṇḍāya carantesu manussā ujjhāyissanti – ‘‘cirassāpi keṇiyo samaṇaṁ gotamaṁ nimantetvā yāpanamattaṁ dātuṁ nāsakkhī’’ti, sayampi vippaṭisārī bhavissati. Paṭikkhepe pana kate ‘‘samaṇo gotamo punappunaṁ ‘tvañca brāhmaṇesu abhippasanno’ti brāhmaṇānaṁ nāmaṁ gaṇhātī’’ti cintetvā brāhmaṇepi nimantetukāmo bhavissati, tato brāhmaṇe pāṭiyekkaṁ nimantessati , te tena nimantitā bhikkhū hutvā bhuñjissanti. Evamassa saddhā anurakkhitā bhavissatīti punappunaṁ paṭikkhipi. Kiñcāpi kho, bhoti iminā idaṁ dīpeti, – ‘‘bho gotama, kiṁ jātaṁ yadi ahaṁ brāhmaṇesu abhippasanno, adhivāsetu bhavaṁ gotamo, ahaṁ brāhmaṇānampi dātuṁ sakkomi tumhākampī’’ti.",
  "atk-s0202a4:87": "Kāyaveyyāvaṭikanti kāyaveyyāvaccaṁ. Maṇḍalamāḷanti dussamaṇḍapaṁ.",
  "atk-s0202a4:88": "397.Āvāhoti kaññāgahaṇaṁ. Vivāhoti kaññādānaṁ. So me nimantitoti so mayā nimantito. Atha brāhmaṇo paripakkopanissayattā buddhasaddaṁ sutvāva amatenevābhisitto pasādaṁ āvikaronto buddhoti, bho keṇiya, vadesīti āha. Keṇiyo yathābhūtaṁ ācikkhanto buddhoti, bho sela, vadāmīti āha. Tato naṁ punapi daḷhīkaraṇatthaṁ pucchi, itaropi tatheva ārocesi.",
  "atk-s0202a4:89": "398. Athassa kappasatasahassehipi buddhasaddasseva dullabhabhāvaṁ sampassato. Etadahosīti. Etaṁ ‘‘ghosopi kho’’tiādi ahosi. Nīlavanarājīti nīlavaṇṇarukkhapanti. Pade padanti padappamāṇe padaṁ. Accāsanne hi atidūre vā pāde nikkhipamāne saddo uṭṭhāti, taṁ paṭisedhento evamāha. Sīhāva ekacarāti gaṇavāsī sīho sīhapotakādīhi saddhiṁ pamādaṁ āpajjati, ekacaro appamatto hoti. Iti appamādavihāraṁ dassento ekacarasīhena opammaṁ karoti. Mā me bhontoti ācāraṁ sikkhāpento āha. Ayañhettha adhippāyo – sace tumhe kathāvāraṁ alabhitvā mama kathāya antare kathaṁ pavesessatha, ‘‘antevāsike sikkhāpetuṁ nāsakkhī’’ti mayhaṁ garahā uppajjissati, tasmā okāsaṁ passitvā manteyyāthāti. No ca kho naṁ jānāmīti vipassīpi bodhisatto caturāsītisahassattherapabbajitaparivāro satta māsāni bodhisattacārikaṁ cari, buddhuppādakālo viya ahosi. Amhākampi bodhisatto chabbassāni bodhisattacārikaṁ cari. Evaṁ paripuṇṇasarīralakkhaṇehi samannāgatāpi buddhā na honti. Tasmā brāhmaṇo ‘‘no ca kho naṁ jānāmī’’ti āha.",
  "atk-s0202a4:90": "399.Paripuṇṇakāyoti lakkhaṇehi paripuṇṇatāya ahīnaṅgatāya ca paripuṇṇasarīro. Surucīti sundarasarīrappabho. Sujātoti ārohapariṇāhasampattiyā saṇṭhānasampattiyā ca sunibbatto. Cārudassanoti sucirampi passantānaṁ atittijanako manoharadassano. Suvaṇṇavaṇṇoti suvaṇṇasadisavaṇṇo. Susukkadāṭhoti suṭṭhu sukkadāṭho. Mahāpurisalakkhaṇāti paṭhamaṁ vuttabyañjanāneva vacanantarena nigamento āha.",
  "atk-s0202a4:91": "Idāni tesu lakkhaṇesu attano cittarucitāni gahetvā thomento pasannanettotiādimāha. Bhagavā hi pañcavaṇṇapasādasampattiyā pasannanetto, puṇṇacandasadisamukhatāya sumukho, ārohapariṇāhasampattiyā brahā, brahmujugattatāya uju, jutimantatāya patāpavā. Yampi cettha pubbe vuttaṁ, taṁ ‘‘majjhe samaṇasaṅghassā’’ti iminā pariyāyena thomayatā puna vuttaṁ. Ediso hi evaṁ virocati. Uttaragāthāyapi eseva nayo. Uttamavaṇṇīnoti uttamavaṇṇasampannassa. Rathesabhoti uttamasārathi. Jambusaṇḍassāti jambudīpassa. Pākaṭena issariyaṁ issaro hoti.",
  "atk-s0202a4:92": "Khattiyāti jātikhattiyā. Bhogīti bhogiyā. Rājānoti ye keci rajjaṁ kārentā. Rājābhirājāti rājūnaṁ pūjanīyo, adhirājā hutvā, cakkavattīti adhippāyo. Manujindoti manussādhipati paramissaro hutvā.",
  "atk-s0202a4:93": "Evaṁ vutte bhagavā – ‘‘ye te bhavanti arahanto sammāsambuddhā, te sakavaṇṇe bhaññamāne attānaṁ pātukarontī’’ti imaṁ selassa manorathaṁ pūrento rājāhamasmītiādimāha. Tatrāyamadhippāyo – yaṁ maṁ tvaṁ sela ‘‘rājā arahasi bhavitu’’nti yācasi, ettha appossukko hoti rājāhamasmi. Sati ca rājatte yathā añño rājā yojanasataṁ vā anusāsati yojanasahassaṁ vā, cakkavattī hutvāpi catudīpapariyantamattaṁ vā, nāhamevaṁ paricchinnavisayo, ahañhi dhammarājā anuttaro bhavaggato avīcipariyantaṁ katvā tiriyaṁ appamāṇalokadhātuyo anusāsāmi. Yāvatā hi apadadvipadādibhedā sattā, ahaṁ tesaṁ aggo. Na hi me koci sīlena vā…pe… vimuttiñāṇadassanena vā paṭibhāgo atthi, svāhaṁ evaṁ dhammarājā anuttaro anuttareneva catusatipaṭṭhānādibhedena dhammena cakkaṁ vattemi. Idaṁ pajahatha, idaṁ upasampajja viharathāti āṇācakkaṁ, idaṁ kho pana, bhikkhave, dukkhaṁ ariyasaccantiādinā pariyattidhammena dhammacakkameva vā. Cakkaṁ appaṭivattiyanti yaṁ cakkaṁ appaṭivattiyaṁ hoti samaṇena vā…pe… kenaci vā lokasminti.",
  "atk-s0202a4:94": "Evaṁ attānaṁ āvikarontaṁ bhagavantaṁ disvā pītisomanassajāto selo puna daḷhīkaraṇatthaṁ sambuddho paṭijānāsīti gāthādvayamāha. Tattha ko nu senāpatīti rañño bhoto dhammena pavattitassa cakkassa anupavattako senāpati ko nūti pucchi.",
  "atk-s0202a4:95": "Tena ca samayena bhagavato dakkhiṇapasse āyasmā sāriputto nisinno hoti suvaṇṇapuñjo viya siriyā sobhamāno, taṁ dassento bhagavā mayā pavattitanti gāthamāha. Tattha anujāto tathāgatanti tathāgataṁ hetuṁ anujāto, tathāgatena hetunā jātoti attho. Apica avajāto anujāto atijātoti tayo vuttā. Tesu avajāto dussīlo, so tathāgatassa putto nāma na hoti. Atijāto nāma pitarā uttaritaro, tādisopi tathāgatassa putto natthi. Tathāgatassa pana eko anujātova putto hoti, taṁ dassento evamāha.",
  "atk-s0202a4:96": "Evaṁ ‘‘ko nu senāpatī’’ti pañhaṁ byākaritvā yaṁ selo āha ‘‘sambuddho paṭijānāsī’’ti, tatra naṁ nikkaṅkhaṁ kātukāmo ‘‘nāhaṁ paṭiññāmatteneva paṭijānāmi, apicāhaṁ iminā kāraṇena buddho’’ti ñāpetuṁ abhiññeyyanti gāthamāha. Tatra abhiññeyyanti vijjā ca vimutti ca. Bhāvetabbaṁ maggasaccaṁ. Pahātabbaṁ samudayasaccaṁ. Hetuvacanena pana phalasiddhito tesaṁ phalāni nirodhasaccadukkhasaccānipi vuttāneva honti. Evaṁ sacchikātabbaṁ sacchikataṁ pariññātabbaṁ pariññātanti idampettha saṅgahitanti catusaccabhāvanāphalañca vimuttiñca dassento ‘‘bujjhitabbaṁ bujjhitvā buddho jātosmī’’ti yuttahetunā buddhabhāvaṁ sādheti.",
  "atk-s0202a4:97": "Evaṁ nippariyāyena attānaṁ āvikatvā attani kaṅkhāvitaraṇatthaṁ brāhmaṇaṁ aticāriyamāno vinayassūti gāthattayamāha. Tattha sallakattoti rāgādisallakantano. Anuttaroti yathā bāhiravejjena vūpasamitarogo imasmiññevattabhāve kuppati, na evaṁ. Mayā vūpasamitassa pana rogassa bhavantarepi uppatti natthi, tasmā ahaṁ anuttaroti attho. Brahmabhūtoti seṭṭhabhūto. Atituloti tulaṁ atīto, nirupamoti attho. Mārasenappamaddanoti kāmā te paṭhamā senāti evaṁ āgatāya mārasenāya pamaddano. Sabbāmitteti khandhakilesābhisaṅkhāramaccudevaputtamārasaṅkhāte sabbapaccatthike. Vasīkatvāti attano vase vattetvā. Akutobhayoti kutoci abhayo.",
  "atk-s0202a4:98": "Evaṁ vutte selo brāhmaṇo tāvadeva bhagavati sañjātapasādo pabbajjāpekkho hutvā imaṁ bhontoti gāthattayamāha. Tattha kaṇhābhijātikoti caṇḍālādinīcakule jāto. Tato tepi māṇavakā pabbajjāpekkhā hutvā evañce ruccati, bhototi gāthamāhaṁsu. Atha selo tesu māṇavakesu tuṭṭhacitto te ca dassento pabbajjaṁ yācanto ‘‘brāhmaṇā’’ti gāthamāha.",
  "atk-s0202a4:99": "Tato bhagavā yasmā selo atīte padumuttarassa bhagavato sāsane tesaṁyeva tiṇṇaṁ purisasatānaṁ gaṇaseṭṭho hutvā tehi saddhiṁ pariveṇaṁ kāretvā dānādīni puññāni katvā tena kammena devamanussasampattiṁ anubhavamāno pacchime bhave tesaṁyeva ācariyo hutvā nibbatto, tañca tesaṁ kammaṁ vimuttiparipākāya paripakkaṁ ehibhikkhubhāvassa ca upanissayabhūtaṁ, tasmā te sabbeva ehibhikkhupabbajjaṁ pabbājento svākkhātanti gāthamāha. Tattha sandiṭṭhikanti sayameva daṭṭhabbaṁ paccakkhaṁ. Akālikanti maggānantaraphaluppattiyā na kālantaraṁ pattabbaphalaṁ. Yattha amoghāti yasmiṁ maggabrahmacariye appamattassa sikkhattayapūraṇena sikkhato pabbajjā amoghā hoti, saphalāti attho. Evañca vatvā ‘‘etha bhikkhavo’’ti bhagavā avoca. Te sabbe pattacīvaradharā hutvā ākāsenāgantvā vassasatikattherā viya suvinītā bhagavantaṁ abhivādayiṁsu. Evamimaṁ tesaṁ ehibhikkhubhāvaṁ sandhāya ‘‘alattha kho selo’’tiādi vuttaṁ.",
  "atk-s0202a4:100": "400.Imāhīti imāhi keṇiyassa cittānukūlāhi gāthāhi. Tattha aggiparicariyaṁ vinā brāhmaṇānaṁ yaññābhāvato ‘‘aggihuttamukhā yaññā’’ti vuttaṁ. Aggihuttaseṭṭhā aggijuhanappadhānāti attho. Vede sajjhāyantehi paṭhamaṁ sajjhāyitabbato, sāvittī, ‘‘chandaso mukha’’nti vutto. Manussānaṁ seṭṭhato rājā ‘‘mukha’’nti vutto. Nadīnaṁ ādhārato paṭisaraṇato ca sāgaro ‘‘mukha’’nti vutto. Candayogavasena ‘‘ajja kattikā ajja rohiṇī’’ti saññāṇato ālokakaraṇato sommabhāvato ca ‘‘nakkhattānaṁ mukhaṁ cando’’ti vuttaṁ. Tapantānaṁ aggattā ādicco ‘‘tapataṁ mukha’’nti vutto. Dakkhiṇeyyānaṁ pana aggattā visesena tasmiṁ samaye buddhappamukhaṁ saṅghaṁ sandhāya ‘‘puññaṁ ākaṅkhamānānaṁ, saṅgho eva yajataṁ mukha’’nti vuttaṁ. Tena saṅgho puññassa āyamukhanti dasseti.",
  "atk-s0202a4:101": "Yaṁ taṁ saraṇanti aññaṁ byākaraṇagāthamāha. Tassattho – pañcahi cakkhūhi cakkhumā bhagavā yasmā mayaṁ ito aṭṭhame divase taṁ saraṇaṁ āgatamhā, tasmā attanā tava sāsane anuttarena damathena dantāmhā, aho te saraṇassa ānubhāvoti.",
  "atk-s0202a4:102": "Tato paraṁ bhagavantaṁ dvīhi gāthāhi thometvā tatiyāya vandanaṁ yācanto bhikkhavo tisatā imetiādimāhāti.",
  "atk-s0202a4:103": "Papañcasūdaniyā majjhimanikāyaṭṭhakathāya",
  "atk-s0202a4:104": "Selasuttavaṇṇanā niṭṭhitā.",
  "atk-s0202a4:105": "3. Assalāyanasuttavaṇṇanā",
  "atk-s0202a4:106": "401.Evaṁme sutanti assalāyanasuttaṁ. Tattha nānāverajjakānanti aṅgamagadhādīhi nānappakārehi verajjehi āgatānaṁ, tesu vā raṭṭhesu jātasaṁvaḍḍhānantipi attho. Kenacidevāti yaññupāsanādinā aniyamitakiccena. Cātuvaṇṇinti catuvaṇṇasādhāraṇaṁ. Mayaṁ pana nhānasuddhiyā bhāvanāsuddhiyāpi brāhmaṇāva sujjhantīti vadāma, ayuttampi samaṇo gotamo karotīti maññamānā evaṁ cintayiṁsu. Vuttasiroti vāpitasiro.",
  "atk-s0202a4:107": "Dhammavādīti sabhāvavādī. Duppaṭimantiyāti amhādisehi adhammavādīhi dukkhena paṭimantitabbā honti. Dhammavādino nāma parājayo na sakkā kātunti dasseti. Paribbājakanti pabbajjāvidhānaṁ, tayo vede uggahetvā sabbapacchā pabbajantā yehi mantehi pabbajanti, pabbajitā ca ye mante pariharanti, yaṁ vā ācāraṁ ācaranti, taṁ sabbaṁ bhotā caritaṁ sikkhitaṁ. Tasmā tuyhaṁ parājayo natthi, jayova bhavissatīti maññantā evamāhaṁsu.",
  "atk-s0202a4:108": "402.Dissanti kho panātiādi tesaṁ laddhibhindanatthaṁ vuttaṁ. Tattha brāhmaṇiyoti brāhmaṇānaṁ puttapaṭilābhatthāya āvāhavivāhavasena kulā ānītā brāhmaṇiyo dissanti . Tā kho panetā aparena samayena utuniyopi honti, sañjātapupphāti attho. Gabbhiniyoti sañjātagabbhā. Vijāyamānāti puttadhītaro janayamānā. Pāyamānāti dārake thaññaṁ pāyantiyo. Yonijāva samānāti brāhmaṇīnaṁ passāvamaggena jātā samānā. Evamāhaṁsūti evaṁ vadanti. Kathaṁ? Brāhmaṇova seṭṭho vaṇṇo…pe… brahmadāyādāti. Yadi pana nesaṁ saccavacanaṁ siyā, brāhmaṇīnaṁ kucchi mahābrahmuno uro bhaveyya, brāhmaṇīnaṁ passāvamaggo mahābrahmuno mukhaṁ bhaveyya, ettāvatā ‘‘mayaṁ mahābrahmuno ure vasitvā mukhato nikkhantā’’ti vattuṁ mā labhantūti ayaṁ mukhato jātacchedakavādo vutto.",
  "atk-s0202a4:109": "403.Ayyo hutvā dāso hoti, dāso hutvā ayyo hotīti brāhmaṇo sabhariyo vaṇijjaṁ payojento yonakaraṭṭhaṁ vā kambojaraṭṭhaṁ vā gantvā kālaṁ karoti, tassa gehe vayappatte putte asati brāhmaṇī dāsena vā kammakarena vā saddhiṁ saṁvāsaṁ kappeti. Ekasmiṁ dārake jāte so puriso dāsova hoti, tassa jātadārako pana dāyajjasāmiko hoti. Mātito suddho pitito asuddho so vaṇijjaṁ payojento majjhimapadesaṁ gantvā brāhmaṇadārikaṁ gahetvā tassā kucchismiṁ puttaṁ paṭilabhati, sopi mātitova suddho hoti pitito asuddho. Evaṁ brāhmaṇasamayasmiññeva jātisambhedo hotīti dassanatthametaṁ vuttaṁ. Kiṁbalaṁ, ko assāsoti yattha tumhe dāsā hontā sabbeva dāsā hotha, ayyā hontā sabbeva ayyā hotha, ettha vo ko thāmo, ko avassayo, yaṁ brāhmaṇova seṭṭho vaṇṇoti vadathāti dīpeti.",
  "atk-s0202a4:110": "404.Khattiyova nu khotiādayo suttacchedakavādā nāma honti.",
  "atk-s0202a4:111": "408. Idāni cātuvaṇṇisuddhiṁ dassento idha rājātiādimāha. Sāpānadoṇiyāti sunakhānaṁ pivanadoṇiyā. Aggikaraṇīyanti sītavinodanaandhakāravidhamanabhattapacanādi aggikiccaṁ. Ettha assalāyanāti ettha sabbasmiṁ aggikiccaṁ karonte.",
  "atk-s0202a4:112": "409. Idāni yadetaṁ brāhmaṇā cātuvaṇṇisuddhīti vadanti, ettha cātuvaṇṇāti niyamo natthi. Pañcamo hi pādasikavaṇṇopi atthīti saṁkhittena tesaṁ vāde dosadassanatthaṁ idha khattiyakumārotiādimāha. Tatra amutra ca panesānanti amusmiñca pana purimanaye etesaṁ māṇavakānaṁ kiñci nānākaraṇaṁ na passāmīti vadati. Nānākaraṇaṁ pana tesampi atthiyeva. Khattiyakumārassa hi brāhmaṇakaññāya uppanno khattiyapādasiko nāma, itaro brāhmaṇapādasiko nāma, ete hīnajātimāṇavakā.",
  "atk-s0202a4:113": "Evaṁ pañcamassa vaṇṇassa atthitāya cātuvaṇṇisuddhīti etesaṁ vāde dosaṁ dassetvā idāni puna cātuvaṇṇisuddhiyaṁ ovadanto taṁ kiṁ maññasītiādimāha. Tattha saddheti matakabhatte. Thālipāketi paṇṇākārabhatte. Yaññeti yaññabhatte. Pāhuneti āgantukānaṁ katabhatte. Kiṁ hīti kiṁ mahapphalaṁ bhavissati, no bhavissatīti dīpeti.",
  "atk-s0202a4:114": "410.Bhūtapubbanti assalāyana pubbe mayi jātiyā hīnatare tumhe seṭṭhatarā samānāpi mayā jātivāde pañhaṁ puṭṭhā sampādetuṁ na sakkhittha, idāni tumhe hīnatarā hutvā mayā seṭṭhatarena buddhānaṁ sake jātivādapañhaṁ puṭṭhā kiṁ sampādessatha? Na ettha cintā kātabbāti māṇavaṁ upatthambhento imaṁ desanaṁ ārabhi. Tattha asitoti kāḷako. Devaloti tassa nāmaṁ, ayameva bhagavā tena samayena. Paṭaliyoti gaṇaṅgaṇupāhanā. Patthaṇḍileti paṇṇasālapariveṇe. Ko nu khoti kahaṁ nu kho. Gāmaṇḍalarūpo viyāti gāmadārakarūpo viya. So khvāhaṁ, bho, homīti so ahaṁ, bho, asitadevalo homīti vadati. Tadā kira mahāsatto koṇḍadamako hutvā vicarati. Abhivādetuṁ upakkamiṁsūti vandituṁ upakkamaṁ akaṁsu. Tato paṭṭhāya ca vassasatikatāpasopi tadahujātaṁ brāhmaṇakumāraṁ avandanto koṇḍito hoti.",
  "atk-s0202a4:115": "411.Janikā mātāti yāya tumhe janitā, sā vo janikā mātā. Janikāmātūti janikāya mātu. Yo janakoti yo janako pitā. ‘‘Yo janiko pitāteva’’ vā pāṭho.",
  "atk-s0202a4:116": "Asitenāti pañcābhiññena asitena devalena isinā imaṁ gandhabbapañhaṁ puṭṭhā na sampāyissanti. Yesanti yesaṁ sattannaṁ isīnaṁ. Na puṇṇo dabbigāhoti tesaṁ sattannaṁ isīnaṁ dabbiṁ gahetvā paṇṇaṁ pacitvā dāyako puṇṇo nāma eko ahosi, so dabbigahaṇasippaṁ jānāti. Tvaṁ sācariyako tesaṁ puṇṇopi na hoti, tena ñātaṁ dabbigahaṇasippamattampi na jānāsīti. Sesaṁ sabbattha uttānamevāti.",
  "atk-s0202a4:117": "Ayaṁ pana assalāyano saddho ahosi pasanno, attano antonivesaneyeva cetiyaṁ kāresi. Yāvajjadivasā assalāyanavaṁse jātā nivesanaṁ kāretvā antonivesane cetiyaṁ karontevāti.",
  "atk-s0202a4:118": "Papañcasūdaniyā majjhimanikāyaṭṭhakathāya",
  "atk-s0202a4:119": "Assalāyanasuttavaṇṇanā niṭṭhitā.",
  "atk-s0202a4:120": "4. Ghoṭamukhasuttavaṇṇanā",
  "atk-s0202a4:121": "412.Evaṁme sutanti ghoṭamukhasuttaṁ. Tattha khemiyambavaneti evaṁnāmake ambavane. Dhammiko paribbajoti dhammikā pabbajjā. Adassanāti tumhādisānaṁ vā paṇḍitānaṁ adassanena. Yo vā panettha dhammoti yo vā pana ettha dhammo sabhāvo, tasseva vā adassanena. Iminā ‘‘amhākaṁ kathā appamāṇaṁ, dhammova pamāṇa’’nti dasseti. Tato thero ‘‘navauposathāgāre viya bahunā kammena idha bhavitabba’’nti cintetvā caṅkamā oruyha paṇṇasālaṁ pavisitvā nisīdi. Taṁ dassetuṁ evaṁ vuttetiādi vuttaṁ.",
  "atk-s0202a4:122": "413.Cattārome brāhmaṇāti therassa kira etadahosi – ‘‘ayaṁ brāhmaṇo ‘dhammikaṁ pabbajjaṁ upagato samaṇo vā brāhmaṇo vā natthī’ti vadati. Imassa cattāro puggale dve ca parisā dassetvā ‘catutthaṁ puggalaṁ katarāya parisāya bahulaṁ passasī’ti pucchissāmi, jānamāno ‘anāgāriyaparisāya’nti vakkhati. Evametaṁ sakamukheneva ‘dhammiko paribbajo atthī’ti vadāpessāmī’’ti imaṁ desanaṁ ārabhi.",
  "atk-s0202a4:123": "414. Tattha sārattarattāti suṭṭhu rattarattā. Sānuggahā vācā bhāsitā sakāraṇā vācā bhāsitā. Vuttañhetaṁ mayā ‘‘amhākaṁ kathā appamāṇaṁ, dhammova pamāṇa’’nti.",
  "atk-s0202a4:124": "421.Kiṁ pana teti gihi nāma kappiyampi akappiyampi vadeyyāti vivecanatthaṁ pucchi. Kārāpesīti māpesi. Kārāpetvā ca pana kālaṁ katvā sagge nibbatto. Etassa kira jānanasippe mātarampi pitarampi ghātetvā attāva ghātetabboti āgacchati. Etaṁ sippaṁ jānanto ṭhapetvā etaṁ añño sagge nibbatto nāma natthi, esa pana theraṁ upanissāya puññaṁ katvā tattha nibbattitvā ca pana ‘‘kenāhaṁ kammena idha nibbatto’’ti āvajjetvā yathābhūtaṁ ñatvā ekadivasaṁ jiṇṇāya bhojanasālāya paṭisaṅkharaṇatthaṁ saṅghe sannipatite manussavesena āgantvā pucchi – ‘‘kimatthaṁ, bhante, saṅgho sannipatito’’ti? Bhojanasālāya paṭisaṅkharaṇatthanti. Kenesā kāritāti? Ghoṭamukhenāti. Idāni so kuhinti? Kālaṅkatoti. Atthi panassa koci ñātakoti? Atthi ekā bhaginīti. Pakkosāpetha nanti. Bhikkhū pakkosāpesuṁ. So taṁ upasaṅkamitvā – ‘‘ahaṁ, tava bhātā, ghoṭamukho nāma imaṁ sālaṁ kāretvā sagge nibbatto, asuke ca asuke ca ṭhāne mayā ṭhapitaṁ dhanaṁ atthi, taṁ gahetvā imañca bhojanasālaṁ kārehi, dārake ca posehī’’ti vatvā bhikkhusaṅghaṁ vanditvā vehāsaṁ uppatitvā devalokameva agamāsi. Sesaṁ sabbattha uttānamevāti.",
  "atk-s0202a4:125": "Papañcasūdaniyā majjhimanikāyaṭṭhakathāya",
  "atk-s0202a4:126": "Ghoṭamukhasuttavaṇṇanā niṭṭhitā.",
  "atk-s0202a4:127": "5. Caṅkīsuttavaṇṇanā",
  "atk-s0202a4:128": "422.Evaṁme sutanti caṅkīsuttaṁ. Tattha devavane sālavaneti tasmiṁ kira devatānaṁ balikammaṁ karīyati, tena taṁ devavanantipi sālavanantipi vuccati. Opāsādaṁ ajjhāvasatīti opāsādanāmake brāhmaṇagāme vasati, abhibhavitvā vā āvasati, tassa sāmī hutvā yāya mariyādāya tattha vasitabbaṁ, tāya mariyādāya vasati. Upasaggavasena panettha bhummatthe upayogavacanaṁ veditabbaṁ, tathassa anuppayogattāva sesapadesu. Tattha lakkhaṇaṁ saddasatthato pariyesitabbaṁ. Sattussadanti sattehi ussadaṁ ussannaṁ, bahujanaṁ ākiṇṇamanussaṁ posāvaniyahatthiassamoramigādianekasattasamākiṇṇañcāti attho. Yasmā pana so gāmo bahi āvijjhitvā jātena hatthiassādīnaṁ ghāsatiṇena ceva gehacchadanatiṇena ca sampanno, tathā dārukaṭṭhehi ceva gehasambhārakaṭṭhehi ca, yasmā cassa abbhantare vaṭṭacaturassādisaṇṭhānā bahū pokkharaṇiyo, jalajakusumavicittāni ca bahi anekāni taḷākāni vā udakassa niccabharitāneva honti, tasmā satiṇakaṭṭhodakanti vuttaṁ.",
  "atk-s0202a4:129": "Saha dhaññena sadhaññaṁ, pubbaṇṇāparaṇṇādibhedaṁ bahudhaññasannicayanti attho. Ettāvatā yasmiṁ gāme brāhmaṇo setacchattaṁ ussāpetvā rājalīlāya vasati. Tassa samiddhisampatti dīpitā hoti. Rājato laddhaṁ bhoggaṁ rājabhoggaṁ. Kena dinnanti ce, raññā pasenadinā kosalena dinnaṁ. Rājadāyanti rañño dāyabhūtaṁ, dāyajjanti attho. Brahmadeyyanti seṭṭhadeyyaṁ, chattaṁ ussāpetvā rājasaṅkhepena bhuñjitabbanti attho. Atha vā rājabhogganti sabbaṁ chejjabhejjaṁ anusāsantena titthapabbatādīsu suṅkaṁ gaṇhantena setacchattaṁ ussāpetvā raññā hutvā bhuñjitabbaṁ. Tattha raññā pasenadinā kosalena dinnaṁ rājadāyanti. Ettha raññā dinnattā rājadāyaṁ, dāyakarājadīpanatthaṁ panassa ‘‘raññā pasenadinā kosalena dinna’’nti idaṁ vuttaṁ. Brahmadeyyanti seṭṭhadeyyaṁ, yathā dinnaṁ na puna gahetabbaṁ hoti nissaṭṭhapariccattaṁ, evaṁ dinnanti attho.",
  "atk-s0202a4:130": "423. Bahū bahū hutvā saṁhatāti saṅghā. Ekekissā disāya saṅgho tesaṁ atthīti saṅghī. Pubbe gāmassa anto agaṇā bahi nikkhamitvā gaṇā sampannāti gaṇībhūtā. Uttarenamukhāti uttaradisābhimukhā. Khattaṁ āmantesīti khattā vuccati pucchitapañhabyākaraṇasamattho mahāmatto, taṁ āmantesi. Āgamentūti muhuttaṁ paṭimānentu, acchantūti vuttaṁ hoti.",
  "atk-s0202a4:131": "424.Nānāverajjakānanti nānāvidhesu rajjesu aññesu kāsikosalādīsu jātā vā nivasanti vā, tato vā āgatāti nānāverajjakā, tesaṁ nānāverajjakānaṁ. Kenacidevāti aniyamitena yaññupāsanādinā kenaci kiccena. Te tassa gamanaṁ sutvā cintesuṁ – ‘‘ayaṁ, caṅkī, uggatabrāhmaṇo, yebhuyyena ca aññe brāhmaṇā samaṇaṁ gotamaṁ saraṇaṁ gatā, ayameva na gato. Svāyaṁ sace tattha gamissati, addhā samaṇassa gotamassa āvaṭṭaniyā māyāya āvaṭṭito saraṇaṁ gamissati. Tato etassāpi gehadvāre brāhmaṇānaṁ asannipāto bhavissati. Handassa gamanantarāyaṁ karomā’’ti sammantayitvā tattha agamaṁsu. Taṁ sandhāya ‘‘atha kho te brāhmaṇā’’tiādi vuttaṁ.",
  "atk-s0202a4:132": "Tattha ubhatoti dvīhi pakkhehi. Mātitoca pitito cāti, bhoto mātā brāhmaṇī, mātumātā brāhmaṇī, tassāpi mātā brāhmaṇī. Pitā brāhmaṇo, pitupitā brāhmaṇo, tassapi pitā brāhmaṇoti. Evaṁ bhavaṁ ubhato sujāto, mātito ca pitito ca. Saṁsuddhagahaṇikoti saṁsuddhā te mātu gahaṇī, saṁsuddhā te mātu kucchīti attho. Yāva sattamā pitāmahayugāti ettha pitu pitā pitāmaho, pitāmahassa yugaṁ pitāmahayugaṁ. Yuganti āyuppamāṇaṁ vuccati. Abhilāpamattameva cetaṁ, atthato pana pitāmahova pitāmahayugaṁ. Tato uddhaṁ sabbepi pubbapurisā pitāmahaggahaṇeneva gahitā. Evaṁ yāva sattamo puriso, tāva saṁsuddhagahaṇiko. Atha vā akkhitto anupakuṭṭho jātivādenāti dasseti. Akkhittoti apanetha etaṁ, kiṁ imināti evaṁ akkhitto anavakkhitto. Anupakkuṭṭhoti na upakuṭṭho, na akkosaṁ vā nindaṁ vā pattapubbo. Kena kāraṇenāti. Jātivādena, itipi hīnajātiko esoti evarūpena vacanenāti attho. Imināpaṅgenāti imināpi kāraṇena.",
  "atk-s0202a4:133": "Aḍḍhoti issaro. Mahaddhanoti mahatā dhanena samannāgato. Bhoto hi gehe pathaviyaṁ paṁsuvālikā viya bahu dhanaṁ, samaṇo pana gotamo adhano bhikkhāya udaraṁ pūretvā yāpetīti dassenti . Mahābhogoti pañcakāmaguṇavasena mahāupabhogo. Evaṁ yaṁ yaṁ guṇaṁ vadanti, tassa tassa paṭipakkhavasena bhagavato aguṇaṁyeva dassemāti maññamānā vadanti.",
  "atk-s0202a4:134": "Abhirūpoti aññehi manussehi adhikarūpo. Dassanīyoti divasampi passantānaṁ atittikaraṇato dassanayoggo, dassaneneva cittapasādajananato pāsādiko. Pokkharatā vuccati sundarabhāvo, vaṇṇassa pokkharatā vaṇṇapokkharatā, tāya vaṇṇapokkharatāya, vaṇṇasampattiyāti attho. Porāṇā pana pokkharanti sarīraṁ vadanti, vaṇṇaṁ vaṇṇameva. Tesaṁ matena vaṇṇo ca pokkharañca vaṇṇapokkharāni, tesaṁ bhāvo vaṇṇapokkharatā. Iti paramāya vaṇṇapokkharatāyāti uttamaparisuddhena vaṇṇena ceva sarīrasaṇṭhānasampattiyā cāti attho. Brahmavaṇṇīti seṭṭhavaṇṇī, parisuddhavaṇṇesupi seṭṭhena suvaṇṇavaṇṇeneva samannāgatoti attho. Brahmavacchasīti mahābrahmuno sarīrasadisena sarīrena samannāgato. Akhuddāvakāso dassanāyāti bhoto sarīre dassanassa okāso na khuddako mahā. Sabbāneva te aṅgapaccaṅgāni dassanīyāneva, tāni cāpi mahantānevāti dīpeti.",
  "atk-s0202a4:135": "Sīlamassa atthīti sīlavā. Vuddhaṁ vaḍḍhitaṁ sīlamassāti vuddhasīlī. Vuddhasīlenāti vuddhena vaḍḍhitena sīlena. Samannāgatoti yutto, idaṁ vuddhasīlīpadasseva vevacanaṁ. Sabbametaṁ pañcasīlamattameva sandhāya vadanti.",
  "atk-s0202a4:136": "Kālyāṇavācotiādīsu kalyāṇā sundarā parimaṇḍalapadabyañjanā vācā assāti kalyāṇavāco. Kalyāṇaṁ madhuraṁ vākkaraṇaṁ assāti kalyāṇavākkaraṇo. Vākkaraṇanti udāharaṇaghoso. Guṇaparipuṇṇabhāvena pure bhavāti porī. Pure vā bhavattā porī. Nāgarikitthiyā sukhumālattanena sadisātipi porī. Tāya poriyā. Vissaṭṭhāyāti apalibuddhāya, sandiṭṭhavilambitādidosarahitāya. Anelagalāyāti elagalena virahitāya. Ekaccassa hi kathentassa elaṁ galati, lālā vā paggharati, kheḷaphusitāni vā nikkhamanti, tassa vācā elagalā nāma hoti. Tabbiparitāyāti attho. Atthassa viññāpaniyātiādimajjhapariyosānaṁ pākaṭaṁ katvā bhāsitatthassa viññāpanasamatthāya. Sesamettha brāhmaṇavaṇṇe uttānameva.",
  "atk-s0202a4:137": "425.Evaṁvutteti evaṁ tehi brāhmaṇehi vutte, caṅkī, ‘‘ime brāhmaṇā attano vaṇṇe vuccamāne atussanakasatto nāma natthi, vaṇṇamassa bhaṇitvā nivāressāmāti jātiādīhi mama vaṇṇaṁ vadanti, na kho pana me yuttaṁ attano vaṇṇe rajjituṁ. Handāhaṁ etesaṁ vādaṁ bhinditvā samaṇassa gotamassa mahantabhāvaṁ ñāpetvā etesaṁ tattha gamanaṁ karomī’’ti cintetvā tena hi, bho, mamāpi suṇāthātiādimāha. Tattha yepi ‘‘ubhato sujāto’’tiādayo attano guṇehi sadisā guṇā, tepi ‘‘ko cāhaṁ, ke ca samaṇassa gotamassa jātisampattiādayo guṇā’’ti attano guṇehi uttaritareyeva maññamāno, itare pana ekanteneva bhagavato mahantabhāvadīpanatthaṁ pakāseti. Mayameva arahāmāti evaṁ niyamento cettha idaṁ dīpeti – yadi guṇamahantatāya upasaṅkamitabbo nāma hoti, yathā sineruṁ upanidhāya sāsapo, mahāsamuddaṁ upanidhāya gopadakaṁ, sattasu mahāsaresu udakaṁ upanidhāya ussāvabindu paritto lāmako, evamevaṁ samaṇassa gotamassa jātisampattiādayo guṇe upanidhāya amhākaṁ guṇā parittā lāmakā, tasmā mayameva arahāma taṁ bhavantaṁ gotamaṁ dassanāya upasaṅkamitunti.",
  "atk-s0202a4:138": "Bhūmigatañca vehāsaṭṭhañcāti ettha rājaṅgaṇe ceva uyyāne ca sudhāmaṭṭhā pokkharaṇiyo sattaratanapūriṁ katvā bhūmiyaṁ ṭhapitaṁ dhanaṁ bhūmigataṁ nāma, pāsādaniyūhādayo pana pūretvā ṭhapitaṁ vehāsaṭṭhaṁ nāma. Evaṁ tāva kulapariyāyena āgataṁ. Tathāgatassa pana jātadivaseyeva saṅkho elo uppalo puṇḍarīkoti cattāro nidhayo upagatā. Tesu saṅkho gāvutiko, elo aḍḍhayojaniko, uppalo tigāvutiko puṇḍarīko yojanikoti. Tesupi gahitagahitaṭṭhānaṁ pūratiyeva. Iti bhagavā pahūtaṁ hiraññasuvaṇṇaṁ ohāya pabbajitoti veditabbo. Daharo vātiādīni heṭṭhā vitthāritāneva.",
  "atk-s0202a4:139": "Akhuddāvakāsoti ettha bhagavati aparimāṇoyeva dassanāvakāsoti veditabbo. Tatridaṁ vatthuṁ – rājagahe kira aññataro brāhmaṇo ‘‘samaṇassa kira gotamassa pamāṇaṁ gahetuṁ na sakkā’’ti sutvā bhagavato piṇḍāya pavisanakāle saṭṭhihatthaṁ veḷuṁ gahetvā nagaradvārassa bahi ṭhatvā sampatte bhagavati veḷuṁ gahetvā samīpe aṭṭhāsi, veḷu bhagavato jāṇumattaṁ pāpuṇi. Punadivase dve veḷū ghaṭetvā samīpe aṭṭhāsi , bhagavā dvinnaṁ veḷūnaṁ upari dviveṇumattameva paññāyamāno, ‘‘brāhmaṇa, kiṁ karosī’’ti āha? Tumhākaṁ pamāṇaṁ gaṇhāmīti. ‘‘Brāhmaṇa, sacepi tvaṁ sakalacakkavāḷagabbhaṁ pūretvā ṭhitaveḷuṁ ghaṭetvā āgamissasi, neva me pamāṇaṁ gahetuṁ sakkhissasi. Na hi mayā cattāri asaṅkhyeyyāni kappasatasahassañca tathā pāramiyo pūritā, yathā me paro pamāṇaṁ gaṇheyya, atulo brāhmaṇa, tathāgato appameyyo’’ti vatvā dhammapade gāthamāha. Gāthāpariyosāne caturāsītipāṇasahassāni amataṁ piviṁsu.",
  "atk-s0202a4:140": "Aparampi vatthu – rāhu kira asurindo cattāri yojanasahassāni aṭṭha ca yojanasatāni ucco, bāhantaramassa dvādasayojanasatāni, hatthatalapādatalānaṁ puthulatā tīṇi yojanasatāni, aṅgulipabbāni paṇṇāsayojanāni , bhamukantaraṁ paṇṇāsayojanaṁ, nalāṭaṁ tiyojanasataṁ, sīsaṁ navayojanasataṁ. So – ‘‘ahaṁ uccosmi, satthāraṁ onamitvā oloketuṁ na sakkhissāmī’’ti na gacchati. So ekadivasaṁ bhagavato vaṇṇaṁ sutvā ‘‘yathā kathañca olokessāmī’’ti āgato. Bhagavā tassa ajjhāsayaṁ viditvā ‘‘catūsu iriyāpathesu katarena dassemī’’ti cintetvā ‘‘ṭhitako nāma nīcopi ucco viya paññāyati, nipannovassa attānaṁ dassessāmī’’ti, ‘‘ānanda, gandhakuṭipariveṇe mañcakaṁ paññāpehī’’ti vatvā tattha sīhaseyyaṁ kappesi. Rāhu āgantvā nipannaṁ bhagavantaṁ gīvaṁ unnāmetvā nabhamajjhe puṇṇacandaṁ viya ulloketi. Kimidaṁ asurindāti ca vutte, bhagavā onamitvā oloketuṁ na sakkhissāmīti na gacchinti. Na mayā asurinda adhomukhena pāramiyo pūritā, uddhaggaṁ me katvā dānaṁ dinnanti. Taṁdivasaṁ rāhu saraṇaṁ agamāsi. Evaṁ bhagavā akhuddāvakāso dassanāya.",
  "atk-s0202a4:141": "Catupārisuddhisīlena sīlavā. Taṁ pana sīlaṁ ariyaṁ uttamaṁ parisuddhaṁ, tenāha ariyasīlīti. Tadeva anavajjaṭṭhena kusalaṁ, tenāha kusalasīlīti. Kusalena sīlenāti idamassa vevacanaṁ. Bahūnaṁ ācariyapācariyoti bhagavato ekekāya dhammadesanāya caturāsītipāṇasahassāni aparimāṇāpi devamanussā maggaphalāmataṁ pivanti. Tasmā bahūnaṁ ācariyo, sāvakavineyyānaṁ pācariyoti.",
  "atk-s0202a4:142": "Khīṇakāmarāgoti ettha kāmaṁ bhagavato sabbepi kilesā khīṇā, brāhmaṇo pana te na jānāti, attano jānanaṭṭhāneyeva guṇaṁ katheti. Vigatacāpalloti ‘‘pattamaṇḍanā cīvaramaṇḍanā senāsanamaṇḍanā imassa vā pūtikāyassa…pe… kelanā paṭikelanā’’ti evaṁ vuttacāpalyavirahito.",
  "atk-s0202a4:143": "Apāpapurekkhāroti apāpe navalokuttaradhamme purato katvā vicarati. Brahmaññāya pajāyāti sāriputtamoggallānamahākassapādibhedāya brāhmaṇapajāya. (Aviruddho hi so) etissāya pajāya purekkhāro. Ayañhi pajā samaṇaṁ gotamaṁ purato katvā caratīti attho. Apica apāpapurekkhāroti na pāpupurekkhāro, na pāpaṁ purato katvā carati, pāpaṁ na icchatīti attho. Kassa? Brahmaññāya pajāya attanā saddhiṁ paṭiviruddhāyapi brāhmaṇapajāya aviruddho hitasukhatthikoyevāti vuttaṁ hoti.",
  "atk-s0202a4:144": "Tiroraṭṭhāti pararaṭṭhato. Tirojanapadāti parajanapadato. Saṁpucchituṁ āgacchantīti khattiyapaṇḍitādayo ceva brāhmaṇagandhabbādayo ca pañhe abhisaṅkharitvā pucchissāmāti āgacchanti. Tattha keci pucchāya vā dosaṁ vissajjanasampaṭicchane vā asamatthataṁ sallakkhetvā apucchitvāva tuṇhī nisīdanti, keci pucchanti, kesañci bhagavā pucchāya ussāhaṁ janetvā vissajjeti. Evaṁ sabbesampi tesaṁ vimatiyo tīraṁ patvā mahāsamuddassa ūmiyo viya bhagavantaṁ patvāva bhijjanti. Sesamettha tathāgatassa vaṇṇe uttānameva.",
  "atk-s0202a4:145": "Atithī no te hontīti te amhākaṁ āgantukā navakā pāhunakā hontīti attho. Pariyāpuṇāmīti jānāmi. Aparimāṇavaṇṇoti tathārūpeneva sabbaññunāpi appameyyavaṇṇo, pageva mādisenāti dasseti. Vuttampi cetaṁ –",
  "atk-s0202a4:146": "‘‘Buddhopi buddhassa bhaṇeyya vaṇṇaṁ,",
  "atk-s0202a4:147": "Kappampi ce aññamabhāsamāno;",
  "atk-s0202a4:148": "Khīyetha kappo ciradīghamantare,",
  "atk-s0202a4:149": "Vaṇṇo na khīyetha tathāgatassā’’ti.",
  "atk-s0202a4:150": "Imaṁ pana guṇakathaṁ sutvā te brāhmaṇā cintayiṁsu ‘‘yathā, caṅkī, samaṇassa gotamassa vaṇṇaṁ bhāsati, anomaguṇo so bhavaṁ gotamo, evaṁ tassa guṇe jānamānena kho pana iminā aticiraṁ adhivāsitaṁ, handa naṁ anuvattāmā’’ti anuvattamānā ‘‘tena hi, bho’’tiādimāhaṁsu.",
  "atk-s0202a4:151": "426.Opātetīti paveseti. Saṁpurekkharontīti puttamattanattamattampi samānaṁ purato katvā vicaranti.",
  "atk-s0202a4:152": "427.Mantapadanti mantāyeva mantapadaṁ, vedoti attho. Itihitiha paramparāyāti evaṁ kira evaṁ kirāti paramparabhāvena āgatanti dīpeti. Piṭakasampadāyāti pāvacanasaṅkhātasampattiyā. Sāvittiādīhi chandabandhehi ca vaggabandhehi ca sampādetvā āgatanti dasseti. Tattha cāti tasmiṁ mantapade. Pavattāroti pavattayitāro. Yesanti yesaṁ santakaṁ. Mantapadanti vedasaṅkhātaṁ mantameva. Gītanti aṭṭhakādīhi dasahi porāṇakabrāhmaṇehi padasampattivasena sajjhāyitaṁ. Pavuttanti aññesaṁ vuttaṁ, vācitanti attho. Samihitanti samupabyūḷhaṁ rāsikataṁ, piṇḍaṁ katvā ṭhapitanti attho. Tadanugāyantīti etarahi brāhmaṇā taṁ tehi pubbe gītaṁ anugāyanti anusajjhāyanti vādenti. Tadanubhāsantīti taṁ anubhāsanti, idaṁ purimasseva vevacanaṁ. Bhāsitamanubhāsantīti tehi bhāsitaṁ sajjhāyitaṁ anusajjhāyanti. Vācitamanuvācentīti tehi aññesaṁ vācitaṁ anuvācenti. Seyyathidanti te katameti attho. Aṭṭhakotiādīni tesaṁ nāmāni, te kira dibbena cakkhunā oloketvā parūpaghātaṁ akatvā kassapasammāsambuddhassa bhagavato pāvacanena saha saṁsandetvā mante ganthesuṁ, aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṁ viruddhe akaṁsu.",
  "atk-s0202a4:153": "428.Andhaveṇīti andhapaveṇī. Ekena hi cakkhumatā gahitayaṭṭhiyā koṭiṁ eko andho gaṇhāti, taṁ andhaṁ añño, taṁ aññoti evaṁ paṇṇāsa saṭṭhi andhā paṭipāṭiyā ghaṭitā andhaveṇīti vuccati. Paramparāsaṁsattāti aññamaññaṁ laggā, yaṭṭhiggāhakenapi cakkhumatā virahitāti attho. Eko kira dhutto andhagaṇaṁ disvā ‘‘asukasmiṁ nāma gāme khajjabhojjaṁ sulabha’’nti ussāhetvā tehi ‘‘tattha no sāmi nehi, idaṁ nāma te demā’’ti vutte lañjaṁ gahetvā antarāmagge maggā okkamma mahantaṁ gacchaṁ anuparigantvā purimassa hatthena pacchimassa kacchaṁ gaṇhāpetvā ‘‘kiñci kammaṁ atthi, gacchatha tāva tumhe’’ti vatvā palāyi. Te divasampi gantvā maggaṁ avindamānā ‘‘kahaṁ, bho, cakkhumā kahaṁ maggo’’ti paridevitvā maggaṁ avindamānā tattheva mariṁsu. Te sandhāya vuttaṁ ‘‘paramparāsaṁsattā’’ti. Purimopīti purimesu dasasu brāhmaṇesu ekopi. Majjhimopīti majjhe ācariyapācariyesu ekopi. Pacchimopīti idāni brāhmaṇesu ekopi.",
  "atk-s0202a4:154": "Pañcakhoti pāḷiāgatesu dvīsu aññepi evarūpe tayo pakkhipitvā vadati. Dvedhāvipākāti bhūtavipākā vā abhūtavipākā vā. Nālametthāti, bhāradvāja, saccaṁ anurakkhissāmīti paṭipannena viññunā ‘‘yaṁ mayā gahitaṁ, idameva saccaṁ moghamañña’’nti ettha ekaṁseneva niṭṭhaṁ gantuṁ nālaṁ na yuttanti upari pucchāya maggaṁ vivaritvā ṭhapesi.",
  "atk-s0202a4:155": "430.Idha, bhāradvāja, bhikkhūti jīvakasutte (ma. ni. 2.51 ādayo) viya mahāvacchasutte (ma. ni. 2.193 ādayo) viya ca attānaññeva sandhāya vadati. Lobhanīyesu dhammesūti lobhadhammesu. Sesapadadvayepi eseva nayo.",
  "atk-s0202a4:156": "432.Saddhaṁ nivesetīti okappaniyasaddhaṁ niveseti. Upasaṅkamatīti upagacchati. Payirupāsatīti santike nisīdati. Sotanti pasādasotaṁ odahati. Dhammanti desanādhammaṁ suṇāti. Dhāretīti paguṇaṁ katvā dhāreti. Upaparikkhatīti atthato ca kāraṇato ca vīmaṁsati. Nijjhānaṁ khamantīti olokanaṁ khamanti, idha sīlaṁ kathitaṁ, idha samādhīti evaṁ upaṭṭhahantīti attho. Chandoti kattukamyatā chando. Ussahatīti vāyamati. Tuletīti aniccādivasena tīreti. Padahatīti maggapadhānaṁ padahati. Kāyena ceva paramasaccanti sahajātanāmakāyena ca nibbānaṁ sacchikaroti, paññāya ca kilese nibbijjhitvā tadeva vibhūtaṁ pākaṭaṁ karonto passati.",
  "atk-s0202a4:157": "433.Saccānubodhoti maggānubodho. Saccānuppattīti phalasacchikiriyā. Tesaṁyevāti heṭṭhā vuttānaṁ dvādasannaṁ, evaṁ dīghaṁ maggavādaṁ anulometi, tasmā nāyamattho. Ayaṁ panettha attho – tesaṁyevāti tesaṁ maggasampayuttadhammānaṁ. Padhānanti maggapadhānaṁ. Tañhi phalasacchikiriyasaṅkhātāya saccānuppattiyā bahukāraṁ, magge asati phalābhāvatoti. Iminā nayena sabbapadesu attho veditabbo. Sesaṁ sabbattha uttānamevāti.",
  "atk-s0202a4:158": "Papañcasūdaniyā majjhimanikāyaṭṭhakathāya",
  "atk-s0202a4:159": "Caṅkīsuttavaṇṇanā niṭṭhitā.",
  "atk-s0202a4:160": "6. Esukārīsuttavaṇṇanā",
  "atk-s0202a4:161": "437.Evaṁme sutanti esukārīsuttaṁ. Tattha bilaṁ olaggeyyunti koṭṭhāsaṁ laggāpeyyuṁ, iminā satthadhammaṁ nāma dasseti. Satthavāho kira mahākantārapaṭipanno antarāmagge goṇe mate maṁsaṁ gahetvā sabbesaṁ satthikānaṁ ‘‘idaṁ khāditvā ettakaṁ mūlaṁ dātabba’’nti koṭṭhāsaṁ olaggeti, goṇamaṁsaṁ nāma khādantāpi atthi akhādantāpi, mūlaṁ dātuṁ sakkontāpi asakkontāpi. Satthavāho yena mūlena goṇo gahito, tassa nikkhamanatthaṁ sabbesaṁ balakkārena koṭṭhāsaṁ datvā mūlaṁ gaṇhāti, ayaṁ satthadhammo. Evamevaṁ brāhmaṇāpi lokassa paṭiññaṁ aggahetvā attanova dhammatāya catasso pāricariyā paññapentīti dassetuṁ evameva khotiādimāha. Pāpiyo assāti pāpaṁ assa. Seyyo assāti hitaṁ assa. Atha vā pāpiyoti pāpako lāmako attabhāvo assa. Seyyoti seṭṭho uttamo. Seyyaṁsoti seyyo. Uccākulīnatāti uccākulīnattena seyyo. Pāpiyaṁsoti pāpiyo. Uccākulīnatā ca dvīsu kulesu vaḍḍheti khattiyakule brāhmaṇakule ca, uḷāravaṇṇatā tīsu. Vessopi hi uḷāravaṇṇo hoti. Uḷārabhogatā catūsupi. Suddopi hi antamaso caṇḍālopi uḷārabhogo hotiyeva.",
  "atk-s0202a4:162": "440.Bhikkhācariyanti koṭidhanenapi hi brāhmaṇena bhikkhā caritabbāva, porāṇakabrāhmaṇā asītikoṭidhanāpi ekavelaṁ bhikkhaṁ caranti. Kasmā? Duggatakāle carantānaṁ idāni bhikkhaṁ carituṁ āraddhāti garahā na bhavissatīti. Atimaññamānoti yo bhikkhācariyavaṁsaṁ haritvā sattajīvakasikammavaṇijjādīhi jīvikaṁ kappeti, ayaṁ atimaññati nāma. Gopo vāti yathā gopako attanā rakkhitabbaṁ bhaṇḍaṁ thenento akiccakārī hoti, evanti attho. Iminā nayena sabbavāresu attho veditabbo. Asitabyābhaṅginti tiṇalāyanaasitañceva kājañca. Anussaratoti yattha jāto, tasmiṁ porāṇe mātāpettike kulavaṁse anussariyamāneti attho. Sesaṁ sabbattha uttānamevāti.",
  "atk-s0202a4:163": "Papañcasūdaniyā majjhimanikāyaṭṭhakathāya",
  "atk-s0202a4:164": "Esukārīsuttavaṇṇanā niṭṭhitā.",
  "atk-s0202a4:165": "7. Dhanañjānisuttavaṇṇanā",
  "atk-s0202a4:166": "445.Evaṁme sutanti dhanañjānisuttaṁ. Tattha dakkhiṇāgirisminti girīti pabbato, rājagahaṁ parikkhipitvā ṭhitapabbatassa dakkhiṇadisābhāge janapadassetaṁ nāmaṁ. Taṇḍulapālidvārāyāti rājagahassa kira dvattiṁsamahādvārāni catusaṭṭhikhuddakadvārāni, tesu ekaṁ taṇḍulapālidvāraṁ nāma, taṁ sandhāyevamāha. Rājānaṁ nissāyāti ‘‘gaccha manusse apīḷetvā sassabhāgaṁ gaṇhāhī’’ti raññā pesito gantvā sabbameva sassaṁ gaṇhāti, ‘‘mā no, bhante, nāsehī’’ti ca vutte – ‘‘rājakule vuttaṁ mandaṁ, ahaṁ raññā āgamanakāleyeva evaṁ āṇatto, mā kanditthā’’ti evaṁ rājānaṁ nissāya brāhmaṇagahapatike vilumpati. Dhaññaṁ yebhuyyena attano gharaṁ pavesetvā appakaṁ rājakule paveseti. Kiṁ brāhmaṇagahapatikānaṁ na pīḷaṁ akāsīti ca vutto – ‘‘āma, mahārāja, imasmiṁ vāre khettāni mandasassāni ahesuṁ, tasmā apīḷentassa me gaṇhato na bahuṁ jāta’’nti evaṁ brāhmaṇagahapatike nissāya rājānaṁ vilumpati.",
  "atk-s0202a4:167": "446.Payo pīyatanti taruṇakhīraṁ pivatu. Tāva bhattassāti yāva khīraṁ pivitvā nisīdissatha, tāvadeva bhattassa kālo bhavissati. Idheva hi no pātarāsabhattaṁ āharissantīti dasseti. Mātāpitarotiādīsu mahallakā mātāpitaro mudukāni attharaṇapāvuraṇāni sukhumāni vatthāni madhurabhojanaṁ sugandhagandhamālādīni ca pariyesitvā posetabbā. Puttadhītānaṁ nāmakaraṇamaṅgalādīni sabbakiccāni karontena puttadāro posetabbo. Evañhi akariyamāne garahā uppajjatīti iminā nayena attho veditabbo.",
  "atk-s0202a4:168": "447.Adhammacārīti pañca dussīlyakammāni vā dasa dussīlyakammāni vā idha adhammo nāma. Upakaḍḍheyyunti pañcavidhabandhanādikammakaraṇatthaṁ taṁ taṁ nirayaṁ kaḍḍheyyuṁ.",
  "atk-s0202a4:169": "448.Dhammacārīti dhammikasivavijjādikammakārī. Paṭikkamantīti osaranti parihāyanti. Abhikkamantīti abhisaranti vaḍḍhanti. Seyyoti varataraṁ. Hīneti nihīne lāmake. Kālaṅkato ca sāriputtāti idaṁ bhagavā ‘‘tatrassa gantvā desehī’’ti adhippāyena theramāha. Theropi taṁkhaṇaṁyeva gantvā mahābrahmuno dhammaṁ desesi, tato paṭṭhāya cātuppadikaṁ gāthaṁ kathentopi catusaccavimuttaṁ nāma na kathesīti.",
  "atk-s0202a4:170": "Papañcasūdaniyā majjhimanikāyaṭṭhakathāya",
  "atk-s0202a4:171": "Dhanañjānisuttavaṇṇanā niṭṭhitā.",
  "atk-s0202a4:172": "8. Vāseṭṭhasuttavaṇṇanā",
  "atk-s0202a4:173": "454.Evaṁme sutanti vāseṭṭhasuttaṁ. Tattha icchānaṅgalavanasaṇḍeti icchānaṅgalagāmassa avidūre vanasaṇḍe. Caṅkīti ādayo pañcapi janā rañño pasenadissa kosalassa purohitā eva. Aññe ca abhiññātāti aññe ca bahū abhiññātā brāhmaṇā. Te kira chaṭṭhe chaṭṭhe māse dvīsu ṭhānesu sannipatanti. Yadā jātiṁ sodhetukāmā honti, tadā pokkharasātissa santike jātisodhanatthaṁ ukkaṭṭhāya sannipatanti. Yadā mante sodhetukāmā honti, tadā icchānaṅgale sannipatanti. Imasmiṁ kāle mantasodhanatthaṁ sannipatiṁsu. Ayamantarā kathāti yaṁ attano sahāyakabhāvānurūpaṁ kathaṁ kathentā anuvicariṁsu, tassā kathāya antarā ayamaññā kathā udapādi. Sīlavāti guṇavā. Vattasampannoti ācārasampanno.",
  "atk-s0202a4:174": "455.Anuññātapaṭiññātāti sikkhitā tumheti evaṁ ācariyehi anuññātā, āma ācariya sikkhitamhāti evaṁ sayañca paṭiññātā. Asmāti bhavāma. Ahaṁ pokkharasātissa, tārukkhassāyaṁ māṇavoti ahaṁ pokkharasātissa jeṭṭhantevāsī aggasisso, ayaṁ tārukkhassāti dīpeti.",
  "atk-s0202a4:175": "Tevijjānanti tivedānaṁ brāhmaṇānaṁ. Yadakkhātanti yaṁ atthato ca byañjanato ca ekaṁ padampi akkhātaṁ. Tatra kevalinosmaseti taṁ sakalaṁ jānanato tattha niṭṭhāgatamhāti attho. Idāni taṁ kevalibhāvaṁ āvikaronto padakasmātiādimāha. Tattha jappe ācariyasādisāti kathanaṭṭhāne mayaṁ ācariyasadisāyeva.",
  "atk-s0202a4:176": "Kammunāti dasakusalakammapathakammunā. Ayañhi pubbe sattavidhaṁ kāyavacīkammaṁ sandhāya ‘‘yato kho, bho, sīlavā hotī’’ti āha, tividhaṁ manokammaṁ sandhāya ‘‘vattasampanno’’ti. Tena samannāgato hi ācārasampanno hoti. Cakkhumāti pañcahi cakkhūhi cakkhumantabhāvena bhagavantaṁ ālapati.",
  "atk-s0202a4:177": "Khayātītanti ūnabhāvaṁ atītaṁ, paripuṇṇanti attho. Peccāti upagantvā. Namassantīti namo karonti.",
  "atk-s0202a4:178": "Cakkhuṁ loke samuppannanti avijjandhakāre loke taṁ andhakāraṁ vidhamitvā lokassa diṭṭhadhammikādiatthadassanena cakkhu hutvā samuppannaṁ.",
  "atk-s0202a4:179": "456. Evaṁ vāseṭṭhena thometvā yācito bhagavā dvepi jane saṅgaṇhanto tesaṁ vo ahaṁ byakkhissantiādimāha. Tattha byakkhissanti byākarissāmi. Anupubbanti tiṭṭhatu tāva brāhmaṇacintā, tiṇarukkhakīṭapaṭaṅgato paṭṭhāya anupaṭipāṭiyā ācikkhissāmīti attho. Jātivibhaṅganti jātivitthāraṁ. Aññamaññā hi jātiyoti tesaṁ tesañhi pāṇānaṁ jātiyo aññamaññā nānappakārāti attho.",
  "atk-s0202a4:180": "Tiṇarukkheti anupādinnakajātiṁ katvā pacchā upādinnakajātiṁ kathessāmi, evaṁ tassa jātibhedo pākaṭo bhavissatīti imaṁ desanaṁ ārabhi. Mahāsīvatthero pana ‘‘kiṁ, bhante, anupādinnakaṁ bījanānatāya nānaṁ, upādinnaṁ kammanānatāyāti? Evaṁ vattuṁ na vaṭṭatī’’ti pucchito āma na vaṭṭati. Kammañhi yoniyaṁ khipati. Yonisiddhā ime sattā nānāvaṇṇā hontīti. Tiṇarukkheti ettha antopheggū bahisārā antamaso tālanāḷikerādayopi tiṇāneva, antosārā pana bahipheggū sabbe rukkhā nāma. Na cāpi paṭijānareti mayaṁ tiṇā mayaṁ rukkhāti vā, ahaṁ tiṇaṁ, ahaṁ rukkhoti vā evaṁ na jānanti. Liṅgaṁ jātimayanti ajānantānampi ca tesaṁ jātimayameva saṇṭhānaṁ attano mūlabhūtatiṇādisadisameva hoti. Kiṁ kāraṇā? Aññamaññā hi jātiyo. Yasmā aññā tiṇajāti, aññā rukkhajāti. Tiṇesupi aññā tālajāti, aññā nāḷikerajāti, evaṁ vitthāretabbaṁ. Iminā idaṁ dasseti – yaṁ jātivasena nānā hoti, taṁ attano paṭiññaṁ paresaṁ vā upadesaṁ vināpi aññajātito visesena gayhati. Yadi ca jātiyā brāhmaṇo bhaveyya, sopi attano paṭiññaṁ paresaṁ vā upadesaṁ vinā khattiyato vessato suddato vā visesena gayheyya, na ca gayhati. Tasmā na jātiyā brāhmaṇoti. Parato pana ‘‘yathā etāsu jātīsū’’ti gāthāya etamatthaṁ vacībhedeneva āvikarissati.",
  "atk-s0202a4:181": "Evaṁ anupādinnakesu jātiṁ dassetvā upādinnakesu dassento tato kīṭetiādimāha. Yāva kunthakipilliketi kunthakipillikaṁ pariyantaṁ katvāti attho. Ettha ca ye uppatitvā gacchanti, te paṭaṅgā nāma. Aññamaññā hi jātiyoti tesampi nīlarattādivaṇṇavasena jātiyo nānappakārāva honti.",
  "atk-s0202a4:182": "Khuddaketi kāḷakādayo. Mahallaketi sasabiḷārādayo.",
  "atk-s0202a4:183": "Pādūdareti udarapāde, udaraṁyeva nesaṁ pādāti vuttaṁ hoti. Dīghapiṭṭhiketi sappānañhi sīsato yāva naṅguṭṭhā piṭṭhiyeva hoti, tena te ‘‘dīghapiṭṭhikā’’ti vuccanti.",
  "atk-s0202a4:184": "Udaketi odake, udakamhi jāte.",
  "atk-s0202a4:185": "Pakkhīti sakuṇe. Te hi pattehi yantīti pattayānā, vehāsaṁ gacchantīti vihaṅgamā.",
  "atk-s0202a4:186": "Evaṁ thalajalākāsagocarānaṁ pāṇānaṁ jātibhedaṁ dassetvā idāni yenādhippāyena taṁ dasseti, taṁ āvikaronto yathā etāsūti gāthamāha. Tassattho saṅkhepena vuttova. Vitthārato panettha yaṁ vattabbaṁ, taṁ sayameva dassento na kesehītiādimāha. Tatrāyaṁ yojanā – yaṁ vuttaṁ ‘‘natthi manussesu liṅgajātimayaṁ puthū’’ti, taṁ evaṁ natthīti veditabbaṁ. Seyyathidaṁ? Na kesehīti. Na hi – ‘‘brāhmaṇānaṁ edisā kesā honti, khattiyānaṁ edisā’’ti niyamo atthi yathā hatthiassamigādīnanti iminā nayena sabbaṁ yojetabbaṁ.",
  "atk-s0202a4:187": "Liṅgaṁ jātimayaṁ neva, yathā aññāsu jātisūti idaṁ pana vuttassevatthassa nigamananti veditabbaṁ. Tassāyaṁ yojanā – evaṁ yasmā imehi kesādīhi natthi manussesu liṅgaṁ jātimayaṁ puthu, tasmā veditabbametaṁ ‘‘brāhmaṇādibhedesu manussesu liṅgaṁ jātimayaṁ neva, yathā aññāsu jātisū’’ti.",
  "atk-s0202a4:188": "457. Idāni evaṁ jātibhede asatipi ‘‘brāhmaṇo khattiyo’’ti idaṁ nānattaṁ yathā jātaṁ , taṁ dassetuṁ paccattanti gāthamāha. Tattha vokāranti nānattaṁ. Ayaṁ panettha saṅkhepattho – yathā hi tiracchānānaṁ yonisiddhameva kesādisaṇṭhānena nānattaṁ, tathā brāhmaṇādīnaṁ attano attano sarīre taṁ natthi. Evaṁ santepi yadetaṁ ‘‘brāhmaṇo khattiyo’’ti vokāraṁ, taṁ vokārañca manussesu samaññāya pavuccati, vohāramatteneva pavuccatīti.",
  "atk-s0202a4:189": "Ettāvatā bhagavā bhāradvājassa vādaṁ niggaṇhitvā idāni yadi jātiyā brāhmaṇo bhaveyya, ājīvasīlācāravipannopi brāhmaṇo bhaveyya. Yasmā pana porāṇā brāhmaṇā tassa brāhmaṇabhāvaṁ na icchanti, loke ca aññepi paṇḍitamanussā, tasmā vāseṭṭhassa vādaṁ paggaṇhanto yo hi koci manussesūti aṭṭha gāthā āha. Tattha gorakkhanti khettarakkhaṁ, kasikammanti vuttaṁ hoti. Goti hi pathaviyā nāmaṁ, tasmā evamāha. Puthusippenāti tantavāyakammādinānāsippena. Vohāranti vaṇijjaṁ. Parapessenāti paresaṁ veyyāvaccakammena. Issatthanti āvudhajīvikaṁ, usuñca sattiṁ cāti vuttaṁ hoti. Porohiccenāti purohitakammena.",
  "atk-s0202a4:190": "Evaṁ brāhmaṇasamayena ca lokavohārena ca ājīvasīlācāravipannassa abrāhmaṇabhāvaṁ sādhetvā evaṁ sante na jātiyā brāhmaṇo, guṇehi pana brāhmaṇo hoti. Tasmā yattha katthaci kule jāto yo guṇavā, so brāhmaṇo, ayamettha ñāyoti evametaṁ ñāyaṁ atthato āpādetvā idāni naṁ vacībhedena pakāsento na cāhaṁ brāhmaṇantiādimāha. Tassattho – ahañhi yvāyaṁ catunnaṁ yonīnaṁ yattha katthaci jāto, tatrāpi visesena yo brāhmaṇassa saṁvaṇṇitāya mātari sambhūto, taṁ yonijaṁ mattisambhavaṁ, yā cāyaṁ ubhato sujātotiādinā nayena brāhmaṇehi brāhmaṇassa parisuddhauppattimaggasaṅkhātā yoni vuttā, saṁsuddhagahaṇikoti iminā ca mātisampatti, tatopi jātasambhūtattā yonijo mattisambhavoti vuccati, taṁ yonijaṁ mattisambhavaṁ iminā ca yonijamattisambhavamattena na brāhmaṇaṁ brūmi. Kasmā? Yasmā, bho bhoti, vacanamattena aññehi sakiñcanehi visiṭṭhattā bhovādi nāma so hoti, sace hoti sakiñcano sapalibodho. Yo panāyaṁ yattha katthaci jātopi rāgādikiñcanābhāvena akiñcano, sabbagahaṇapaṭinissaggena anādāno, akiñcanaṁ anādānaṁ, tamahaṁ brūmibrāhmaṇaṁ. Kasmā? Yasmā bāhitapāpoti.",
  "atk-s0202a4:191": "458. Kiñcabhiyyo sabbasaṁyojanaṁ chetvātiādi sattavīsati gāthā. Tattha sabbasaṁyojananti dasavidhasaṁyojanaṁ. Na paritassatīti taṇhāparitassanāya na paritassati. Saṅgātiganti rāgasaṅgādayo atikkantaṁ. Visaṁyuttanti catūhi yonīhi sabbakilesehi vā visaṁyuttaṁ.",
  "atk-s0202a4:192": "Naddhinti upanāhaṁ. Varattanti taṇhaṁ. Sandānanti yuttapāsaṁ, diṭṭhipariyuṭṭhānassetaṁ adhivacanaṁ. Sahanukkamanti anukkamo vuccati pāse pavesanagaṇṭhi, diṭṭhānusayassetaṁ nāmaṁ. Ukkhittapalighanti ettha palighoti avijjā. Buddhanti catusaccabuddhaṁ. Titikkhatīti khamati.",
  "atk-s0202a4:193": "Khantibalanti adhivāsanakhantibalaṁ. Sā pana sakiṁ uppannā balānīkaṁ nāma na hoti, punappunaṁ uppannā pana hoti. Tassā atthitāya balānīkaṁ.",
  "atk-s0202a4:194": "Vatavantanti dhutaṅgavantaṁ. Sīlavantanti guṇavantaṁ. Anussadanti rāgādiussadavirahitaṁ. ‘‘Anussuta’’ntipi pāṭho, anavassutanti attho. Dantanti nibbisevanaṁ.",
  "atk-s0202a4:195": "Na limpatīti na allīyati. Kāmesūti kilesakāmavatthukāmesu.",
  "atk-s0202a4:196": "Dukkhassapajānāti, idheva khayanti ettha arahattaphalaṁ dukkhakkhayoti adhippetaṁ. Pajānātīti adhigamavasena jānāti. Pannabhāranti ohitabhāraṁ, khandhakilesaabhisaṅkhārakāmaguṇabhāre otāretvā ṭhitaṁ. Visaṁyuttapadaṁ vuttatthameva.",
  "atk-s0202a4:197": "Gambhīrapaññanti gambhīresu ārammaṇesu pavattapaññaṁ. Medhāvinti pakatipaññāya paññavantaṁ.",
  "atk-s0202a4:198": "Anāgārehicūbhayanti anāgārehi ca visaṁsaṭṭhaṁ ubhayañca, dvīhipi cetehi visaṁsaṭṭhamevāti attho. Anokasārinti okaṁ vuccati pañcakāmaguṇālayo, taṁ anallīyamānanti attho. Appicchanti anicchaṁ.",
  "atk-s0202a4:199": "Tasesūti sataṇhesu. Thāvaresūti nittaṇhesu.",
  "atk-s0202a4:200": "Attadaṇḍesūti gahitadaṇḍesu. Nibbutanti kilesanibbānena nibbutaṁ. Sādānesūti saupādānesu.",
  "atk-s0202a4:201": "Ohitoti patito.",
  "atk-s0202a4:202": "459.Akakkasanti niddosaṁ. Sadoso hi rukkhopi sakakkasoti vuccati. Viññāpaninti atthaviññāpanikaṁ. Saccanti avisaṁvādikaṁ. Udīrayeti bhaṇati. Yāyanābhisajjeti yāya girāya parassa sajjanaṁ vā lagganaṁ vā na karoti, tādisaṁ apharusaṁ giraṁ bhāsatīti attho.",
  "atk-s0202a4:203": "Dīghanti suttāruḷhabhaṇḍaṁ. Rassanti vippakiṇṇabhaṇḍaṁ. Aṇunti khuddakaṁ. Thūlanti mahantaṁ. Subhāsubhanti sundarāsundaraṁ. Dīghabhaṇḍañhi appagghampi hoti mahagghampi. Rassādīsupi eseva nayo. Iti ettāvatā na sabbaṁ pariyādiṇṇaṁ, ‘‘subhāsubha’’nti iminā pana pariyādiṇṇaṁ hoti.",
  "atk-s0202a4:204": "Nirāsayanti nittaṇhaṁ.",
  "atk-s0202a4:205": "Ālayāti taṇhālayā. Aññāyāti jānitvā. Amatogadhanti amatabbhantaraṁ. Anuppattanti anupaviṭṭhaṁ.",
  "atk-s0202a4:206": "Ubho saṅganti ubhayampetaṁ saṅgaṁ. Puññañhi sagge laggāpeti, apuññaṁ apāye, tasmā ubhayampetaṁ saṅganti āha. Upaccagāti atīto.",
  "atk-s0202a4:207": "Anāvilanti āvilakaraṇakilesavirahitaṁ. Nandībhavaparikkhīṇanti parikkhīṇanandiṁ parikkhīṇabhavaṁ.",
  "atk-s0202a4:208": "‘‘Yo ima’’nti gāthāya avijjāyeva visaṁvādakaṭṭhena palipatho, mahāviduggatāya duggaṁ, saṁsaraṇaṭṭhena saṁsāro, mohanaṭṭhena mohoti vutto. Tiṇṇoti caturoghatiṇṇo. Pāraṅgatoti nibbānaṁ gato. Jhāyīti ārammaṇalakkhaṇūpanijjhānavasena jhāyī. Anejoti nittaṇho. Anupādāyanibbutoti kiñci gahaṇaṁ aggahetvā sabbakilesanibbānena nibbuto.",
  "atk-s0202a4:209": "Kāmeti duvidhepi kāme. Anāgāroti anāgāro hutvā. Paribbajeti paribbajati. Kāmabhavaparikkhīṇanti khīṇakāmaṁ khīṇabhavaṁ.",
  "atk-s0202a4:210": "Mānusakaṁ yoganti mānusakaṁ pañcakāmaguṇayogaṁ. Dibbaṁ yoganti dibbaṁ pañcakāmaguṇayogaṁ. Sabbayogavisaṁyuttanti sabbakilesayogavisaṁyuttaṁ.",
  "atk-s0202a4:211": "Ratinti pañcakāmaguṇaratiṁ. Aratinti kusalabhāvanāya ukkaṇṭhitaṁ. Vīranti vīriyavantaṁ.",
  "atk-s0202a4:212": "Sugatanti sundaraṁ ṭhānaṁ gataṁ, sundarāya vā paṭipattiyā gataṁ.",
  "atk-s0202a4:213": "Gatinti nibbattiṁ. Pureti atīte. Pacchāti anāgate. Majjheti paccuppanne. Kiñcananti kiñcanakārako kileso.",
  "atk-s0202a4:214": "Mahesinti mahante guṇe pariyesanaṭṭhena mahesiṁ. Vijitāvinanti vijitavijayaṁ.",
  "atk-s0202a4:215": "460. Evaṁ bhagavā guṇato khīṇāsavaṁyeva brāhmaṇaṁ dassetvā ye jātito brāhmaṇoti abhinivesaṁ karonti, te idaṁ ajānantā, sāva nesaṁ diṭṭhi duddiṭṭhīti dassento samaññā hesāti gāthādvayamāha. Tassattho – yadidaṁ brāhmaṇo khattiyo bhāradvājo vāseṭṭhoti nāmagottaṁ pakappitaṁ kataṁ abhisaṅkhataṁ, samaññā hesā lokasmiṁ, vohāramattanti attho. Kasmā? Yasmā samuccā samudāgataṁ samaññāya āgataṁ. Etañhi tattha tattha jātakāleyevassa ñātisālohitehi pakappitaṁ kataṁ. No ce naṁ evaṁ pakappeyyuṁ, na koci kiñci disvā ayaṁ brāhmaṇoti vā bhāradvājoti vā jāneyya. Evaṁ pakappitaṁ petaṁ dīgharattānusayitaṁ, diṭṭhigatamajānataṁ, taṁ pakappitaṁ nāmagottaṁ ‘‘nāmagottamattametaṁ, vohāratthaṁ pakappita’’nti, ajānantānaṁ sattānaṁ hadaye dīgharattaṁ diṭṭhigatamanusayitaṁ. Tassa anusayitattā taṁ nāmagottaṁ ajānantā no pabrunti, ‘‘jātiyā hoti brāhmaṇo’’ti ajānantāva evaṁ vadantīti vuttaṁ hoti.",
  "atk-s0202a4:216": "Evaṁ ‘‘ye ‘jātito brāhmaṇo’ti abhinivesaṁ karonti, te idaṁ vohāramattaṁ ajānantā, sāva nesaṁ diṭṭhi duddiṭṭhī’’ti dassetvā idāni nippariyāyameva jātivādaṁ paṭikkhipanto kammavādañca patiṭṭhapento na jaccātiādimāha. Tattha ‘‘kammunā’’ti upaḍḍhagāthāya vitthāraṇatthaṁ kassako kammunātiādi vuttaṁ. Tattha kammunāti paccuppannena kasikammādinibbattakacetanākammunā.",
  "atk-s0202a4:217": "Paṭiccasamuppādadassāti iminā paccayena evaṁ hotīti evaṁ paṭiccasamuppādadassāvino. Kammavipākakovidāti sammānāvamānārahakule kammavasena uppatti hoti, aññāpi hīnapaṇītatā hīnapaṇīte kamme vipaccamāne hotīti. Evaṁ kammavipākakusalā.",
  "atk-s0202a4:218": "Kammunā vattatīti gāthāya pana lokoti vā pajāti vā sattoti vā ekoyevattho, vacanamattabhedo. Purimapadena cettha ‘‘atthi brahmā mahābrahmā seṭṭho sajitā’’ti diṭṭhiyā paṭisedho veditabbo. Kammunā hi tāsu tāsu gatīsu vattati loko, tassa ko sajitāti. Dutiyapadena ‘‘evaṁ kammunā nibbattopi ca pavattepi atītapaccuppannabhedena kammunā vattati, sukhadukkhāni paccanubhonto hīnapaṇītādibhedañca āpajjanto pavattatī’’ti dasseti. Tatiyena tamevatthaṁ nigameti ‘‘evaṁ sabbathāpi kammanibandhanā sattā kammeneva baddhā hutvā pavattanti, na aññathā’’ti. Catutthena tametthaṁ upamāya vibhāveti. Yathā hi rathassa yāyato āṇi nibandhanaṁ hoti, na tāya anibaddho yāti, evaṁ lokassa nibbattato ca pavattato ca kammaṁ nibandhanaṁ, na tena anibaddho nibbattati na pavattati.",
  "atk-s0202a4:219": "Idāni yasmā evaṁ kammanibandhano loko, tasmā seṭṭhena kammunā seṭṭhabhāvaṁ dassento tapenāti gāthādvayamāha. Tattha tapenāti dhutaṅgatapena. Brahmacariyenāti methunaviratiyā. Saṁyamenāti sīlena . Damenāti indriyadamena. Etenāti etena seṭṭhena parisuddhena brahmabhūtena kammunā brāhmaṇo hoti. Kasmā? Yasmā etaṁ brāhmaṇamuttamaṁ, yasmā etaṁ kammaṁ uttamo brāhmaṇaguṇoti vuttaṁ hoti. ‘‘Brahmāna’’ntipi pāṭho. Ayaṁ panettha vacanattho – brahmaṁ ānetīti brahmānaṁ, brāhmaṇabhāvaṁ āvahatīti vuttaṁ hoti.",
  "atk-s0202a4:220": "Dutiyagāthāya santoti santakileso. Brahmā sakkoti brahmā ca sakko ca, yo evarūpo, so na kevalaṁ brāhmaṇo, atha kho brahmā ca sakko ca so vijānataṁ paṇḍitānaṁ, evaṁ vāseṭṭha, jānāhīti vuttaṁ hoti. Sesaṁ sabbattha uttānamevāti.",
  "atk-s0202a4:221": "Papañcasūdaniyā majjhimanikāyaṭṭhakathāya",
  "atk-s0202a4:222": "Vāseṭṭhasuttavaṇṇanā niṭṭhitā.",
  "atk-s0202a4:223": "9. Subhasuttavaṇṇanā",
  "atk-s0202a4:224": "462.Evaṁme sutanti subhasuttaṁ. Tattha todeyyaputtoti tudigāmavāsino todeyyabrāhmaṇassa putto. Ārādhako hotīti sampādako hoti paripūrako. Ñāyaṁ dhammanti kāraṇadhammaṁ. Kusalanti anavajjaṁ.",
  "atk-s0202a4:225": "463.Micchāpaṭipattinti aniyyānikaṁ akusalapaṭipadaṁ. Sammāpaṭipattinti niyyānikaṁ kusalapaṭipadaṁ.",
  "atk-s0202a4:226": "Mahaṭṭhantiādīsu mahantehi veyyāvaccakarehi vā upakaraṇehi vā bahūhi attho etthāti mahaṭṭhaṁ. Mahantāni nāmaggahaṇamaṅgalādīni kiccāni etthāti mahākiccaṁ. Idaṁ ajja kattabbaṁ, idaṁ sveti evaṁ mahantāni adhikārasaṅkhātāni adhikaraṇāni etthāti mahādhikaraṇaṁ. Bahūnaṁ kamme yuttappayuttatāvasena pīḷāsaṅkhāto mahāsamārambho etthāti mahāsamārambhaṁ. Gharāvāsakammaṭṭhānanti gharāvāsakammaṁ. Evaṁ sabbavāresu attho veditabbo. Kasikamme cettha naṅgalakoṭiṁ ādiṁ katvā upakaraṇānaṁ pariyesanavasena mahaṭṭhatā, vaṇijjāya yathāṭhitaṁyeva bhaṇḍaṁ gahetvā parivattanavasena appaṭṭhatā veditabbā. Vipajjamānanti avuṭṭhiativuṭṭhiādīhi kasikammaṁ, maṇisuvaṇṇādīsu acchekatādīhi ca vaṇijjakammaṁ appaphalaṁ hoti, mūlacchedampi pāpuṇāti. Vipariyāyena sampajjamānaṁ mahapphalaṁ cūḷantevāsikassa viya.",
  "atk-s0202a4:227": "464.Evameva khoti yathā kasikammaṭṭhānaṁ vipajjamānaṁ appaphalaṁ hoti, evaṁ gharāvāsakammaṭṭhānampi. Akatakalyāṇo hi kālaṁ katvā niraye nibbattati. Mahādattasenāpati nāma kireko brāhmaṇabhatto ahosi, tassa maraṇasamaye nirayo upaṭṭhāsi. So brāhmaṇehi ‘‘kiṁ passasī’’ti vutto? Lohitagharanti āha. Brahmaloko bho esoti. Brahmaloko nāma bho kahanti? Uparīti. Mayhaṁ heṭṭhā upaṭṭhātīti. Kiñcāpi heṭṭhā upaṭṭhāti , tathāpi uparīti kālaṁ katvā niraye nibbatto. ‘‘Iminā amhākaṁ yaññe doso dinno’’ti sahassaṁ gahetvā nīharituṁ adaṁsu. Sampajjamānaṁ pana mahapphalaṁ hoti. Katakalyāṇo hi kālaṁ katvā sagge nibbattati. Sakalāya guttilavimānakathāya dīpetabbaṁ. Yathā pana taṁ vaṇijjakammaṭṭhānaṁ vipajjamānaṁ appaphalaṁ hoti, evaṁ sīlesu aparipūrakārino anesanāya yuttassa pabbajjākammaṭṭhānampi. Evarūpā hi neva jhānādisukhaṁ na saggamokkhaṁ labhati. Sampajjamānaṁ pana mahapphalaṁ hoti. Sīlāni hi pūretvā vipassanaṁ vaḍḍhento arahattampi pāpuṇāti.",
  "atk-s0202a4:228": "Brāhmaṇā, bho gotamoti idha kiṁ pucchāmīti pucchati? Brāhmaṇā vadanti – ‘‘pabbajito ime pañca dhamme pūretuṁ samattho nāma natthi, gahaṭṭhova pūretī’’ti. Samaṇo pana gotamo – ‘‘gihissa vā ahaṁ māṇava pabbajitassa vā’’ti punappunaṁ vadati, neva pabbajitaṁ muñcati, mayhameva pucchaṁ maññe na sallakkhetīti cāgasīsena pañca dhamme pucchāmīti pucchati. Sace te agarūti sace tuyhaṁ yathā brāhmaṇā paññapenti, tathā idha bhāsituṁ bhāriyaṁ na hoti, yadi na koci aphāsukabhāvo hoti, bhāsassūti attho. Na kho me, bhoti kiṁ sandhāyāha? Paṇḍitapaṭirūpakānañhi santike kathetuṁ dukkhaṁ hoti, te pade pade akkhare akkhare dosameva vadanti. Ekantapaṇḍitā pana kathaṁ sutvā sukathitaṁ pasaṁsanti, dukkathite pāḷipadaatthabyañjanesu yaṁ yaṁ virujjhati, taṁ taṁ ujuṁ katvā denti. Bhagavatā ca sadiso ekantapaṇḍito nāma natthi, tenāha ‘‘na kho me, bho gotama, garu, yatthassu bhavanto vā nisinno bhavantarūpo vā’’ti. Saccanti vacīsaccaṁ. Tapanti tapacariyaṁ. Brahmacariyanti methunaviratiṁ. Ajjhenanti mantagahaṇaṁ. Cāganti āmisapariccāgaṁ.",
  "atk-s0202a4:229": "466.Pāpito bhavissatīti. Ajānanabhāvaṁ pāpito bhavissati. Etadavocāti bhagavatā andhaveṇūpamāya niggahito taṁ paccāharituṁ asakkonto yathā nāma dubbalasunakho migaṁ uṭṭhapetvā sāmikassa abhimukhaṁ katvā sayaṁ apasakkati, evamevaṁ ācariyaṁ apadisanto evaṁ ‘‘brāhmaṇo’’tiādivacanaṁ avoca. Tattha pokkharasātīti idaṁ tassa nāmaṁ, ‘‘pokkharasāyī’’tipi vuccati. Tassa kira kāyo setapokkharasadiso devanagare ussāpitarajatatoraṇaṁ viya sobhati, sīsaṁ panassa kāḷavaṇṇaindanīlamayaṁ viya, massupi candamaṇḍale kāḷamegharāji viya khāyati, akkhīni nīluppalasadisāni, nāsā rajatapanāḷikā viya suvaṭṭitā suparisuddhā, hatthapādatalāni ceva mukhañca katalākhārasaparikammaṁ viya sobhati. Ativiya sobhaggappatto brāhmaṇassa attabhāvo. Arājake ṭhāne rājānaṁ kātuṁ yuttamimaṁ brāhmaṇaṁ, evamesa sassiriko, iti naṁ pokkharasadisattā ‘‘pokkharasātī’’ti sañjānanti, pokkhare pana so nibbatto, na mātukucchiyanti iti naṁ pokkhare sayitattā ‘‘pokkharasāyī’’tipi sañjānanti. Opamaññoti upamaññagotto. Subhagavanikoti ukkaṭṭhāya subhagavanassa issaro. Hassakaṁyevāti hasitabbakaññeva. Nāmakaṁyevāti lāmakaṁyeva. Tadeva taṁ atthābhāvena rittakaṁ. Rittakattā ca tucchakaṁ. Idāni naṁ bhagavā sācariyakaṁ niggaṇhituṁ kiṁ pana māṇavātiādimāha.",
  "atk-s0202a4:230": "467. Tattha katamā nesaṁ seyyoti katamā vācā tesaṁ seyyo, pāsaṁsataroti attho. Sammuccāti sammutiyā lokavohārena. Mantāti tulayitvā pariggaṇhitvā. Paṭisaṅkhāyāti jānitvā. Atthasaṁhitanti kāraṇanissitaṁ. Evaṁ santeti lokavohāraṁ amuñcitvā tulayitvā jānitvā kāraṇanissitaṁ katvā kathitāya seyyabhāve sati. Āvutoti āvarito. Nivutoti nivārito. Ophuṭoti onaddho. Pariyonaddhoti paliveṭhito.",
  "atk-s0202a4:231": "468.Gadhitotiādīni vuttatthāneva. Sace taṁ, bho gotama, ṭhānanti sace etaṁ kāraṇamatthi. Svāssāti dhūmachārikādīnaṁ abhāvena so assa aggi accimā ca vaṇṇimā ca pabhassaro cāti. Tathūpamāhaṁ māṇavāti tappaṭibhāgaṁ ahaṁ. Idaṁ vuttaṁ hoti – yatheva hi tiṇakaṭṭhupādānaṁ paṭicca jalamāno aggi dhūmachārikaṅgārānaṁ atthitāya sadoso hoti , evamevaṁ pañca kāmaguṇe paṭicca uppannā pīti jātijarābyādhimaraṇasokādīnaṁ atthitāya sadosā. Yathā pana pariccattatiṇakaṭṭhupādāno dhūmādīnaṁ abhāvena parisuddho, evamevaṁ lokuttarajjhānadvayasampayuttā pīti jātiādīnaṁ abhāvena parisuddhāti attho.",
  "atk-s0202a4:232": "469. Idāni ye te brāhmaṇehi cāgasīsena pañca dhammā paññattā, tepi yasmā pañceva hutvā na niccalā tiṭṭhanti, anukampājātikena saddhiṁ cha āpajjanti. Tasmā taṁ dosaṁ dassetuṁ ye te māṇavātiādimāha. Tattha anukampājātikanti anukampāsabhāvaṁ.",
  "atk-s0202a4:233": "Kattha bahulaṁ samanupassasīti idaṁ bhagavā yasmā – ‘‘esa ime pañca dhamme pabbajito paripūretuṁ samattho nāma natthi, gahaṭṭho paripūretī’’ti āha, tasmā – ‘‘pabbajitova ime pūreti, gahaṭṭho pūretuṁ samattho nāma natthī’’ti teneva mukhena bhaṇāpetuṁ pucchati.",
  "atk-s0202a4:234": "Na satataṁ samitaṁ saccavādītiādīsu gahaṭṭho aññasmiṁ asati vaḷañjanakamusāvādampi karotiyeva, pabbajitā asinā sīse chijjantepi dve kathā na kathenti. Gahaṭṭho ca antotemāsamattampi sikkhāpadaṁ rakkhituṁ na sakkoti, pabbajito niccameva tapassī sīlavā tapanissitako hoti. Gahaṭṭho māsassa aṭṭhadivasamattampi uposathakammaṁ kātuṁ na sakkoti, pabbajitā yāvajīvaṁ brahmacārino honti. Gahaṭṭho ratanasuttamaṅgalasuttamattampi potthake likhitvā ṭhapeti, pabbajitā niccaṁ sajjhāyanti. Gahaṭṭho salākabhattampi akhaṇḍaṁ katvā dātuṁ na sakkoti, pabbajitā aññasmiṁ asati kākasunakhādīnampi piṇḍaṁ denti, bhaṇḍaggāhakadaharassapi patte pakkhipantevāti evamattho daṭṭhabbo. Cittassāhametenti ahaṁ ete pañca dhamme mettacittassa parivāre vadāmīti attho.",
  "atk-s0202a4:235": "470.Jātavaddhoti jāto ca vaḍḍhito ca. Yo hi kevalaṁ tattha jātova hoti, aññattha vaḍḍhito, tassa samantā gāmamaggā na sabbaso paccakkhā honti, tasmā jātavaddhoti āha. Jātavaddhopi hi yo ciraṁ nikkhanto, tassa na sabbaso paccakkhā honti, tasmā tāvadeva avasaṭanti āha, taṁkhaṇameva nikkhantanti attho. Dandhāyitattanti ‘‘ayaṁ nu kho maggo ayaṁ na nu kho’’ti kaṅkhāvasena cirāyitattaṁ. Vitthāyitattanti yathā sukhumaṁ atthajātaṁ sahasā pucchitassa kassaci sarīraṁ thaddhabhāvaṁ gaṇhāti, evaṁ thaddhabhāvagahaṇaṁ. Natvevāti iminā sabbaññutaññāṇassa appaṭihatabhāvaṁ dasseti. Tassa hi purisassa mārāvaṭṭanādīnaṁ vasena siyā ñāṇassa paṭighāto, tena so dandhāyeyya vā vitthāyeyya vā, sabbaññutaññāṇaṁ pana appaṭihataṁ, na sakkā tassa kenaci antarāyo kātunti dīpeti.",
  "atk-s0202a4:236": "Seyyathāpi māṇava balavā saṅkhadhamoti ettha balavāti balasampanno. Saṅkhadhamoti saṅkhadhamako. Appakasirenāti akicchena adukkhena. Dubbalo hi saṅkhadhamako saṅkhaṁ dhamantopi na sakkoti catasso disā sarena viññāpetuṁ, nāssa saṅkhasaddo sabbaso phari. Balavato pana vipphāriko hoti, tasmā balavāti āha. Mettāya cetovimuttiyāti ettha mettāyāti vutte upacāropi appanāpi vaṭṭati, cetovimuttiyāti vutte pana appanāva vaṭṭati. Yaṁ pamāṇakataṁ kammanti pamāṇakataṁ kammaṁ nāma kāmāvacaraṁ vuccati, appamāṇakataṁ kammaṁ nāma rūpārūpāvacaraṁ. Tesupi idha brahmavihārakammaññeva adhippetaṁ. Tañhi pamāṇaṁ atikkamitvā odhisakaanodhisaka disāpharaṇavasena vaḍḍhetvā katattā appamāṇakatanti vuccati. Na taṁ tatrāvasissati, na taṁ tatrāvatiṭṭhatīti taṁ kāmāvacarakammaṁ tasmiṁ rūpārūpāvacarakamme na ohīyati na tiṭṭhati. Kiṁ vuttaṁ hoti? Kāmāvacarakammaṁ tassa rūpārūpāvacarakammassa antarā laggituṁ vā ṭhātuṁ vā rūpārūpāvacarakammaṁ pharitvā pariyādiyitvā attano okāsaṁ gahetvā patiṭṭhātuṁ vā na sakkoti, atha kho rūpārūpāvacarakammameva kāmāvacaraṁ mahogho viya parittaudakaṁ pharitvā pariyādiyitvā attano okāsaṁ gahetvā tiṭṭhati, tassa vipākaṁ paṭibāhitvā sayameva brahmasahabyataṁ upanetīti. Sesaṁ sabbattha uttānamevāti.",
  "atk-s0202a4:237": "Papañcasūdaniyā majjhimanikāyaṭṭhakathāya",
  "atk-s0202a4:238": "Subhasuttavaṇṇanā niṭṭhitā.",
  "atk-s0202a4:239": "10. Saṅgāravasuttavaṇṇanā",
  "atk-s0202a4:240": "473.Evaṁme sutanti saṅgāravasuttaṁ. Tattha cañcalikappeti evaṁnāmake gāme. Abhippasannāti aveccappasādavasena pasannā. Sā kira sotāpannā ariyasāvikā bhāradvājagottassa brāhmaṇassa bhariyā. So brāhmaṇo pubbe kālena kālaṁ brāhmaṇe nimantetvā tesaṁ sakkāraṁ karoti. Imaṁ pana brāhmaṇiṁ gharaṁ ānetvā abhirūpāya mahākulāya brāhmaṇiyā cittaṁ kopetuṁ asakkonto brāhmaṇānaṁ sakkāraṁ kātuṁ nāsakkhi. Atha naṁ brāhmaṇā diṭṭhadiṭṭhaṭṭhāne – ‘‘nayidāni tvaṁ brāhmaṇaladdhiko, ekāhampi brāhmaṇānaṁ sakkāraṁ na karosī’’ti nippīḷenti. So gharaṁ āgantvā brāhmaṇiyā tamatthaṁ ārocetvā – ‘‘sace, bhoti ekadivasaṁ mukhaṁ rakkhituṁ sakkuṇeyyāsi, brāhmaṇānaṁ ekadivasaṁ bhikkhaṁ dadeyya’’nti āha. Tuyhaṁ deyyadhammaṁ ruccanakaṭṭhāne dehi, kiṁ mayhaṁ etthāti. So brāhmaṇe nimantetvā appodakaṁ pāyāsaṁ pacāpetvā gharañca sujjhāpetvā āsanāni paññāpetvā brāhmaṇe nisīdāpesi. Brāhmaṇī mahāsāṭakaṁ nivāsetvā kaṭacchuṁ gahetvā parivisantī dussakaṇṇake pakkhalitvā ‘‘brāhmaṇe parivisāmī’’ti saññampi akatvā āsevanavasena sahasā satthārameva anussaritvā udānaṁ udānesi.",
  "atk-s0202a4:241": "Brāhmaṇā udānaṁ sutvā ‘‘ubhatopakkhiko esa samaṇassa gotamassa sahāyo, nāssa deyyadhammaṁ gaṇhissāmā’’ti kupitā bhojanāni chaḍḍetvā nikkhamiṁsu. Brāhmaṇo – ‘‘nanu paṭhamaṁyeva taṁ avacaṁ ‘ajjekadivasaṁ mukhaṁ rakkheyyāsī’ti, ettakaṁ te khīrañca taṇḍulādīni ca nāsitānī’’ti ativiya kopavasaṁ upagato – ‘‘evameva panāyaṁ vasalī yasmiṁ vā tasmiṁ vā tassa muṇḍakassa samaṇassa vaṇṇaṁ bhāsati, idāni tyāhaṁ vasali tassa satthuno vādaṁ āropessāmī’’ti āha. Atha naṁ brāhmaṇī ‘‘gaccha tvaṁ, brāhmaṇa, gantvā vijānissasī’’ti vatvā ‘‘na khvāhaṁ taṁ, brāhmaṇa, passāmi sadevake loke…pe… vādaṁ āropeyyā’’tiādimāha. So satthāraṁ upasaṅkamitvā –",
  "atk-s0202a4:242": "‘‘Kiṁsu chetvā sukhaṁ seti, kiṁsu chetvā na socati;",
  "atk-s0202a4:243": "Kissassu ekadhammassa, vadhaṁ rocesi gotamā’’ti. (saṁ. ni. 1.187) –",
  "atk-s0202a4:244": "Pañhaṁ pucchi. Satthā āha –",
  "atk-s0202a4:245": "‘‘Kodhaṁ chetvā sukhaṁ seti, kodhaṁ chetvā na socati;",
  "atk-s0202a4:246": "Kodhassa visamūlassa, madhuraggassa brāhmaṇa;",
  "atk-s0202a4:247": "Vadhaṁ ariyā pasaṁsanti, tañhi chetvā na socatī’’ti. (saṁ. ni. 1.187) –",
  "atk-s0202a4:248": "Pañhaṁ kathesi. So pabbajitvā arahattaṁ patto. Tasseva kaniṭṭhabhātā akkosakabhāradvājo nāma ‘‘bhātā me pabbajito’’ti sutvā bhagavantaṁ upasaṅkamitvā akkositvā bhagavatā vinīto pabbajitvā arahattaṁ patto. Aparo tassa kaniṭṭho sundarikabhāradvājo nāma. Sopi bhagavantaṁ upasaṅkamitvā pañhaṁ pucchitvā vissajjanaṁ sutvā pabbajitvā arahattaṁ patto. Aparo tassa kaniṭṭho piṅgalabhāradvājo nāma. So pañhaṁ pucchitvā pañhabyākaraṇapariyosāne pabbajitvā arahattaṁ patto. Saṅgāravomāṇavoti ayaṁ tesaṁ sabbakaniṭṭho tasmiṁ divase brāhmaṇehi saddhiṁ ekabhattagge nisinno. Avabhūtāvāti avaḍḍhibhūtā avamaṅgalabhūtāyeva. Parabhūtāvāti vināsaṁ pattāyeva. Vijjamānānanti vijjamānesu. Sīlapaññāṇanti sīlañca ñāṇañca na jānāsi.",
  "atk-s0202a4:249": "474.Diṭṭhadhammābhiññāvosānapāramippattāti diṭṭhadhamme abhiññāte imasmiññeva attabhāve abhijānitvā vositavosānā hutvā pāramīsaṅkhātaṁ sabbadhammānaṁ pārabhūtaṁ nibbānaṁ pattā mayanti vatvā ādibrahmacariyaṁ paṭijānantīti attho. Ādibrahmacariyanti brahmacariyassa ādibhūtā uppādakā janakāti evaṁ paṭijānantīti vuttaṁ hoti. Takkīti takkagāhī. Vīmaṁsīti vīmaṁsako, paññācāraṁ carāpetvā evaṁvādī. Tesāhamasmīti tesaṁ sammāsambuddhānaṁ ahamasmi aññataro.",
  "atk-s0202a4:250": "485.Aṭṭhitavatanti aṭṭhitatapaṁ, assa padhānapadena saddhiṁ sambandho, tathā sappurisapadassa. Idañhi vuttaṁ hoti – bhoto gotamassa aṭṭhitapadhānavataṁ ahosi, sappurisapadhānavataṁ ahosīti. Atthidevātipuṭṭho samānoti idaṁ māṇavo ‘‘sammāsambuddho ajānantova pakāsesī’’ti saññāya āha. Evaṁ santeti tumhākaṁ ajānanabhāve sante. Tucchaṁ musā hotīti tumhākaṁ kathā aphalā nipphalā hoti. Evaṁ māṇavo bhagavantaṁ musāvādena niggaṇhāti nāma. Viññunā purisenāti paṇḍitena manussena. Tvaṁ pana aviññutāya mayā byākatampi na jānāsīti dīpeti. Uccena sammatanti uccena saddena sammataṁ pākaṭaṁ lokasmiṁ. Adhidevāti susudārakāpi hi devā nāma honti, deviyo nāma honti devā pana adhidevā nāma, loke devo devīti laddhanāmehi manussehi adhikāti attho. Sesaṁ sabbattha uttānamevāti.",
  "atk-s0202a4:251": "Papañcasūdaniyā majjhimanikāyaṭṭhakathāya",
  "atk-s0202a4:252": "Saṅgāravasuttavaṇṇanā niṭṭhitā.",
  "atk-s0202a4:253": "Pañcamavaggavaṇṇanā niṭṭhitā.",
  "atk-s0202a4:254": "Majjhimapaṇṇāsa-aṭṭhakathā niṭṭhitā."
}