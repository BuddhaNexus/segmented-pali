{
  "atk-s0304a5:0": "6. Moggallānasaṁyuttaṁ",
  "atk-s0304a5:1": "1-8. Paṭhamajhānapañhāsuttādivaṇṇanā",
  "atk-s0304a5:2": "332-339. Moggallānasaṁyutte kāmasahagatāti pañcanīvaraṇasahagatā. Tassa hi paṭhamajjhānavuṭṭhitassa pañca nīvaraṇāni santato upaṭṭhahiṁsu. Tenassa taṁ paṭhamajjhānaṁ hānabhāgiyaṁ nāma ahosi. Taṁ pamādaṁ ñatvā satthā ‘‘mā pamādo’’ti ovādaṁ adāsi. Dutiyajjhānādīsupi imināva nayena attho veditabbo. Ārammaṇasahagatameva hettha ‘‘sahagata’’nti vuttaṁ.",
  "atk-s0304a5:3": "9. Animittapañhāsuttavaṇṇanā",
  "atk-s0304a5:4": "340.Animittaṁ cetosamādhinti niccanimittādīni pahāya pavattaṁ vipassanāsamādhiṁyeva sandhāyetaṁ vuttanti. Nimittānusāri viññāṇaṁ hotīti evaṁ iminā vipassanāsamādhivihārena viharato vipassanāñāṇe tikkhe sūre vahamāne. Yathā nāma purisassa tikhiṇena pharasunā rukkhaṁ chindantassa ‘‘suṭṭhu vata me pharasu vahatī’’ti khaṇe khaṇe pharasudhāraṁ olokentassa chejjakiccaṁ na nipphajjati, evaṁ therassāpi ‘‘sūraṁ vata me hutvā ñāṇaṁ vahatī’’ti vipassanaṁ ārabbha nikanti uppajjati. Atha vipassanākiccaṁ sādhetuṁ nāsakkhi. Taṁ sandhāya vuttaṁ ‘‘nimittānusāri viññāṇaṁ hotī’’ti. Sabbanimittānaṁ amanasikārā animittaṁ cetosamādhiṁ upasampajja vihāsinti sabbesaṁ niccasukhaattanimittānaṁ amanasikārena animittaṁ vuṭṭhānagāminivipassanāsampayuttaṁ cetosamādhiṁ nibbānārammaṇaṁ uparimaggaphalasamādhiṁ upasampajja vihāsiṁ.",
  "atk-s0304a5:5": "10-11. Sakkasuttādivaṇṇanā",
  "atk-s0304a5:6": "341-342.Aveccappasādenāti acalappasādena. Dasahi ṭhānehīti dasahi kāraṇehi. Adhigaṇhantīti abhibhavanti, atikkamitvā tiṭṭhanti. Sesaṁ sabbattha uttānatthamevāti.",
  "atk-s0304a5:7": "Moggallānasaṁyuttavaṇṇanā niṭṭhitā."
}