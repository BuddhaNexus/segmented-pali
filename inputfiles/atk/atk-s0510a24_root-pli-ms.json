{
  "atk-s0510a24:0": "26. Thomakavaggo",
  "atk-s0510a24:1": "1-10. Thomakattheraapadānādivaṇṇanā",
  "atk-s0510a24:2": "Chabbīsatime vagge paṭhamāpadānaṁ uttānameva.",
  "atk-s0510a24:3": "5-6. Dutiyāpadāne vijahitvā devavaṇṇanti devatā sarīraṁ vijahitvā chaḍḍetvā, manussasarīraṁ nimminitvāti attho. Adhikāraṁ kattukāmoti adhikakiriyaṁ puññasambhāraṁ kattukāmo devaro nāma ahaṁ devarājā bhariyāya saha buddhaseṭṭhassa sāsane sādaratāya idha imasmiṁ manussaloke āgamiṁ āgatoti attho. Tassa bhikkhā mayā dinnāti padumuttarassa bhagavato yo nāmena devalo nāma sāvako ahosi, tassa sāvakassa mayā vippasannena cetasā bhikkhā dinnā piṇḍapāto dinnoti attho.",
  "atk-s0510a24:4": "9-10. Tatiyāpadāne ānando nāma sambuddhoti ānandaṁ tuṭṭhiṁ jananato ānando nāma paccekabuddhoti attho. Amanussamhi kānaneti amanussapariggahe kānane mahāaraññe parinibbāyi anupādisesanibbānadhātuyā antaradhāyi, adassanaṁ agamāsīti attho. Sarīraṁ tattha jhāpesinti ahaṁ devalokā idhāgantvā tassa bhagavato sarīraṁ tattha araññe jhāpesiṁ dahanaṁ akāsinti attho.",
  "atk-s0510a24:5": "Catutthapañcamāpadānāni uttānāneva.",
  "atk-s0510a24:6": "20. Chaṭṭhāpadāne ahosiṁ candano nāmāti nāmena paṇṇattivasena candano nāma. Sambuddhassatrajoti paccekasambuddhabhūtato pubbe tassa atrajo putto ahaṁ. Ekopāhano mayā dinnoti ekaṁ upāhanayugaṁ mayā dinnaṁ. Bodhiṁ sampajja me tuvanti tena upāhanayugena me mayhaṁ sāvakabodhiṁ tuvaṁ sampajja nipphādehīti attho.",
  "atk-s0510a24:7": "23-24. Sattamāpadāne mañjarikaṁ karitvānāti mañjeṭṭhipupphaṁ haritacaṅkoṭakaṁ gahetvā rathiyaṁ vīthiyā paṭipajjiṁ ahaṁ tathā paṭipannova bhikkhusaṅghapurakkhataṁ bhikkhusaṅghena parivutaṁ samaṇānaggaṁ samaṇānaṁ bhikkhūnaṁ aggaṁ seṭṭhaṁ sammāsambuddhaṁ addasanti sambandho. Buddhassa abhiropayinti disvā ca pana taṁ pupphaṁ ubhohi hatthehi paggayha ukkhipitvā buddhassa phussassa bhagavato abhiropayiṁ pūjesinti attho.",
  "atk-s0510a24:8": "28-29. Aṭṭhamāpadāne aloṇapaṇṇabhakkhomhīti khīrapaṇṇādīni uñchācariyāya āharitvā loṇavirahitāni paṇṇāni pacitvā bhakkhāmi, aloṇapaṇṇabhakkho amhi bhavāmīti attho. Niyamesu ca saṁvutoti niyamasaññitesu pāṇātipātāveramaṇiādīsu niccapañcasīlesu saṁvuto pihitoti attho. Pātarāse anuppatteti purebhattakāle anuppatte. Siddhattho upagacchi manti mama samīpaṁ siddhattho bhagavā upagañchi sampāpuṇi. Tāhaṁ buddhassa pādāsinti ahaṁ taṁ aloṇapaṇṇaṁ tassa buddhassa adāsinti attho.",
  "atk-s0510a24:9": "Navamāpadānaṁ uttānameva.",
  "atk-s0510a24:10": "37-38. Dasamāpadāne sikhinaṁ sikhinaṁ yathāti sarīrato nikkhantachabbaṇṇaraṁsīhi obhāsayantaṁ jalantaṁ sikhīnaṁ sikhībhagavantaṁ sikhīnaṁ yathā jalamānaaggikkhandhaṁ viya. Aggajaṁ pupphamādāyāti aggajanāmakaṁ pupphaṁ gahetvā buddhassa sikhissa bhagavato abhiropayiṁ pūjesinti attho.",
  "atk-s0510a24:11": "Chabbīsatimavaggavaṇṇanā samattā."
}