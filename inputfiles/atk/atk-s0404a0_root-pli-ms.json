{
  "atk-s0404a0:0": " Namo tassa bhagavato arahato sammāsambuddhassa",
  "atk-s0404a0:1": "Aṅguttaranikāye",
  "atk-s0404a0:2": "Aṭṭhakanipāta-aṭṭhakathā",
  "atk-s0404a0:3": "1. Paṭhamapaṇṇāsakaṁ",
  "atk-s0404a0:4": "1. Mettāvaggo",
  "atk-s0404a0:5": "1. Mettāsuttavaṇṇanā",
  "atk-s0404a0:6": "1. Aṭṭhakanipātassa paṭhame āsevitāyāti ādarena sevitāya. Bhāvitāyāti vaḍḍhitāya. Bahulīkatāyāti punappunaṁ katāya. Yānikatāyāti yuttayānasadisakatāya. Vatthukatāyāti patiṭṭhānaṭṭhena vatthu viya katāya. Anuṭṭhitāyāti paccupaṭṭhitāya. Paricitāyāti samantato citāya upacitāya. Susamāraddhāyāti suṭṭhu samāraddhāya sukatāya. Ānisaṁsāti guṇā. Sukhaṁ supatītiādīsu yaṁ vattabbaṁ, taṁ ekādasakanipāte vakkhāma.",
  "atk-s0404a0:7": "Appamāṇanti pharaṇavasena appamāṇaṁ. Tanū saṁyojanā honti, passato upadhikkhayanti mettāpadaṭṭhānāya vipassanāya anukkamena upadhikkhayasaṅkhātaṁ arahattaṁ pattassa dasa saṁyojanā pahīyantīti attho. Atha vā tanū saṁyojanā hontīti paṭighañceva paṭighasampayuttasaṁyojanā ca tanukā honti. Passato upadhikkhayanti tesaṁyeva kilesūpadhīnaṁ khayasaṅkhātaṁ mettaṁ adhigamavasena passantassa. Kusalī tena hotīti tena mettāyanena kusalo hoti. Sattasaṇḍanti sattasaṅkhātena saṇḍena samannāgataṁ, sattabharitanti attho. Vijetvāti adaṇḍena asatthena dhammeneva vijinitvā. Rājisayoti isisadisā dhammikarājāno. Yajamānāti dānāni dadamānā. Anupariyagāti vicariṁsu.",
  "atk-s0404a0:8": "Assamedhantiādīsu porāṇakarājakāle kira sassamedhaṁ, purisamedhaṁ, sammāpāsaṁ, vācāpeyyanti cattāri saṅgahavatthūni ahesuṁ, yehi rājāno lokaṁ saṅgaṇhiṁsu. Tattha nipphannasassato dasamabhāgaggahaṇaṁ sassamedhaṁ nāma, sassasampādane medhāvitāti attho. Mahāyodhānaṁ chamāsikaṁ bhattavetanānuppadānaṁ purisamedhaṁ nāma, purisasaṅgaṇhane medhāvitāti attho. Daliddamanussānaṁ hatthato lekhaṁ gahetvā tīṇi vassāni vinā vaḍḍhiyā sahassadvisahassamattadhanānuppadānaṁ sammāpāsaṁ nāma. Tañhi sammā manusse pāseti hadaye bandhitvā viya ṭhapeti, tasmā sammāpāsanti vuccati. ‘‘Tāta, mātulā’’tiādinā nayena pana saṇhavācābhaṇanaṁ vācāpeyyaṁ nāma, piyavācāti attho. Evaṁ catūhi saṅgahavatthūhi saṅgahitaṁ raṭṭhaṁ iddhañceva hoti, phītañca, bahuannapānaṁ, khemaṁ, nirabbudaṁ. Manussā mudā modamānā ure putte naccentā apārutagharā viharanti. Idaṁ gharadvāresu aggaḷānaṁ abhāvato niraggaḷanti vuccati. Ayaṁ porāṇikā paveṇi.",
  "atk-s0404a0:9": "Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṁ parivattetvā uddhaṁmūlakaṁ katvā assamedhaṁ purisamedhantiādike pañca yaññe nāma akaṁsu. Tesu assamettha medhanti vadhentīti assamedho. Dvīhi pariyaññehi yajitabbassa ekavīsatiyūpassa ekasmiṁ pacchimadivaseyeva sattanavutipañcapasusataghātabhiṁsanassa ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ. Purisamettha medhantīti purisamedho. Catūhi pariyaññehi yajitabbassa saddhiṁ bhūmiyā assamedhe vuttavibhavadakkhiṇassa yaññassetaṁ adhivacanaṁ. Sammamettha pāsantīti sammāpāso. Divase divase yugacchiggaḷe pavesanadaṇḍakasaṅkhātaṁ sammaṁ khipitvā tassa patitokāse vediṁ katvā saṁhārimehi yūpādīhi sarassatīnadiyā nimuggokāsato pabhuti paṭilomaṁ gacchantena yajitabbassa satrayāgassetaṁ adhivacanaṁ. Vājamettha pivantīti vājapeyyo. Ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṁ adhivacanaṁ. Natthi ettha aggaḷāti niraggaḷo. Navahi pariyaññehi yajitabbassa saddhiṁ bhūmiyā ca purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassetaṁ adhivacanaṁ.",
  "atk-s0404a0:10": "Kalampite nānubhavanti soḷasinti te sabbepi mahāyāgā ekassa mettācittassa vipākamahantatāya soḷasiṁ kalaṁ na agghanti, soḷasamaṁ bhāgaṁ na pāpuṇantīti attho. Na jinātīti na attanā parassa jāniṁ karoti. Na jāpayeti na parena parassa jāniṁ kāreti. Mettaṁsoti mettāyamānacittakoṭṭhāso hutvā. Sabbabhūtānanti sabbasattesu. Veraṁ tassa na kenacīti tassa kenaci saddhiṁ akusalaveraṁ vā puggalaveraṁ vā natthi.",
  "atk-s0404a0:11": "2. Paññāsuttavaṇṇanā",
  "atk-s0404a0:12": "2. Dutiye ādibrahmacariyikāyāti maggabrahmacariyassa ādibhūtāya. Paññāyāti vipassanāya. Garuṭṭhāniyanti gāravuppattipaccayabhūtaṁ garubhāvanīyaṁ. Tibbanti bahalaṁ. Paripucchatīti atthapāḷianusandhipubbāparaṁ pucchati. Paripañhatīti pañhaṁ karoti, idañcidañca paṭipucchissāmīti vitakketi. Dvayenāti duvidhena. Anānākathikoti anānattakathiko hoti. Atiracchānakathikoti nānāvidhaṁ tiracchānakathaṁ na katheti. Ariyaṁ vā tuṇhībhāvanti ariyatuṇhībhāvo nāma catutthajjhānaṁ, sesakammaṭṭhānamanasikāropi vaṭṭati. Jānaṁ jānātīti jānitabbakaṁ jānāti. Passaṁ passatīti passitabbakaṁ passati. Piyattāyāti piyabhāvatthāya. Garuttāyāti garubhāvatthāya. Bhāvanāyāti bhāvanatthāya guṇasambhāvanāya vā. Sāmaññāyāti samaṇadhammatthāya. Ekībhāvāyāti nirantarabhāvatthāya.",
  "atk-s0404a0:13": "3-4. Appiyasuttadvayavaṇṇanā",
  "atk-s0404a0:14": "3-4. Tatiye appiyapasaṁsīti appiyajanassa pasaṁsako vaṇṇabhāṇī. Piyagarahīti piyajanassa nindako garahako. Catutthe anavaññattikāmoti ‘‘aho vata maṁ aññena avajāneyyu’’nti anavajānanakāmo. Akālaññūti kathākālaṁ na jānāti, akāle katheti. Asucīti asucīhi kāyakammādīhi samannāgato.",
  "atk-s0404a0:15": "5. Paṭhamalokadhammasuttavaṇṇanā",
  "atk-s0404a0:16": "5. Pañcame lokassa dhammāti lokadhammā. Etehi muttā nāma natthi, buddhānampi honti. Tenevāha – lokaṁ anuparivattantīti anubandhanti nappajahanti , lokato na nivattantīti attho. Loko ca aṭṭha lokadhamme anuparivattatīti ayañca loko ete anubandhati na pajahati, tehi dhammehi na nivattatīti attho.",
  "atk-s0404a0:17": "Lābho alābhoti lābhe āgate alābho āgatoyevāti veditabbo. Ayasādīsupi eseva nayo. Avekkhati vipariṇāmadhammeti ‘‘vipariṇāmadhammā ime’’ti evaṁ avekkhati. Vidhūpitāti vidhamitā viddhaṁsitā. Padañca ñatvāti nibbānapadaṁ jānitvā. Sammappajānāti bhavassa pāragūti bhavassa pāraṁ gato nipphattiṁ matthakaṁ patto, nibbānapadaṁ ñatvāva taṁ pāraṁ gatabhāvaṁ sammappajānātīti. Imasmiṁ sutte vaṭṭavivaṭṭaṁ kathitaṁ.",
  "atk-s0404a0:18": "6. Dutiyalokadhammasuttavaṇṇanā",
  "atk-s0404a0:19": "6. Chaṭṭhe ko visesoti kiṁ visesakāraṇaṁ. Ko adhippayāsoti ko adhikappayogo. Pariyādāyāti gahetvā pariniṭṭhapetvā. Idhāpi vaṭṭavivaṭṭameva kathitaṁ.",
  "atk-s0404a0:20": "7. Devadattavipattisuttavaṇṇanā",
  "atk-s0404a0:21": "7. Sattame acirapakkanteti saṅghaṁ bhinditvā na cirapakkante. Ārabbhāti āgamma paṭicca sandhāya. Attavipattinti attano vipattiṁ vipannākāraṁ. Sesapadesupi eseva nayo. Abhibhuyyāti abhibhavitvā madditvā.",
  "atk-s0404a0:22": "8. Uttaravipattisuttavaṇṇanā",
  "atk-s0404a0:23": "8. Aṭṭhame vaṭajālikāyanti evaṁnāmake vihāre. So kira vaṭavane niviṭṭhattā vaṭajālikāti saṅkhaṁ gato. Pāturahosīti imamatthaṁ devarañño ārocessāmīti gantvā pākaṭo ahosi. Ādibrahmacariyakoti sikkhattayasaṅgahassa sakalasāsanabrahmacariyassa ādibhūto.",
  "atk-s0404a0:24": "9. Nandasuttavaṇṇanā",
  "atk-s0404a0:25": "9. Navame kulaputtoti jātikulaputto. Balavāti thāmasampanno. Pāsādikoti rūpasampattiyā pasādajanako. Tibbarāgoti bahalarāgo. Kimaññatrātiādīsu ayamattho – kiṁ aññena kāraṇena kathitena, ayaṁ nando indriyesu guttadvāro bhojane mattaññū jāgariyamanuyutto satisampajaññena samannāgato, yehi nando sakkoti paripuṇṇaṁ parisuddhaṁ brahmacariyaṁ carituṁ. Sace imehi kāraṇehi samannāgato nābhavissa, na sakkuṇeyyāti. Itiha tatthāti evaṁ tattha. Imasmiṁ sutte vaṭṭameva kathitaṁ.",
  "atk-s0404a0:26": "10. Kāraṇḍavasuttavaṇṇanā",
  "atk-s0404a0:27": "10. Dasame aññenāññaṁ paṭicaratīti aññena kāraṇena vacanena vā aññaṁ kāraṇaṁ vacanaṁ vā paṭicchādeti. Bahiddhā kathaṁ apanāmetīti bāhirato aññaṁ āgantukakathaṁ otāreti. Apaneyyesoti apaneyyo nīharitabbo esa. Samaṇadūsīti samaṇadūsako. Samaṇapalāpoti vīhīsu vīhipalāpo viya nissāratāya samaṇesu samaṇapalāpo. Samaṇakāraṇḍavoti samaṇakacavaro. Bahiddhā nāsentīti bahi nīharanti. Yavakaraṇeti yavakhette. Phuṇamānassāti ucce ṭhāne ṭhatvā mahāvāte opuniyamānassa. Apasammajjantīti sāradhaññānaṁ ekato dubbaladhaññānaṁ ekato karaṇatthaṁ punappunaṁ apasammajjanti, apasammajjanisaṅkhātena vātaggāhinā suppena vā vatthena vā nīharanti. Daddaranti daddarasaddaṁ.",
  "atk-s0404a0:28": "Saṁvāsāyanti saṁvāsena ayaṁ. Vijānāthāti jāneyyātha. Santavācoti saṇhavāco. Janavatīti janamajjhe. Raho karoti karaṇanti karaṇaṁ vuccati pāpakammaṁ, taṁ raho paṭicchanno hutvā karoti. Saṁsappī ca musāvādīti saṁsappitvā musāvādī, musā bhaṇanto saṁsappati phandatīti attho. Imasmiṁ sutte vaṭṭameva kathetvā gāthāsu vaṭṭavivaṭṭaṁ kathitanti.",
  "atk-s0404a0:29": "Mettāvaggo paṭhamo."
}