{
  "anya-e0703n12:0": "Terasama pariccheda",
  "anya-e0703n12:1": "Mahindāgamano",
  "anya-e0703n12:2": "1.",
  "anya-e0703n12:3": " Mahāmahindatthero so, tadā dvādasavassiko;",
  "anya-e0703n12:4": "Upajjhāyena āṇatto, saṅghena ca mahāmatī.",
  "anya-e0703n12:5": "2.",
  "anya-e0703n12:6": " Laṃkādīpaṃ pasādetuṃ,",
  "anya-e0703n12:7": "Kālaṃ pekkhaṃ vicintayī;",
  "anya-e0703n12:8": "‘‘Vuḍḍho muṭasivo rājā,",
  "anya-e0703n12:9": "Rājā hotu suto’’ iti.",
  "anya-e0703n12:10": "3.",
  "anya-e0703n12:11": " Tadantare ñātigaṇaṃ, daṭṭhuṃ katvāna mānasaṃ;",
  "anya-e0703n12:12": "Upajjhāyañca saṅghañca, vanditvā puccha bhūpatiṃ.",
  "anya-e0703n12:13": "4.",
  "anya-e0703n12:14": " Ādāya caturo there, saṅghamittāya atrajaṃ;",
  "anya-e0703n12:15": "Sumanaṃ sāmaṇerañca, chaḷābhiññaṃ mahiddhikaṃ.",
  "anya-e0703n12:16": "5.",
  "anya-e0703n12:17": " Ñātīnaṃ saṅgahaṃ kātuṃ, agamā dakkhiṇāgiriṃ;",
  "anya-e0703n12:18": "Tato tattha carantassa, chammāsā samatikkamuṃ.",
  "anya-e0703n12:19": "6.",
  "anya-e0703n12:20": " Kamena vedisagiriṃ, nagaraṃ mātudeviyā;",
  "anya-e0703n12:21": "Sampatvā mataraṃ passi, devī disvā piyaṃ sutaṃ.",
  "anya-e0703n12:22": "7.",
  "anya-e0703n12:23": " Bhojayitvā saparisaṃ, attanāyeva kāritaṃ;",
  "anya-e0703n12:24": "Vihāraṃ cetiyagiriṃ, theraṃ āropayī subhaṃ.",
  "anya-e0703n12:25": "8.",
  "anya-e0703n12:26": " Avantiraṭṭhaṃ bhuñjanto, pitarā dinnamattano;",
  "anya-e0703n12:27": "So asoka kumāro hi, ujjenīgamanā purā.",
  "anya-e0703n12:28": "9.",
  "anya-e0703n12:29": " Vedise nagare vāsaṃ, upagantvā tahiṃ subhaṃ;",
  "anya-e0703n12:30": "Devinnāma labhitvāna, kumāriṃ seṭṭhidhītaraṃ.",
  "anya-e0703n12:31": "10.",
  "anya-e0703n12:32": " Saṃvāsaṃ tāya kappesi, gabbhaṃ gaṇhiya tena sā;",
  "anya-e0703n12:33": "Ujjeniyaṃ kumāraṃ taṃ, mahindaṃ janayī subhaṃ.",
  "anya-e0703n12:34": "11.",
  "anya-e0703n12:35": " Vassadvayamatikkamma, saṅghamittañca dhītaraṃ;",
  "anya-e0703n12:36": "Tasmiṃ kāle vasati sā, vedise nagare tahiṃ.",
  "anya-e0703n12:37": "12.",
  "anya-e0703n12:38": " Thero tattha nisīditvā, kālaññū iti cintayi;",
  "anya-e0703n12:39": "Pitarā me samāṇattaṃ, abhiseka mahussavaṃ.",
  "anya-e0703n12:40": "13.",
  "anya-e0703n12:41": " Devānaṃpiyatisso so, mahārājā’nubhotu ca;",
  "anya-e0703n12:42": "Vatthuttayaguṇe cāpi, sutvā jānātu dūhato.",
  "anya-e0703n12:43": "14.",
  "anya-e0703n12:44": " Ārohatu missanagaṃ, jeṭṭhamāsassu’posathe;",
  "anya-e0703n12:45": "Tadaheva gamissāma, laṃkādīpavaraṃ mayaṃ.",
  "anya-e0703n12:46": "15.",
  "anya-e0703n12:47": " Mahindo upasaṅkamma, mahindatthera muttamaṃ;",
  "anya-e0703n12:48": "Yāhi laṃkaṃ pasādetuṃ, sambuddhenā’si byākato.",
  "anya-e0703n12:49": "16.",
  "anya-e0703n12:50": " Mayampi tatthupatthambhā, bhavissāmā’ti abravi;",
  "anya-e0703n12:51": "Deviyā bhaginī dhītu-putto bhaṇḍuka nāmako.",
  "anya-e0703n12:52": "17.",
  "anya-e0703n12:53": " Therena deviyā dhammaṃ, sutvā desitameva tu;",
  "anya-e0703n12:54": "Anāgāmiphalaṃ patvā, vasi therassa santike.",
  "anya-e0703n12:55": "18.",
  "anya-e0703n12:56": " Tattha māsaṃ vasitvāna, jeṭṭhamāsassu’ posathe;",
  "anya-e0703n12:57": "Thero catūhi therehi, sumanenā’tha bhaṇḍunā.",
  "anya-e0703n12:58": "19.",
  "anya-e0703n12:59": " Saddhiṃ tena gahaṭṭhena, na rato ñātihetunā;",
  "anya-e0703n12:60": "Tasmā vihārā ākāsaṃ, uggantvā so mahiddhiko.",
  "anya-e0703n12:61": "20.",
  "anya-e0703n12:62": " Khaṇeneva idhāgamma, ramme missaka pabbate;",
  "anya-e0703n12:63": "Aṭṭhāsi vilukūṭamhi, rucirambatthale vare.",
  "anya-e0703n12:64": "21.",
  "anya-e0703n12:65": " Laṃkāpasāda guṇena viyākato so;",
  "anya-e0703n12:66": "Laṃkāhitāya muninā sayitena ante;",
  "anya-e0703n12:67": "Laṃkāya satthusadiso hitahetu tassā;",
  "anya-e0703n12:68": "Laṃkāmarūhi mahito’bhinisīdi tattāti.",
  "anya-e0703n12:69": "Sujanappasādasaṃvegatthāya kate mahāvaṃse",
  "anya-e0703n12:70": "Mahindāgamano nāma",
  "anya-e0703n12:71": "Terasamo paricchedo."
}