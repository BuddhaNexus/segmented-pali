{
  "anya-e0703n18:0": "Ekūnavīsatima pariccheda",
  "anya-e0703n18:1": "Bodhi āgamano",
  "anya-e0703n18:2": "1.",
  "anya-e0703n18:3": " Mahābodhirakkhaṇatthaṃ , aṭṭhārasa rathe sabho;",
  "anya-e0703n18:4": "Devakulāni datvāna, aṭṭhāmaccā kulāni ca.",
  "anya-e0703n18:5": "2.",
  "anya-e0703n18:6": " Aṭṭha brāhmaṇakulāni, aṭṭha vassakulāni ca;",
  "anya-e0703n18:7": "Gopakānaṃ taracchānaṃ, kuliṅgānaṃ kulāni ca.",
  "anya-e0703n18:8": "3.",
  "anya-e0703n18:9": " Tatheva pesakārānaṃ, kumbhakārānameva ca;",
  "anya-e0703n18:10": "Sabbe sañcāpi senīnaṃ, nāgayakkhānameva ca.",
  "anya-e0703n18:11": "4.",
  "anya-e0703n18:12": " Hemasajjughaṭeceva, datvā aṭṭhaṭṭha mānado;",
  "anya-e0703n18:13": "Āropetvā mahābodhiṃ, nāvaṃ gaṅgāya bhūsitaṃ.",
  "anya-e0703n18:14": "5.",
  "anya-e0703n18:15": " Saṅghamitta mahātherī, sahe kadasa bhikkhuniṃ;",
  "anya-e0703n18:16": "Tathevā’ropayitvāna, ariṭṭhapamukhepi ca.",
  "anya-e0703n18:17": "6.",
  "anya-e0703n18:18": " Nagarā nikkhamitvāna, viñjāṭavimaticcaso;",
  "anya-e0703n18:19": "Tāmalitthiṃ anuppatto, sattāhene’va bhūpati.",
  "anya-e0703n18:20": "7.",
  "anya-e0703n18:21": " Accuḷā rāhi pūjāyi, devānāgānarāpi ca;",
  "anya-e0703n18:22": "Mahābodhiṃ pūjayantā, sattāhena’vupāgamuṃ.",
  "anya-e0703n18:23": "8.",
  "anya-e0703n18:24": " Mahāsamuddatīramhi, mahābodhiṃ mahīpati;",
  "anya-e0703n18:25": "Ṭhapāpetvāna pūjesi, mahārajjena so puna.",
  "anya-e0703n18:26": "9.",
  "anya-e0703n18:27": " Mahābodhiṃ mahārajje, abhisiñcīyakāmado;",
  "anya-e0703n18:28": "Aggasira sukkapakkhe, dine pāṭipade tato.",
  "anya-e0703n18:29": "10.",
  "anya-e0703n18:30": " Uccāretuṃ mahābodhiṃ, tehiyeva’ṭṭha aṭṭhahi;",
  "anya-e0703n18:31": "Sālamūlamhi dinnehi, dhātuggatakulehi so.",
  "anya-e0703n18:32": "11.",
  "anya-e0703n18:33": " Ukkhipitvā mahābodhiṃ, galamattaṃ jalaṃ tahiṃ;",
  "anya-e0703n18:34": "Ogāhetvā sanāvāya, patiṭṭhāpayi sādhukaṃ.",
  "anya-e0703n18:35": "12.",
  "anya-e0703n18:36": " Nāvaṃ āropayitvā taṃ, mahātheriṃ satherikaṃ;",
  "anya-e0703n18:37": "Mahāriṭṭhaṃ mahāmaccaṃ, idaṃ vacanamabravi.",
  "anya-e0703n18:38": "13.",
  "anya-e0703n18:39": " ‘‘Ahaṃ rajjena tikkhattuṃ, mahābodhimapūjayiṃ;",
  "anya-e0703n18:40": "Eva mevā’bhi pūjetu, rājā rajjena me sakhā’’.",
  "anya-e0703n18:41": "14.",
  "anya-e0703n18:42": " Idaṃ vatvā mahārājā, tīre pañjaliko ṭhito;",
  "anya-e0703n18:43": "Gacchamānaṃ mahābodhiṃ, passaṃ assūnivattayi.",
  "anya-e0703n18:44": "15.",
  "anya-e0703n18:45": " Mahābodhi viyogena,",
  "anya-e0703n18:46": "Dhammā soko sasokavā;",
  "anya-e0703n18:47": "Kannitvā paridevitvā,",
  "anya-e0703n18:48": "Agamāsi sakaṃ puraṃ.",
  "anya-e0703n18:49": "16.",
  "anya-e0703n18:50": " Mahābodhi samāruḷhā, nāvāpakkhandhī toyadhiṃ;",
  "anya-e0703n18:51": "Samantā yojane vicī, sannisīdi mahaṇṇave.",
  "anya-e0703n18:52": "17.",
  "anya-e0703n18:53": " Pupphiṃsu pañcavaṇṇāni, padumāni samantato;",
  "anya-e0703n18:54": "Antalikkhe pavajjiṃsu, aneka tūriyāni ca.",
  "anya-e0703n18:55": "18.",
  "anya-e0703n18:56": " Devatāhi anekāhi, pūjā’nekā pavattitā;",
  "anya-e0703n18:57": "Gahetuñca mahābodhi, nāgā’kāsuṃ vikubbanaṃ.",
  "anya-e0703n18:58": "19.",
  "anya-e0703n18:59": " Saṅghamittā mahātheri, abhiññābalapāragā;",
  "anya-e0703n18:60": "Supaṇṇarūpā hutvāna, te tāsesi mahorage.",
  "anya-e0703n18:61": "20.",
  "anya-e0703n18:62": " Te tāsitā mahātheriṃ, yācitvāna mahoragā;",
  "anya-e0703n18:63": "Nayitvāna mahābemadhiṃ, bhujaṅgabhavanaṃ tato.",
  "anya-e0703n18:64": "21.",
  "anya-e0703n18:65": " Sattāhaṃ nāgarajjena, pūjāhi vividhāhi ca;",
  "anya-e0703n18:66": "Pūjayitvāna ānetvā, nāvāyaṃ ṭhapayiṃsu te.",
  "anya-e0703n18:67": "22.",
  "anya-e0703n18:68": " Tadaheva mahābodhi, jambukolamidhagamā;",
  "anya-e0703n18:69": "Devānaṃpiyatisso tu, rājā lokahite rato.",
  "anya-e0703n18:70": "23.",
  "anya-e0703n18:71": " Sumanā sāmaṇeramhā, pubbe sutatadāgamo;",
  "anya-e0703n18:72": "Maggasirādidinagho, pabhuti vacasādaro.",
  "anya-e0703n18:73": "24.",
  "anya-e0703n18:74": " Uttaradvārato yāva, jambukolaṃ mahāpathaṃ;",
  "anya-e0703n18:75": "Vibhūsayitvā sakalaṃ, mahābodhigatāsayo.",
  "anya-e0703n18:76": "25.",
  "anya-e0703n18:77": " Samuddāsanasālāya, ṭhāne ṭhatvā mahaṇṇave;",
  "anya-e0703n18:78": "Āgacchantaṃ mahābodhiṃ, mahātheriddhiyā’ddasa.",
  "anya-e0703n18:79": "26.",
  "anya-e0703n18:80": " Tasmiṃṭhāne katā sālā, pakā setuṃ tamabbhutaṃ;",
  "anya-e0703n18:81": "Samuddāsanasālāti, nāmenā‘si’dha pākaṭā.",
  "anya-e0703n18:82": "27.",
  "anya-e0703n18:83": " Mahātherānubhāvena, saddhiṃ therehi tehi ca;",
  "anya-e0703n18:84": "Tadaheva’gamā rājā, jambukolaṃ sa senako.",
  "anya-e0703n18:85": "28.",
  "anya-e0703n18:86": " Mahābodhā gamepīti-vegenu’nno udānayaṃ;",
  "anya-e0703n18:87": "Galappamāṇaṃ salilaṃ, vigāhetvā suviggaho.",
  "anya-e0703n18:88": "29.",
  "anya-e0703n18:89": " Mahābodhiṃ soḷasahi, kulehi saha muddhanā;",
  "anya-e0703n18:90": "Ādāyo’ropayitvāna, velāyaṃ maṇḍape subhe.",
  "anya-e0703n18:91": "30.",
  "anya-e0703n18:92": " Ṭhapayitvāna laṃkindo, laṃkārajjena pūjayi;",
  "anya-e0703n18:93": "Soḷasannaṃ samappetvā, kulānaṃ rajjamattano.",
  "anya-e0703n18:94": "31.",
  "anya-e0703n18:95": " Sayaṃ dovārikaṭhāne, ṭhatvāna divase tayo;",
  "anya-e0703n18:96": "Tattheva pūjaṃ kāresi, vividhaṃ manujādhipo.",
  "anya-e0703n18:97": "32.",
  "anya-e0703n18:98": " Mahābodhiṃ dasamiyaṃ, āropetvā rathesubhe;",
  "anya-e0703n18:99": "Ānayanto manussindo, dumindaṃ taṃ ṭhapāpayi.",
  "anya-e0703n18:100": "33.",
  "anya-e0703n18:101": " Pācinassa vihārassa, ṭhāne ṭhānavicakkhaṇo;",
  "anya-e0703n18:102": "Pātarāsaṃ pavattesi, sasaṅghassa janassa so.",
  "anya-e0703n18:103": "34.",
  "anya-e0703n18:104": " Mahāmahindathere’ttha, kataṃ dasabalena taṃ;",
  "anya-e0703n18:105": "Kathesi nāgadamanaṃ, rañño tassa asesato.",
  "anya-e0703n18:106": "35.",
  "anya-e0703n18:107": " Therassa sutvā kāretvā, saññāṇāni tahiṃ tahiṃ;",
  "anya-e0703n18:108": "Paribhuttesu ṭhānesu, nisajjādīhi satthunā.",
  "anya-e0703n18:109": "36.",
  "anya-e0703n18:110": " Tivakkassa brāhmaṇassa, gāmadvāre ca bhūpati;",
  "anya-e0703n18:111": "Ṭhapāpetvā mahābodhiṃ, ṭhānesu tesu tesu ca.",
  "anya-e0703n18:112": "37.",
  "anya-e0703n18:113": " Suddhavāluka santhāre, nānāpupphasamākule;",
  "anya-e0703n18:114": "Paggahitadhaje magge, pupphagghikavibhūsite.",
  "anya-e0703n18:115": "38.",
  "anya-e0703n18:116": " Mahābodhiṃ pūjayanto, rattindiva matandito;",
  "anya-e0703n18:117": "Ānayitvā cuddasiyaṃ, anurādha purantikaṃ.",
  "anya-e0703n18:118": "39.",
  "anya-e0703n18:119": " Vaḍḍhamānakacchāyāya, puraṃ sādhu vibhūsitaṃ;",
  "anya-e0703n18:120": "Uttarena ca dvārena, pūjayanto pavesiya.",
  "anya-e0703n18:121": "40.",
  "anya-e0703n18:122": " Dakkhiṇena ca dvārena, nikkhamitvā pavesiya;",
  "anya-e0703n18:123": "Mahā meghavanārāmaṃ, catubuddhanisevitaṃ.",
  "anya-e0703n18:124": "41.",
  "anya-e0703n18:125": " Sumanasseva vacasā, padesaṃ sādhusaṅkhataṃ;",
  "anya-e0703n18:126": "Pubbabodhiṭhitaṭṭhānaṃ, upanetvā manoramaṃ.",
  "anya-e0703n18:127": "42.",
  "anya-e0703n18:128": " Kulehi so soḷasahi, rājā laṅkāradhārihi;",
  "anya-e0703n18:129": "Oropetvā mahābodhiṃ, patiṭṭhā petu mossajji.",
  "anya-e0703n18:130": "43.",
  "anya-e0703n18:131": " Hatthato muttamattasā, asītiratanaṃ nabhaṃ;",
  "anya-e0703n18:132": "Uggantvāna ṭhitā muñci, chabbaṇṇā rasmiyo subhā.",
  "anya-e0703n18:133": "44.",
  "anya-e0703n18:134": " Dīpe patthariyā’hacca, brahmalokaṃ ṭhitā ahu;",
  "anya-e0703n18:135": "Sūriyatthaṅgamanāyāva, rasmiyo tā manoramā.",
  "anya-e0703n18:136": "45.",
  "anya-e0703n18:137": " Purisā dasasahassāni, pasannā pāṭihāriye;",
  "anya-e0703n18:138": "Vipassitvānā’rahatthaṃ, patvāna idha pabbajuṃ.",
  "anya-e0703n18:139": "46.",
  "anya-e0703n18:140": " Orohitvā mahābodhi, sūriyatthaṅgame tato;",
  "anya-e0703n18:141": "Rohiṇiyā patiṭṭhāsi, mahiyaṃ kampi medinī.",
  "anya-e0703n18:142": "47.",
  "anya-e0703n18:143": " Mūlāni tāni uggantvā, kaṭāhamukhavaṭṭito;",
  "anya-e0703n18:144": "Vinandhantā kaṭāhaṃ taṃ, otariṃsu mahītalaṃ.",
  "anya-e0703n18:145": "48.",
  "anya-e0703n18:146": " Patiṭṭhitaṃ mahābodhiṃ, janā sabbe samagatā;",
  "anya-e0703n18:147": "Gandhamālādi pūjāhi, pūjayiṃsu samantato.",
  "anya-e0703n18:148": "49.",
  "anya-e0703n18:149": " Mahāmegho pavassittha, himagabbhā samantato;",
  "anya-e0703n18:150": "Mahābodhiṃ chādayiṃsu, sītalāni ghanāni ca.",
  "anya-e0703n18:151": "50.",
  "anya-e0703n18:152": " Sattāhāni mahābodhiṃ, tahiṃyeva adassanā;",
  "anya-e0703n18:153": "Himagabbhe sannisīdi, pasādajananī jane.",
  "anya-e0703n18:154": "51.",
  "anya-e0703n18:155": " Sattāhā tikkame meghā, sabbe apagamiṃsu te;",
  "anya-e0703n18:156": "Mahābodhi ca dissittha, chabbaṇṇā raṃsiyopi ca.",
  "anya-e0703n18:157": "52.",
  "anya-e0703n18:158": " Mahāmahindattheroca, saṅghamittā ca bhikkhunī;",
  "anya-e0703n18:159": "Tatthā’gañchuṃsaparisā, rājā saparisopi ca.",
  "anya-e0703n18:160": "53.",
  "anya-e0703n18:161": " Khattiyā kājaraggāme, candanaggāma khattiyā;",
  "anya-e0703n18:162": "Tivakka brāhmaṇo ceva, dīpavāsī janāpi ca.",
  "anya-e0703n18:163": "54.",
  "anya-e0703n18:164": " Devānubhāvenā’gañchuṃ, mahābodhi mahussukkā;",
  "anya-e0703n18:165": "Mahāsamāgame tasmiṃ, pāṭihāriyavimhite.",
  "anya-e0703n18:166": "55.",
  "anya-e0703n18:167": " Pakkaṃ pācinasākhāya, pekkhataṃ pakka’makkhataṃ;",
  "anya-e0703n18:168": "Thero patantamādāya, ropetuṃ rājino adā.",
  "anya-e0703n18:169": "56.",
  "anya-e0703n18:170": " Paṃsūnaṃ gandhamissānaṃ, puṇṇe soṇṇa kaṭāhake;",
  "anya-e0703n18:171": "Mahāsanassa ṭhāne taṃ, ṭhapitaṃ ropa’yissaro.",
  "anya-e0703n18:172": "57.",
  "anya-e0703n18:173": " Pekkhataṃyeva sabbesaṃ, uggantvā aṭṭha aṅkurā;",
  "anya-e0703n18:174": "Jāyiṃsu bodhitaruṇā, aṭṭhaṃsu catuhatthakā.",
  "anya-e0703n18:175": "58.",
  "anya-e0703n18:176": " Rājā te bodhitaruṇe, disvā vimhitamānaso;",
  "anya-e0703n18:177": "Setacchattena pūjesi, abhisekamadāsi ca.",
  "anya-e0703n18:178": "59.",
  "anya-e0703n18:179": " Patiṭṭhāpesi aṭṭhannaṃ, jambukolamhi paṭṭane;",
  "anya-e0703n18:180": "Mahābodhi ṭhita ṭhāne, nāvāyo rohane tadā.",
  "anya-e0703n18:181": "60.",
  "anya-e0703n18:182": " Tivakkabrāhmaṇagāme, thūpārāme tatheva ca;",
  "anya-e0703n18:183": "Issarasamaṇārāme, paṭhame cetiyaṅgaṇe.",
  "anya-e0703n18:184": "61.",
  "anya-e0703n18:185": " Cetiya pabbatā rāme, tathā kājaragāmake;",
  "anya-e0703n18:186": "Candanagāmake cāti, ekekaṃ bodhilaṭṭhikaṃ.",
  "anya-e0703n18:187": "62.",
  "anya-e0703n18:188": " Sesā catupakkajātā, dvattiṃsa bodhilaṭṭhiyo;",
  "anya-e0703n18:189": "Samantā yojanaṭhāne, vihāresu tahiṃ tahiṃ.",
  "anya-e0703n18:190": "63.",
  "anya-e0703n18:191": " Dīpāvāsī janasseva, hitatthāya patiṭṭhite;",
  "anya-e0703n18:192": "Mahābodhi dumindamhi, sammāsambuddha tejasā.",
  "anya-e0703n18:193": "64.",
  "anya-e0703n18:194": " Anulāsāsa parisā, saṅghamittāya theriyā;",
  "anya-e0703n18:195": "Santike pabbajitvāna, arahattamapāpuṇi.",
  "anya-e0703n18:196": "65.",
  "anya-e0703n18:197": " Ariṭṭho so pañcasata-parivāro ca khattiyo;",
  "anya-e0703n18:198": "Therantike pabbajitvā, arahattamapāpuṇi.",
  "anya-e0703n18:199": "66.",
  "anya-e0703n18:200": " Yāni seṭṭhikulāna’ṭṭha-mahābodhimidhāharuṃ;",
  "anya-e0703n18:201": "Bodhāharakulānīti, tāni tena pavuccare.",
  "anya-e0703n18:202": "67.",
  "anya-e0703n18:203": " Upāsikā vihāroti, ñāte bhikkhunupassaye;",
  "anya-e0703n18:204": "Sasaṅghā saṅghamittā sā, mahātherī tahiṃ vasi.",
  "anya-e0703n18:205": "68.",
  "anya-e0703n18:206": " Agārattayapāmokkhe , agāre tattha kārayi;",
  "anya-e0703n18:207": "Dvādasa tesu ekasmiṃ, mahāgāre ṭhapāpayi.",
  "anya-e0703n18:208": "69.",
  "anya-e0703n18:209": " Mahābodhisametāya, nāvāya kūpayaṭṭhikaṃ;",
  "anya-e0703n18:210": "Ekasmiṃ piya mekasmiṃ, arittaṃ tehi teviduṃ.",
  "anya-e0703n18:211": "70.",
  "anya-e0703n18:212": " Jāte aññanikāyepi, agārā dvādasāpi te;",
  "anya-e0703n18:213": "Hatthāḷaka bhikkhunīhi, vaḷañjayiṃsu sabbadā.",
  "anya-e0703n18:214": "71.",
  "anya-e0703n18:215": " Rañño maṅgalahatthi so, vicaranto yathāsukhaṃ;",
  "anya-e0703n18:216": "Purassa ekapassamhi, kandarantamhi sītale.",
  "anya-e0703n18:217": "72.",
  "anya-e0703n18:218": " Kadambapupphagumbante, aṭṭhāsi gocaraṃ caraṃ;",
  "anya-e0703n18:219": "Hatthiṃ tattharataṃ ñatvā, akaṃsu tattha āḷhakaṃ.",
  "anya-e0703n18:220": "73.",
  "anya-e0703n18:221": " Atheka divasaṃ hatthī, nagaṇhi kabaḷāni so;",
  "anya-e0703n18:222": "Dīpappasādakaṃ theraṃ, rājā so pucchitaṃ mataṃ.",
  "anya-e0703n18:223": "74.",
  "anya-e0703n18:224": " Kadambapupphagumbasmiṃ, thūpassa karaṇaṃ karī;",
  "anya-e0703n18:225": "Icchatīti mahāthero, mahārājassa abravi.",
  "anya-e0703n18:226": "75.",
  "anya-e0703n18:227": " Sadhātukaṃ tattha thūpaṃ, thūpassa gharameva ca;",
  "anya-e0703n18:228": "Khippaṃ rājā akāresi, niccaṃ janahiterato.",
  "anya-e0703n18:229": "76.",
  "anya-e0703n18:230": " Saṅghamittā mahātherī, suññāgārābhilāsinī;",
  "anya-e0703n18:231": "Ākiṇṇattā vihārassa, vussamānassa tassa sā.",
  "anya-e0703n18:232": "77.",
  "anya-e0703n18:233": " Vuddhatthinī sāsanassa, bhikkhunīnaṃ hitāya ca;",
  "anya-e0703n18:234": "Bhikkhunupassayaṃ aññaṃ, icchamānā vicakkhaṇā.",
  "anya-e0703n18:235": "78.",
  "anya-e0703n18:236": " Gantvā cetiyagehaṃ taṃ, pavivekasukhaṃ bhusaṃ;",
  "anya-e0703n18:237": "Divāvihāraṃ kappesi, vihārakusalā’malā.",
  "anya-e0703n18:238": "79.",
  "anya-e0703n18:239": " Theriyā vandanatthāya, rājā bhikkhunupassayaṃ;",
  "anya-e0703n18:240": "Gantvā tattha gataṃ sutvā, gantvāna tattha vandiya.",
  "anya-e0703n18:241": "80.",
  "anya-e0703n18:242": " Sammoditvā tāya saddhiṃ, tatthāgamanakāraṇaṃ;",
  "anya-e0703n18:243": "Tassā ñatvā adhippāyaṃ, adhippāya vidū vidū.",
  "anya-e0703n18:244": "81.",
  "anya-e0703n18:245": " Samantā thūpagehassa, rammaṃ bhikkhunupassayaṃ;",
  "anya-e0703n18:246": "Devānaṃpiyatisso so, mahārājā akārayi.",
  "anya-e0703n18:247": "82.",
  "anya-e0703n18:248": " Hatthāḷhakasamīpamhi , kato bhikkhunupassayo;",
  "anya-e0703n18:249": "Hatthāḷhakavihāroti, vissuto āsi tena so.",
  "anya-e0703n18:250": "83.",
  "anya-e0703n18:251": " Sumittā saṅghamittā sā, mahātherī mahāmatī;",
  "anya-e0703n18:252": "Tasmiñhi vāsaṃ kappesi, ramme bhikkhunupassaye.",
  "anya-e0703n18:253": "84.",
  "anya-e0703n18:254": " Evaṃ laṃkā lokahitaṃ sāsanavuddhiṃ;",
  "anya-e0703n18:255": "Saṃsodhento esa mahābodhi dumindo;",
  "anya-e0703n18:256": "Laṃkādīpe ramme mahāmeghavanasmiṃ,",
  "anya-e0703n18:257": "Aṭṭhā sīghaṃ kālamanekabbhūtayuttoti.",
  "anya-e0703n18:258": "Sujanappasādasaṃvegatthāya kate mahāvaṃse",
  "anya-e0703n18:259": "Bodhiāgamano nāma",
  "anya-e0703n18:260": "Ekūnavīsatimo paricchedo."
}