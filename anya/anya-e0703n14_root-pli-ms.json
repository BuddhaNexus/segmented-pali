{
  "anya-e0703n14:0": "Pañcadasama pariccheda",
  "anya-e0703n14:1": "Mahāvihāra paṭiggahako",
  "anya-e0703n14:2": "1.",
  "anya-e0703n14:3": " Hatthisālāpi sambādhā, iti tattha samāgatā;",
  "anya-e0703n14:4": "Te nandanavane ramme, dakkhiṇadvārato bahi.",
  "anya-e0703n14:5": "2.",
  "anya-e0703n14:6": " Rājuyyāne ghanacchāye, sītale nīlasaddale;",
  "anya-e0703n14:7": "Paññāpesuṃ āsanāni, therānaṃ sādarā narā.",
  "anya-e0703n14:8": "3.",
  "anya-e0703n14:9": " Nikkhamma dakkhiṇadvārā, thero tattha nisīdi ca;",
  "anya-e0703n14:10": "Mahākulīnā cā’gamma, itthiyo bahukā tahiṃ.",
  "anya-e0703n14:11": "4.",
  "anya-e0703n14:12": " Theraṃ upanisīdiṃsu, uyyānaṃ pūrayantiyo;",
  "anya-e0703n14:13": "Bālapaṇḍitasuttantaṃ, tāsaṃ thero adesayi.",
  "anya-e0703n14:14": "5.",
  "anya-e0703n14:15": " Sahassaṃ itthiyo tāsu, paṭhamaṃ phalamajjhaguṃ;",
  "anya-e0703n14:16": "Evaṃ tattheva uyyāne, sāyaṇhasamayo ahu.",
  "anya-e0703n14:17": "6.",
  "anya-e0703n14:18": " Tato therā nikkhamiṃsu, ‘‘yāma taṃ pabbataṃ’’ iti;",
  "anya-e0703n14:19": "Rañño paṭinivedesuṃ, sīghaṃ rājā upāgami.",
  "anya-e0703n14:20": "7.",
  "anya-e0703n14:21": " Upāgammā’bravī theraṃ, ‘‘sāyaṃ dūro ca pabbato;",
  "anya-e0703n14:22": "Idheva nandanuyyāne, nivāso phāsuko iti.",
  "anya-e0703n14:23": "8.",
  "anya-e0703n14:24": " Purassa accāsannattā, ‘‘asāruppa’’nti bhāsite;",
  "anya-e0703n14:25": "‘‘Mahāmeghavanuyyānaṃ, nātidūrāti santike.",
  "anya-e0703n14:26": "9.",
  "anya-e0703n14:27": " Rammaṃ chāyūdakūpetaṃ, nivāso tattha rocatu;",
  "anya-e0703n14:28": "Nivattitabbaṃ bhante’’nti, thero tattha nivattayi.",
  "anya-e0703n14:29": "10.",
  "anya-e0703n14:30": " Tasmiṃ nivattaṭhānamhi, kadambanadiyantike;",
  "anya-e0703n14:31": "Nivattacetiyaṃ nāma, kataṃ vuccati cetiyaṃ.",
  "anya-e0703n14:32": "11.",
  "anya-e0703n14:33": " Taṃ nandanā dakkhiṇena, nayaṃ theraṃ rathesabho;",
  "anya-e0703n14:34": "Mahāmeghavanuyyānaṃ, pācinadvārakaṃ nayi.",
  "anya-e0703n14:35": "12.",
  "anya-e0703n14:36": " Tattha rājaghare ramme, mañcapīṭhāni sādhukaṃ;",
  "anya-e0703n14:37": "Sādhūti santharāpetvā, ‘‘vasate’tta sukhaṃ’’ iti.",
  "anya-e0703n14:38": "13.",
  "anya-e0703n14:39": " Rājā there’bhivādetvā, amaccaparivārito;",
  "anya-e0703n14:40": "Puraṃ pāvisi therā tu, taṃ rattiṃ tattha te vasuṃ.",
  "anya-e0703n14:41": "14.",
  "anya-e0703n14:42": " Pabhāteyeva pupphāni, gāhetvā dharaṇīpati;",
  "anya-e0703n14:43": "There upacca vanditvā, pūjetvā kusumehi ca.",
  "anya-e0703n14:44": "15.",
  "anya-e0703n14:45": " Pucchi kacci sukhaṃ vuṭṭhaṃ, uyyānaṃ phāsukaṃ iti;",
  "anya-e0703n14:46": "Sukhaṃ vutthaṃ mahārāja, uyyānaṃ yati phāsukaṃ.",
  "anya-e0703n14:47": "16.",
  "anya-e0703n14:48": " Ārāmo kappate bhante, saṅghassā’’ti apucchi so;",
  "anya-e0703n14:49": "‘‘Kappate’’iti vatvāna, kappākappesu kovido.",
  "anya-e0703n14:50": "17.",
  "anya-e0703n14:51": " Thero veḷuvanārāma, paṭiggahaṇamabravi;",
  "anya-e0703n14:52": "Taṃ sutvā abhihaṭṭho so, tuṭṭhahaṭṭho mahājano.",
  "anya-e0703n14:53": "18.",
  "anya-e0703n14:54": " Therānaṃ vandanatthāya, devī tu anulāgatā;",
  "anya-e0703n14:55": "Saddhiṃ pañcasatitthīhi, dutiyaṃ phalamajjhagā.",
  "anya-e0703n14:56": "19.",
  "anya-e0703n14:57": " Sā pañcasatā devī, anulā’ha mahīpati;",
  "anya-e0703n14:58": "‘‘Pabbajissāma devā’’ti, rājā theramavoca so.",
  "anya-e0703n14:59": "20.",
  "anya-e0703n14:60": " Pabbājetha imāyo’’ti, thero āha mahīpatiṃ;",
  "anya-e0703n14:61": "‘‘Na kappati mahārāja, pabbājetuṃ thiyo hino.",
  "anya-e0703n14:62": "21.",
  "anya-e0703n14:63": " Atthi pāṭaliputtasmiṃ, bhikkhunī me kaniṭṭhikā;",
  "anya-e0703n14:64": "Saṅghamittāti nāmena, vissutā sā bahussutā.",
  "anya-e0703n14:65": "22.",
  "anya-e0703n14:66": " Narindasamaṇindassa, mahābodhidumindato;",
  "anya-e0703n14:67": "Dakkhiṇaṃ sākhamādāya, tathā bhikkhuniyo varā.",
  "anya-e0703n14:68": "23.",
  "anya-e0703n14:69": " Āgacchatū’ti pesehi, rañño no pitu santikaṃ;",
  "anya-e0703n14:70": "Pabbājessati sā therī, āgatā itthiyo imā.",
  "anya-e0703n14:71": "24.",
  "anya-e0703n14:72": " ‘‘Sādhu’’ti vatvā gaṇhitvā, rājā bhiṅkāramuttamaṃ;",
  "anya-e0703n14:73": "‘‘Mahāmeghavanuyyānaṃ, dammi saṅghassi’maṃ iti.",
  "anya-e0703n14:74": "25.",
  "anya-e0703n14:75": " Mahindatherassa kare, dakkhiṇodakamā’kirī;",
  "anya-e0703n14:76": "Mahiyā patite toye, akampittha mahā mahī.",
  "anya-e0703n14:77": "26.",
  "anya-e0703n14:78": " ‘‘Tasmā kampati bhūmī’’ti, bhūmipālo apucchi taṃ;",
  "anya-e0703n14:79": "Patiṭṭhitattā dīpamhi, sāsanassā’ti so bravi.",
  "anya-e0703n14:80": "27.",
  "anya-e0703n14:81": " Therassa upanāmesi, jātipupphāni jātimā;",
  "anya-e0703n14:82": "Thero rājagharaṃ gantvā, tassa dakkhiṇato ṭhito.",
  "anya-e0703n14:83": "28.",
  "anya-e0703n14:84": " Rukkhamhi picule aṭṭha, pupphamuṭṭhī samokirī;",
  "anya-e0703n14:85": "Tatthāpi puthavī kampi, puṭṭho tassā’ha kāraṇaṃ.",
  "anya-e0703n14:86": "29.",
  "anya-e0703n14:87": " Ahosi tiṇṇaṃ buddhānaṃ, kāle’pi idha mālako;",
  "anya-e0703n14:88": "Narindasaṅghakammatthaṃ, bhavissati idānipi.",
  "anya-e0703n14:89": "30.",
  "anya-e0703n14:90": " Rājagehā uttarato, cārupokkharaṇiṃ agā;",
  "anya-e0703n14:91": "Tattakā neva pupphāni, thero tatthāpi okiri.",
  "anya-e0703n14:92": "31.",
  "anya-e0703n14:93": " Tatthā’pi puthuvī kampi, puṭṭho tassā’ha kāraṇaṃ;",
  "anya-e0703n14:94": "‘‘Jantaghara pokkharaṇī, ayaṃ hessati bhūmipa’’.",
  "anya-e0703n14:95": "32.",
  "anya-e0703n14:96": " Tasseva rājagehassa, gantvāna dvārakoṭṭhakaṃ;",
  "anya-e0703n14:97": "Tattakehe’va pupphehi, taṃ ṭhānaṃ pūjayī isi.",
  "anya-e0703n14:98": "33.",
  "anya-e0703n14:99": " Tatthāpi puthuvīkampi, haṭṭhalomo atīvaso;",
  "anya-e0703n14:100": "Rājā taṃ kāraṇaṃ pucchi, thero tassā’ha kāraṇaṃ.",
  "anya-e0703n14:101": "34.",
  "anya-e0703n14:102": " Imamhi kappe buddhānaṃ, tiṇṇannaṃ bodhirukkhato;",
  "anya-e0703n14:103": "Ānetvā dakkhiṇāsākhā, ropitā idha bhūmipa.",
  "anya-e0703n14:104": "35.",
  "anya-e0703n14:105": " Tathāgatassa amhākaṃ, bodhisākhāpi dakkhiṇā;",
  "anya-e0703n14:106": "Imasmiṃyeva ṭhānamhi, patiṭṭhissati bhūmipa.",
  "anya-e0703n14:107": "36.",
  "anya-e0703n14:108": " Tato’gamā mahāthero, mahāmucalamālakaṃ;",
  "anya-e0703n14:109": "Tattakāneva pupphāni, tasmiṃ ṭhāne samokiri.",
  "anya-e0703n14:110": "37.",
  "anya-e0703n14:111": " Tathāpi puthavī kampi, puṭṭho tassā’ha kāraṇaṃ;",
  "anya-e0703n14:112": "Saṅghassu posathā gāraṃ, idha hessati bhūmipa.",
  "anya-e0703n14:113": "38.",
  "anya-e0703n14:114": " Pañhambamālakaṭṭhānaṃ, tato’gamā mahīpati;",
  "anya-e0703n14:115": "Supakkaṃ ambapakkañca, vaṇṇagandharasuttamaṃ.",
  "anya-e0703n14:116": "39.",
  "anya-e0703n14:117": " Mahantaṃ upanāmesi, rañño uyyānapālako;",
  "anya-e0703n14:118": "Taṃ therassupanāmesi, rājā atimanoramaṃ.",
  "anya-e0703n14:119": "40.",
  "anya-e0703n14:120": " Thero nisīdanākāraṃ, dassesi janatā hito;",
  "anya-e0703n14:121": "Attharāpesi tattheva, rājā attharaṇaṃ varaṃ.",
  "anya-e0703n14:122": "41.",
  "anya-e0703n14:123": " Adā tattha nisinnassa, therassambaṃ mahīpati;",
  "anya-e0703n14:124": "Thero taṃ paribhuñjitvā, ropanatthāya rājino.",
  "anya-e0703n14:125": "42.",
  "anya-e0703n14:126": " Ambaṭṭhikaṃ adā rājā, taṃ sayaṃ tattha ropayi;",
  "anya-e0703n14:127": "Hatthe tassoparithero, dhovi tassa viruḷhiyā.",
  "anya-e0703n14:128": "43.",
  "anya-e0703n14:129": " Taṃ khaṇaṃyeva bījamhā, tamhā nikkhamma aṅkuro;",
  "anya-e0703n14:130": "Kamenā’ti mahārukkho, pattapakkadharo ahu.",
  "anya-e0703n14:131": "44.",
  "anya-e0703n14:132": " Taṃ pāṭihāriyaṃ disvā, parisā sā sarājikā;",
  "anya-e0703n14:133": "Namassamānā aṭṭhāsi, there hatthatanuruhā.",
  "anya-e0703n14:134": "45.",
  "anya-e0703n14:135": " Thero tadā pupphamuṭṭhi, aṭṭha tattha samokiri;",
  "anya-e0703n14:136": "Tathāpi puthavīkampi, puṭṭho tassā’ha kāraṇaṃ.",
  "anya-e0703n14:137": "46.",
  "anya-e0703n14:138": " Saṅghassappannalābhānaṃ, anekesaṃ narādhipa;",
  "anya-e0703n14:139": "Saṅgammabhājanaṭhānaṃ, idaṃ ṭhānaṃ bhavissati.",
  "anya-e0703n14:140": "47.",
  "anya-e0703n14:141": " Tato gantvā catussāla-ṭhānaṃ tattha samokiri;",
  "anya-e0703n14:142": "Tattakāneva pupphāni, kampi tatthāpi medinī.",
  "anya-e0703n14:143": "48.",
  "anya-e0703n14:144": " Taṃ kampakāraṇaṃ pucchi, rājā thero viyākari;",
  "anya-e0703n14:145": "Tiṇṇannaṃ pubbabuddhānaṃ, rājuyyāna paṭiggahe.",
  "anya-e0703n14:146": "49.",
  "anya-e0703n14:147": " Dāna vatthunā’haṭāni, dīpavāsīhi sabbato;",
  "anya-e0703n14:148": "Idha ṭhapetvā bhojesuṃ, sasaṅghe sugate tayo.",
  "anya-e0703n14:149": "50.",
  "anya-e0703n14:150": " Idāni pana ettheva, catussālā bhavissati;",
  "anya-e0703n14:151": "Saṅghassa idha bhattaggaṃ, bhavissati narādhipa.",
  "anya-e0703n14:152": "51.",
  "anya-e0703n14:153": " Mahathūpaṭhitaṭhānaṃ, ṭhānāṭhānavidūtato;",
  "anya-e0703n14:154": "Agamāsi mahāthero, mahindo dīpadīpano.",
  "anya-e0703n14:155": "52.",
  "anya-e0703n14:156": " Tadā antoparikkhepe, rājuyyānassa khuddikā;",
  "anya-e0703n14:157": "Kakudhavhā ahu vāpī, tasso’pari jalantike.",
  "anya-e0703n14:158": "53.",
  "anya-e0703n14:159": " Thūpārahaṃ thalaṭhānaṃ, ahu there tahiṃ gate;",
  "anya-e0703n14:160": "Rañño campakapupphānaṃ, puṭakāna’ṭṭha āharuṃ.",
  "anya-e0703n14:161": "54.",
  "anya-e0703n14:162": " Tāni campakapupphāni, rājā therassu’pānayi;",
  "anya-e0703n14:163": "Thero campakapupphehi, tehi pūjesi taṃ phalaṃ.",
  "anya-e0703n14:164": "55.",
  "anya-e0703n14:165": " Tatthāpi puthavī kampi, rājā taṃ kampakāraṇaṃ;",
  "anya-e0703n14:166": "Pucchi thero’nu pubbena, āhataṃ kampakāraṇaṃ.",
  "anya-e0703n14:167": "56.",
  "anya-e0703n14:168": " Idaṃ ṭhānaṃ mahārāja, catubuddha nisevitaṃ;",
  "anya-e0703n14:169": "Thūpārahaṃ hitatthāya, sukhatthāya ca pāṇinaṃ.",
  "anya-e0703n14:170": "57.",
  "anya-e0703n14:171": " Imamhi kappe paṭhamaṃ, kakusandho jino ahu;",
  "anya-e0703n14:172": "Sabba dhammavidū satthā, sabbalokānukampako.",
  "anya-e0703n14:173": "58.",
  "anya-e0703n14:174": " Mahātitthavhayaṃ āsi, mahāmeghavanaṃ idaṃ;",
  "anya-e0703n14:175": "Nagaraṃ abhayaṃ nāma, puratthimadisāya’hu.",
  "anya-e0703n14:176": "59.",
  "anya-e0703n14:177": " Kadamba nadiyā pāre, tattha rājā’bhayo ahu;",
  "anya-e0703n14:178": "Ojadīpoti nāmena, ayaṃ dīpo tadāahu.",
  "anya-e0703n14:179": "60.",
  "anya-e0703n14:180": " Rakkhasehi janasse’ttha, rogo pajjarako ahu;",
  "anya-e0703n14:181": "Kakusandho dasabalo, disvāna tadupaddavaṃ.",
  "anya-e0703n14:182": "61.",
  "anya-e0703n14:183": " Taṃ gantvā sattavinayaṃ, pavattiṃ sāsanassa ca;",
  "anya-e0703n14:184": "Kātuṃ imasmiṃ dīpasmiṃ, karuṇā balacodito.",
  "anya-e0703n14:185": "62.",
  "anya-e0703n14:186": " Cattālīsasahassehi, tādīhi parivārito;",
  "anya-e0703n14:187": "Nabhasā’gamma aṭṭhāsi, devakūṭamhi pabbate.",
  "anya-e0703n14:188": "63.",
  "anya-e0703n14:189": " Sambuddhassā’nubhāvena, rogo pajjarako idha;",
  "anya-e0703n14:190": "Upasanto mahārāja, dīpamhi sakale tadā.",
  "anya-e0703n14:191": "64.",
  "anya-e0703n14:192": " Kattha ṭhito adhiṭṭhāsi, narissara munissaro;",
  "anya-e0703n14:193": "Sabbe maṃ ajja passantu, ojadīpamhi mānusā.",
  "anya-e0703n14:194": "65.",
  "anya-e0703n14:195": " Āgantukāmā sabbeva, manussā mama santikaṃ;",
  "anya-e0703n14:196": "Āgacchantu akicchena, khippañcāpi mahāmuni.",
  "anya-e0703n14:197": "66.",
  "anya-e0703n14:198": " Obhāsayantaṃ munindaṃ taṃ, obhāsantañca pabbataṃ;",
  "anya-e0703n14:199": "Rājā ca nāgarā ceva, disvā khippaṃ upāgamuṃ.",
  "anya-e0703n14:200": "67.",
  "anya-e0703n14:201": " Devatā balidānatthaṃ, manussā ca tahiṃ gatā;",
  "anya-e0703n14:202": "Devatā iti maññiṃsu, sasaṅghaṃ lokanāyakaṃ.",
  "anya-e0703n14:203": "68.",
  "anya-e0703n14:204": " Rājā so munirājaṃ taṃ, atihaṭṭho’bhi vādiya;",
  "anya-e0703n14:205": "Nimantayitvā bhattena, ānetvā purasanti kaṃ.",
  "anya-e0703n14:206": "69.",
  "anya-e0703n14:207": " Sasaṅghassa munindassa, nisajjārahamuttamaṃ;",
  "anya-e0703n14:208": "Ramaṇīyamidaṃ ṭhāna-masambādhanti cintiya.",
  "anya-e0703n14:209": "70.",
  "anya-e0703n14:210": " Kārite maṇḍape ramme, pallaṅkesu vare sutaṃ;",
  "anya-e0703n14:211": "Nisīdāpesi sambuddhaṃ, sasaṅghaṃ idha bhūpati.",
  "anya-e0703n14:212": "71.",
  "anya-e0703n14:213": " Nisinnampi ca passantā, sasaṅghaṃ lokanāyakaṃ;",
  "anya-e0703n14:214": "Dīpe manussā ānesuṃ, paṇṇākāre samantato.",
  "anya-e0703n14:215": "72.",
  "anya-e0703n14:216": " Attano khajjabhojjehi, tehi tehā’bhatehi ca;",
  "anya-e0703n14:217": "Santappesi sasaṅghaṃ taṃ, rājā so lokanāyakaṃ.",
  "anya-e0703n14:218": "73.",
  "anya-e0703n14:219": " Idheva pacchābhattaṃ taṃ, nisinnassa jinassa so;",
  "anya-e0703n14:220": "Mahā titthakamuyyānaṃ, rājā’dā dakkhiṇaṃ varaṃ.",
  "anya-e0703n14:221": "74.",
  "anya-e0703n14:222": " Akālapupphā laṅkāre, mahātitthavane tadā;",
  "anya-e0703n14:223": "Paṭiggahite buddhena, akampittha mahāmahī.",
  "anya-e0703n14:224": "75.",
  "anya-e0703n14:225": " Ettheva so nisīditvā, dhammaṃ desesi nāyako;",
  "anya-e0703n14:226": "Cattālīsa sahassāni, pattā maggaphalaṃ narā.",
  "anya-e0703n14:227": "76.",
  "anya-e0703n14:228": " Divāvihāraṃ katvāna, mahātitthavane jino;",
  "anya-e0703n14:229": "Sāyaṇhasamaye gantvā, bodhiṭhānārahaṃ mahi.",
  "anya-e0703n14:230": "77.",
  "anya-e0703n14:231": " Nisinno tattha appetvā, samādhiṃ vuṭṭhito tato;",
  "anya-e0703n14:232": "Iti cintayi sambuddho, hitatthaṃ dīpavāsinaṃ.",
  "anya-e0703n14:233": "78.",
  "anya-e0703n14:234": " Ādāya dakkhiṇaṃ sākhaṃ, bodhito me sirīsato;",
  "anya-e0703n14:235": "Āgacchatu rūpanandā, bhikkhunī sahabhikkhunī.",
  "anya-e0703n14:236": "79.",
  "anya-e0703n14:237": " Tassa taṃ cittamaññāya, sā therī tadanantaraṃ;",
  "anya-e0703n14:238": "Gahetvā tattha rājānaṃ, upasaṅkamma taṃ taruṃ.",
  "anya-e0703n14:239": "80.",
  "anya-e0703n14:240": " Lekhaṃ dakkhiṇasākhāya, dāpetvāna mahiddhikā;",
  "anya-e0703n14:241": "Manosilāya chinnaṃ taṃ, ṭhitaṃ hemakaṭāhake.",
  "anya-e0703n14:242": "81.",
  "anya-e0703n14:243": " Iddhiyā bodhimādāya, sapañcasata bhikkhunī;",
  "anya-e0703n14:244": "Idhā’netvā mahārāja, devatā parivāritā.",
  "anya-e0703n14:245": "82.",
  "anya-e0703n14:246": " Sasuvaṇṇa kaṭāhaṃ taṃ, sambuddhena pasārite;",
  "anya-e0703n14:247": "Ṭhapesi dakkhiṇe hatthe, taṃ gahetvā tathāgato.",
  "anya-e0703n14:248": "83.",
  "anya-e0703n14:249": " Patiṭṭhāpetuṃ pādāsi, bodhiṃ rañño’bhayassa taṃ;",
  "anya-e0703n14:250": "Mahātitthamhi uyyāne, patiṭṭhāpesi bhūpati.",
  "anya-e0703n14:251": "84.",
  "anya-e0703n14:252": " Tato gantvāna sambuddho,",
  "anya-e0703n14:253": "Ito uttarato pana;",
  "anya-e0703n14:254": "Sirīsamālake ramme,",
  "anya-e0703n14:255": "Nisīditvā tathāgato.",
  "anya-e0703n14:256": "85.",
  "anya-e0703n14:257": " Janassa dhammaṃ desesi, dhammābhisamayo tahiṃ;",
  "anya-e0703n14:258": "Vīsatiyā sahassānaṃ, pāṇānaṃ āsi bhūmipa.",
  "anya-e0703n14:259": "86.",
  "anya-e0703n14:260": " Tatopi uttaraṃ gantvā, thūparāmamahiṃ jino;",
  "anya-e0703n14:261": "Nisinno tattha appetvā, samādhiṃ vuṭṭhito tato.",
  "anya-e0703n14:262": "87.",
  "anya-e0703n14:263": " Dhammaṃ desesi sambuddho, parisāya tahiṃpana;",
  "anya-e0703n14:264": "Dasapāṇa sahassāni, pattamaggaphalāna’huṃ.",
  "anya-e0703n14:265": "88.",
  "anya-e0703n14:266": " Attano dhammakaraṇaṃ, manussānaṃ namassituṃ;",
  "anya-e0703n14:267": "Datvā saparivāraṃ taṃ, ṭhapetvā idha bhikkhuniṃ.",
  "anya-e0703n14:268": "89.",
  "anya-e0703n14:269": " Saha bhikkhusahassena, mahādevañca sāvakaṃ;",
  "anya-e0703n14:270": "Ṭhapetvā idha sambuddho, tato pācinato pana.",
  "anya-e0703n14:271": "90.",
  "anya-e0703n14:272": " Ṭhito ratanamālamhi, janaṃ samanusāsiya;",
  "anya-e0703n14:273": "Sasaṅgho nabhamuggantvā, jambudīpaṃ jino agā.",
  "anya-e0703n14:274": "91.",
  "anya-e0703n14:275": " Imamhi kappe dutiyaṃ, koṇāgamana nāyako;",
  "anya-e0703n14:276": "Ahu sabbavidū satthā, sabbalokānukampako.",
  "anya-e0703n14:277": "92.",
  "anya-e0703n14:278": " Mahānāmavhayaṃ āsi, mahāmeghavanaṃ idaṃ;",
  "anya-e0703n14:279": "Vaḍḍhamānapuraṃ nāma, dakkhiṇāya disāya’hu.",
  "anya-e0703n14:280": "93.",
  "anya-e0703n14:281": " Samiddho nāma nāmena, tattha rājā tadā ahu;",
  "anya-e0703n14:282": "Nāmena varadīpo’ti, ayaṃ dīpo tadā ahu.",
  "anya-e0703n14:283": "94.",
  "anya-e0703n14:284": " Dubbuṭṭhupaddavo ettha, varadīpe tadā ahu;",
  "anya-e0703n14:285": "Jino sakoṇāgamano, disvāna tadupaddavaṃ.",
  "anya-e0703n14:286": "95.",
  "anya-e0703n14:287": " Taṃ hutvā sattavinayaṃ, pavattiṃ sāsanassa ca;",
  "anya-e0703n14:288": "Kātuṃ imasmiṃ dīpasmīṃ, karuṇā balacodito.",
  "anya-e0703n14:289": "96.",
  "anya-e0703n14:290": " Tiṃsa bhikkhusahassehi, tādīhi parivārito;",
  "anya-e0703n14:291": "Nabhasā’gamma aṭṭhāsi, nabhe sumanakūṭake.",
  "anya-e0703n14:292": "97.",
  "anya-e0703n14:293": " Sambuddhassā’nubhāvena, dubbuṭṭhi sā khayaṃ gatā;",
  "anya-e0703n14:294": "Sāsanāntaradhānattā, suvuṭṭhi ca tadāahu.",
  "anya-e0703n14:295": "98.",
  "anya-e0703n14:296": " Tatta ṭhito adhiṭṭhāsi, narissaramunissaro;",
  "anya-e0703n14:297": "Sabbeva ajja passantu, varadīpamhi mānusā.",
  "anya-e0703n14:298": "99.",
  "anya-e0703n14:299": " Āgantukāmā sabbeva, manussā mama santikaṃ;",
  "anya-e0703n14:300": "Āgacchantu akicchena, khippañcā’ti mahāmuni.",
  "anya-e0703n14:301": "100.",
  "anya-e0703n14:302": " Mahāsattaṃ munindaṃ taṃ, obhāsantañca pabbataṃ;",
  "anya-e0703n14:303": "Rājā ca nāgarā ceva, disvā khippamupāgamuṃ.",
  "anya-e0703n14:304": "101.",
  "anya-e0703n14:305": " Devatābalidānatthaṃ , manussā ca tahiṃ gatā;",
  "anya-e0703n14:306": "Devatā iti maññiṃsu, sasaṅghaṃ lokanāyakaṃ.",
  "anya-e0703n14:307": "102.",
  "anya-e0703n14:308": " Rājā so munirājaṃ taṃ, atihaṭṭho’bhivādiya;",
  "anya-e0703n14:309": "Nimantayitvā bhattena, ānetvā purasantikaṃ.",
  "anya-e0703n14:310": "103.",
  "anya-e0703n14:311": " Sasaṅghassa munindassa, nisajjāraha muttamaṃ;",
  "anya-e0703n14:312": "Ramaṇīyamidaṃ ṭhānaṃ, asambādhanti cintiya.",
  "anya-e0703n14:313": "104.",
  "anya-e0703n14:314": " Kārite maṇḍape ramme, pallaṅkesu varesu taṃ;",
  "anya-e0703n14:315": "Nisīdāpayi sambuddhaṃ, sasaṅghaṃ idha bhūpati.",
  "anya-e0703n14:316": "105.",
  "anya-e0703n14:317": " Nisinnampi’dha passantā, sasaṅghaṃ lokanāyakaṃ;",
  "anya-e0703n14:318": "Dīpe manussā ānesuṃ, paṇṇākāre samantato.",
  "anya-e0703n14:319": "106.",
  "anya-e0703n14:320": " Attano khajjabhojjehi,",
  "anya-e0703n14:321": "Tehi tehā’bha tehi ca;",
  "anya-e0703n14:322": "Santappesi sasaṅghaṃ taṃ,",
  "anya-e0703n14:323": "Rājā so loka nāyakaṃ.",
  "anya-e0703n14:324": "107.",
  "anya-e0703n14:325": " Idheva pacchābhattaṃ taṃ, nisinnassa jinassa so;",
  "anya-e0703n14:326": "Mahānāmakamuyyānaṃ, rājā’dā dakkhiṇaṃ varaṃ.",
  "anya-e0703n14:327": "108.",
  "anya-e0703n14:328": " Akālapupphālaṅkāre, mahānāmavane tadā;",
  "anya-e0703n14:329": "Paṭiggahite buddhena, akampittha mahāmahī.",
  "anya-e0703n14:330": "109.",
  "anya-e0703n14:331": " Ettheva so nisīditvā, dhammaṃ desesi nāyako;",
  "anya-e0703n14:332": "Tadā tiṃsa sahassāni, pattā maggaphalaṃ narā.",
  "anya-e0703n14:333": "110.",
  "anya-e0703n14:334": " Divāvihāraṃ katvāna, mahānāmavane jino;",
  "anya-e0703n14:335": "Sāyaṇhasamaye gantvā, pubbadhodhiṭhitaṃ mahiṃ.",
  "anya-e0703n14:336": "111.",
  "anya-e0703n14:337": " Nisinno tattha appetvā, samādhiṃ vuṭṭhito tato;",
  "anya-e0703n14:338": "Iti cintesi sambuddho, hitatthaṃ dīpavāsinaṃ.",
  "anya-e0703n14:339": "112.",
  "anya-e0703n14:340": " Ādāya dakkhiṇaṃ sākhaṃ, mamodumbarabodhito;",
  "anya-e0703n14:341": "Āyātu kanakadattā, bhikkhunī sahabhikkhunī.",
  "anya-e0703n14:342": "113.",
  "anya-e0703n14:343": " Tassa taṃ cittamaññāya, sā therī tadanantaraṃ;",
  "anya-e0703n14:344": "Gahetvā tattha rājānaṃ, upasaṅkamma taṃ taruṃ.",
  "anya-e0703n14:345": "114.",
  "anya-e0703n14:346": " Lekhaṃ dakkhiṇasākhāya, dāpetvāna mahiddhikā;",
  "anya-e0703n14:347": "Manosilāya chinnaṃ taṃ, ṭhitaṃ hemakaṭāhake.",
  "anya-e0703n14:348": "115.",
  "anya-e0703n14:349": " Iddhiyā bodhimādāya, sapañcasahabhikkhunī;",
  "anya-e0703n14:350": "Idhāgantvā mahārāja, devatāparivāritā.",
  "anya-e0703n14:351": "116.",
  "anya-e0703n14:352": " Sasuvaṇṇakaṭāhaṃ taṃ, sambuddhena pasārite;",
  "anya-e0703n14:353": "Ṭhapesi dakkhiṇe hatthe, taṃ gahetvā tathāgato.",
  "anya-e0703n14:354": "117.",
  "anya-e0703n14:355": " Patiṭṭhāpetuṃ rañño’dā, samiddhassa sataṃ tahiṃ;",
  "anya-e0703n14:356": "Mahānāmamhi uyyāne, patiṭṭhāpesi bhūpati.",
  "anya-e0703n14:357": "118.",
  "anya-e0703n14:358": " Tato gantvāna sambuddho, sirīsamālakuttare;",
  "anya-e0703n14:359": "Janassa dhammaṃ desesi, nisinno nāgamālake.",
  "anya-e0703n14:360": "119.",
  "anya-e0703n14:361": " Taṃ dhammadesanaṃ sutvā, dhammābhisamayo tahiṃ;",
  "anya-e0703n14:362": "Vīsatiyā sahassānaṃ, pāṇānaṃ āsi bhūmipa.",
  "anya-e0703n14:363": "120.",
  "anya-e0703n14:364": " Pubbabuddhanisinnaṃ taṃ, ṭhānaṃ gantvā puruttaraṃ;",
  "anya-e0703n14:365": "Nisinno tattha appetvā, samādhiṃ vuṭṭhito tato.",
  "anya-e0703n14:366": "121.",
  "anya-e0703n14:367": " Dhammaṃ desesi sambuddho, parisāya tahiṃ pana;",
  "anya-e0703n14:368": "Dasapāṇasahassāni, pattā maggaphalaṃ ahuṃ.",
  "anya-e0703n14:369": "122.",
  "anya-e0703n14:370": " Kāyabandhanadhātuṃ so, manussehi namassituṃ;",
  "anya-e0703n14:371": "Datvā saparivāraṃ taṃ, ṭhapetvā idha bhikkhuniṃ.",
  "anya-e0703n14:372": "123.",
  "anya-e0703n14:373": " Saha bhikkhusahassena, mahāsummañca sāvakaṃ;",
  "anya-e0703n14:374": "Ṭhapetvā idha sambuddho, oraṃ ratanamālato.",
  "anya-e0703n14:375": "124.",
  "anya-e0703n14:376": " Ṭhapetvā sudassane māle, janaṃ samanusāsiya;",
  "anya-e0703n14:377": "Sasaṅgho nabhamuggamma, jambudīpaṃ jino agā.",
  "anya-e0703n14:378": "125.",
  "anya-e0703n14:379": " Imamhi kappe tatiyaṃ, kassapo gottato jino;",
  "anya-e0703n14:380": "Ahu sabbavidū satthā, sabbalokānukampako.",
  "anya-e0703n14:381": "126.",
  "anya-e0703n14:382": " Mahāmeghavanaṃ āsi, mahāsāgaranāmakaṃ;",
  "anya-e0703n14:383": "Visālaṃ nāma nagaraṃ, pacchimāya disāya’hu.",
  "anya-e0703n14:384": "127.",
  "anya-e0703n14:385": " Jayanto nāma nāmena, tattha rājā tadā ahu;",
  "anya-e0703n14:386": "Nāmena maṇḍadīpoti, ayaṃ dīpo tadā ahu.",
  "anya-e0703n14:387": "128.",
  "anya-e0703n14:388": " Tadā jayantarañño ca, rañño kaniṭṭhabhātu ca;",
  "anya-e0703n14:389": "Yuddhaṃ upaṭṭhitaṃ āsi, bhiṃsanaṃ sattahiṃsanaṃ.",
  "anya-e0703n14:390": "129.",
  "anya-e0703n14:391": " Kassapo so dasabalo, tena yuddhena pāṇinaṃ;",
  "anya-e0703n14:392": "Mahantaṃ byasanaṃ disvā, mahākāruṇiko muni.",
  "anya-e0703n14:393": "130.",
  "anya-e0703n14:394": " Taṃ hantvā sattavinayaṃ, pavattiṃ sāsanassa ca;",
  "anya-e0703n14:395": "Kātuṃ imasmiṃ dīpasmiṃ, karuṇābalacodito.",
  "anya-e0703n14:396": "131.",
  "anya-e0703n14:397": " Vīsatiyā sahassehi, tādīhi parivārito;",
  "anya-e0703n14:398": "Nabhasā’gamma aṭṭhāsi, subhakūṭamhi pabbate.",
  "anya-e0703n14:399": "132.",
  "anya-e0703n14:400": " Tatraṭhito adhiṭṭhāsi, narissara munissaro;",
  "anya-e0703n14:401": "‘‘Sabbe maṃ ajja passantu, maṇḍadīpamhi mānusā.",
  "anya-e0703n14:402": "133.",
  "anya-e0703n14:403": " Āgantukāmā sabbeva, mānusā mama santikaṃ;",
  "anya-e0703n14:404": "Āgacchantu akicchena, khippañcā’ti mahāmuni.",
  "anya-e0703n14:405": "134.",
  "anya-e0703n14:406": " Obhāsantaṃ munindaṃ taṃ, obhāsantañca pabbakaṃ;",
  "anya-e0703n14:407": "Rājā ca nāgarā ceva, disvā khippaṃ upāgamuṃ.",
  "anya-e0703n14:408": "135.",
  "anya-e0703n14:409": " Attano attano patta-vijayāya janā bahū;",
  "anya-e0703n14:410": "Devatā balidānatthaṃ, taṃ pabbatamupāgatā.",
  "anya-e0703n14:411": "136.",
  "anya-e0703n14:412": " Devatā iti maññiṃsu, sasaṅghaṃ lokanāyakaṃ;",
  "anya-e0703n14:413": "Rājā ca so kumāro ca, yuddhamujjhiṃsu vimhitā.",
  "anya-e0703n14:414": "137.",
  "anya-e0703n14:415": " Rājā so munirājaṃ taṃ, atihaṭṭho’bhivādiya;",
  "anya-e0703n14:416": "Nimantayitvā bhattena, ānetvā purasantikaṃ.",
  "anya-e0703n14:417": "138.",
  "anya-e0703n14:418": " Sasaṅghassa munindassa, nisajjārahamuttamaṃ;",
  "anya-e0703n14:419": "Ramaṇīyamidaṃ ṭhāna-masambādhanti cintiya.",
  "anya-e0703n14:420": "139.",
  "anya-e0703n14:421": " Kārite maṇḍape ramme, pallaṅkesu varesu taṃ;",
  "anya-e0703n14:422": "Nisīdāpesi sambuddhaṃ, sasaṅghaṃ idha bhūpati.",
  "anya-e0703n14:423": "140.",
  "anya-e0703n14:424": " Nisinnampidha passantā, sasaṅghaṃ lokanāyakaṃ;",
  "anya-e0703n14:425": "Dīpe manussā ānesuṃ, paṇṇākāre samantato.",
  "anya-e0703n14:426": "141.",
  "anya-e0703n14:427": " Attano khajjabhojjehi, tehi tehā’bhatehi ca;",
  "anya-e0703n14:428": "Sasantappesi sasaṅghaṃ taṃ, rājā so lokanāyakaṃ.",
  "anya-e0703n14:429": "142.",
  "anya-e0703n14:430": " Idhe’va pacchābhattaṃ taṃ, nisinnassa jinassa so;",
  "anya-e0703n14:431": "Mahāsāgaramuyyānaṃ, rājā’dā dakkhiṇaṃ varaṃ.",
  "anya-e0703n14:432": "143.",
  "anya-e0703n14:433": " Akālapupphalaṅkāre , mahāsāgarakānane;",
  "anya-e0703n14:434": "Paṭiggahite buddhena, akampittha mahāmahī.",
  "anya-e0703n14:435": "144.",
  "anya-e0703n14:436": " Ettheva so nisīditvā, dhammaṃ desesi nāyako;",
  "anya-e0703n14:437": "Tadā vīsaṃ sahassāni, sotāpattiphalaṃ narā.",
  "anya-e0703n14:438": "145.",
  "anya-e0703n14:439": " Divā vihāraṃ katvāna, mahāsāgarakānane;",
  "anya-e0703n14:440": "Sāyanhe sugato gantvā, pubbabodhiṭṭhitaṃ mahiṃ.",
  "anya-e0703n14:441": "146.",
  "anya-e0703n14:442": " Nisinno tattha appetvā, samādhiṃ vuṭṭhito tato;",
  "anya-e0703n14:443": "Iti cintesi sambuddho, hitatthaṃ dīpavāsinaṃ.",
  "anya-e0703n14:444": "147.",
  "anya-e0703n14:445": " Ādāya dakkhiṇaṃ sākhaṃ, mama nigrodhabodhito;",
  "anya-e0703n14:446": "Sudhammā bhikkhunī etu, idāni sahabhikkhunī.",
  "anya-e0703n14:447": "148.",
  "anya-e0703n14:448": " Tassa taṃ cittamaññāya, sā therī tadanantaraṃ;",
  "anya-e0703n14:449": "Gahetvā tattha rājānaṃ, upasaṅkamma taṃ taruṃ.",
  "anya-e0703n14:450": "149.",
  "anya-e0703n14:451": " Lekhaṃ dakkhiṇasākhāya, dāpetvāna mahiddhikā;",
  "anya-e0703n14:452": "Manosilāya chinnaṃ taṃ, ṭhitaṃ hemakaṭāyake.",
  "anya-e0703n14:453": "150.",
  "anya-e0703n14:454": " Iddhiyā bodhimādāya, sapañcasatabhikkhunī;",
  "anya-e0703n14:455": "Idhānetvā mahārāja, devatāparivāritā.",
  "anya-e0703n14:456": "151.",
  "anya-e0703n14:457": " Sasuvaṇṇakaṭāhaṃ taṃ, sambuddhena pasārite;",
  "anya-e0703n14:458": "Ṭhapesi dakkhiṇe hatthe, taṃ gahetvā tathāgato.",
  "anya-e0703n14:459": "152.",
  "anya-e0703n14:460": " Patiṭṭhāpetuṃ rañño’dā, jayantassa sataṃ tahiṃ;",
  "anya-e0703n14:461": "Mahāsāgaramuyyāne, patiṭṭhāpesi bhūpati.",
  "anya-e0703n14:462": "153.",
  "anya-e0703n14:463": " Tato gantvāna sambuddho, nāgamāḷakauttare;",
  "anya-e0703n14:464": "Dhanassa dhammaṃ desesi, nisinno’sokamāḷake.",
  "anya-e0703n14:465": "154.",
  "anya-e0703n14:466": " Taṃ dhammadesanaṃ sutvā, dhammābhisamayo tahiṃ;",
  "anya-e0703n14:467": "Ahu pāṇasahassānaṃ, catunnaṃ manujādhipa.",
  "anya-e0703n14:468": "155.",
  "anya-e0703n14:469": " Pubbabuddhanisitaṃ taṃ, ṭhānaṃ gantvā punuttaraṃ;",
  "anya-e0703n14:470": "Nisinno tattha appetvā, samādhiṃ vuṭṭhito tato.",
  "anya-e0703n14:471": "156.",
  "anya-e0703n14:472": " Dhammaṃ desesi sambuddho, parisāya tahiṃ pana;",
  "anya-e0703n14:473": "Dasapāṇasahassāni, pattamaggaphalāna’huṃ.",
  "anya-e0703n14:474": "157.",
  "anya-e0703n14:475": " Jalasāṭikadhātuṃ so, manassehi namassituṃ;",
  "anya-e0703n14:476": "Datvā saparivāraṃ taṃ; Ṭhapetvā idha bhikkhunī.",
  "anya-e0703n14:477": "158.",
  "anya-e0703n14:478": " Saha bhikkhusahassena, sabbanandiñca sāvakaṃ;",
  "anya-e0703n14:479": "Ṭhapetvā nadīto oraṃ, so sudassanamāḷato.",
  "anya-e0703n14:480": "159.",
  "anya-e0703n14:481": " Somanasse māḷakasmiṃ, janaṃ samanusāsiya;",
  "anya-e0703n14:482": "Saṅghena nabhamuggantvā, jambudīpaṃ jino agā.",
  "anya-e0703n14:483": "160.",
  "anya-e0703n14:484": " Ahu imasmiṃ kappasmiṃ, catutthaṃ gotamo jino;",
  "anya-e0703n14:485": "Sabbadhammavidū satthā, sabbalokānukampako.",
  "anya-e0703n14:486": "161.",
  "anya-e0703n14:487": " Paṭhamaṃ so idhāgantvā, yakkhaniddhamanaṃ akā;",
  "anya-e0703n14:488": "Dutiyaṃ punarāgamma, nāgānaṃ damanaṃ akā.",
  "anya-e0703n14:489": "162.",
  "anya-e0703n14:490": " Kalyāṇiyaṃ maṇiakkhi nāgenā’bhinimantito;",
  "anya-e0703n14:491": "Tatiyaṃ punarāgamma, sasaṅgho tattha bhuñjiya.",
  "anya-e0703n14:492": "163.",
  "anya-e0703n14:493": " Pubbabodhiṭhitaṭhānaṃ, thūpaṭhānamidampi ca;",
  "anya-e0703n14:494": "Paribhogadhātuṭhānañca, nisajjāyo’pabhuñjiya.",
  "anya-e0703n14:495": "164.",
  "anya-e0703n14:496": " Pubbabuddhaṭhitaṭṭhānā, oraṃ gantvā mahāmuni;",
  "anya-e0703n14:497": "Laṃkādīpe lokadīpo, manussābhāvato tadā.",
  "anya-e0703n14:498": "165.",
  "anya-e0703n14:499": " Dīpaṭṭhaṃ devasaṅghañca, nāge samanusāsiya;",
  "anya-e0703n14:500": "Sasaṅgho nabhamuggantvā, jambudīpaṃ jino agā.",
  "anya-e0703n14:501": "166.",
  "anya-e0703n14:502": " Evaṃ ṭhānamidaṃ rāja, catubuddhanisevitaṃ;",
  "anya-e0703n14:503": "Tasmiṃ ṭhāne mahārāja, thūpo hessati’nāgate.",
  "anya-e0703n14:504": "167.",
  "anya-e0703n14:505": " Buddhasārīradhātūnaṃ, doṇadhātunidhānavā;",
  "anya-e0703n14:506": "Vīsaṃhatthasataṃ ucco, hemamālī’ti vissuto.",
  "anya-e0703n14:507": "168.",
  "anya-e0703n14:508": " Ahameva kāressāmi, icchāha puthavissaro;",
  "anya-e0703n14:509": "Idha aññāni kiccāni, bahūni tava bhūmipa.",
  "anya-e0703n14:510": "169.",
  "anya-e0703n14:511": " Tāni kārehi nattāte, kāressati imaṃ pana;",
  "anya-e0703n14:512": "Mahānāgassa te bhātu, uparājassa atrajo.",
  "anya-e0703n14:513": "170.",
  "anya-e0703n14:514": " So yaṭṭhālayatissoti, rājā hessata’nāgate;",
  "anya-e0703n14:515": "Rājā goṭṭhābhayo nāma, tassa putto bhavissati.",
  "anya-e0703n14:516": "171.",
  "anya-e0703n14:517": " Tassa putto kākavaṇṇa-tisso nāma bhavissati;",
  "anya-e0703n14:518": "Tassa rañño suto rāja, mahārājā bhavissati.",
  "anya-e0703n14:519": "172.",
  "anya-e0703n14:520": " Duṭṭhagāmaṇisaddena, pākaṭo’bhayanāmako;",
  "anya-e0703n14:521": "Kāressatī’dha thūpaṃ so, mahā tejiddhivikkamo.",
  "anya-e0703n14:522": "173.",
  "anya-e0703n14:523": " Iccāha thero therassa, vacane ne’ttha bhūpati;",
  "anya-e0703n14:524": "Ussāpesi silāthambhaṃ, taṃ pavattiṃ likhāpiya.",
  "anya-e0703n14:525": "174.",
  "anya-e0703n14:526": " Rammaṃ mahāmeghavanaṃ, tissārāmaṃ mahāmahī;",
  "anya-e0703n14:527": "Mahāmahindathero so, paṭiggayha mahiddhiko.",
  "anya-e0703n14:528": "175.",
  "anya-e0703n14:529": " Akampo kampayitvāna, mahiṃ ṭhānesu aṭṭhasu;",
  "anya-e0703n14:530": "Piṇḍāya pavisitvāna, nagaraṃ sāgarūpamaṃ.",
  "anya-e0703n14:531": "176.",
  "anya-e0703n14:532": " Rañño ghare bhattakiccaṃ, katvā nikkhamma mandiraṃ;",
  "anya-e0703n14:533": "Nisajja nandanavane, aggikkhandhopamaṃ tahiṃ.",
  "anya-e0703n14:534": "177.",
  "anya-e0703n14:535": " Suttaṃ janassa desetvā, sahassaṃ mānuse tahiṃ;",
  "anya-e0703n14:536": "Pāpayitvā maggaphalaṃ, mahāmeghavane vasi.",
  "anya-e0703n14:537": "178.",
  "anya-e0703n14:538": " Tatiye divase thero, rājagehamhi bhuñjiya;",
  "anya-e0703n14:539": "Nisajja nandanavane, desiyā’sivisopamaṃ.",
  "anya-e0703n14:540": "179.",
  "anya-e0703n14:541": " Pāpayitvā’bhisamayaṃ, sahassapurise tato;",
  "anya-e0703n14:542": "Tissārāmaṃ agā thero, rājā ca sutadesano.",
  "anya-e0703n14:543": "180.",
  "anya-e0703n14:544": " Theraṃ upanisīditvā, so pucchi jinasāsanaṃ;",
  "anya-e0703n14:545": "Patiṭṭhitannu bhante’ti, na tāva manujā’dhipa.",
  "anya-e0703n14:546": "181.",
  "anya-e0703n14:547": " Uposathādikammatthaṃ, jinā’ṇāya janādhipa;",
  "anya-e0703n14:548": "Sīmāya idha baddhāya, patiṭṭhissati sāsanaṃ.",
  "anya-e0703n14:549": "182.",
  "anya-e0703n14:550": " Icca’bravi mahāthero, taṃ rājā idamabravi;",
  "anya-e0703n14:551": "Sambuddhā’ṇāya antohaṃ, vassissāmi jutindhara.",
  "anya-e0703n14:552": "183.",
  "anya-e0703n14:553": " Tasmā katvā puraṃ anto-sīmaṃ bandhatha sajjukaṃ;",
  "anya-e0703n14:554": "Iccā’bravi mahārājā, thero taṃ idhamabravi.",
  "anya-e0703n14:555": "184.",
  "anya-e0703n14:556": " Evaṃ sati tuvaṃyeva, pajāna puthavissara;",
  "anya-e0703n14:557": "Sīmāya gamanaṭṭhānaṃ, bandhissāma mayaṃ hitaṃ.",
  "anya-e0703n14:558": "185.",
  "anya-e0703n14:559": " ‘‘Sādhū’’ti vatvā bhūmindo, devindo viya nandanā;",
  "anya-e0703n14:560": "Mahāmeghavanārammā, pāvisi mandiraṃ sakaṃ.",
  "anya-e0703n14:561": "186.",
  "anya-e0703n14:562": " Catutthe divase thero, rañño gehamhi bhuñjiya;",
  "anya-e0703n14:563": "Nisajja nandanavane, desesa’namanaggiyaṃ.",
  "anya-e0703n14:564": "187.",
  "anya-e0703n14:565": " Pāyetvā’matapānaṃ so, sahassapurise tahiṃ;",
  "anya-e0703n14:566": "Mahāmeghavanārāmaṃ, mahāthero upāgami.",
  "anya-e0703n14:567": "188.",
  "anya-e0703n14:568": " Pāto bheriṃ carāpetvā, maṇḍayitvā puraṃ varaṃ;",
  "anya-e0703n14:569": "Vihāragāmimaggañca, vihārañca samantato.",
  "anya-e0703n14:570": "189.",
  "anya-e0703n14:571": " Rathesabho rathaṭṭho so, sabbālaṅkārabhūsito;",
  "anya-e0703n14:572": "Sahāmacco sahorodho, sayoggabalavāhano.",
  "anya-e0703n14:573": "190.",
  "anya-e0703n14:574": " Mahatā parivārena, sakārāmamupāgami;",
  "anya-e0703n14:575": "Tattha there upagantvā, vanditvā vandanārahe.",
  "anya-e0703n14:576": "191.",
  "anya-e0703n14:577": " Saha therehi gantvāna, nadiyo’parititthakaṃ;",
  "anya-e0703n14:578": "Tato kasanto agami, hemanaṅgalamādiya.",
  "anya-e0703n14:579": "192.",
  "anya-e0703n14:580": " Mahāpadumo kuñjaro ca, ubho nāgā sumaṅgalā;",
  "anya-e0703n14:581": "Suvaṇṇanaṅgale yuttā, paṭhame kuntamāḷake.",
  "anya-e0703n14:582": "193.",
  "anya-e0703n14:583": " Caturaṅgamahā seno, saha therehi khattiyo;",
  "anya-e0703n14:584": "Gahetvā naṅgalaṃ sītaṃ, dassayitvā arindamo.",
  "anya-e0703n14:585": "194.",
  "anya-e0703n14:586": " Samalaṅkataṃ puṇṇaghaṭaṃ, nānārāgaṃ dhajaṃ subhaṃ;",
  "anya-e0703n14:587": "Pātiṃ candanacuṇṇañca, soṇṇarajata daṇḍakaṃ.",
  "anya-e0703n14:588": "195.",
  "anya-e0703n14:589": " Ādāsaṃ pupphabharitaṃ, samuggaṃ kusumagghiyaṃ;",
  "anya-e0703n14:590": "Toraṇakadalīchattādiṃ, gahititthi parivārito.",
  "anya-e0703n14:591": "196.",
  "anya-e0703n14:592": " Nānāturiya saṅghuṭṭho, balogha parivārito;",
  "anya-e0703n14:593": "Thutimaṅgalagītehi, pūrayanto catuddisaṃ.",
  "anya-e0703n14:594": "197.",
  "anya-e0703n14:595": " Sādhukāra ninādeti, celukkhepasatehi ca;",
  "anya-e0703n14:596": "Mahatā chaṇapujāya, kasanto bhūmipo agā.",
  "anya-e0703n14:597": "198.",
  "anya-e0703n14:598": " Vihārañca purañceva, kurumāno padakkhiṇaṃ;",
  "anya-e0703n14:599": "Sīmāya gamanaṭhānaṃ, nadiṃ patvā samāpayi.",
  "anya-e0703n14:600": "199.",
  "anya-e0703n14:601": " Kenakena nimittena, sīmā ettha gatāti ce;",
  "anya-e0703n14:602": "Evaṃ sīmāgataṭhānaṃ, icchamānā nibodhatha.",
  "anya-e0703n14:603": "200.",
  "anya-e0703n14:604": " Najjāpāsāṇatitthamhi , pāsāṇe kuḍḍavāṭakaṃ;",
  "anya-e0703n14:605": "Tato kumbalavāṭaṃ taṃ, mahānipaṃ tato agā.",
  "anya-e0703n14:606": "201.",
  "anya-e0703n14:607": " Tato kukudhapāḷiṅgo, mahāaṅgaṇago tato;",
  "anya-e0703n14:608": "Tato khujjamadhulañca, maruttapokkharaṇiṃtato.",
  "anya-e0703n14:609": "202.",
  "anya-e0703n14:610": " Vijayārāma uyyāne, uttaradvārakoṭṭha go;",
  "anya-e0703n14:611": "Gajakumbhaka pāsāṇaṃ, thusavaṭṭhika majjhago.",
  "anya-e0703n14:612": "203.",
  "anya-e0703n14:613": " Abhaye balākapāsāṇaṃ, mahāsusāna majjhago;",
  "anya-e0703n14:614": "Dīghapāsāṇakaṃ gantvā, kammāradeva gāmato.",
  "anya-e0703n14:615": "204.",
  "anya-e0703n14:616": " Nigrodha maṅgaṇaṃ gantvā, hiyagallasamīpake;",
  "anya-e0703n14:617": "Diyāvasabrāhmaṇassa, devokaṃ pubbadakkhiṇaṃ.",
  "anya-e0703n14:618": "205.",
  "anya-e0703n14:619": " Tato telumapāliṅgo,",
  "anya-e0703n14:620": "Tato tālacatukkago;",
  "anya-e0703n14:621": "Assamaṇḍalavāmena,",
  "anya-e0703n14:622": "Dve kadambā ajāyisuṃ.",
  "anya-e0703n14:623": "206.",
  "anya-e0703n14:624": " Tato marumbatittaṅgo, tato uddhaṃ nidiṃ agā;",
  "anya-e0703n14:625": "Paṭhama cetiya pācine, dve kadambā ajāyisuṃ.",
  "anya-e0703n14:626": "207.",
  "anya-e0703n14:627": " Senindaguttarajjamhi, damiḷā dakasuddhikā;",
  "anya-e0703n14:628": "Nadiṃ dūranti bandhitvā, nagarāsannamakaṃsu taṃ.",
  "anya-e0703n14:629": "208.",
  "anya-e0703n14:630": " Jīva mānakadambañca, antosīmagataṃ ahu;",
  "anya-e0703n14:631": "Mataka dambatīrena, sīmāuddakadambagā.",
  "anya-e0703n14:632": "209.",
  "anya-e0703n14:633": " Sīhasinā natitthena, uggantvā tīrato vajaṃ;",
  "anya-e0703n14:634": "Pāsāṇatitthaṃ gantvāna, nimittaṃ ghaṭṭayi isi.",
  "anya-e0703n14:635": "210.",
  "anya-e0703n14:636": " Nimittetu pane’tasmiṃ, ghaṭṭite devamānusā;",
  "anya-e0703n14:637": "Sādhukāraṃ pavattesuṃ, sāsanaṃ suppatiṭṭhitaṃ.",
  "anya-e0703n14:638": "211.",
  "anya-e0703n14:639": " Rañño dinnāya sītāya, nimitte parikittayi;",
  "anya-e0703n14:640": "Dvattiṃsamāḷakatthañca, thūpārāmatthameva ca.",
  "anya-e0703n14:641": "212.",
  "anya-e0703n14:642": " Nimitte kittayitvāna, mahāthero mahāmati;",
  "anya-e0703n14:643": "Sīmantaranimitte ca, kittayitvā yathāvidhiṃ.",
  "anya-e0703n14:644": "213.",
  "anya-e0703n14:645": " Abandhī sabbā sīmāyo, tasmiṃyeva dinevasī;",
  "anya-e0703n14:646": "Mahāmahī akampittha, sīmābandhe samāpite.",
  "anya-e0703n14:647": "214.",
  "anya-e0703n14:648": " Pañcame divase thero, rañño gehamhi bhuñjiya;",
  "anya-e0703n14:649": "Nisajja nandanavane, suttantaṃ khajjanīyakaṃ.",
  "anya-e0703n14:650": "215.",
  "anya-e0703n14:651": " Mahājanassa desetvā, sahassaṃ mānuse tahiṃ;",
  "anya-e0703n14:652": "Pāyetvā amataṃ pānaṃ, mahāmeghavane vasī.",
  "anya-e0703n14:653": "216.",
  "anya-e0703n14:654": " Chaṭṭhepi divase thero, raññogehamhi bhuñjiya;",
  "anya-e0703n14:655": "Nisajja nandanavane, sutta gomaya piṇḍikaṃ.",
  "anya-e0703n14:656": "217.",
  "anya-e0703n14:657": " Desayitvā desanaññū, mahassaṃyeva mānuse;",
  "anya-e0703n14:658": "Pāpayitvā’bhisamayaṃ, mahā meghavane vasī.",
  "anya-e0703n14:659": "218.",
  "anya-e0703n14:660": " Sattamepi dine thero, rājagehamhi bhuñjiya;",
  "anya-e0703n14:661": "Nisajja nandanavane, dhammacakkappavattanaṃ.",
  "anya-e0703n14:662": "219.",
  "anya-e0703n14:663": " Suttantaṃ desayitvāna, sahassaṃyeva mānuse;",
  "anya-e0703n14:664": "Pāpayitvā’bhisamayaṃ, mahā meghavane vasi.",
  "anya-e0703n14:665": "220.",
  "anya-e0703n14:666": " Evañhi aṭṭha navama-sahassāni jutindharo;",
  "anya-e0703n14:667": "Kārayitvā’bhisamayaṃ, divaseheva sattati.",
  "anya-e0703n14:668": "221.",
  "anya-e0703n14:669": " Taṃ mahānandanavanaṃ, vuccate tena tādinā;",
  "anya-e0703n14:670": "Sāsanajotitaṭṭhāna-mīti jotivanaṃ iti.",
  "anya-e0703n14:671": "222.",
  "anya-e0703n14:672": " Tissarāmamhi kāresi,",
  "anya-e0703n14:673": "Rājā therassa ādito;",
  "anya-e0703n14:674": "Pāsādaṃ sīghamukkāya,",
  "anya-e0703n14:675": "Sukkhā petvāna mattikā.",
  "anya-e0703n14:676": "223.",
  "anya-e0703n14:677": " Pāsādo kāḷakābhāso,",
  "anya-e0703n14:678": "Āsi so tena taṃ tahiṃ;",
  "anya-e0703n14:679": "Kāḷapāsāda pariveṇa-mīti saṅkhamupāgataṃ.",
  "anya-e0703n14:680": "224.",
  "anya-e0703n14:681": " Tato mahābodhigharaṃ, lohapāsāda meva ca;",
  "anya-e0703n14:682": "Salākaggañca kāresi, bhattasālañca sādhukaṃ.",
  "anya-e0703n14:683": "225.",
  "anya-e0703n14:684": " Bahūni pariveṇāni, sādhu pokkharaṇīpi ca;",
  "anya-e0703n14:685": "Rattiṭhāna divāṭhāna-pabhutīni ca kārayi.",
  "anya-e0703n14:686": "226.",
  "anya-e0703n14:687": " Tassa nahānapāpassa, nhānapokkharaṇītaṭe;",
  "anya-e0703n14:688": "Sunahātapariveṇanti, pariveṇaṃ pavuccati.",
  "anya-e0703n14:689": "227.",
  "anya-e0703n14:690": " Tassa caṅkamitaṭhāne, dīpa dīpassa sādhuno;",
  "anya-e0703n14:691": "Vuccate pariveṇaṃ taṃ, dīghacaṅkamanaṃ iti.",
  "anya-e0703n14:692": "228.",
  "anya-e0703n14:693": " Aggaphalasamāpattiṃ, samāpajja yahiṃ tuso;",
  "anya-e0703n14:694": "Phalagga pariveṇanti, etaṃ tena pavuccati.",
  "anya-e0703n14:695": "229.",
  "anya-e0703n14:696": " Apassiya apassenaṃ, thero tattha nisīdiso;",
  "anya-e0703n14:697": "Therā passaya pariveṇaṃ, etaṃ tena pavuccati.",
  "anya-e0703n14:698": "230.",
  "anya-e0703n14:699": " Bahū marugaṇā yattha, upāsiṃsu upaccataṃ;",
  "anya-e0703n14:700": "Teneva taṃ marugaṇa-pariveṇanti vuccati.",
  "anya-e0703n14:701": "231.",
  "anya-e0703n14:702": " Senāpatitassa rañño, therassa dīghasandako;",
  "anya-e0703n14:703": "Kāresi cūḷapāsādaṃ, mahāthambhehi aṭṭhahi.",
  "anya-e0703n14:704": "232.",
  "anya-e0703n14:705": " Dīghasanda senāpati-pariveṇanti taṃ tahiṃ;",
  "anya-e0703n14:706": "Vuccate pariveṇaṃ taṃ, pamukhaṃ pamukhākaraṃ.",
  "anya-e0703n14:707": "233.",
  "anya-e0703n14:708": " Devānaṃpiyavacano’paguḷanāmo,",
  "anya-e0703n14:709": "Laṃkāyaṃ paṭhamamimaṃ mahāvihāraṃ;",
  "anya-e0703n14:710": "Rājā so sumatimahāmahindatheraṃ,",
  "anya-e0703n14:711": "Āgammā malamatimetthakārayitthāti.",
  "anya-e0703n14:712": "Sujanappasāda saṃvegatthāya kate mahāvaṃse",
  "anya-e0703n14:713": "Mahāvihārapaṭiggahako nāma",
  "anya-e0703n14:714": "Pannarasamo paricchedo."
}