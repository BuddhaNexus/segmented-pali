{
  "anya-e0703n52:0": "Tivaññāsatima paccheda",
  "anya-e0703n52:1": "Laṃkāviloponāma",
  "anya-e0703n52:2": "1.",
  "anya-e0703n52:3": " Mahindo taṃ kaṇiṭṭho so, rājaputto tadaccaye;",
  "anya-e0703n52:4": "Ussāpiya setacchatta-manurādhapure vare.",
  "anya-e0703n52:5": "2.",
  "anya-e0703n52:6": " Sena senānīnā’nīta desantarajanā kule;",
  "anya-e0703n52:7": "Tattha vāsamakappesi, kicchena dasavacchare.",
  "anya-e0703n52:8": "3.",
  "anya-e0703n52:9": " Apetanīti maggassa, mudubhūtassa sabbaso;",
  "anya-e0703n52:10": "Uppādabhāgaṃ nādaṃsu, tassa jānapadā tadā.",
  "anya-e0703n52:11": "4.",
  "anya-e0703n52:12": " Accantaṃ khīṇacitto so, vassamhi dasame vibhū;",
  "anya-e0703n52:13": "Vuttidānena nāsakkhi, saṅgahetuṃ sakaṃ balaṃ.",
  "anya-e0703n52:14": "5.",
  "anya-e0703n52:15": " Aladdha vuttino sabbe, keraḷā sahitā tato;",
  "anya-e0703n52:16": "Na vuttidānaṃ no yāva, hoti mātāva bhuñjatu.",
  "anya-e0703n52:17": "6.",
  "anya-e0703n52:18": " Iti rājagharadvāre, sāhasekarasā bhusaṃ;",
  "anya-e0703n52:19": "Cāpahatā nisīdiṃsu, sannaddhachurikāyudhā.",
  "anya-e0703n52:20": "7.",
  "anya-e0703n52:21": " Hatthasāraṃ samādāya, te vivañciya bhūpati;",
  "anya-e0703n52:22": "Ummaggato viniggamma, turito rohaṇaṃ agā.",
  "anya-e0703n52:23": "8.",
  "anya-e0703n52:24": " Sīdupabbatagāmamhi , khandhavāraṃ nibandhiya;",
  "anya-e0703n52:25": "Bhātu jāyamma hesitte, ṭhapetvā so tahiṃ vasī.",
  "anya-e0703n52:26": "9.",
  "anya-e0703n52:27": " Na cirasseva tassāya, matā yasamahīpati;",
  "anya-e0703n52:28": "Mahesitte nivesesi, sakabhātussa dhītaraṃ.",
  "anya-e0703n52:29": "10.",
  "anya-e0703n52:30": " Deviyā tāya sañjāte, sute kassapanāmake;",
  "anya-e0703n52:31": "Ajjhāvuttaṃ vihāyā’tha, khandhāvāraṃ mahīmati.",
  "anya-e0703n52:32": "11.",
  "anya-e0703n52:33": " Kārayitvāna nagaraṃ, kappagallakagāmake;",
  "anya-e0703n52:34": "Adhipaccaṃ pavattento, rohaṇe suciraṃ vasī.",
  "anya-e0703n52:35": "12.",
  "anya-e0703n52:36": " Tato sesesu ṭhānesu, keraḷā sīhaḷā tadā;",
  "anya-e0703n52:37": "Kaṇṇāṭā ca yathākāma-mādhipaccaṃ pavattayuṃ.",
  "anya-e0703n52:38": "13.",
  "anya-e0703n52:39": " Athassa vāṇijo eko, paratīraṃ idhāgato;",
  "anya-e0703n52:40": "Gantvā pavattiṃ laṃkāya, coḷarañño nivedayi.",
  "anya-e0703n52:41": "14.",
  "anya-e0703n52:42": " Sotaṃ suṇitvā pesesi, laṃkāgahaṇamānaso;",
  "anya-e0703n52:43": "Balaṃ mahantaṃ balavā, taṃ khippaṃ laṃkamotari.",
  "anya-e0703n52:44": "15.",
  "anya-e0703n52:45": " Paṭṭhāyo tiṇṇaṭhānamhā, viheṭhentaṃ bahū jane;",
  "anya-e0703n52:46": "Anukkamena taṃ coḷa-balaṃ rohaṇamajjhagā.",
  "anya-e0703n52:47": "16.",
  "anya-e0703n52:48": " Chattiṃse rājino vasse, mahesiṃ ratanāni ca;",
  "anya-e0703n52:49": "Makuṭañca kamāyātaṃ, sabbamābharaṇaṃ tathā.",
  "anya-e0703n52:50": "17.",
  "anya-e0703n52:51": " Amūlikañcavajira-valayaṃ devadattiyaṃ;",
  "anya-e0703n52:52": "Acchejjacchurikaṃ chinna-paṭṭikā dhātukañca te.",
  "anya-e0703n52:53": "18.",
  "anya-e0703n52:54": " Paviṭṭhaṃ vanaduggamhi, bhayātañca mahīpatiṃ;",
  "anya-e0703n52:55": "Jīvaggāhamagaṇhiṃsu, sandhilesampadassiya.",
  "anya-e0703n52:56": "19.",
  "anya-e0703n52:57": " Mahīpālaṃ dhanaṃ tañca, sabbaṃ hatthagataṃ tato;",
  "anya-e0703n52:58": "Pesayiṃsu lahuṃ coḷa-mahīpālassa santikaṃ.",
  "anya-e0703n52:59": "20.",
  "anya-e0703n52:60": " Nikāyattitaye dhātu-gabbhe laṃkātale khile;",
  "anya-e0703n52:61": "Mahārahe suvaṇṇādi-paṭibimbe ca’nappake.",
  "anya-e0703n52:62": "21.",
  "anya-e0703n52:63": " Bhinditvā sahasā sabbe, vihāre ca tahiṃ tahiṃ;",
  "anya-e0703n52:64": "Yatho johārino yakkhā, laṅkāyaṃ sāramaggahuṃ.",
  "anya-e0703n52:65": "22.",
  "anya-e0703n52:66": " Te coḷā rājaraṭṭhaṃ taṃ, pulatthipuranissitā;",
  "anya-e0703n52:67": "Rakkhapāsāṇakaṇḍavha, ṭhānāvadhimabhuñjisuṃ.",
  "anya-e0703n52:68": "23.",
  "anya-e0703n52:69": " Taṃ kumārakamādāya, kassapaṃ raṭṭhavāsino;",
  "anya-e0703n52:70": "Vaḍḍhenti coḷabhayato, gopayantā susādarā.",
  "anya-e0703n52:71": "24.",
  "anya-e0703n52:72": " Coḷarājā kumāraṃ taṃ, sutvā dvādasavassikaṃ;",
  "anya-e0703n52:73": "Gahaṇatthāya pesesi, mahāmacce mahābale.",
  "anya-e0703n52:74": "25.",
  "anya-e0703n52:75": " Ūnaṃ pañcasahassena, yodhalakkhaṃ samādiya;",
  "anya-e0703n52:76": "Sabbaṃ te rohaṇaṃ desaṃ, saṅkhobhesu mito tato.",
  "anya-e0703n52:77": "26.",
  "anya-e0703n52:78": " Kittināmo’tha sacivo, makkhakudrūsavāsiko;",
  "anya-e0703n52:79": "Muddhanāmo tathāmacco, māragallakavāsiko.",
  "anya-e0703n52:80": "27.",
  "anya-e0703n52:81": " Ubhopi te mahāvīrā, yuddhopāyavicakkhaṇā;",
  "anya-e0703n52:82": "Coḷasenaṃ vināsetu-maccantakatanicchayā.",
  "anya-e0703n52:83": "28.",
  "anya-e0703n52:84": " Paluṭṭhagirināmamhi, ṭhāne dugge nivesiya;",
  "anya-e0703n52:85": "Katvā chamāsaṃ saṅgāmaṃ, haniṃsu damiḷe bahūṃ.",
  "anya-e0703n52:86": "29.",
  "anya-e0703n52:87": " Hatāvasiṭṭhā coḷātā, raṇe tasmiṃ bhayadditā;",
  "anya-e0703n52:88": "Palāyitvā yathāpubbaṃ, pulattipuramāvasuṃ.",
  "anya-e0703n52:89": "30.",
  "anya-e0703n52:90": " Kumāro jayito disvā, ubho te sacive tadā;",
  "anya-e0703n52:91": "Haṭṭhatuṭṭho ‘‘varaṃ tātā, gaṇhathā’’ti sa cabravī.",
  "anya-e0703n52:92": "31.",
  "anya-e0703n52:93": " Buddho paveṇigāmaṃ so, varaṃ yācittha kittiko;",
  "anya-e0703n52:94": "Saṅghikaṃ gahitaṃ bhāgaṃ, vissajjetuṃ varaṃ vari.",
  "anya-e0703n52:95": "32.",
  "anya-e0703n52:96": " Rājaputtavarāladdha-varā’maccavarā tadā;",
  "anya-e0703n52:97": "Niddarā sādarā vīrā, pāde vandiṃsu tassa te.",
  "anya-e0703n52:98": "33.",
  "anya-e0703n52:99": " Rājā dvādasavassāni, vasitvā coḷamaṇḍale;",
  "anya-e0703n52:100": "Aṭṭhatālīsavassamhi, mahindo so divaṃgato.",
  "anya-e0703n52:101": "34.",
  "anya-e0703n52:102": " Pamāda dosānagatena evaṃ,",
  "anya-e0703n52:103": "Laddhā’pi bhogānanathirā bhavanti;",
  "anya-e0703n52:104": "Iccappamaṃdaṃ hitamāsasāno,",
  "anya-e0703n52:105": "Niccaṃ suviññūsusamā careyya.",
  "anya-e0703n52:106": "Sujanappasādasaṃvegatthāya kate mahāvaṃse",
  "anya-e0703n52:107": "Laṃkāvilopo nāma",
  "anya-e0703n52:108": "Tipaññāsatimo paricchedo."
}