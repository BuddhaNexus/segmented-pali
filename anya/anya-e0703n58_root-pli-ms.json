{
  "anya-e0703n58:0": "Ekūnasaṭṭhima pariccheda",
  "anya-e0703n58:1": "Caturājacariya niddeso",
  "anya-e0703n58:2": "1.",
  "anya-e0703n58:3": " Tadārañño nujāmittā, tassa puttā tayo’pi ca;",
  "anya-e0703n58:4": "Mahāmaccā cayatayo, tathā yatanavāsino.",
  "anya-e0703n58:5": "2.",
  "anya-e0703n58:6": " Tabbete ādipādassa, rohaṇe vasato sato;",
  "anya-e0703n58:7": "Anārocāpayitvāna, bhūpālamatasāsanaṃ.",
  "anya-e0703n58:8": "3.",
  "anya-e0703n58:9": " Sambhūyamantayitvāna, samānacchandataṃ gatā;",
  "anya-e0703n58:10": "Adaṃsu yuvarājassa, laṅkārajjābhisecanaṃ.",
  "anya-e0703n58:11": "4.",
  "anya-e0703n58:12": " Oparajje nivesesuṃ, mānabharaṇanāmakaṃ;",
  "anya-e0703n58:13": "Kumāraṃ pubbacāritta-maggaṃ laṅghittha te’khilā.",
  "anya-e0703n58:14": "5.",
  "anya-e0703n58:15": " Tayo’tha bhātaro sabbe, te māṇabharaṇādayo;",
  "anya-e0703n58:16": "Jayabāhumahīpāla-sahitā sahasā tadā.",
  "anya-e0703n58:17": "6.",
  "anya-e0703n58:18": " Muttāmaṇippabhūtikaṃ, ratanaṃ sārasammataṃ;",
  "anya-e0703n58:19": "Sabbaṃ hatthagataṃ katvā, vāhanañca gajādikaṃ.",
  "anya-e0703n58:20": "7.",
  "anya-e0703n58:21": " Sakalaṃ balamādāya, pulatthinagarā tadā;",
  "anya-e0703n58:22": "Khippaṃ taṃ vikkamabhujaṃ, gaṇhisāmā’ti nikkhamuṃ.",
  "anya-e0703n58:23": "8.",
  "anya-e0703n58:24": " Sutvā pavattiṃ sakalaṃ, imaṃ vikkamabāhuso;",
  "anya-e0703n58:25": "Tā tassantimasakkāraṃ, vidhātuṃ handano labhiṃ.",
  "anya-e0703n58:26": "9.",
  "anya-e0703n58:27": " Idāni khippaṃ gantvāna, pulatthinagaraṃ tahiṃ,",
  "anya-e0703n58:28": "Tā tassāḷāhanaṭṭhāna dassane neva so ahaṃ.",
  "anya-e0703n58:29": "10.",
  "anya-e0703n58:30": " Sokabhāraṃ vinodessaṃ, mama ceto gataṃ iti;",
  "anya-e0703n58:31": "Katadaḷha vavatthāno, viniggamma tato purā.",
  "anya-e0703n58:32": "11.",
  "anya-e0703n58:33": " Pulatthipuramāgacchaṃ, ādipādo’ti sāsaso;",
  "anya-e0703n58:34": "Sattaṭṭhasatasaṅkhena, balena parivārito.",
  "anya-e0703n58:35": "12.",
  "anya-e0703n58:36": " Antarālapatheyeva, guttahālakamaṇḍale;",
  "anya-e0703n58:37": "Gāme pana samukkavhe, disvā senaṅgamāgataṃ.",
  "anya-e0703n58:38": "13.",
  "anya-e0703n58:39": " Mahantaṃ yuddhasannaddhaṃ, ekavīro bhayātiko;",
  "anya-e0703n58:40": "Yujjhitvā te palāpesi, khaṇeneva disodisaṃ.",
  "anya-e0703n58:41": "14.",
  "anya-e0703n58:42": " Tayo te bhātaro tattha, sampattāva jayā tato;",
  "anya-e0703n58:43": "Abhimānuddhatā khippaṃ, annayha balavāhanaṃ.",
  "anya-e0703n58:44": "15.",
  "anya-e0703n58:45": " Ādipādakajambūti, vissutamhi padesake;",
  "anya-e0703n58:46": "Saṅgāmesuṃ parājesi, bhiyyo yujjhittha so tayo.",
  "anya-e0703n58:47": "16.",
  "anya-e0703n58:48": " Tatiyaṃ kaṭagāmasmiṃ, kāḷavāpyaṃ catutthakaṃ;",
  "anya-e0703n58:49": "Pañcamaṃ uddhaṭadvāre, chaṭṭhaṃso paṅkavelake.",
  "anya-e0703n58:50": "17.",
  "anya-e0703n58:51": " Tehi yuddhaṃ karitvāna, gahītavijayo sadā;",
  "anya-e0703n58:52": "Pulatthipuramāgañci, sahāmacca parijjano.",
  "anya-e0703n58:53": "18.",
  "anya-e0703n58:54": " Sacintitakkameneva, passitvāḷāhanaṃ pitu;",
  "anya-e0703n58:55": "Vidūritamahāseko, laddhassāso purevasaṃ.",
  "anya-e0703n58:56": "19.",
  "anya-e0703n58:57": " Dukkhe sahāya bhūtāna-mattano so yathārahaṃ;",
  "anya-e0703n58:58": "Amaccānamadā sabba-bhoge ṭhānantare hi so.",
  "anya-e0703n58:59": "20.",
  "anya-e0703n58:60": " Bhaṭānañcāpi sabbesaṃ, sahāyātānamattano;",
  "anya-e0703n58:61": "Anurūpamadā vuttiṃ, saraṃ dukkhasahāyataṃ.",
  "anya-e0703n58:62": "21.",
  "anya-e0703n58:63": " Māṇābharaṇabhūpopi, saddhiṃ sesehi bhātūhi;",
  "anya-e0703n58:64": "Karitvā rohaṇaṃ passaṃ, rohaṇañca sahatthagaṃ.",
  "anya-e0703n58:65": "22.",
  "anya-e0703n58:66": " Tato kittisirīmeghe, sadvādasasahassakaṃ;",
  "anya-e0703n58:67": "Raṭṭhaṃ datvāna vasituṃ, tahiṃyeva samādisi.",
  "anya-e0703n58:68": "23.",
  "anya-e0703n58:69": " Āṇatto bhātarākitti-sirīmegho janādhipo;",
  "anya-e0703n58:70": "Gantvā vasi puretattha, mahānāgahulavhaye.",
  "anya-e0703n58:71": "24.",
  "anya-e0703n58:72": " Sirīvallabhanāmassa, kumārassāpi cādisi;",
  "anya-e0703n58:73": "Desamaṭṭhasahassavhaṃ, datvāna vasituṃ tahiṃ.",
  "anya-e0703n58:74": "25.",
  "anya-e0703n58:75": " Tatheva sopi gantvāna, uddhanadvāranāmakaṃ;",
  "anya-e0703n58:76": "Gāmaṃ katvā rājadāniṃ, vasanto anusāsitaṃ.",
  "anya-e0703n58:77": "26.",
  "anya-e0703n58:78": " Sayañca sahasenāya, gantvā dakkhiṇapassakaṃ;",
  "anya-e0703n58:79": "Vīrabāhūti paññāto, puṅkhagāmaṃ samāvasi.",
  "anya-e0703n58:80": "27.",
  "anya-e0703n58:81": " Mātā ca tiṇṇaṃ bhātūnaṃ, jayabāhu ca bhūmipo;",
  "anya-e0703n58:82": "Nivasiṃsu tadā kitti-sirimeghassa santike.",
  "anya-e0703n58:83": "28.",
  "anya-e0703n58:84": " Tato saṃvacchare’tīte, te māṇabharaṇādayo;",
  "anya-e0703n58:85": "Tenattani kataṃ yuddhe, sabbaṃ vikkamabāhunā.",
  "anya-e0703n58:86": "29.",
  "anya-e0703n58:87": " Durārohaṃ mahantaṃ taṃ, parājayatarābhavaṃ;",
  "anya-e0703n58:88": "Anussarantabahuso, abhimānasamunnatā.",
  "anya-e0703n58:89": "30.",
  "anya-e0703n58:90": " Muddhābhisittarājūna-mekākīrājaraṭṭhakaṃ;",
  "anya-e0703n58:91": "Vināyamabhisekena, kathaṃ nāmānubhossati.",
  "anya-e0703n58:92": "31.",
  "anya-e0703n58:93": " Iti issā parattañca, yātā saṅgayhasāvake;",
  "anya-e0703n58:94": "Bhiyyo sambhūyasaṅgāma-karaṇatthāya nikkhamuṃ.",
  "anya-e0703n58:95": "32.",
  "anya-e0703n58:96": " Sutvā tamatthaṃ dūtehi, so vikkamabhujopi ca;",
  "anya-e0703n58:97": "Agā tesaṃva visayaṃ, mahāsenāpurakkhato.",
  "anya-e0703n58:98": "33.",
  "anya-e0703n58:99": " Dese dakkhiṇake bodhi-senapabbatagāmake;",
  "anya-e0703n58:100": "Yujjhitvā te parājesi, tayo vikkamabāhuso.",
  "anya-e0703n58:101": "34.",
  "anya-e0703n58:102": " Ripavo dāni me sabbe, ummūlessāmahaṃ iti;",
  "anya-e0703n58:103": "Palāyante nubandhittha, padānupadikaṃ’va te.",
  "anya-e0703n58:104": "35.",
  "anya-e0703n58:105": " Te ca duggaṃ palāyiṃsu, pañcayojanaraṭṭhake;",
  "anya-e0703n58:106": "Khippaṃ pāvekkhi kalyāṇiṃ, so’pi te gahaṇatthiko.",
  "anya-e0703n58:107": "36.",
  "anya-e0703n58:108": " Vīro ariyadesiyo, vīradevoti pākaṭo;",
  "anya-e0703n58:109": "Paḷandīpissaro eko, bhūsaṃ sahasiko tadā.",
  "anya-e0703n58:110": "37.",
  "anya-e0703n58:111": " Saddhiṃ sūrehi yodhehi, mahātitthamhi otari;",
  "anya-e0703n58:112": "Kātuṃ hatthagahaṃ sakkā, laṃkādīpanti cintiya.",
  "anya-e0703n58:113": "38.",
  "anya-e0703n58:114": " So vikkamabhujo sutvā, pavattiṃ bhūbhujo tadā;",
  "anya-e0703n58:115": "Yāvatā nātra laṃkāyaṃ, laddhogāho bhavissati.",
  "anya-e0703n58:116": "39.",
  "anya-e0703n58:117": " Tāva ummūlanīyoti, kalyāṇimhā viniggato;",
  "anya-e0703n58:118": "Mahātitthamhi mannāra-nāmakaṃ gāmakaṃ gato.",
  "anya-e0703n58:119": "40.",
  "anya-e0703n58:120": " Katvāna vīradevo’pi, saṅgāmaṃ tena rājinā;",
  "anya-e0703n58:121": "Anīkaṅgādayo rāja-putte dve bhātaropi ca.",
  "anya-e0703n58:122": "41.",
  "anya-e0703n58:123": " Senādhināyakañceva, kittināmappakāsitaṃ;",
  "anya-e0703n58:124": "Ghātetvā sahasā vīra-sammate ca bahūjane.",
  "anya-e0703n58:125": "42.",
  "anya-e0703n58:126": " Gāhetvā jīvaggāhaṃso, rakkhakañca camūpatiṃ;",
  "anya-e0703n58:127": "Sabalaṃ taṃ parājetvā, anubandhi padāpadaṃ.",
  "anya-e0703n58:128": "43.",
  "anya-e0703n58:129": " Palāyamāno so bhīto, āgantvāna nijaṃ puraṃ;",
  "anya-e0703n58:130": "Hatthasāraṃ samādāya, koṭṭhasāraṃ gato lahuṃ.",
  "anya-e0703n58:131": "44.",
  "anya-e0703n58:132": " Pacchato pacchato vīra-devo tamanubandhiya;",
  "anya-e0703n58:133": "Āgantvāna purevāsaṃ, katipāhaṃ vidhāyaso.",
  "anya-e0703n58:134": "45.",
  "anya-e0703n58:135": " Gaṇhituṃ vikkamabhujaṃ, tattheva turitaṃ agā;",
  "anya-e0703n58:136": "Pesayitvā sakaṃ sopi, mahantaṃ sakalaṃ balaṃ.",
  "anya-e0703n58:137": "46.",
  "anya-e0703n58:138": " Yujjhāpetvāna ghātetvā, gāme antaraviṭṭhike;",
  "anya-e0703n58:139": "Mahākaddamaduggamhi, vīradevaṃ mahabbalo.",
  "anya-e0703n58:140": "47.",
  "anya-e0703n58:141": " Abhisekaṃ vināyeva, pulatthi nagare vasaṃ;",
  "anya-e0703n58:142": "Akāsi rājaraṭṭhassa, pasāsanavidhiṃ vibhū.",
  "anya-e0703n58:143": "48.",
  "anya-e0703n58:144": " Apanīyaraṇe chandaṃ, bhātaropi tayo tato;",
  "anya-e0703n58:145": "Āvasiṃsu yathāpubbaṃ, gantvā raṭṭhaṃ sakaṃ sakaṃ.",
  "anya-e0703n58:146": "49.",
  "anya-e0703n58:147": " Caturopi mahīpālā, yatamānā ciraṃ tahiṃ;",
  "anya-e0703n58:148": "Ekacchattaṅkitaṃ kātuṃ, neva sakkhiṃsu sabbaso.",
  "anya-e0703n58:149": "50.",
  "anya-e0703n58:150": " Anisammakāribhāvena, kulīne parihāpayuṃ;",
  "anya-e0703n58:151": "Ṭhapesuñca mahantatte, hīne sābhimate jane.",
  "anya-e0703n58:152": "51.",
  "anya-e0703n58:153": " Vaḍḍhitaṃnekadhā sammā, raññā vijayabāhunā;",
  "anya-e0703n58:154": "Sāsanañca tathālokaṃ, hāpayiṃsu subuddhino.",
  "anya-e0703n58:155": "52.",
  "anya-e0703n58:156": " Kulīnānaṃ manussāna-mabhāvepi ca tādise;",
  "anya-e0703n58:157": "Dose vittaṃ tadāyattaṃ, pasayhāvahariṃsu ca.",
  "anya-e0703n58:158": "53.",
  "anya-e0703n58:159": " Pīḷetuṃ sakalaṃ loka-muddharantādhikaṃ baliṃ;",
  "anya-e0703n58:160": "Ucchūva ucchuyantete, khīṇako sādhanesino.",
  "anya-e0703n58:161": "54.",
  "anya-e0703n58:162": " Uddharitvāna buddhādi-santake bhogagāmake;",
  "anya-e0703n58:163": "So vikkamabhujo rājā, sevakesu samappayī.",
  "anya-e0703n58:164": "55.",
  "anya-e0703n58:165": " Pulatthinagare neka-vihāre dhātumaṇḍite;",
  "anya-e0703n58:166": "Sova desantarīyānaṃ, bhaṭānaṃ vasituṃ adā.",
  "anya-e0703n58:167": "56.",
  "anya-e0703n58:168": " Saddhehi pattadhātussa, dāṭhādhātuvarassa ca;",
  "anya-e0703n58:169": "Pūjanatthāya dinnāni, maṇimuttādikāni ca.",
  "anya-e0703n58:170": "57.",
  "anya-e0703n58:171": " Candanāgarukappuraṃ, suvaṇṇādimayā bahū;",
  "anya-e0703n58:172": "Paṭimāyo ca acchijja, yathākāmaṃ vayaṃ nayī.",
  "anya-e0703n58:173": "58.",
  "anya-e0703n58:174": " Sāsanassa ca lokassa, kriyamānamupaddavaṃ;",
  "anya-e0703n58:175": "Passantā bahuso tasmiṃ, tadā nibbannamānasā.",
  "anya-e0703n58:176": "59.",
  "anya-e0703n58:177": " Aṭṭhamūlavihāresu, yatayo garusammatā;",
  "anya-e0703n58:178": "Paṃsukūlikabhikkhū ca, koṭṭhāsadvayanissitā.",
  "anya-e0703n58:179": "60.",
  "anya-e0703n58:180": " Evaṃ titthiyatulyānaṃ, sāsanopaddavaṃ bahuṃ;",
  "anya-e0703n58:181": "Karontānaṃ sakā sambhā-payātaṃ pavaraṃ iti.",
  "anya-e0703n58:182": "61.",
  "anya-e0703n58:183": " Dāṭhādhātuvaraṃ patta-dhātumādāya rohaṇaṃ;",
  "anya-e0703n58:184": "Gantvā vāsamakappesuṃ, phāsuṭhāne tahiṃ tahiṃ.",
  "anya-e0703n58:185": "62.",
  "anya-e0703n58:186": " Tatheva phāsuṭhānesu, vippakiṇṇā tahiṃ tahiṃ;",
  "anya-e0703n58:187": "Te kulīnā nilīnā’va, hutvā vāsamakappayuṃ.",
  "anya-e0703n58:188": "63.",
  "anya-e0703n58:189": " Pakkhadvayamahīpāla-gayhāsīmā suṭhāpitā;",
  "anya-e0703n58:190": "Sāmantā aññamaññehi, karonto bahuso raṇaṃ.",
  "anya-e0703n58:191": "64.",
  "anya-e0703n58:192": " Susamiddhesu nekesu, gāmesu nigamesu ca;",
  "anya-e0703n58:193": "Aggiṃ dentā taḷāke ca, chindantā jalapūrite.",
  "anya-e0703n58:194": "65.",
  "anya-e0703n58:195": " Nāsentā sabbathā sabba-mātikāvaraṇāni ca;",
  "anya-e0703n58:196": "Chindantā nāḷikerādi, so pakāre ca bhūruhe.",
  "anya-e0703n58:197": "66.",
  "anya-e0703n58:198": " Yathā porāṇakaggāma-ṭhānantipi na ñāyate;",
  "anya-e0703n58:199": "Vināsesuṃ tathā raṭṭhaṃ, aññamaññavirodhino.",
  "anya-e0703n58:200": "67.",
  "anya-e0703n58:201": " Te ca bhūmi patīgāma-vilopaṃ patthamosanaṃ;",
  "anya-e0703n58:202": "Kārentā nijacārehi, ācaruṃ lokupaddavaṃ.",
  "anya-e0703n58:203": "68.",
  "anya-e0703n58:204": " Kulīnānaṃ manussānaṃ, dāsakammakarāpi ca;",
  "anya-e0703n58:205": "Sasāmino’ti vattantā, nissaṅkā vītabhītikā.",
  "anya-e0703n58:206": "69.",
  "anya-e0703n58:207": " Hutvā yudhīyā rājūnaṃ, abbhantarapavattino;",
  "anya-e0703n58:208": "Balavantatarā jātā, laddhaṭhānantarā tadā.",
  "anya-e0703n58:209": "70.",
  "anya-e0703n58:210": " Janā samantakūṭādi-nekadugganivāsino;",
  "anya-e0703n58:211": "Adentā bhūmipālānaṃ, pubbapaṭṭhapitaṃ karaṃ.",
  "anya-e0703n58:212": "71.",
  "anya-e0703n58:213": " Rājāṇamagaṇentā te, gatā dāmarikattanaṃ;",
  "anya-e0703n58:214": "Sakaṃ sakaṃ’va visaya-māvasiṃsu samuddhatā.",
  "anya-e0703n58:215": "72.",
  "anya-e0703n58:216": " Anatthe nicitā nāma, parivattanti sabbatā;",
  "anya-e0703n58:217": "Iti vattabba taṃyeva, yātaṃ laṅkātalaṃ tadā.",
  "anya-e0703n58:218": "73.",
  "anya-e0703n58:219": " Evaṃ gāmakabhojakā viya bhusaṃtejo vihīnā sadā;",
  "anya-e0703n58:220": "Accantaṃ byasanāti sattahadayā rājābhimānujjhitā.",
  "anya-e0703n58:221": "74.",
  "anya-e0703n58:222": " Niccaṃ attaparatthasiddhividhurāsaṅgā vihīnāsayā;",
  "anya-e0703n58:223": "Sabbe te vihariṃsu bhūmipatayo cārittamaggātigā.",
  "anya-e0703n58:224": "Sujanappasādasaṃvegatthāya kate mahāvaṃse",
  "anya-e0703n58:225": "Caturājacariyaniddeso nāma",
  "anya-e0703n58:226": "Ekūnasaṭṭhimo paricchedo."
}