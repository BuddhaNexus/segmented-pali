{
  "anya-e0703n27:0": "Aṭṭhavīsatima pariccheda",
  "anya-e0703n27:1": "Mahā thūpasādhana lābho",
  "anya-e0703n27:2": "1.",
  "anya-e0703n27:3": " Tato satasahassaṃ so, vissajjetvā mahīpati;",
  "anya-e0703n27:4": "Kārāpesi mahābodhi-pūjaṃ suḷāramuttamaṃ.",
  "anya-e0703n27:5": "2.",
  "anya-e0703n27:6": " Tato puraṃ pavisinto, thūpaṭhāne nivesitaṃ;",
  "anya-e0703n27:7": "Passitvāna sīlāyūpaṃ, saritvā pubbakaṃ sutiṃ.",
  "anya-e0703n27:8": "3.",
  "anya-e0703n27:9": " ‘‘Kāressāmi mahāthūpaṃ’’, iti haṭṭho mahātalaṃ;",
  "anya-e0703n27:10": "Āruyha rattiṃ bhuñjitvā, sayito iti cintayi.",
  "anya-e0703n27:11": "4.",
  "anya-e0703n27:12": " ‘‘Damiḷe maddamānena, loko’yaṃ pīḷito mayā;",
  "anya-e0703n27:13": "Na sakkā balimuddhattuṃ, taṃ vajjiya baliṃ ahaṃ.",
  "anya-e0703n27:14": "5.",
  "anya-e0703n27:15": " Kārayanto mahāthūpaṃ, kataṃ dhammena iṭṭhikā;",
  "anya-e0703n27:16": "Uppādessāmi ‘‘iccevaṃ, cintayantassa cintitaṃ.",
  "anya-e0703n27:17": "6.",
  "anya-e0703n27:18": " Chattamhi devatājānī, tato kolāhalaṃ ahu;",
  "anya-e0703n27:19": "Devesu ñatvā taṃ sakko, vissakammāna mabravi.",
  "anya-e0703n27:20": "7.",
  "anya-e0703n27:21": " ‘‘Iṭṭhakattaṃ cetiyassa, rājā cintesi gāmaṇi;",
  "anya-e0703n27:22": "Gantvā purā yojanamhi, gambhīra nadī yantike.",
  "anya-e0703n27:23": "8.",
  "anya-e0703n27:24": " Māpehi iṭṭhikā tattaṃ’, iti sakke na bhāsito;",
  "anya-e0703n27:25": "Vissakammo idhāgamma, māpesi tattha iṭṭhikā.",
  "anya-e0703n27:26": "9.",
  "anya-e0703n27:27": " Pabhāte luddako tattha, sunakhehi vanaṃ agā;",
  "anya-e0703n27:28": "Vodhārūpena dassesi, luddakaṃ bhummadevatā.",
  "anya-e0703n27:29": "10.",
  "anya-e0703n27:30": " Luddako taṃ’nubandhanto, gantvā disvāna iṭṭhakā;",
  "anya-e0703n27:31": "Antarahitāya godhāya, iti cidhantasi so tahiṃ.",
  "anya-e0703n27:32": "11.",
  "anya-e0703n27:33": " ‘‘Kāretu kāmo kira no, mahāthūpaṃ mahīpati;",
  "anya-e0703n27:34": "Upāyanamidaṃ tassaṃ’, iti gantvā nivedayi.",
  "anya-e0703n27:35": "12.",
  "anya-e0703n27:36": " Tassa taṃ vacanaṃ sutvā, piyaṃ janahi tappiyo;",
  "anya-e0703n27:37": "Rājā kāresi sakkāraṃ, mahantaṃ tuṭṭhamānaso.",
  "anya-e0703n27:38": "13.",
  "anya-e0703n27:39": " Purāpubbuttare dese, yojanattaya matthake;",
  "anya-e0703n27:40": "Ācāra viṭṭhigāmamhi, soḷasakarīse kale.",
  "anya-e0703n27:41": "14.",
  "anya-e0703n27:42": " Sovaṇṇa bījānu’ṭṭhiṃsu, vividhāni pamāṇato;",
  "anya-e0703n27:43": "Vidatthukkaṭṭha māṇāni, aṅgulimāṇā niheṭhato.",
  "anya-e0703n27:44": "15.",
  "anya-e0703n27:45": " Suvaṇṇa puṇṇaṃ taṃ bhūmiṃ, disvā saṅgāmavāsikā;",
  "anya-e0703n27:46": "Suvaṇṇa pāhiṃ ādāya, gantvā rañño nivedayuṃ.",
  "anya-e0703n27:47": "16.",
  "anya-e0703n27:48": " Purāpācina passamhi, satta yojana matthake;",
  "anya-e0703n27:49": "Gaṅgāpāre tambapiṭṭhe, tambalohaṃ samuṭṭhahi.",
  "anya-e0703n27:50": "17.",
  "anya-e0703n27:51": " Taṅgāmikā tambaloha-bījamādāya pātiyā;",
  "anya-e0703n27:52": "Rājāna mupasaṅkamma, tamatthañca nivedayuṃ.",
  "anya-e0703n27:53": "18.",
  "anya-e0703n27:54": " Pubbadakkhiṇadesamhi, purato catuyojane;",
  "anya-e0703n27:55": "Sumana vāpi gāmamhi, uṭṭhahiṃsu maṇībahū.",
  "anya-e0703n27:56": "19.",
  "anya-e0703n27:57": " Upala kuruvindehi, missakāneva gāmikā;",
  "anya-e0703n27:58": "Ādāya pātiyāeva, gantvā rañño nivedayuṃ.",
  "anya-e0703n27:59": "20.",
  "anya-e0703n27:60": " Purato dakkhiṇe passe, aṭṭhayojanamatthake;",
  "anya-e0703n27:61": "Ambaṭṭha kolaleṇamhi, rajataṃ upapajjatha.",
  "anya-e0703n27:62": "21.",
  "anya-e0703n27:63": " Nagare vāṇijo eko, ādāya sakaṭe bahū;",
  "anya-e0703n27:64": "Malayā siṅgīverādiṃ, ānetuṃ malayaṃ gato.",
  "anya-e0703n27:65": "22.",
  "anya-e0703n27:66": " Leṇassa avidūramhi, sakaṭāniṭṭha pāpiya;",
  "anya-e0703n27:67": "Patodādārunicchanto, āruḷho taṃ mahīdharaṃ.",
  "anya-e0703n27:68": "23.",
  "anya-e0703n27:69": " Cāṭippamāṇa taṃ tattha, pakkabhārena nāmi taṃ;",
  "anya-e0703n27:70": "Disvā pana salaṭṭhiñca, pāsāṇaṭṭhañca taṃ phalaṃ.",
  "anya-e0703n27:71": "24.",
  "anya-e0703n27:72": " Vaṇṭe taṃ vāsiyā chetvā, dassāma’gganti cintiya;",
  "anya-e0703n27:73": "Kālaṃ ghosesi saddhāya, cattāro’nāsavāgamuṃ.",
  "anya-e0703n27:74": "25.",
  "anya-e0703n27:75": " Haṭṭho so te’bhivādetvā, nisīdāpiya sādaro;",
  "anya-e0703n27:76": "Vāsiyā vaṇṭasāmantā, tacaṃ chetvā apassayaṃ.",
  "anya-e0703n27:77": "26.",
  "anya-e0703n27:78": " Muñjitvā’vāṭa puṇṇaṃ taṃ, yūsaṃ pattehī ādiya;",
  "anya-e0703n27:79": "Cattāro yūsa pūrete, patte tesamadāsiso.",
  "anya-e0703n27:80": "27.",
  "anya-e0703n27:81": " Te taṃ gahetvā pakkāmuṃ,",
  "anya-e0703n27:82": "Kālaṃ ghosesi so puna;",
  "anya-e0703n27:83": "Aññe khiṇāsavā therā,",
  "anya-e0703n27:84": "Cattāro tattha āgamuṃ.",
  "anya-e0703n27:85": "28.",
  "anya-e0703n27:86": " Tesaṃ patte gahetvā so, pattāmiñjahi pūriya;",
  "anya-e0703n27:87": "Adāsi tesaṃ pakkāmuṃ, tayo eko napakkami.",
  "anya-e0703n27:88": "29.",
  "anya-e0703n27:89": " Rajataṃ tassa dassetuṃ, orohitvā tato hi so;",
  "anya-e0703n27:90": "Nisajja leṇāsannamhi, tāmiñjā paribhuñjatha.",
  "anya-e0703n27:91": "30.",
  "anya-e0703n27:92": " Sesāmiñjā vāṇijo’pi, bhuñjitvā yāvadatthakaṃ;",
  "anya-e0703n27:93": "Bhaṇḍikāya gahetvāna, sesatherapadānugo.",
  "anya-e0703n27:94": "31.",
  "anya-e0703n27:95": " Añjasā iminā tvampi, gaccha dānī upāsaka;",
  "anya-e0703n27:96": "Gantvāna theraṃ passitvā, veyyāvacca mahāsi ca.",
  "anya-e0703n27:97": "32.",
  "anya-e0703n27:98": " Thero ca leṇadvārena, tassa magga amāpayi;",
  "anya-e0703n27:99": "Theraṃ vandiya so tena, gacchanto leṇamaddasa.",
  "anya-e0703n27:100": "33.",
  "anya-e0703n27:101": " Leṇa dvāramhi ṭhatvāna, passitvā rajatampi so;",
  "anya-e0703n27:102": "Vāsiyā āhanitvāna, rajatati vijāniya.",
  "anya-e0703n27:103": "34.",
  "anya-e0703n27:104": " Gahetvekaṃ sajjhupiṇḍaṃ, gantvāna sakaṭantikaṃ;",
  "anya-e0703n27:105": "Sakaṭāni ṭhapāpetvā, sajjhupiṇḍaṃ tamādiya.",
  "anya-e0703n27:106": "35.",
  "anya-e0703n27:107": " Lahuṃ anurādha puraṃ, āgamma varavāṇijo;",
  "anya-e0703n27:108": "Dassetvā rajataṃ rañño, tamatthampi nivedayi.",
  "anya-e0703n27:109": "36.",
  "anya-e0703n27:110": " Purato pacchime passe, pañcayojana matthake;",
  "anya-e0703n27:111": "Uruvelapaṭṭane muttā, mahāmalaka mattiyo.",
  "anya-e0703n27:112": "37.",
  "anya-e0703n27:113": " Pavālantarikā saddhiṃ, samuddāthalamokkamuṃ;",
  "anya-e0703n27:114": "Kevaṭṭā tā samekkhitvā, rāsiṃ katvāna ekato.",
  "anya-e0703n27:115": "38.",
  "anya-e0703n27:116": " Pātiyā ānayitvāna, muttā saha pavālakā;",
  "anya-e0703n27:117": "Rājāna mupasaṅkamma, tamatthampi nivedayuṃ.",
  "anya-e0703n27:118": "39.",
  "anya-e0703n27:119": " Purato uttare passe, satta yojana matthake;",
  "anya-e0703n27:120": "Peḷivāpika gāmassa, vāpipakkhantakandare.",
  "anya-e0703n27:121": "40.",
  "anya-e0703n27:122": " Jāyiṃsu vālukāpiṭṭhe, cattāro uttamā maṇī;",
  "anya-e0703n27:123": "Nīsada potappamāṇā, ummāpupphanibhāsubhā.",
  "anya-e0703n27:124": "41.",
  "anya-e0703n27:125": " Te disvā sunakho luddo, agantvā rājasantikaṃ;",
  "anya-e0703n27:126": "‘‘Evarūpā maṇīdiṭṭho, mayā’’iti nivedayi.",
  "anya-e0703n27:127": "42.",
  "anya-e0703n27:128": " Iṭṭhakādīni etāni mahāpuñño mahāmati;",
  "anya-e0703n27:129": "Mahāthūpatthamuppannā-na’ssosi tadaheva so.",
  "anya-e0703n27:130": "43.",
  "anya-e0703n27:131": " Yathānurūpaṃ sakkāraṃ, tesaṃ katvā sumānato;",
  "anya-e0703n27:132": "Ete vā rakkhake katvā, sabbāni āharāpayi.",
  "anya-e0703n27:133": "44.",
  "anya-e0703n27:134": " Khedampi kāyajamasayhamacintayitvā,",
  "anya-e0703n27:135": "Puññaṃ pasannamanaso pacita hi evaṃ;",
  "anya-e0703n27:136": "Sādheti sādhana satāni sukhā karāni,",
  "anya-e0703n27:137": "Tasmā pasannamanaso’va kareyya puññanti.",
  "anya-e0703n27:138": "Sujanappasādasaṃvegatthāya kate mahāvaṃse",
  "anya-e0703n27:139": "Mahāthūpasādhanalābho nāma",
  "anya-e0703n27:140": "Aṭṭhavīsatimo paricchedo."
}