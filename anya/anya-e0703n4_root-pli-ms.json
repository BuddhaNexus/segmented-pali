{
  "anya-e0703n4:0": "Pañcama pariccheda",
  "anya-e0703n4:1": "Tatiyadhammasaṃgīti",
  "anya-e0703n4:2": "1.",
  "anya-e0703n4:3": " Yā mahākassapādīhi , mahātherehi ādito;",
  "anya-e0703n4:4": "Katā saddhamma saṃgīti, theriyā’ti pavuccati.",
  "anya-e0703n4:5": "2.",
  "anya-e0703n4:6": " Eko’va theravādo so, ādivassasate ahu;",
  "anya-e0703n4:7": "Aññācariyavādātu, tato oraṃ ajāyisuṃ.",
  "anya-e0703n4:8": "3.",
  "anya-e0703n4:9": " Tehi saṃgītikārehi, therehi dutiyehi te;",
  "anya-e0703n4:10": "Niggahitā pāpabhikkhū, sabbe dasasahassakā.",
  "anya-e0703n4:11": "4.",
  "anya-e0703n4:12": " Akaṃsā’cariyavādaṃ te, mahāsaṃgītināmakā;",
  "anya-e0703n4:13": "Tato gokulikā jātā, ekabbohārikāpi ca.",
  "anya-e0703n4:14": "5.",
  "anya-e0703n4:15": " Gokulikehi paṇṇatti-vādā bāhulikāpi ca;",
  "anya-e0703n4:16": "Cetiyavādā tesveva, samatāsaṅghikā cha te.",
  "anya-e0703n4:17": "6.",
  "anya-e0703n4:18": " Punāpi theravādehi, mahiṃsāsakabhikkhavo;",
  "anya-e0703n4:19": "Vajjīputtakabhikkhū ca, duve jātā ime khalu.",
  "anya-e0703n4:20": "7.",
  "anya-e0703n4:21": " Jātā’tha dhammuttariyā, bhadrayānikabhikkhavo;",
  "anya-e0703n4:22": "Channāgārā sammitiyā, vajjīputtiyabhikkhūti.",
  "anya-e0703n4:23": "8.",
  "anya-e0703n4:24": " Mahiṃsāsakabhikkhūhi, bhikkhū sabbattha vādino;",
  "anya-e0703n4:25": "Dhammaguttiyabhikkhū ca, jātā khalu ime duve.",
  "anya-e0703n4:26": "9.",
  "anya-e0703n4:27": " Jātā sabbatthivādīhi, kassapiyā tato pana;",
  "anya-e0703n4:28": "Jātā saṅkantikā bhikkhū, suttavādā tato pana.",
  "anya-e0703n4:29": "10.",
  "anya-e0703n4:30": " Theravādena saha te, honti dvādasi’mepi ca;",
  "anya-e0703n4:31": "Pubbe vuttachavādā ca, iti aṭṭhārasā khilā.",
  "anya-e0703n4:32": "11.",
  "anya-e0703n4:33": " Sattarasāpi dutiye, jātā vasassate iti;",
  "anya-e0703n4:34": "Aññācariyavādā tu, tato oramajāyisuṃ.",
  "anya-e0703n4:35": "12.",
  "anya-e0703n4:36": " Hematā rājagiriyā, tathā siddhatthikāpi ca;",
  "anya-e0703n4:37": "Pubbaseliyabhikkhū ca, tathā aparaseliyā.",
  "anya-e0703n4:38": "13.",
  "anya-e0703n4:39": " Vājiriyā cha etehi, jambudīpamhi bhinnakā;",
  "anya-e0703n4:40": "Dhammaruci ca sāgaliyā, laṃkādīpamhi bhinnakā.",
  "anya-e0703n4:41": "Ācariyakulavādakathā niṭṭhitā.",
  "anya-e0703n4:42": "Dhammāsokābhiseka",
  "anya-e0703n4:43": "14.",
  "anya-e0703n4:44": " Kāḷāsokassa puttā tu, ahesuṃ dasabhātikā;",
  "anya-e0703n4:45": "Bāvīsatiṃ te vassāni, rajjaṃ samanusāsisuṃ.",
  "anya-e0703n4:46": "15.",
  "anya-e0703n4:47": " Nava nandā tato āsuṃ, kameneva narādhipā;",
  "anya-e0703n4:48": "Te’pi bāvīsavassāni, rajjaṃ samanusāsisuṃ.",
  "anya-e0703n4:49": "16.",
  "anya-e0703n4:50": " Moriyānaṃ khattiyānaṃ, vaṃse jātaṃ siridharaṃ;",
  "anya-e0703n4:51": "Candaguttoti paññātaṃ, cāṇakko brāhmaṇo tato.",
  "anya-e0703n4:52": "17.",
  "anya-e0703n4:53": " Navamaṃ dhananandaṃ taṃ, ghātetvā caṇḍakodhasā;",
  "anya-e0703n4:54": "Sakale jambudīpasmiṃ, rajje samabhisiñcī so.",
  "anya-e0703n4:55": "18.",
  "anya-e0703n4:56": " So catuvīsavassāniṃ, rājā rajjamakārayi;",
  "anya-e0703n4:57": "Tassa putto bindusāro, aṭṭhavīsati kārayi.",
  "anya-e0703n4:58": "19.",
  "anya-e0703n4:59": " Bindusārasutā āsuṃ, sataṃ eko ca vissutā;",
  "anya-e0703n4:60": "Asoko āsi tesaṃ tu, puññatejobaliddhiko.",
  "anya-e0703n4:61": "20.",
  "anya-e0703n4:62": " Vemātike bhātaro so, hantvā ekūnakaṃ sataṃ;",
  "anya-e0703n4:63": "Sakale jambudīpasmiṃ, ekarajjamapāpuṇi.",
  "anya-e0703n4:64": "21.",
  "anya-e0703n4:65": " Jinanibbānato pacchā, pure tassābhisekato;",
  "anya-e0703n4:66": "Sāṭṭhārasaṃ vassasata-dvayamevaṃ vijāniya.",
  "anya-e0703n4:67": "22.",
  "anya-e0703n4:68": " Patvā catūhi vassehi, ekarajjaṃ mahāyaso;",
  "anya-e0703n4:69": "Pure pāṭaliputtasmiṃ, attānamabhisecayi.",
  "anya-e0703n4:70": "23.",
  "anya-e0703n4:71": " Tassā’bhisekena samaṃ, ākāse bhūmiyaṃ tathā;",
  "anya-e0703n4:72": "Yojane yojane āṇā, niccaṃ pavattitā ahu.",
  "anya-e0703n4:73": "24.",
  "anya-e0703n4:74": " Anotatto dakākāje, aṭṭhanesuṃ dine dine;",
  "anya-e0703n4:75": "Devā devo akā tehi, saṃvibhāgaṃ janassaca.",
  "anya-e0703n4:76": "25.",
  "anya-e0703n4:77": " Nāgalatādantakaṭṭhaṃ, ānesuṃ himavantato;",
  "anya-e0703n4:78": "Anekesaṃ sahassānaṃ, devā eva pahonakaṃ.",
  "anya-e0703n4:79": "26.",
  "anya-e0703n4:80": " Agadā’malakañceva, tathāgada haritakaṃ;",
  "anya-e0703n4:81": "Tato’va amapakkañca, vaṇṇagandharasuttamaṃ.",
  "anya-e0703n4:82": "27.",
  "anya-e0703n4:83": " Pañcavaṇṇāni vatthāni, tatthapuñjanapaṭṭakaṃ;",
  "anya-e0703n4:84": "Pītañca dibbapānañca, chaddantadahato maru.",
  "anya-e0703n4:85": "28.",
  "anya-e0703n4:86": " Marantā nagare tasmiṃ, migasūkarapakkhino;",
  "anya-e0703n4:87": "Āgantvāna mahānasaṃ, sayameva maranti ca.",
  "anya-e0703n4:88": "29.",
  "anya-e0703n4:89": " Gāvo tattha carāpetvā, vajamānenti dīpino;",
  "anya-e0703n4:90": "Khetta vatthutaḷākādiṃ, pālenti migasūkarā.",
  "anya-e0703n4:91": "30.",
  "anya-e0703n4:92": " Sumanaṃ pupphapaṭakaṃ, abhuttaṃ dibbamuppalaṃ;",
  "anya-e0703n4:93": "Vilepanaṃ añjanañca, nāgānāgāvimānato.",
  "anya-e0703n4:94": "31.",
  "anya-e0703n4:95": " Sālivāhasahassāni, navutiṃ tu suvā pana;",
  "anya-e0703n4:96": "Chaddantadahatoyeva, āhariṃsu dine dine.",
  "anya-e0703n4:97": "32.",
  "anya-e0703n4:98": " Te sālinitthusakaṇe, akhaṇḍetvāna taṇḍule;",
  "anya-e0703n4:99": "Akaṃsu mūsikā tehi, bhattaṃ rājakule ahu.",
  "anya-e0703n4:100": "33.",
  "anya-e0703n4:101": " Akaṃsu sassataṃ tassa, madhūni madhumakkhikā;",
  "anya-e0703n4:102": "Tathā kammārasālāsu, acchākūṭāni pātayuṃ.",
  "anya-e0703n4:103": "34.",
  "anya-e0703n4:104": " Karavikā sakuṇikā, manuññamadhurassarā;",
  "anya-e0703n4:105": "Akaṃsu tassā’gantvāna, rañño madhuravassitaṃ.",
  "anya-e0703n4:106": "35.",
  "anya-e0703n4:107": " Rājā’bhisitto so’soko,",
  "anya-e0703n4:108": "Kumāraṃ tissasavhayaṃ;",
  "anya-e0703n4:109": "Kaṇiṭṭhaṃ saṃsodariyaṃ, uparajje’bhisecayi.",
  "anya-e0703n4:110": "Dhammāsokābhiseko niṭṭhito",
  "anya-e0703n4:111": "Nigrodhasāmaṇera dassana",
  "anya-e0703n4:112": "36.",
  "anya-e0703n4:113": " Pitā saṭṭhisahassāni, brāhmaṇe brahmapakkhike;",
  "anya-e0703n4:114": "Bhojesi sopi teyeva, tīṇi vassāni bhojayi.",
  "anya-e0703n4:115": "37.",
  "anya-e0703n4:116": " Disvā’nupasamaṃ tesaṃ, asoko parivesane;",
  "anya-e0703n4:117": "Viceyya dānaṃ dassanti, amacce sanniyojiya.",
  "anya-e0703n4:118": "38.",
  "anya-e0703n4:119": " Āṇāpayitvā matimā, nānāpāsaṇḍike visuṃ;",
  "anya-e0703n4:120": "Vīmaṃsitvā nisajjāya, bhojāpetvā visajjayi.",
  "anya-e0703n4:121": "39.",
  "anya-e0703n4:122": " Kāle vātāyanagato, santaṃ racchāgataṃ yatiṃ;",
  "anya-e0703n4:123": "Nigrodhasāmaṇeraṃ so, disvā cittaṃ pasādayi.",
  "anya-e0703n4:124": "40.",
  "anya-e0703n4:125": " Bindusārassa puttānaṃ, sabbesaṃ jeṭṭhabhātuno;",
  "anya-e0703n4:126": "Sumanassa kumārassa, putto so hi kumārako.",
  "anya-e0703n4:127": "41.",
  "anya-e0703n4:128": " Asoko pitarā dinnaṃ, rajjamujjeniyañhi so;",
  "anya-e0703n4:129": "Hitvā’gato pupphapuraṃ, bindusāre gilānake.",
  "anya-e0703n4:130": "42.",
  "anya-e0703n4:131": " Katvā puraṃ sakāyattaṃ, mate pitari bhātaraṃ;",
  "anya-e0703n4:132": "Ghātetvā jeṭṭhakaṃ rajjaṃ, aggahesi pure vare.",
  "anya-e0703n4:133": "43.",
  "anya-e0703n4:134": " Sumanassa kumārassa, devī tannāmikā tato;",
  "anya-e0703n4:135": "Gabbhinī nikkhamitvāna, pācinadvārato bahi.",
  "anya-e0703n4:136": "44.",
  "anya-e0703n4:137": " Caṇḍālagāma magamā, tattha nigrodhadevatā;",
  "anya-e0703n4:138": "Tamālapiyanāmena, mā patvā gharakaṃ adā.",
  "anya-e0703n4:139": "45.",
  "anya-e0703n4:140": " Tadahe’va varaṃ puttaṃ, vijāyitvā sutassa sā;",
  "anya-e0703n4:141": "Nigrodhoti akā nāmaṃ, devatā nuggahānugā.",
  "anya-e0703n4:142": "46.",
  "anya-e0703n4:143": " Disvā taṃ jeṭṭhacaṇḍālo, attano sāminiṃ viya;",
  "anya-e0703n4:144": "Maññanto taṃ upaṭṭhāsi, sattavassāni sādhukaṃ.",
  "anya-e0703n4:145": "47.",
  "anya-e0703n4:146": " Taṃ mahāvaruṇo thero, tadā disvā kumārakaṃ;",
  "anya-e0703n4:147": "Upanissaya sampannaṃ, arahā pucchi mātaraṃ.",
  "anya-e0703n4:148": "48.",
  "anya-e0703n4:149": " Pabbājesi khuragge so, arahattamapāpuṇi;",
  "anya-e0703n4:150": "Dassanāyo’pa gacchanto, so tato mātudeviyā.",
  "anya-e0703n4:151": "49.",
  "anya-e0703n4:152": " Dakkhiṇena ca dvārena, pavisitvā puruttamaṃ;",
  "anya-e0703n4:153": "Taṃ gāmagāmimaggena, yāti rājaṅgaṇe tadā.",
  "anya-e0703n4:154": "50.",
  "anya-e0703n4:155": " Santāya iriyā yasmiṃ, pasīdi samahīpati;",
  "anya-e0703n4:156": "Pubbe’va sannivāsena, pemaṃ tasmiṃ ajāyatha.",
  "anya-e0703n4:157": "51.",
  "anya-e0703n4:158": " Pubbe kira tayo āsuṃ, bhātaro madhu vāṇijā;",
  "anya-e0703n4:159": "Eko madhuṃ vikkiṇāti, āharanti madhuṃ duve.",
  "anya-e0703n4:160": "52.",
  "anya-e0703n4:161": " Eko paccekasambuddho, vaṇarogāturo ahu;",
  "anya-e0703n4:162": "Añño paccekasambuddho, tadatthaṃ madhuvatthiko.",
  "anya-e0703n4:163": "53.",
  "anya-e0703n4:164": " Piṇḍacārikavattena, nagaraṃ pāvisī tadā;",
  "anya-e0703n4:165": "Titthaṃ jalatthaṃ gacchanti, ekā ceṭī tamaddasa.",
  "anya-e0703n4:166": "54.",
  "anya-e0703n4:167": " Pucchitvā madhukāmattaṃ, ñatvā hatthena ādisi;",
  "anya-e0703n4:168": "Eso madhvāpaṇo bhante, tattha gacchā’ti abravi.",
  "anya-e0703n4:169": "55.",
  "anya-e0703n4:170": " Tattha pattassa buddhassa, vāṇijo so pasādavā;",
  "anya-e0703n4:171": "Vissandayanto mukhato, pattapuraṃ madhuṃ adā.",
  "anya-e0703n4:172": "56.",
  "anya-e0703n4:173": " Puṇṇañca uppatantañca, patitañca mahītale;",
  "anya-e0703n4:174": "Disvā madhuṃ pasanno so, evaṃ paṇidahī tadā.",
  "anya-e0703n4:175": "57.",
  "anya-e0703n4:176": " Jambudīpe ekarajjaṃ, dānenā’nena hotu me;",
  "anya-e0703n4:177": "Ākāse yojane āṇā, bhūmiyaṃ yojaneti ca.",
  "anya-e0703n4:178": "58.",
  "anya-e0703n4:179": " Bhātare āgate āha, edisassa madhuṃ adaṃ;",
  "anya-e0703n4:180": "Anumodatha tumhe taṃ, tumhākañca yato madhu.",
  "anya-e0703n4:181": "59.",
  "anya-e0703n4:182": " Jeṭṭho āha atuṭṭho so,",
  "anya-e0703n4:183": "Caṇḍālo nūna sosiyaṃ;",
  "anya-e0703n4:184": "Nivāsentīti caṇḍālā,",
  "anya-e0703n4:185": "Kāsāyāni sadā iti.",
  "anya-e0703n4:186": "60.",
  "anya-e0703n4:187": " Majjho paccekabuddhaṃ taṃ, khipapāraṇṇave iti;",
  "anya-e0703n4:188": "Pattidānavaco tassa, sutvā te cānumodisuṃ.",
  "anya-e0703n4:189": "61.",
  "anya-e0703n4:190": " Āpaṇā desikaṃ yātu, devittaṃ tassa patthayi;",
  "anya-e0703n4:191": "Ādissamānasandhi ca, rūpaṃ atimanoramaṃ.",
  "anya-e0703n4:192": "62.",
  "anya-e0703n4:193": " Asoko madhudo’sandhi-mittādevī tu ceṭikā;",
  "anya-e0703n4:194": "Caṇḍālavādī nigrodho, tisso so pāravādiko.",
  "anya-e0703n4:195": "63.",
  "anya-e0703n4:196": " Caṇḍālavādī caṇḍāla-gāme āsi yato tu so;",
  "anya-e0703n4:197": "Patthesi mokkhaṃ mokkhañca, satta vassova pāpuṇi.",
  "anya-e0703n4:198": "64.",
  "anya-e0703n4:199": " Niviṭṭhapemo tasmiṃ so, rājā’ti turito tato;",
  "anya-e0703n4:200": "Pakkosāpesi taṃ so tu, santavuttī upāgami.",
  "anya-e0703n4:201": "65.",
  "anya-e0703n4:202": " Nisida tātā’nurūpe, āsane tā’ha bhūpati;",
  "anya-e0703n4:203": "Adisvā bhikkhumaññaṃ so, sīhāsanamupāgami.",
  "anya-e0703n4:204": "66.",
  "anya-e0703n4:205": " Tasmiṃ pallaṅkamāyāte, rājāiti vicintayi;",
  "anya-e0703n4:206": "Ajjā’yaṃ sāmaṇero me, ghare hessati sāmiko.",
  "anya-e0703n4:207": "67.",
  "anya-e0703n4:208": " Ālambitvā karaṃ rañño, so pallaṅke samāruhi;",
  "anya-e0703n4:209": "Nisīdi rājapallaṅke, setacchattassa heṭṭhato.",
  "anya-e0703n4:210": "68.",
  "anya-e0703n4:211": " Disvā tathā nisinnaṃ taṃ, asoko so mahīpati;",
  "anya-e0703n4:212": "Sambhāvetvāna guṇato, tuṭṭho’tīva tadā ahu.",
  "anya-e0703n4:213": "69.",
  "anya-e0703n4:214": " Attano paṭiyattena, khajjabhojjena tappiya;",
  "anya-e0703n4:215": "Sambuddhadesitaṃ dhammaṃ, sāmaṇeramapucchitaṃ.",
  "anya-e0703n4:216": "70.",
  "anya-e0703n4:217": " Tassa’ppamādavaggaṃ so, sāmaṇero abhāsatha;",
  "anya-e0703n4:218": "Taṃ sutvā bhūmipālo so, pasanno jinasāsane.",
  "anya-e0703n4:219": "71.",
  "anya-e0703n4:220": " Aṭṭha te niccabhattāni, dammi tātā’ti āha taṃ;",
  "anya-e0703n4:221": "Upajjhāyassa me rāja, tāni dammīti āha so.",
  "anya-e0703n4:222": "72.",
  "anya-e0703n4:223": " Puna aṭṭhasu dinnesu, tāna’dā cariyassa so;",
  "anya-e0703n4:224": "Puna aṭṭhasu dinnesu, bhikkhusaṅghassa tāna’dā.",
  "anya-e0703n4:225": "73.",
  "anya-e0703n4:226": " Puna aṭṭhasu dinnesu, adhivāsesi buddhimā;",
  "anya-e0703n4:227": "Dvattiṃsabhikkhū ādāya, dutiyadivase gato.",
  "anya-e0703n4:228": "74.",
  "anya-e0703n4:229": " Sahatthā tappito raññā, dhammaṃ desiya bhūpatiṃ;",
  "anya-e0703n4:230": "Saraṇesu ca sīlesu, ṭhapesi samahājanaṃ.",
  "anya-e0703n4:231": "Nigrodhasāmaṇeradassanaṃ",
  "anya-e0703n4:232": "Sāsanappavesa",
  "anya-e0703n4:233": "75.",
  "anya-e0703n4:234": " Tato rājā pasanno so, diguṇena dine dine;",
  "anya-e0703n4:235": "Bhikkhū saṭṭhisahassāni, anupubbenu’paṭhahi.",
  "anya-e0703n4:236": "76.",
  "anya-e0703n4:237": " Tatthiyānaṃ sahassāni, nikaḍḍhitvāna saṭṭhiso;",
  "anya-e0703n4:238": "Saṭṭhibhikkhusahassāni, ghare niccamabhojayi.",
  "anya-e0703n4:239": "77.",
  "anya-e0703n4:240": " Saṭṭhibhikkhusahassāni , bhojetuṃ turito hi so;",
  "anya-e0703n4:241": "Paṭiyādāpayitvāna, khajjabhojjaṃ mahārahaṃ.",
  "anya-e0703n4:242": "78.",
  "anya-e0703n4:243": " Bhūsāpetvāna nagaraṃ, gantvā saṅghaṃ nimantiya;",
  "anya-e0703n4:244": "Gharaṃ netvāna bhojetvā, datvā sāmaṇakaṃ bahuṃ.",
  "anya-e0703n4:245": "79.",
  "anya-e0703n4:246": " Satthārā desito dhammo, kittakoti apucchatha;",
  "anya-e0703n4:247": "Byākāsi moggaliputto, tissatthero tadassataṃ.",
  "anya-e0703n4:248": "80.",
  "anya-e0703n4:249": " Sutvāna caturāsīti, dhammakkhandhā’ti so’bravi;",
  "anya-e0703n4:250": "Pūjemi te’haṃ paccekaṃ, vihārenā’ti bhūpati.",
  "anya-e0703n4:251": "81.",
  "anya-e0703n4:252": " Datvā tadā channavuti-dhanakoṭiṃ mahīpati;",
  "anya-e0703n4:253": "Puresu caturāsīti-sahassesu mahītale.",
  "anya-e0703n4:254": "82.",
  "anya-e0703n4:255": " Tattha tatthe’va rājūhi, vihāre ārabhāpayi;",
  "anya-e0703n4:256": "Sayaṃ asokārāmaṃ tu, kārāpetuṃ samārabhi.",
  "anya-e0703n4:257": "83.",
  "anya-e0703n4:258": " Ratanattayanigrodha-gilānānanti sāsane;",
  "anya-e0703n4:259": "Paccekaṃ satasahassaṃ, so dāpesi dine dine.",
  "anya-e0703n4:260": "84.",
  "anya-e0703n4:261": " Dhanena buddhadinnena, thūpapūjā anekadhā;",
  "anya-e0703n4:262": "Anekesu vihāresu, aneke akaruṃ sadā.",
  "anya-e0703n4:263": "85.",
  "anya-e0703n4:264": " Dhanena dhammadinnena, paccaye caturo vare;",
  "anya-e0703n4:265": "Dhammadharānaṃ bhikkhūnaṃ, upanetuṃ sadā narā.",
  "anya-e0703n4:266": "86.",
  "anya-e0703n4:267": " Anotattodakājesu, saṅghassa caturo adā;",
  "anya-e0703n4:268": "Te piṭakānaṃ therānaṃ, saṭṭhiye’kaṃ dine dine.",
  "anya-e0703n4:269": "87.",
  "anya-e0703n4:270": " Ekaṃ asandhimittāya, deviyā tu adāpayi;",
  "anya-e0703n4:271": "Sayaṃ pana duveyeva, paribhuñji mahīpati.",
  "anya-e0703n4:272": "88.",
  "anya-e0703n4:273": " Saṭṭhibhikkhusahassānaṃ, dantakaṭṭhaṃ dine dine;",
  "anya-e0703n4:274": "Soḷasitthisahassānaṃ, adā nāgalatāvhayaṃ.",
  "anya-e0703n4:275": "89.",
  "anya-e0703n4:276": " Athekadivasaṃ rājā, catusambuddhadassinaṃ;",
  "anya-e0703n4:277": "Kappāyukaṃ mahākāḷaṃ, nāgarājaṃ mahiddhikaṃ.",
  "anya-e0703n4:278": "90.",
  "anya-e0703n4:279": " Suṇitvā tamānetuṃ, soṇḍasaṅkhalibandhanaṃ;",
  "anya-e0703n4:280": "Pesayitvā tamānetvā, setacchattassa heṭṭhato.",
  "anya-e0703n4:281": "91.",
  "anya-e0703n4:282": " Pallaṅkamhi nisīdetvā, nānāpupphehi pūjiya;",
  "anya-e0703n4:283": "Soḷasitthisahassehi, parivāriya abravi.",
  "anya-e0703n4:284": "92.",
  "anya-e0703n4:285": " Saddhammacakkavattissa , sambuddhassa mahesino;",
  "anya-e0703n4:286": "Rūpaṃ anantañāṇassa, dassehi mama bho iti.",
  "anya-e0703n4:287": "93.",
  "anya-e0703n4:288": " Dvattiṃsalakkhaṇūpetaṃ, asītibyañjanujjalaṃ;",
  "anya-e0703n4:289": "Byāmappabhāparikkhittaṃ, ketumālāhi sobhitaṃ.",
  "anya-e0703n4:290": "94.",
  "anya-e0703n4:291": " Nimmāsi nāgarājā so, buddharūpaṃ manoharaṃ;",
  "anya-e0703n4:292": "Taṃ disvā’ti pasādassa, vimhayassa ca pūrito.",
  "anya-e0703n4:293": "95.",
  "anya-e0703n4:294": " Etena nimmitaṃ rūpaṃ, īdisaṃ kīdisaṃ nukho;",
  "anya-e0703n4:295": "Tathāgatassa rūpanti, āsi pitunnatunnato.",
  "anya-e0703n4:296": "96.",
  "anya-e0703n4:297": " Akkhipūjanti saññātaṃ, taṃ sattāhaṃ nirantaraṃ;",
  "anya-e0703n4:298": "Mahāmahaṃ mahārāja, kārāpesi mahiddhiko.",
  "anya-e0703n4:299": "97.",
  "anya-e0703n4:300": " Evaṃ mahānubhāvo ca, saddho cāpi mahīpati;",
  "anya-e0703n4:301": "Thero ca moggaliputto, diṭṭhā pubbe vasīhi te.",
  "anya-e0703n4:302": "Sāsanappaveso niṭṭhito.",
  "anya-e0703n4:303": "Moggaliputtatissatherādayo",
  "anya-e0703n4:304": "98.",
  "anya-e0703n4:305": " Dutiye saṅgahe therā, pekkhantā’nāgatehi te;",
  "anya-e0703n4:306": "Sāsanopaddavaṃ tassa, rañño kālamhi addasuṃ.",
  "anya-e0703n4:307": "99.",
  "anya-e0703n4:308": " Pekkhāntā sakale loke, tadupaddavaghātakaṃ;",
  "anya-e0703n4:309": "Tissabrahmānamaddakkhuṃ, aciraṭṭhāyi jīvitaṃ.",
  "anya-e0703n4:310": "100.",
  "anya-e0703n4:311": " Tesaṃ samupasaṅkamma, āyāciṃsu mahāpatiṃ;",
  "anya-e0703n4:312": "Manussesu’papajjitvā, tadupaddavaghātanaṃ.",
  "anya-e0703n4:313": "101.",
  "anya-e0703n4:314": " Adā paṭiññaṃ tesaṃ so, sāsanujjotanatthiko;",
  "anya-e0703n4:315": "Siggavaṃ caṇḍavajjiñca avocuṃ dahare yati.",
  "anya-e0703n4:316": "102.",
  "anya-e0703n4:317": " Aṭṭhārasādikā vassa-satā upari hessati;",
  "anya-e0703n4:318": "Upaddavo sāsanassa, na sambhossāma taṃ mayaṃ.",
  "anya-e0703n4:319": "103.",
  "anya-e0703n4:320": " Imaṃ tumhā’dhikaraṇaṃ, nopagañchittha bhikkhavo;",
  "anya-e0703n4:321": "Daṇḍakammārahā tasmā, daṇḍakammapadañhi vo.",
  "anya-e0703n4:322": "104.",
  "anya-e0703n4:323": " Sāsanujjotanatthāya, tissabrahmā mahāpati;",
  "anya-e0703n4:324": "Moggalibrāhmaṇaghare, paṭisandhiṃ gahessati.",
  "anya-e0703n4:325": "105.",
  "anya-e0703n4:326": " Kāle tumhesu eko taṃ, pabbājetu kumārakaṃ;",
  "anya-e0703n4:327": "Eko taṃ buddhavacanaṃ, uggaṇhāpetu sādhukaṃ.",
  "anya-e0703n4:328": "106.",
  "anya-e0703n4:329": " Ahu upālitherassa,",
  "anya-e0703n4:330": "Thero saddhivihāriko;",
  "anya-e0703n4:331": "Dāsako soṇako tassa,",
  "anya-e0703n4:332": "Dve therā soṇakassime.",
  "anya-e0703n4:333": "107.",
  "anya-e0703n4:334": " Ahu vesāliyaṃ pubbe-dāsako nāma sotthiyo;",
  "anya-e0703n4:335": "Tisissasatajeṭṭho so, vasaṃ ācariyantike.",
  "anya-e0703n4:336": "108.",
  "anya-e0703n4:337": " Dvādasavassikoyeva, vedapāragato caraṃ;",
  "anya-e0703n4:338": "Sasisso vālikārāme, vasantaṃ katasaṅgahaṃ.",
  "anya-e0703n4:339": "109.",
  "anya-e0703n4:340": " Upālitheraṃ passitvā, nisīditvā tadantike;",
  "anya-e0703n4:341": "Vedesu gaṇṭhiṭhānāni, pucchi so tāni byākari.",
  "anya-e0703n4:342": "110.",
  "anya-e0703n4:343": " Sabbadhammānupatito, ekadhammo hi māṇava;",
  "anya-e0703n4:344": "Sabbe dhammā osaranti, ekadhammo hi ko nu so.",
  "anya-e0703n4:345": "111.",
  "anya-e0703n4:346": " Iccāha nāmaṃ sandhāya, thero māṇavako tu so;",
  "anya-e0703n4:347": "Nā’ññāsi pucchito manto, buddhamantoti bhāsito.",
  "anya-e0703n4:348": "112.",
  "anya-e0703n4:349": " Dehīti āha so āha, dema no vesadhārino;",
  "anya-e0703n4:350": "Guruṃ āpucchi mantatthaṃ, mātaraṃ pitaraṃ tathā.",
  "anya-e0703n4:351": "113.",
  "anya-e0703n4:352": " Māṇavānaṃ satehe’sa, tīhi therassa santike;",
  "anya-e0703n4:353": "Pabbajitvāna kālena, upasampajji māṇavo.",
  "anya-e0703n4:354": "114.",
  "anya-e0703n4:355": " Khīṇāsavasahassaṃ so, dāsakattherajeṭṭhakaṃ;",
  "anya-e0703n4:356": "Upālithero vācesi, sakalaṃ piṭakattayaṃ.",
  "anya-e0703n4:357": "115.",
  "anya-e0703n4:358": " Gaṇanā vītivattā te, sesā’riya puthujjanā;",
  "anya-e0703n4:359": "Piṭakānuggahitāni, yehi therassa santike.",
  "anya-e0703n4:360": "116.",
  "anya-e0703n4:361": " Kāsīsu kosalo nāma, satthavāhasuto ahu;",
  "anya-e0703n4:362": "Giribbajaṃ vaṇijjāya, gato mātāpitūhi so.",
  "anya-e0703n4:363": "117.",
  "anya-e0703n4:364": " Agā veḷuvanaṃ pañca-dasavaso kumārako;",
  "anya-e0703n4:365": "Māṇavaṃ pañcapaññāsa, parivāriya taṃ gatā.",
  "anya-e0703n4:366": "118.",
  "anya-e0703n4:367": " Sagaṇaṃ dāsakaṃ theraṃ, tattha disvā pasīdiya;",
  "anya-e0703n4:368": "Pabbajjaṃ yāci so āha, tavā’puccha guruṃ iti.",
  "anya-e0703n4:369": "119.",
  "anya-e0703n4:370": " Bhattattayamabhuñjitvā , soṇako so kumārako;",
  "anya-e0703n4:371": "Mātāpitūhi kāretvā, pabbajjānuññamāgato.",
  "anya-e0703n4:372": "120.",
  "anya-e0703n4:373": " Saddhiṃ tehi kumārehi, dāsakattherasantike;",
  "anya-e0703n4:374": "Pabbajjaṃ upasampajja, uggaṇhi piṭakattayaṃ.",
  "anya-e0703n4:375": "121.",
  "anya-e0703n4:376": " Khīṇāsavasahassassa, therasissa gaṇassa so;",
  "anya-e0703n4:377": "Ahosi piṭakaññussa, jeṭṭhako soṇako yati.",
  "anya-e0703n4:378": "122.",
  "anya-e0703n4:379": " Ahosi siggavo nāma, pure pāṭalināmako;",
  "anya-e0703n4:380": "Paññavā’maccatanayo, aṭṭhārasasamo tu so.",
  "anya-e0703n4:381": "123.",
  "anya-e0703n4:382": " Pāsādesu vasaṃ tīsu, chaḷaḍḍhautusādhusu;",
  "anya-e0703n4:383": "Amaccaputtaṃ ādāya, caṇḍavajjiṃ sahāyakaṃ.",
  "anya-e0703n4:384": "124.",
  "anya-e0703n4:385": " Purisānaṃ dasaddhehi, satehi parivārito;",
  "anya-e0703n4:386": "Gantvāna kukkuṭārāmaṃ, soṇakattheramaddasa.",
  "anya-e0703n4:387": "125.",
  "anya-e0703n4:388": " Samāpattisamāpannaṃ, nisinnaṃ saṃvutindriyaṃ;",
  "anya-e0703n4:389": "Vandi tenālapantaṃ taṃ, ñatvā saṅghamapucchitaṃ.",
  "anya-e0703n4:390": "126.",
  "anya-e0703n4:391": " Samāpattisamāpannā, nālapantī’ti āhu te;",
  "anya-e0703n4:392": "Kathannu vuṭṭhahantīti, vuttā āhaṃsu bhikkhavo.",
  "anya-e0703n4:393": "127.",
  "anya-e0703n4:394": " Pakkosanāya satthussa, saṅghapakkosanāya ca;",
  "anya-e0703n4:395": "Yathā kālaparicchedā, āyukkhayavasena ca.",
  "anya-e0703n4:396": "128.",
  "anya-e0703n4:397": " Vuṭṭhahantīti vatvāna, tesaṃ disvo’panissayaṃ;",
  "anya-e0703n4:398": "Pāhesuṃ saṅghavacanaṃ, vuṭṭhāya sa tahiṃ agā.",
  "anya-e0703n4:399": "129.",
  "anya-e0703n4:400": " Kumāro pucchi kiṃ bhante, nālapitthāti āha so;",
  "anya-e0703n4:401": "Bhuñjimha bhuñjitabbanti, āha bhojetha no api.",
  "anya-e0703n4:402": "130.",
  "anya-e0703n4:403": " Āha amhādise jāhe, sakkā bhojayituṃ iti;",
  "anya-e0703n4:404": "Mātāpitu anuññāya, so kumārotha siggavo.",
  "anya-e0703n4:405": "131.",
  "anya-e0703n4:406": " Caṇḍavajjī ca tepañca-satāni purisāpi ca;",
  "anya-e0703n4:407": "Pabbajjitvo’pasampajjuṃ, soṇattherassa santike.",
  "anya-e0703n4:408": "132.",
  "anya-e0703n4:409": " Upajjhāyantikeyeva, te duve piṭakattayaṃ;",
  "anya-e0703n4:410": "Uggahesuñca kālena, chaḷabhiññaṃ labhiṃsu ca.",
  "anya-e0703n4:411": "133.",
  "anya-e0703n4:412": " Ñatvā tissa paṭisandhiṃ, tato pabhuti siggavo;",
  "anya-e0703n4:413": "Thero so sattavassāni, taṃ gharaṃ upasaṅkami.",
  "anya-e0703n4:414": "134.",
  "anya-e0703n4:415": " Gacchāti vācāmattampi, sattavassāni nālabhi;",
  "anya-e0703n4:416": "Alattha aṭṭhame vasse, gacchāti vacanaṃ tahiṃ.",
  "anya-e0703n4:417": "135.",
  "anya-e0703n4:418": " Taṃ nikkhamantaṃ pavisanto, disvā moggalibrāhmaṇo;",
  "anya-e0703n4:419": "Kiñci laddhaṃ ghare noti, pucchi āmāti so’bravi.",
  "anya-e0703n4:420": "136.",
  "anya-e0703n4:421": " Gharaṃ gantvāna pucchitvā, dutiye divase tato;",
  "anya-e0703n4:422": "Musāvādena niggaṇhi, theraṃ gharamupāgataṃ.",
  "anya-e0703n4:423": "137.",
  "anya-e0703n4:424": " Therassa vacanaṃ sutvā, so pasannamano dvijo;",
  "anya-e0703n4:425": "Attano pakatena’ssa, niccaṃ bhikkhaṃ pavattayi.",
  "anya-e0703n4:426": "138.",
  "anya-e0703n4:427": " Kamena’ssa pasīdiṃsu, sabbe’pi gharamānusā;",
  "anya-e0703n4:428": "Bhojāpesi dijo niccaṃ, nisīdāpiya taṃ ghare.",
  "anya-e0703n4:429": "139.",
  "anya-e0703n4:430": " Evaṃ kamena gacchanto, kāle soḷasavassiko;",
  "anya-e0703n4:431": "Ahu tissakumāro so, tivedodadhipārago.",
  "anya-e0703n4:432": "140.",
  "anya-e0703n4:433": " Thero kathāsamuṭṭhānaṃ, hessate’va ghare iti;",
  "anya-e0703n4:434": "Āsanāni na dassesi, ṭhapetvā māṇavāsanaṃ.",
  "anya-e0703n4:435": "141.",
  "anya-e0703n4:436": " Brahmalokagatattāva, sucikāmo ahosi so;",
  "anya-e0703n4:437": "Tasmā so tassa pallaṅko, vāsayitvā lagīyati.",
  "anya-e0703n4:438": "142.",
  "anya-e0703n4:439": " Aññāsanaṃ apassanto, ṭhite there sasambhamo;",
  "anya-e0703n4:440": "Tassa taṃ āsanaṃ tassa, paññapesi ghare jano.",
  "anya-e0703n4:441": "143.",
  "anya-e0703n4:442": " Disvā tattha nisinnaṃ taṃ, āgammā’cariyantikā;",
  "anya-e0703n4:443": "Kujjhitvā māṇavo vācaṃ, amanāpaṃ udīrayi.",
  "anya-e0703n4:444": "144.",
  "anya-e0703n4:445": " Thero māṇava kiṃ mantaṃ, jānāsīti tamabravi;",
  "anya-e0703n4:446": "Tameva pucchaṃ therassa, pacchā rocesi māṇavo.",
  "anya-e0703n4:447": "145.",
  "anya-e0703n4:448": " Jānāmīti paṭiññāya, there theraṃ apucchiso;",
  "anya-e0703n4:449": "Gaṇṭhiṭhānāni vedesu, tassa thero’tha byākari.",
  "anya-e0703n4:450": "146.",
  "anya-e0703n4:451": " Gahaṭṭhoyeva thero so,",
  "anya-e0703n4:452": "Vedapāragato ahu;",
  "anya-e0703n4:453": "Na byākareyya kiṃ tassa,",
  "anya-e0703n4:454": "Pabhinnapaṭisambhido.",
  "anya-e0703n4:455": "Yassa cittaṃ uppajjati na nirujjhati,",
  "anya-e0703n4:456": "Tassa cittaṃ nirujjhissati; Na uppajjissati,",
  "anya-e0703n4:457": "Yassa vā pana cittaṃ nirujjhisati na uppajjissati;",
  "anya-e0703n4:458": "Tassa cittaṃ uppajjati, na nirujjhatīti.",
  "anya-e0703n4:459": "147.",
  "anya-e0703n4:460": " Taṃ cittayamake pañhaṃ, pucchi thero visārado;",
  "anya-e0703n4:461": "Andhakāro viya ahu, tassa so tamavoca so.",
  "anya-e0703n4:462": "148.",
  "anya-e0703n4:463": " Bhikkhuko nāma mantoti, buddha mantoti so bravi;",
  "anya-e0703n4:464": "Dehīti vutte novesa-dhārino dammi taṃ iti.",
  "anya-e0703n4:465": "149.",
  "anya-e0703n4:466": " Mātāpitūhi’nuññāto, mantatthāya sa pabbajji;",
  "anya-e0703n4:467": "Kammaṭṭhānamadā thero, pabbājetvā yathārahaṃ.",
  "anya-e0703n4:468": "150.",
  "anya-e0703n4:469": " Bhāvanaṃ anuyuñjanto, acirena mahāmatī;",
  "anya-e0703n4:470": "Sotāphattiphalaṃ patto, thero ñatvāna taṃ tathā.",
  "anya-e0703n4:471": "151.",
  "anya-e0703n4:472": " Pesesi caṇḍavajjissa, therassantikamuggahaṃ;",
  "anya-e0703n4:473": "Kātuṃ suttābhidhammānaṃ, sotatthā’kātaduggahaṃ.",
  "anya-e0703n4:474": "152.",
  "anya-e0703n4:475": " Tato so tissadaharo, ārabhitvā vipassanaṃ;",
  "anya-e0703n4:476": "Chaḷabhiñño ahu kāle, therabhāvañca pāpuṇi.",
  "anya-e0703n4:477": "153.",
  "anya-e0703n4:478": " Atīva pākaṭo āsi, cando’va sūriyo’vaso;",
  "anya-e0703n4:479": "Loko tassa vaco’maññī, sambuddhassa vacopiya.",
  "anya-e0703n4:480": "Moggaliputtatissatherodayo niṭṭhīto.",
  "anya-e0703n4:481": "154.",
  "anya-e0703n4:482": " Ekāhaṃ uparājā so, adakkhi migavaṃ gato;",
  "anya-e0703n4:483": "Kīḷamāne mige’raññe, disvā etaṃ vicintayi.",
  "anya-e0703n4:484": "155.",
  "anya-e0703n4:485": " Migāpi evaṃ kiḷanti, araññe tiṇagocarā;",
  "anya-e0703n4:486": "Na kiḷissanti kiṃ bhikkhū, sukhāhāravihārino.",
  "anya-e0703n4:487": "156.",
  "anya-e0703n4:488": " Attano cintitaṃ rañño, ārocesi gharaṃ gato;",
  "anya-e0703n4:489": "Saññāpetuṃ tu sattāhaṃ, rajjaṃ tassa adāsi so.",
  "anya-e0703n4:490": "157.",
  "anya-e0703n4:491": " Anubhohi ime rajjaṃ, sattāhaṃ tvaṃ kumāraka;",
  "anya-e0703n4:492": "Tato taṃ ghātayissāmi, icca’voca mahīpati.",
  "anya-e0703n4:493": "158.",
  "anya-e0703n4:494": " Āhā’ti tamhi sattāhe,",
  "anya-e0703n4:495": "Tvaṃ kenā’si kiso iti;",
  "anya-e0703n4:496": "Maraṇassa bhayenāti,",
  "anya-e0703n4:497": "Vutte rājā’ha taṃ puna.",
  "anya-e0703n4:498": "159.",
  "anya-e0703n4:499": " Sattāhā’haṃ marissaṃti, tvaṃ na kīḷi ime kathaṃ;",
  "anya-e0703n4:500": "Kīḷissanti yati tāta, sadā maraṇasaññino.",
  "anya-e0703n4:501": "160.",
  "anya-e0703n4:502": " Iccevaṃ bhākarā vutto, sāsanasmiṃ pasīdi so;",
  "anya-e0703n4:503": "Kālena migavaṃ gantvā, theramadakkhi saññataṃ.",
  "anya-e0703n4:504": "161.",
  "anya-e0703n4:505": " Nisinnaṃ rukkhamūlasmiṃ, so mahādhammarakkhitaṃ;",
  "anya-e0703n4:506": "Sālasākhāya nāgena, bījayanta manāsavaṃ.",
  "anya-e0703n4:507": "162.",
  "anya-e0703n4:508": " Ayaṃ thero viyā’hampi, pabbajja jina sāsane;",
  "anya-e0703n4:509": "Viharissaṃ kadā raññe, iti cintayi paññavā.",
  "anya-e0703n4:510": "163.",
  "anya-e0703n4:511": " Thero tassa pasādatthaṃ,",
  "anya-e0703n4:512": "Upatitvā vihāyasā;",
  "anya-e0703n4:513": "Gantvā asokārāmassa,",
  "anya-e0703n4:514": "Pokkharañño jale ṭhito.",
  "anya-e0703n4:515": "164.",
  "anya-e0703n4:516": " Ākāse ṭhapayitvāna, cīvarāni varāni so;",
  "anya-e0703n4:517": "Ogāhitvā pokkharaṇī, gattāni parisiñcatha.",
  "anya-e0703n4:518": "165.",
  "anya-e0703n4:519": " Taṃ iddhiṃ uparājā so, disvā’tīva pasīdiya;",
  "anya-e0703n4:520": "Ajjeva pabbajissaṃti, buddhiṃcā’kāsi buddhimā.",
  "anya-e0703n4:521": "166.",
  "anya-e0703n4:522": " Upasaṅkamma rājānaṃ, pabbajjaṃ yāci sādaro;",
  "anya-e0703n4:523": "Nivāretumasakkonto, tamādāya mahīpati.",
  "anya-e0703n4:524": "167.",
  "anya-e0703n4:525": " Mahatā parivārena, vihāramagamā sayaṃ;",
  "anya-e0703n4:526": "Pabbaji so mahādhamma-rakkhitattherasantike.",
  "anya-e0703n4:527": "168.",
  "anya-e0703n4:528": " Saddhiṃ tena catusata-sahassāni narāpi ca;",
  "anya-e0703n4:529": "Anupabbajitānantu, gaṇanā ca na vajjati.",
  "anya-e0703n4:530": "169.",
  "anya-e0703n4:531": " Bhāgineyyo narindassa, aggi brahmāti vissuto;",
  "anya-e0703n4:532": "Ahosi rañño dhītāya, saṅghamittāya sāmiko.",
  "anya-e0703n4:533": "170.",
  "anya-e0703n4:534": " Tassā tassa suto cāpi,",
  "anya-e0703n4:535": "Sumano nāma nāmaso;",
  "anya-e0703n4:536": "Yācitvā so’pi rājānaṃ,",
  "anya-e0703n4:537": "Uparājena pabbaji.",
  "anya-e0703n4:538": "171.",
  "anya-e0703n4:539": " Uparājassa pabbajjā, tassā’sokassa rājino;",
  "anya-e0703n4:540": "Catutthe āsivassesā, mahājanahitodayā.",
  "anya-e0703n4:541": "172.",
  "anya-e0703n4:542": " Tattheva upasampanno, sampannaupanissayo;",
  "anya-e0703n4:543": "Ghaṭento uparājā so, chaḷa’bhiñño’rahā ahu.",
  "anya-e0703n4:544": "173.",
  "anya-e0703n4:545": " Vihāre tesamāraddhe, sabbe sabbapuresupi;",
  "anya-e0703n4:546": "Sādhukaṃ tīhi vassehi, niṭṭhāpesuṃ manorame.",
  "anya-e0703n4:547": "174.",
  "anya-e0703n4:548": " Therassa indaguttassa, kammādiṭṭhāyakassa tu;",
  "anya-e0703n4:549": "Iddhiyā cā’su niṭṭhāsi, asokārāmasavhayo.",
  "anya-e0703n4:550": "175.",
  "anya-e0703n4:551": " Janena paribhuttesu, ṭhānesu ca tahiṃ tahiṃ;",
  "anya-e0703n4:552": "Cetiyāni akāresi, ramaṇīyāni bhūpati.",
  "anya-e0703n4:553": "176.",
  "anya-e0703n4:554": " Purehi caturāsīti-sahassehi samantato;",
  "anya-e0703n4:555": "Lekhe ekāhamānesuṃ, vihārā niṭṭhitā iti.",
  "anya-e0703n4:556": "177.",
  "anya-e0703n4:557": " Lekhe sutvā mahārājā, mahātejiddhi vikkamo;",
  "anya-e0703n4:558": "Kātukāmo sakiṃyeva, sabbārāma mahāmahaṃ.",
  "anya-e0703n4:559": "178.",
  "anya-e0703n4:560": " Pure bheriṃ carāpesi, sattame divase ito;",
  "anya-e0703n4:561": "Sabbārāmamaho hotu, sabbadesesu ekadā.",
  "anya-e0703n4:562": "179.",
  "anya-e0703n4:563": " Yojane yojane dentu, mahādānaṃ mahītale;",
  "anya-e0703n4:564": "Karontu gāmārāmānaṃ, maggānañca vibhūsanaṃ.",
  "anya-e0703n4:565": "180.",
  "anya-e0703n4:566": " Vihāresu ca sabbesu, bhikkhusaṅghassa sabbathā;",
  "anya-e0703n4:567": "Mahādānāni vattentu, yathākālaṃ yathābalaṃ.",
  "anya-e0703n4:568": "181.",
  "anya-e0703n4:569": " Dīpamālā pumphamālā-laṅkārehi tahiṃ tahiṃ;",
  "anya-e0703n4:570": "Tūriyehi ca sabbehi, upahāraṃ anekadhā.",
  "anya-e0703n4:571": "182.",
  "anya-e0703n4:572": " Uposathaṅgānā’dāya, sabbe dhammaṃ suṇantu ca;",
  "anya-e0703n4:573": "Pūjāvisesena’neke ca, karontu tadahepi ca.",
  "anya-e0703n4:574": "183.",
  "anya-e0703n4:575": " Sabbe sabbattha sabbathā, yathāṇattādhikāpi ca;",
  "anya-e0703n4:576": "Pūjā sampaṭiyādesuṃ, devalokamanoramā.",
  "anya-e0703n4:577": "184.",
  "anya-e0703n4:578": " Tasmiṃ dine mahārājā, sabbālaṅkāra bhūsito;",
  "anya-e0703n4:579": "Sahorodho sahāmacco, balogha parivārito.",
  "anya-e0703n4:580": "185.",
  "anya-e0703n4:581": " Agamāsi sakārāmaṃ, bhindanto viya mediniṃ;",
  "anya-e0703n4:582": "Saṅghamajjhamhi aṭṭhāsi, vanditvā saṅghamuttamaṃ.",
  "anya-e0703n4:583": "186.",
  "anya-e0703n4:584": " Tasmiṃ samāgame āsuṃ, asīti bhikkhukoṭi yo;",
  "anya-e0703n4:585": "Ahesuṃ satasahassaṃ, tesu khīṇāsavā yati.",
  "anya-e0703n4:586": "187.",
  "anya-e0703n4:587": " Navuti bhikkhusahassāni, ahū bhikkhuniyo tahiṃ;",
  "anya-e0703n4:588": "Khiṇāsavā bhikkhuniyo, sahassaṃ āsu tāsu tu.",
  "anya-e0703n4:589": "188.",
  "anya-e0703n4:590": " Lokavivaraṇaṃ nāma, pāṭihīraṃ akaṃsu te;",
  "anya-e0703n4:591": "Khīṇāsavā pasādatthaṃ, dhammāsokassa rājino.",
  "anya-e0703n4:592": "189.",
  "anya-e0703n4:593": " Caṇḍāsokoti ñāyittha, pubbe pāpena kammunā;",
  "anya-e0703n4:594": "Dhammāsokoti ñāyittha, pacchā puññena kammunā.",
  "anya-e0703n4:595": "190.",
  "anya-e0703n4:596": " Samuddapariyantaṃ so, jambudīpaṃ samantato;",
  "anya-e0703n4:597": "Passi sabbe vihāre ca, nānāpūjā vibhūsite.",
  "anya-e0703n4:598": "191.",
  "anya-e0703n4:599": " Atīva tuṭṭho te disvā, saṅghaṃ pucchi nisīdiya;",
  "anya-e0703n4:600": "Kassa bhante pariccāgo, mahāsugata sāsane.",
  "anya-e0703n4:601": "192.",
  "anya-e0703n4:602": " Thero so moggaliputto, rañño pañhaṃ viyākari;",
  "anya-e0703n4:603": "Dharamāne’pi sugate, natthi cāgī tayāsamo.",
  "anya-e0703n4:604": "193.",
  "anya-e0703n4:605": " Taṃ sutvā vacanaṃ bhiyyo, tuṭṭho rājā apucchi taṃ;",
  "anya-e0703n4:606": "Buddhasāsana dāyādo, hoti kho mādiso iti.",
  "anya-e0703n4:607": "194.",
  "anya-e0703n4:608": " Thero tu rājaputtassa, mahindassū’panissayaṃ;",
  "anya-e0703n4:609": "Tatheva rājadhītāya, saṅghamittāya pekkhiya.",
  "anya-e0703n4:610": "195.",
  "anya-e0703n4:611": " Sāsanassā’bhi vuddhiñca, taṃ hetukama vekkhiya;",
  "anya-e0703n4:612": "Paccābhāsatha rājānaṃ, so sāsanadhurandharo.",
  "anya-e0703n4:613": "196.",
  "anya-e0703n4:614": " Tādiso’pi mahācāgī, dāyādo sāsanassa na;",
  "anya-e0703n4:615": "Paccayadāyako’cceva, vuccate manujādhīpa.",
  "anya-e0703n4:616": "197.",
  "anya-e0703n4:617": " Yo tu puttaṃ dhītaraṃ vā,",
  "anya-e0703n4:618": "Pabbajjāpeti sāsane;",
  "anya-e0703n4:619": "So sāsanassa dāyādo,",
  "anya-e0703n4:620": "Hoti no dāyako api.",
  "anya-e0703n4:621": "198.",
  "anya-e0703n4:622": " Atha sāsana dāyāda-bhāvamicchaṃ mahīpati;",
  "anya-e0703n4:623": "Mahindaṃ saṅghamittañca, ṭhite tatra apucchatha.",
  "anya-e0703n4:624": "199.",
  "anya-e0703n4:625": " Pabbajissatha kiṃ tātā, pabbajjā mahatī matā;",
  "anya-e0703n4:626": "Pituno vacanaṃ sutvā, pitaraṃ te abhāsisuṃ.",
  "anya-e0703n4:627": "200.",
  "anya-e0703n4:628": " Ajjeva pabbajissāma, sace tvaṃ deva icchasi;",
  "anya-e0703n4:629": "Amhañca lābho tumhañca, pabbajjāya bhavissati.",
  "anya-e0703n4:630": "201.",
  "anya-e0703n4:631": " Uparājassa pabbajja-kālabho pabhutīhi so;",
  "anya-e0703n4:632": "Sā cāpi aggibrahmassa, pabbajjā katanicchayā.",
  "anya-e0703n4:633": "202.",
  "anya-e0703n4:634": " Uparajjaṃ mahīndassa, dātukāmo’pi bhūpati;",
  "anya-e0703n4:635": "Tato’pi adhikāsā’ti, pabbajjaṃyeva rocayi.",
  "anya-e0703n4:636": "203.",
  "anya-e0703n4:637": " Piyaṃ puttaṃ mahindañca, buddhirūpabaloditaṃ;",
  "anya-e0703n4:638": "Pabbajjā pesi samahaṃ, saṅgha mittañca dhītaraṃ.",
  "anya-e0703n4:639": "204.",
  "anya-e0703n4:640": " Tadā vīsativasso so, mahindo rājanandano;",
  "anya-e0703n4:641": "Saṅghamittā rājadhītā, aṭṭhārasasamā tadā.",
  "anya-e0703n4:642": "205.",
  "anya-e0703n4:643": " Tadaheva ahu tassa, pabbajjā upasampadā;",
  "anya-e0703n4:644": "Pabbajjā sikkhādānañca, tassā ca tadahu ahu.",
  "anya-e0703n4:645": "206.",
  "anya-e0703n4:646": " Upajjhāyo kumārassa, ahu moggalisavhayo;",
  "anya-e0703n4:647": "Pabbājesi mahādeva-tthero majjhantiko pana.",
  "anya-e0703n4:648": "207.",
  "anya-e0703n4:649": " Kammavācaṃ akā tasmiṃ, so’pasampadamaṇḍale;",
  "anya-e0703n4:650": "Arahattaṃ mahindo so, patto sapaṭisambhidaṃ.",
  "anya-e0703n4:651": "208.",
  "anya-e0703n4:652": " Saṅghamittā’hu’pajjhāyā , dhammapālāti vissutā;",
  "anya-e0703n4:653": "Ācariyā āyupāli, kāle sā’si anāsavā.",
  "anya-e0703n4:654": "209.",
  "anya-e0703n4:655": " Ubho sāsanapajjotā, laṃkādīpopakārino;",
  "anya-e0703n4:656": "Chaṭṭhe vasse pabbajiṃsu, dhammāsokassa rājino.",
  "anya-e0703n4:657": "210.",
  "anya-e0703n4:658": " Mahāmahindo vassehi, tīhi dīpappasādako;",
  "anya-e0703n4:659": "Piṭakattayaṃ muggaṇhi, upajjhāyassa santike.",
  "anya-e0703n4:660": "211.",
  "anya-e0703n4:661": " Sā bhikkhunī candalekhā, mahindo bhikkhū sūriyo;",
  "anya-e0703n4:662": "Sambuddha sāsanākāsaṃ, te sadā sobhayuṃ tadā.",
  "anya-e0703n4:663": "212.",
  "anya-e0703n4:664": " Vane pāṭaliputtamhā, vane vanacaro caraṃ;",
  "anya-e0703n4:665": "Kuntakinnariyā saddhiṃ, saṃvāsaṃ kappayī kira.",
  "anya-e0703n4:666": "213.",
  "anya-e0703n4:667": " Tena saṃvāsamanvāya,",
  "anya-e0703n4:668": "Sā putte janayī duve;",
  "anya-e0703n4:669": "Tisso jeṭṭho kaṇiṭṭho tu,",
  "anya-e0703n4:670": "Sumitto nāma nāmato.",
  "anya-e0703n4:671": "214.",
  "anya-e0703n4:672": " Mahāvaruṇattherassa, kāle pabbajja santike;",
  "anya-e0703n4:673": "Arahattaṃ pāpuṇiṃsu, chaḷabhiññaṃ guṇaṃ ubho.",
  "anya-e0703n4:674": "215.",
  "anya-e0703n4:675": " Pāde kīṭavisenā’si, phuṭṭho jeṭṭho savedano;",
  "anya-e0703n4:676": "Āha puṭṭho kaṇiṭṭhena, bhesajjaṃ pasataṃ ghaṭaṃ.",
  "anya-e0703n4:677": "216.",
  "anya-e0703n4:678": " Rañño nivedanaṃ thero, gilānavattato’pi so;",
  "anya-e0703n4:679": "Sappisatthañca caraṇaṃ, pacchābhattaṃ paṭikkhipi.",
  "anya-e0703n4:680": "217.",
  "anya-e0703n4:681": " Piṇḍāya ce caraṃ sappiṃ, labhase tvaṃ tamāhara;",
  "anya-e0703n4:682": "Icchāha tissathero so, sumittaṃ theramuttamaṃ.",
  "anya-e0703n4:683": "218.",
  "anya-e0703n4:684": " Piṇḍāya caratā tena, na laddhaṃ pasataṃ ghataṃ;",
  "anya-e0703n4:685": "Sappikumbhasatenāpi, byādhijāto asādhiyo.",
  "anya-e0703n4:686": "219.",
  "anya-e0703n4:687": " Teneva byādhinā thero, patto āyukkhayantikaṃ;",
  "anya-e0703n4:688": "Ovaditvāppamādena, nibbātuṃ mānasaṃ akā.",
  "anya-e0703n4:689": "220.",
  "anya-e0703n4:690": " Ākāsamhi nisīditvā, tejodhātuvasena so;",
  "anya-e0703n4:691": "Yathāruci adhiṭṭhāya, sarīraṃ parinibbuto.",
  "anya-e0703n4:692": "221.",
  "anya-e0703n4:693": " Jālāsarīrā nikkhamma, nimmaṃsachārikaṃ ḍahi;",
  "anya-e0703n4:694": "Therassa sakalaṃ kāyaṃ, aṭṭhikānituno ḍahi.",
  "anya-e0703n4:695": "222.",
  "anya-e0703n4:696": " Sutvā nibbūtimetassa, tissatherassa bhūpati;",
  "anya-e0703n4:697": "Agamāsi sakārāmaṃ, janogha parivārito.",
  "anya-e0703n4:698": "223.",
  "anya-e0703n4:699": " Hattikkhandhagato rājā, tānaṭṭhina’varopiya;",
  "anya-e0703n4:700": "Kāretvā dhātusakkāraṃ, saṅghaṃ byādhimapucchitaṃ.",
  "anya-e0703n4:701": "224.",
  "anya-e0703n4:702": " Taṃ sutvā jātasaṃvego, puradvāresu kāriya;",
  "anya-e0703n4:703": "Sudhācitā pokkharaṇī, bhesajjānañca pūriya.",
  "anya-e0703n4:704": "225.",
  "anya-e0703n4:705": " Pāpesi bhikkhusaṅghassa, bhesajjāni dine dine;",
  "anya-e0703n4:706": "Mā hotu bhikkhusaṅghassa, bhesajjaṃ dullabhaṃ iti.",
  "anya-e0703n4:707": "226.",
  "anya-e0703n4:708": " Sumittathero nibbāyi, caṅkamanto’va caṅkame;",
  "anya-e0703n4:709": "Pasīdi sāsane’tīva, tenāpi ca mahājano.",
  "anya-e0703n4:710": "227.",
  "anya-e0703n4:711": " Kuntiputtā duve therā,",
  "anya-e0703n4:712": "Te lokahitakārino;",
  "anya-e0703n4:713": "Nibbāyiṃsu asokassa,",
  "anya-e0703n4:714": "Rañño vassamhi aṭṭhame.",
  "anya-e0703n4:715": "228.",
  "anya-e0703n4:716": " Tato pabhuti saṅghassa, lābho’tīva mahā ahu;",
  "anya-e0703n4:717": "Pacchā pasannā ca janā, yasmā lābhaṃ pavattayuṃ.",
  "anya-e0703n4:718": "229.",
  "anya-e0703n4:719": " Pahīnalābhasakkārā, titthiyā lābhakāraṇā;",
  "anya-e0703n4:720": "Sayaṃ kāsāyamādāya, vasiṃsu saha bhikkhūhi.",
  "anya-e0703n4:721": "230.",
  "anya-e0703n4:722": " Yathāsakañca te vādaṃ, buddhavādo’ti dīpayuṃ;",
  "anya-e0703n4:723": "Yathāsakañca kiriyā, akariṃsu yathāruci.",
  "anya-e0703n4:724": "231.",
  "anya-e0703n4:725": " Tato moggaliputto so,",
  "anya-e0703n4:726": "Thero thira guṇodayo;",
  "anya-e0703n4:727": "Sāsanabbudamuppannaṃ,",
  "anya-e0703n4:728": "Disvā tamatikakkhalaṃ.",
  "anya-e0703n4:729": "232.",
  "anya-e0703n4:730": " Tasso’pasamane kālaṃ, dīghadassī avekkhiya;",
  "anya-e0703n4:731": "Datvā mahindatherassa, mahābhikkhugaṇaṃ sakaṃ.",
  "anya-e0703n4:732": "233.",
  "anya-e0703n4:733": " Uddhaṃ gaṅgāya eko’va, ahogaṅgamhi pabbate;",
  "anya-e0703n4:734": "Vihāsi sattavassāni, viveka manubrūhayaṃ.",
  "anya-e0703n4:735": "234.",
  "anya-e0703n4:736": " Titthiyānaṃ bahucattā ca, dubbaccattā ca bhikkhavo;",
  "anya-e0703n4:737": "Tesaṃ kātuṃ na sakkhiṃsu, dhammena paṭisedhanaṃ.",
  "anya-e0703n4:738": "235.",
  "anya-e0703n4:739": " Teneva jambudīpamhi, sabbārāmesu bhikkhavo;",
  "anya-e0703n4:740": "Sattavassāni nākaṃsu, uposatha pavāraṇaṃ.",
  "anya-e0703n4:741": "236.",
  "anya-e0703n4:742": " Taṃ sutvā mahārājā, dhammāsoko mahāyaso;",
  "anya-e0703n4:743": "Ekaṃ amaccaṃ pesesi, asokārāma muttamaṃ.",
  "anya-e0703n4:744": "237.",
  "anya-e0703n4:745": " Gantvā’dhikaraṇaṃ etaṃ, vupasamma uposathaṃ;",
  "anya-e0703n4:746": "Kārehi bhikkhusaṅghena, pamā’rāme tuvaṃ iti.",
  "anya-e0703n4:747": "238.",
  "anya-e0703n4:748": " Gantvāna sannipātetvā, bhikkhusaṅghaṃ sadummati;",
  "anya-e0703n4:749": "Uposathaṃ karothāti, sāvesi rājasāsanaṃ.",
  "anya-e0703n4:750": "239.",
  "anya-e0703n4:751": " Uposathaṃ tittiyehi, na karoma mayaṃ iti;",
  "anya-e0703n4:752": "Avo ca bhikkhusaṅgho taṃ, amaccaṃ mūḷhamānasaṃ.",
  "anya-e0703n4:753": "240.",
  "anya-e0703n4:754": " So’macco katipayānaṃ, therānaṃ paṭipāṭiyā;",
  "anya-e0703n4:755": "Acchindi asinā sīsaṃ, kāremīti uposathaṃ.",
  "anya-e0703n4:756": "241.",
  "anya-e0703n4:757": " Rājabhātā tissatthero, taṃ disvā kiriyaṃ lahuṃ;",
  "anya-e0703n4:758": "Gantvāna tassa āsanne, sāsanamhi nisidi so.",
  "anya-e0703n4:759": "242.",
  "anya-e0703n4:760": " Theraṃ disvā amacco so, gantvā rañño nivedayi;",
  "anya-e0703n4:761": "Sabbaṃ pavattiṃ taṃ sutvā, jātadāho mahīpati.",
  "anya-e0703n4:762": "243.",
  "anya-e0703n4:763": " Sīghaṃ gantvā bhikkhusaṅghaṃ, pucchi ubbiggamānaso;",
  "anya-e0703n4:764": "Evaṃ katena kammena, kassa pāpaṃ siyā iti.",
  "anya-e0703n4:765": "244.",
  "anya-e0703n4:766": " Tesaṃ apaṇḍitā keci, pāpaṃ tuyhanti keci tu;",
  "anya-e0703n4:767": "Ubhinnaṃcā’ti āhaṃsu, natthi tuyhanti paṇḍitā.",
  "anya-e0703n4:768": "245.",
  "anya-e0703n4:769": " Taṃ sutvā’ha mahārājā, samattho atthi bhikkhuna;",
  "anya-e0703n4:770": "Vimatiṃ me vinodetvā, kātuṃ sāsanapaggahaṃ.",
  "anya-e0703n4:771": "246.",
  "anya-e0703n4:772": " Atthi moggaliputto so,",
  "anya-e0703n4:773": "Tissatthero rathesabha;",
  "anya-e0703n4:774": "Icchāha saṅgho rājānaṃ,",
  "anya-e0703n4:775": "Rāja tatthā’si sādaro.",
  "anya-e0703n4:776": "247.",
  "anya-e0703n4:777": " Visuṃ bhikkhusahassena, caturo parivārite;",
  "anya-e0703n4:778": "Thero narasahassena, amacce caturo tathā.",
  "anya-e0703n4:779": "248.",
  "anya-e0703n4:780": " Tadaheyeva pesesi, attano vacanena so;",
  "anya-e0703n4:781": "Theraṃ ānetu me tehi, tathā vutte sanāgami.",
  "anya-e0703n4:782": "249.",
  "anya-e0703n4:783": " Taṃ sutvā puna aṭṭha’ttha, there’macce ca pesayi;",
  "anya-e0703n4:784": "Visuṃ sahassapurise, pubbe viya sanāgami.",
  "anya-e0703n4:785": "250.",
  "anya-e0703n4:786": " Rājā pucchi kathaṃ thero, āgaccheyya nu kho iti;",
  "anya-e0703n4:787": "Bhikkhū āhaṃsu therassa, tassa’gamanakāraṇaṃ.",
  "anya-e0703n4:788": "251.",
  "anya-e0703n4:789": " Hoti bhante upatthambho, kātuṃ sāsanapaggahaṃ;",
  "anya-e0703n4:790": "Iti vutte mahārāja, thero essati so iti.",
  "anya-e0703n4:791": "252.",
  "anya-e0703n4:792": " Punāpi thero’macce ca, rājā soḷasa soḷasa;",
  "anya-e0703n4:793": "Visuṃ sahassa purise, tathā vatvāna pesayi.",
  "anya-e0703n4:794": "253.",
  "anya-e0703n4:795": " Thero mahallatte’pi, nārohissati yānakaṃ;",
  "anya-e0703n4:796": "Theraṃ gaṅgāya nāvāya, ānethā’ti ca abravi.",
  "anya-e0703n4:797": "254.",
  "anya-e0703n4:798": " Gantvā te taṃ tathā’vocuṃ,",
  "anya-e0703n4:799": "So taṃ sutvā’va uṭṭhahi;",
  "anya-e0703n4:800": "Nāvāya theraṃ ānesuṃ,",
  "anya-e0703n4:801": "Rājā paccuggamī tahiṃ.",
  "anya-e0703n4:802": "255.",
  "anya-e0703n4:803": " Jāṇumattaṃ jalaṃ rājo’gahetvā dakkhiṇaṃ karaṃ;",
  "anya-e0703n4:804": "Nāvāya otarantassa, therassā’dāsi gāravo.",
  "anya-e0703n4:805": "256.",
  "anya-e0703n4:806": " Dakkhiṇaṃ dakkhiṇeyyo so, karaṃ rañño’nukampako;",
  "anya-e0703n4:807": "Ālambitvā’nukampāya, thero nāvāya otari.",
  "anya-e0703n4:808": "257.",
  "anya-e0703n4:809": " Rājā theraṃ nayitvāna, uyyānaṃ rativaḍḍhanaṃ;",
  "anya-e0703n4:810": "Therassa pāde dhovitvā, makkhetvā ca nisīdiya.",
  "anya-e0703n4:811": "258.",
  "anya-e0703n4:812": " Samatthabhāvaṃ therassa, vīmaṃsanto mahīpati;",
  "anya-e0703n4:813": "Daṭṭhukāmo ahaṃ bhante, pāṭihīranti abravi.",
  "anya-e0703n4:814": "259.",
  "anya-e0703n4:815": " Kanti vutte mahīkampaṃ, āha taṃ puna rāhaso;",
  "anya-e0703n4:816": "Sakalāye’ka desāya, kataraṃ daṭṭhumicchasi.",
  "anya-e0703n4:817": "260.",
  "anya-e0703n4:818": " Ko dukkaroti pucchitvā, eka desāya kampanaṃ;",
  "anya-e0703n4:819": "Dukkaranti suṇitvāna, taṃ duṭṭhukāmataṃ bravī.",
  "anya-e0703n4:820": "261.",
  "anya-e0703n4:821": " Rathaṃ assaṃ manussañca, pātiñcodaka pūritaṃ;",
  "anya-e0703n4:822": "Thero yojana sīmāya, antaramhi catuddise.",
  "anya-e0703n4:823": "262.",
  "anya-e0703n4:824": " Ṭhapāpetvā tadaḍḍhehi, saha taṃ yojanaṃ mahiṃ;",
  "anya-e0703n4:825": "Cālesi iddhiyā tatra, nisinnassa ca dassayi.",
  "anya-e0703n4:826": "263.",
  "anya-e0703n4:827": " Tenā’maccena bhikkhūnaṃ, maraṇena’ttanopi ca;",
  "anya-e0703n4:828": "Pāpassa’tthitta natthittaṃ, theraṃ pucchi mahīpati.",
  "anya-e0703n4:829": "264.",
  "anya-e0703n4:830": " Paṭicca kammaṃ natthīti, kiliṭṭhaṃ cetanaṃ vinā;",
  "anya-e0703n4:831": "Thero bodhesi rājānaṃ, vatvā tittirajātakaṃ.",
  "anya-e0703n4:832": "265.",
  "anya-e0703n4:833": " Vasanto tattha sattāhaṃ, rājuyyāne manorame;",
  "anya-e0703n4:834": "Sikkhāpesi mahīpālaṃ, sambuddhasamayaṃ subhaṃ.",
  "anya-e0703n4:835": "266.",
  "anya-e0703n4:836": " Tasmiṃyeva ca sattā he, duve yakkhe mahīpati;",
  "anya-e0703n4:837": "Pesetvā mahiyaṃ bhikkhū, asese sannipātayi.",
  "anya-e0703n4:838": "267.",
  "anya-e0703n4:839": " Sattame divase gantvā, sakārāmaṃ manoramaṃ;",
  "anya-e0703n4:840": "Kāresi bhikkhusaṅghassa, sannipātamasesato.",
  "anya-e0703n4:841": "268.",
  "anya-e0703n4:842": " Therena saha ekante, nisinno sāṇiantare;",
  "anya-e0703n4:843": "Ekekaladdhike bhikkhu, pakkositvāna santikaṃ.",
  "anya-e0703n4:844": "269.",
  "anya-e0703n4:845": " Kiṃvādī sugato bhante, iti pucchi mahīpati;",
  "anya-e0703n4:846": "Te sassatādikaṃ diṭṭhiṃ, byākariṃsu yathāsakaṃ.",
  "anya-e0703n4:847": "270.",
  "anya-e0703n4:848": " Te micchādiṭṭhike sabbe, rājā uppabbājāpayī;",
  "anya-e0703n4:849": "Sabbe saṭṭhisahassāni, āsuṃ uppabbajāpitā.",
  "anya-e0703n4:850": "271.",
  "anya-e0703n4:851": " Apucchi dhammike bhikkhū, kiṃvādī sugato iti;",
  "anya-e0703n4:852": "Vibhajjavādī tāhaṃsu, taṃ theraṃ pucchi bhūpati.",
  "anya-e0703n4:853": "272.",
  "anya-e0703n4:854": " Vibhajjavādī sambuddho,",
  "anya-e0703n4:855": "Hoti bhante’ti āha so;",
  "anya-e0703n4:856": "Thero’ āmā’ti taṃ sutvā,",
  "anya-e0703n4:857": "Rājā tuṭṭhamano tadā.",
  "anya-e0703n4:858": "273.",
  "anya-e0703n4:859": " Saṅgho pisodhito yasmā,",
  "anya-e0703n4:860": "Tasmā saṅgho uposathaṃ;",
  "anya-e0703n4:861": "Karotu bhante iccevaṃ,",
  "anya-e0703n4:862": "Vatvā therassa bhūpati.",
  "anya-e0703n4:863": "274.",
  "anya-e0703n4:864": " Saṅghassa rakkhaṃ datvāna, nagaraṃ pāvisī subhaṃ;",
  "anya-e0703n4:865": "Saṅgho samaggo hutvāna, tadā’kāsi uposathaṃ.",
  "anya-e0703n4:866": "275.",
  "anya-e0703n4:867": " Thero aneka saṅkhamhā, bhikkhusaṅghā visārade;",
  "anya-e0703n4:868": "Chaḷabhiññe tepiṭake, pabhinnapaṭisambhide.",
  "anya-e0703n4:869": "276.",
  "anya-e0703n4:870": " Bhikkhusahassaṃ uccini, kātuṃ saddhammaṃ saṅgahaṃ;",
  "anya-e0703n4:871": "Tehi asokārāmamhi, akā saddhamma saṅgahaṃ.",
  "anya-e0703n4:872": "277.",
  "anya-e0703n4:873": " Mahākassapatthero ca, yasatthero ca kārayuṃ;",
  "anya-e0703n4:874": "Yathā te dhamma saṃgītiṃ, tissattheropi taṃ tathā.",
  "anya-e0703n4:875": "278.",
  "anya-e0703n4:876": " Tathāvatthuppakaraṇaṃ, paravādappamaddanaṃ;",
  "anya-e0703n4:877": "Abhāsi tissatthero ca, tasmiṃ saṃgīti maṇḍale.",
  "anya-e0703n4:878": "279.",
  "anya-e0703n4:879": " Evaṃ bhikkhusahassena, rakkhāya’soka rājino;",
  "anya-e0703n4:880": "Ayaṃ navahi māsehi, dhamma saṃgīti niṭṭhitā.",
  "anya-e0703n4:881": "280.",
  "anya-e0703n4:882": " Rañño sattarase vasse, dvāsattatisamo isi;",
  "anya-e0703n4:883": "Mahāpavāraṇāya’so, saṃgīti taṃ samāpayi.",
  "anya-e0703n4:884": "281.",
  "anya-e0703n4:885": " Sādhukāraṃ dadantīva, sāsanaṭṭhiti kāraṇaṃ;",
  "anya-e0703n4:886": "Saṃgīti pariyosāne, akammittha mahāmahī.",
  "anya-e0703n4:887": "282.",
  "anya-e0703n4:888": " Hitvā seṭṭhaṃ brahmavimānampi manuññaṃ;",
  "anya-e0703n4:889": "Jegucchaṃ so sāsanahetunaralokaṃ;",
  "anya-e0703n4:890": "Āgammā’kā sāsanakiccaṃ katakicco;",
  "anya-e0703n4:891": "Konāma’ñño sāsanakiccamhi pamajjeti.",
  "anya-e0703n4:892": "Sujanappasādasaṃvegatthāya kate mahāvaṃse",
  "anya-e0703n4:893": "Tatiyadhammasaṃgīti nāma",
  "anya-e0703n4:894": "Pañcamo paricchedo."
}