{
  "anya-e1102n0:0": "Namo tassa bhagavato arahato sammāsambuddhassa.",
  "anya-e1102n0:1": "Sīmavisodhanī",
  "anya-e1102n0:2": "Varadaṃ varadaṃ aggaṃ, diccaṃ diccaṃva vanajaṃ;",
  "anya-e1102n0:3": "Bodhakaṃ bodhakaṃ pāṇaṃ, deva’devaṃ namāma’haṃ.",
  "anya-e1102n0:4": "Santaṃ santaṃ sadā vaṭṭaṃ, pajaṃ’bhave sutaṃ;",
  "anya-e1102n0:5": "Nibbudaṃ nibbudaṃ tāraṃ, dhammavaraṃ namāma’haṃ.",
  "anya-e1102n0:6": "Sutaṃ sutaṃ bhavane yaṃ, natanaṃ natanā’rahaṃ;",
  "anya-e1102n0:7": "Narā’narā sadā’kaṃsu, saṅghavaraṃ namāma’haṃ.",
  "anya-e1102n0:8": "Icceva’maccantanatassaneyyaṃ, natayyamāno ratanattayaṃ yaṃ;",
  "anya-e1102n0:9": "Puññābhivaḍḍhiṃ mahagghaṃ alatthaṃ, tassānubhāvena hatantarāyo.",
  "anya-e1102n0:10": "Vinaye sati ṭhite yaṃ, sāsanaṃ saṇṭhitaṃ bhave;",
  "anya-e1102n0:11": "Vinaye sati naṭṭhe yaṃ, vinaṭṭhaṃ sāsanaṃ bhave.",
  "anya-e1102n0:12": "Tasmā dittaṃ mame’dāni, jotayitvāna sāsane;",
  "anya-e1102n0:13": "Bhinditvā dveḷhakaṃ vādaṃ, ekībhāvaṃ karoma’haṃ.",
  "anya-e1102n0:14": "Attukkaṃsana-bhāvañca, paravambhanakampica;",
  "anya-e1102n0:15": "Tesu cittaṃ apesetvā, sāsanassa suvuḍḍhiyā.",
  "anya-e1102n0:16": "Yadi me īdisaṃ cittaṃ, bhaveyyuṃ pāpasaṅkappā;",
  "anya-e1102n0:17": "Paccissaṃ niraye bhayaṃ, hīna’jjhāsayakāraṇā.",
  "anya-e1102n0:18": "Sāsanassa sulabhaṃ’va patthayanto satā’cāro;",
  "anya-e1102n0:19": "Saṃsandissamahaṃ dāni, ciraṃ saddhamma’suddhiyā.",
  "anya-e1102n0:20": "Sudullabhaṃ labhitvāna, pabbajjaṃ jinasāsane;",
  "anya-e1102n0:21": "Sambuddhassa varaṃ vādaṃ, katvā dveḷhaka’mekikaṃ.",
  "anya-e1102n0:22": "Sīmavisodhaniṃ nāma, nānāganthasamāhaṭaṃ;",
  "anya-e1102n0:23": "Karissaṃ me nisāmentu, sādhavo kavipuṅgavā.",
  "anya-e1102n0:24": "Pāḷiṃ aṭṭhakathañceva, mātikaṃ padabhājaniṃ;",
  "anya-e1102n0:25": "Ogāhetvāna taṃ sabbaṃ, punappunaṃ asesato.",
  "anya-e1102n0:26": "Attanomatiganthesu, ṭīkāgaṇṭhipadesuca;",
  "anya-e1102n0:27": "Vinicchayavimatīsu, mātikā’ṭṭhakathāsupi.",
  "anya-e1102n0:28": "Sabbaṃ asesakaṃ katvā, saṃsanditvāna ekato;",
  "anya-e1102n0:29": "Pavattā vaṇṇanā esā, tosayantī vicakkhaṇeti.",
  "anya-e1102n0:30": "Buddhuppādo hi dullabho, tato pabbajjā ca upasampadā ca, vuttañhetaṃ",
  "anya-e1102n0:31": "Buddho ca dullabho loke, saddhammasavanampi ca;",
  "anya-e1102n0:32": "Saṅgho ca dullabho loke, sappūrisā’tidullabhā.",
  "anya-e1102n0:33": "Dullabhañca manussattaṃ, buddhuppādo ca dullabho;",
  "anya-e1102n0:34": "Dullabhā khaṇasampatti, saddhammo paramadullabho’ti."
}