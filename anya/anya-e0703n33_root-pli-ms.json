{
  "anya-e0703n33:0": "Catuttiṃsatima pariccheda",
  "anya-e0703n33:1": "Ekādasarājadīpano",
  "anya-e0703n33:2": "1.",
  "anya-e0703n33:3": " Tadaccaye mahācūlī-mahātisso akārayi;",
  "anya-e0703n33:4": "Rajjaṃ cuddasavassāni, dhammena ca samena ca.",
  "anya-e0703n33:5": "2.",
  "anya-e0703n33:6": " Sahatthena kataṃ dānaṃ, so sutvāna mahapphalaṃ;",
  "anya-e0703n33:7": "Paṭhameyeva vassamhi, gantvā aññātavesavā.",
  "anya-e0703n33:8": "3.",
  "anya-e0703n33:9": " Katvāna sālilavanaṃ, laddhāya bhatiyā tato;",
  "anya-e0703n33:10": "Piṇḍapātaṃ mahāsumma-therassā’dā mahīpati.",
  "anya-e0703n33:11": "4.",
  "anya-e0703n33:12": " Soṇṇagirimhi puna so, tīṇivassāni khattiyo;",
  "anya-e0703n33:13": "Guḷayantamhi katvāna, bhatiṃladdhā guḷe tato.",
  "anya-e0703n33:14": "5.",
  "anya-e0703n33:15": " Te guḷe āharāpetvā, puraṃ āgamma bhūpati;",
  "anya-e0703n33:16": "Bhikkhusaṅghassa pādāsi, mahādānaṃ mahīpati.",
  "anya-e0703n33:17": "6.",
  "anya-e0703n33:18": " Tiṃsabhikkhusahassassa, adā acchādanāni ca;",
  "anya-e0703n33:19": "Dvādasannaṃ sahassānaṃ, bhikkhūnīnaṃ tatheva ca.",
  "anya-e0703n33:20": "7.",
  "anya-e0703n33:21": " Kārayitvā mahīpālo, vihāraṃ suppatiṭṭhitaṃ;",
  "anya-e0703n33:22": "Saṭṭhibhikkhu sahassassa, ticīvaramadāpayi.",
  "anya-e0703n33:23": "8.",
  "anya-e0703n33:24": " Tiṃsa sahassa saṅkhānaṃ, bhikkhunīnañca dāpayi;",
  "anya-e0703n33:25": "Maṇḍavāpi vihāraṃ so, tathā abhayagallakaṃ.",
  "anya-e0703n33:26": "9.",
  "anya-e0703n33:27": " Vaṅgupaṭṭaṅgagallañca, dīghabāhukagallakaṃ;",
  "anya-e0703n33:28": "Vālagāma vihārañca, rājā soyeva kārayi.",
  "anya-e0703n33:29": "10.",
  "anya-e0703n33:30": " Evaṃ saddhāya so rājā, katvā puññāninekadhā;",
  "anya-e0703n33:31": "Catuddasannaṃ vassānaṃ, accayena divaṃ agā.",
  "anya-e0703n33:32": "11.",
  "anya-e0703n33:33": " Vaṭṭagāmaṇino putto, coranāgoti vissuto;",
  "anya-e0703n33:34": "Mahācūḷissarajjamhi, coro hutvā caritadā.",
  "anya-e0703n33:35": "12.",
  "anya-e0703n33:36": " Mahācūḷe uparate, rajjaṃ kārayi āgato;",
  "anya-e0703n33:37": "Attano corakāle so, nivāsaṃ yesunālabhi.",
  "anya-e0703n33:38": "13.",
  "anya-e0703n33:39": " Aṭṭharasavihāre te, viddhaṃsāpesi dummati;",
  "anya-e0703n33:40": "Rajjaṃ dvādasavassāni, coranāgo akārayi.",
  "anya-e0703n33:41": "14.",
  "anya-e0703n33:42": " Lokantarika nirayaṃ, pāposoupapajjatha;",
  "anya-e0703n33:43": "Tadaccaye mahācūḷhi-rañño putto akārayi.",
  "anya-e0703n33:44": "15.",
  "anya-e0703n33:45": " Rajjaṃ tīṇeva vassāni, rājātisso’ti vissuto;",
  "anya-e0703n33:46": "Coranāgassa devītu, vīsamaṃ vīsamānulā.",
  "anya-e0703n33:47": "16.",
  "anya-e0703n33:48": " Vīsaṃ datvāna māresi, balattherattamānasā;",
  "anya-e0703n33:49": "Tasmiṃyevabalatthesā, anulārattamānasā.",
  "anya-e0703n33:50": "17.",
  "anya-e0703n33:51": " Tissaṃ vīsenaghātetvā, tassa rajjamadāsisā;",
  "anya-e0703n33:52": "Sīvo nāma balatthoso, jeṭṭhadovāriko tahiṃ.",
  "anya-e0703n33:53": "18.",
  "anya-e0703n33:54": " Katvā mahesiṃ anulaṃ, vassaṃ māsadvayā’cikaṃ;",
  "anya-e0703n33:55": "Rajjaṃ kāresi nagare, vaṭuke damiḷe’nulā.",
  "anya-e0703n33:56": "19.",
  "anya-e0703n33:57": " Rattā vīsena taṃ hantvā, vaṭuke rajjamappayi;",
  "anya-e0703n33:58": "Vaṭuko damiḷo so hi, pure nagaravaḍḍhakī.",
  "anya-e0703n33:59": "20.",
  "anya-e0703n33:60": " Mahesiṃ anulaṃ katvā, vassaṃ māsadvayādhikaṃ;",
  "anya-e0703n33:61": "Rajjaṃ kāresi nagare, anulā tattha āgataṃ.",
  "anya-e0703n33:62": "21.",
  "anya-e0703n33:63": " Passitvā dārubhatikaṃ, tasmiṃ sārattamānasā;",
  "anya-e0703n33:64": "Hantvā visena vaṭukaṃ, tassa rajjaṃ samappayi.",
  "anya-e0703n33:65": "22.",
  "anya-e0703n33:66": " Dārubhatikatisso so, mahesiṃ kariyānulaṃ;",
  "anya-e0703n33:67": "Ekamāsādhikaṃ vassaṃ, pure rajjamakārayi.",
  "anya-e0703n33:68": "23.",
  "anya-e0703n33:69": " Kāresi so pokkharaṇiṃ, mahāmeghavane lahuṃ;",
  "anya-e0703n33:70": "Nilīye nāma damiḷe, sā purohitabrāhmaṇe.",
  "anya-e0703n33:71": "24.",
  "anya-e0703n33:72": " Rāgena rattā anulā, tena saṃvāsakāminī;",
  "anya-e0703n33:73": "Dārubhatikatissaṃtaṃ, vīsaṃ datvāna ghātiya.",
  "anya-e0703n33:74": "25.",
  "anya-e0703n33:75": " Nilīyassa adā rajjaṃ, sopi nilīyabrāhmaṇo;",
  "anya-e0703n33:76": "Taṃ mahesiṃ karitvāna, niccaṃ tāya upaṭṭhito.",
  "anya-e0703n33:77": "26.",
  "anya-e0703n33:78": " Rajjaṃ kāresi chammāsaṃ, anurādhapure idha;",
  "anya-e0703n33:79": "Dvattiṃsāya balatthehi, vatthukāmā yathāruciṃ.",
  "anya-e0703n33:80": "27.",
  "anya-e0703n33:81": " Vīsena taṃ ghātayitvā, nilīyaṃ khattiyānulā;",
  "anya-e0703n33:82": "Rajjaṃ sā anulādevī, catumāsamakārayi.",
  "anya-e0703n33:83": "28.",
  "anya-e0703n33:84": " Mahācūḷikarājassa, putto dutiyako pana;",
  "anya-e0703n33:85": "Kūṭakaṇṇatisso nāma, bhīto so’nuladeviyā.",
  "anya-e0703n33:86": "29.",
  "anya-e0703n33:87": " Palāyitvā pabbajitvā, kāle pattabalo idha;",
  "anya-e0703n33:88": "Āgantvā ghātayitvā, taṃ anulaṃ duṭṭhamānasaṃ.",
  "anya-e0703n33:89": "30.",
  "anya-e0703n33:90": " Rajjaṃ kāresi dvāvīsaṃ, vassāni manujādhipo;",
  "anya-e0703n33:91": "Mahāuposathāgāraṃ, akā cetiyapabbate.",
  "anya-e0703n33:92": "31.",
  "anya-e0703n33:93": " Gharassa tassa purato, silāthūpamakārayi;",
  "anya-e0703n33:94": "Bodhiṃ ropesi tattheva, sova cetiyepabbate.",
  "anya-e0703n33:95": "32.",
  "anya-e0703n33:96": " Pelagāmavihārañca, antaragaṅgāya kārayi;",
  "anya-e0703n33:97": "Tattheva vaṇṇakaṃ nāma, mahāmātikameva ca.",
  "anya-e0703n33:98": "33.",
  "anya-e0703n33:99": " Ambaduggamahāvāpiṃ, bhayoluppalameva ca;",
  "anya-e0703n33:100": "Sattahatthuccapākāraṃ, purassa parikhaṃ tathā.",
  "anya-e0703n33:101": "34.",
  "anya-e0703n33:102": " Mahāvatthumhi anulaṃ, jhāpayitvā asaññataṃ;",
  "anya-e0703n33:103": "Apanīya tato thokaṃ, mahāvatthumakārayi.",
  "anya-e0703n33:104": "35.",
  "anya-e0703n33:105": " Padumassaravanuyyānaṃ, nagareyeva kārayi;",
  "anya-e0703n33:106": "Matā’ssa dante dhovitvā, pabbaji jinasāsane.",
  "anya-e0703n33:107": "36.",
  "anya-e0703n33:108": " Kulasantake gharaṭṭhāne, mātubhikkhunupassayaṃ;",
  "anya-e0703n33:109": "Kāresi dantagehanti, vissato āsi tena so.",
  "anya-e0703n33:110": "37.",
  "anya-e0703n33:111": " Tadaccaye tassa putto, nāmako bhātikābhayo;",
  "anya-e0703n33:112": "Aṭṭhavīsativassāni, rajjaṃ kāresi khattiyo.",
  "anya-e0703n33:113": "38.",
  "anya-e0703n33:114": " Mahādāṭṭhikarājassa, bhātikattāmahīpati;",
  "anya-e0703n33:115": "Dīpe ‘‘bhātikarājā’’ti, pākaṭo āsi dhammiko.",
  "anya-e0703n33:116": "39.",
  "anya-e0703n33:117": " Kāresi lohapāsāde, paṭisaṅkhārametthaso;",
  "anya-e0703n33:118": "Mahāthūpe vedikā dve, thūpavhe’posathavhayaṃ.",
  "anya-e0703n33:119": "40.",
  "anya-e0703n33:120": " Attano balimujjhitvā, nagarassa samantato;",
  "anya-e0703n33:121": "Ropāpetvā yojanamhi, sumanāna’jjukāni ca.",
  "anya-e0703n33:122": "41.",
  "anya-e0703n33:123": " Pādavecikato yāva, dhuracchattānarādhipo;",
  "anya-e0703n33:124": "Caturaṅgalabahalena, gandhena urucetiyaṃ.",
  "anya-e0703n33:125": "42.",
  "anya-e0703n33:126": " Limpāpetvāna pupphāni, vaṇṭehi tattha sādhukaṃ;",
  "anya-e0703n33:127": "Nivesitvāna koresi, thūpaṃ mālāgulopamaṃ.",
  "anya-e0703n33:128": "43.",
  "anya-e0703n33:129": " Punadvaṅgulabahalāya, manosilāya cetiyaṃ;",
  "anya-e0703n33:130": "Limpāpetvāna kāresi, tatheva kusumācitaṃ.",
  "anya-e0703n33:131": "44.",
  "anya-e0703n33:132": " Puna sopānato yāva, dhuracchattāva cetiyaṃ;",
  "anya-e0703n33:133": "Pupphehi okirāpetvā, chādesi puppharāsino.",
  "anya-e0703n33:134": "45.",
  "anya-e0703n33:135": " Uṭṭhāpetvāna yantehi, jalaṃ abhayavāpito;",
  "anya-e0703n33:136": "Jalehi thūpaṃ sevanto, balapūjamakārayi.",
  "anya-e0703n33:137": "46.",
  "anya-e0703n33:138": " Sakaṭasatena muttānaṃ, saddhiṃ telena sādhukaṃ;",
  "anya-e0703n33:139": "Maddāpetvā sudhāpiṇḍaṃ, sudhākammamakārayi.",
  "anya-e0703n33:140": "47.",
  "anya-e0703n33:141": " Pavālajālaṃ kāretvā, taṃ khipāpiya cetiye;",
  "anya-e0703n33:142": "Sovaṇṇāni padumāni, cakkamattāni sandhisu.",
  "anya-e0703n33:143": "48.",
  "anya-e0703n33:144": " Laggāpetvā tato muttā-kalāpe yāva heṭṭhimā;",
  "anya-e0703n33:145": "Padumā’lambayitvāna, mahāthūpamapūjayi.",
  "anya-e0703n33:146": "49.",
  "anya-e0703n33:147": " Gaṇasajjhāyasaddaṃ so, dhātugabbhamhitādini;",
  "anya-e0703n33:148": "Sutvā ‘‘adisvā taṃnā’haṃ, vuṭṭhahissanti nicchito.",
  "anya-e0703n33:149": "50.",
  "anya-e0703n33:150": " Pācinādikamūlamhi, anāhāro nipajjatha;",
  "anya-e0703n33:151": "Therā dvāraṃ māpayitvā, dhātugabbhaṃ nayiṃsu taṃ.",
  "anya-e0703n33:152": "51.",
  "anya-e0703n33:153": " Dhātugabbhavibhūtiṃso, sabbaṃ disvā mahīpati;",
  "anya-e0703n33:154": "Nikkhanto tādiseheva, pottharūpehi pūjayi.",
  "anya-e0703n33:155": "52.",
  "anya-e0703n33:156": " Madhugandhehi gandhehi, ghaṭehi sarasehi ca;",
  "anya-e0703n33:157": "Añjanaharitālehi, tathāmanosilāhi ca.",
  "anya-e0703n33:158": "53.",
  "anya-e0703n33:159": " Manosilāsu vassena, bhassitvā cetiyaṅgaṇe;",
  "anya-e0703n33:160": "Ṭhitāsu gopphamattāsu, racite pu’ppalehi ca.",
  "anya-e0703n33:161": "54.",
  "anya-e0703n33:162": " Thūpaṅgaṇamhi sakale, purite gandhakaddame;",
  "anya-e0703n33:163": "Cittakilañjachiddesu, racite pu’ppalehi ca.",
  "anya-e0703n33:164": "55.",
  "anya-e0703n33:165": " Vārayitvā vārimaggaṃ, tatheva purite ghaṭe;",
  "anya-e0703n33:166": "Dīpavaṭṭihi nekāni, katavaṭṭisikhāhi ca.",
  "anya-e0703n33:167": "56.",
  "anya-e0703n33:168": " Madhukatelamhi tathā, tilatele tatheva ca;",
  "anya-e0703n33:169": "Tatheva paṭṭavaṭṭīnaṃ, su bahūhi sikhāhi ca.",
  "anya-e0703n33:170": "57.",
  "anya-e0703n33:171": " Yathāvuttehi etehi, mahāthūpassa khattiyo;",
  "anya-e0703n33:172": "Sattakkhattuṃ sattakkhattuṃ, pūjā’kāsi visuṃ visuṃ.",
  "anya-e0703n33:173": "58.",
  "anya-e0703n33:174": " Anuvassañca niyataṃ, sudhāmaṅgalamuttamaṃ;",
  "anya-e0703n33:175": "Bodhisinānapūjā ca, tatheva urubodhiyā.",
  "anya-e0703n33:176": "59.",
  "anya-e0703n33:177": " Mahāvesākha pūjā ca, uḷārā aṭṭhavīsati;",
  "anya-e0703n33:178": "Caturāsīti sahassāni, pūjā ca anuḷārikā.",
  "anya-e0703n33:179": "60.",
  "anya-e0703n33:180": " Vividhaṃ naṭanaccañca, nānātūriyavāditaṃ;",
  "anya-e0703n33:181": "Mahāthūpe mahāpūjaṃ, saddhānunno akārayi.",
  "anya-e0703n33:182": "61.",
  "anya-e0703n33:183": " Divasassa ca tikkhattuṃ, buddhuppaṭṭhānamāgamā;",
  "anya-e0703n33:184": "Dvikkhattuṃ, pupphabheriñca, niyataṃ so akārayi.",
  "anya-e0703n33:185": "62.",
  "anya-e0703n33:186": " Niyatañcanadānañca, pavāraṇādānameva ca;",
  "anya-e0703n33:187": "Telaphāṇitavatthādi-parikkhāraṃ samaṇārahaṃ.",
  "anya-e0703n33:188": "63.",
  "anya-e0703n33:189": " Bahuṃ pādāsi saṅghassa, cetiyakhettameva ca;",
  "anya-e0703n33:190": "Cetiye parikammatthaṃ, adāsi tattha khattiyo.",
  "anya-e0703n33:191": "64.",
  "anya-e0703n33:192": " Sadā bhikkhusahassassa, vihāre cetiyapabbate;",
  "anya-e0703n33:193": "Salākavattabhattañca, so dāpesi ca bhūpati.",
  "anya-e0703n33:194": "65.",
  "anya-e0703n33:195": " Cintāmaṇimucelavhe, upaṭṭhānattaye ca so;",
  "anya-e0703n33:196": "Tathā padumaghare chatta-pāsāde ca manorame.",
  "anya-e0703n33:197": "66.",
  "anya-e0703n33:198": " Bhojento pañcaṭhānamhi, bhikkhūganthadhure yute;",
  "anya-e0703n33:199": "Paccayehi upaṭṭhāsi, sadā dhamme sagāravo.",
  "anya-e0703n33:200": "67.",
  "anya-e0703n33:201": " Porāṇarājaniyātaṃ, yaṃkiñci sāsanassitaṃ;",
  "anya-e0703n33:202": "Akāsi puññakammaṃso, sabbaṃ bhātikabhūpati.",
  "anya-e0703n33:203": "68.",
  "anya-e0703n33:204": " Tassa bhābhakarājassa, accaye taṃ kaniṭṭhako;",
  "anya-e0703n33:205": "Mahādāṭhimahānāga-nāmo rajjamakārayi.",
  "anya-e0703n33:206": "69.",
  "anya-e0703n33:207": " Dvādasaṃyeva vassāni, nānāpuññaparāyano;",
  "anya-e0703n33:208": "Mahāthūpamhi kiñjakkha- pāsāṇe attharāpayi.",
  "anya-e0703n33:209": "70.",
  "anya-e0703n33:210": " Vālikāmariyādañca, kāresi vitthataṅgaṇaṃ;",
  "anya-e0703n33:211": "Dīpe sabbavihāresu, dhammāsanamadāpayi.",
  "anya-e0703n33:212": "71.",
  "anya-e0703n33:213": " Ambatthala mahāthūpaṃ, kārāpesi mahīpati;",
  "anya-e0703n33:214": "Ca yeaniṭṭhamānamhi, saritvā munino guṇaṃ.",
  "anya-e0703n33:215": "72.",
  "anya-e0703n33:216": " Cajitvāna sakaṃ pāṇaṃ, nipajjitvā sayaṃ tahiṃ;",
  "anya-e0703n33:217": "Ṭhapayitvā cayaṃ tassa, niṭṭhāpetvāna cetiyaṃ.",
  "anya-e0703n33:218": "73.",
  "anya-e0703n33:219": " Catudvāre ṭhapāpesi, caturo ratanagghike;",
  "anya-e0703n33:220": "Susippikehi suvibhatte, nānāratanajotite.",
  "anya-e0703n33:221": "74.",
  "anya-e0703n33:222": " Cetiye paṭimocetvā, nānāratanakañcukaṃ;",
  "anya-e0703n33:223": "Kañcana bubbulañcettha, muttolambañca dāpayi.",
  "anya-e0703n33:224": "75.",
  "anya-e0703n33:225": " Cetiya pabbatāvaṭṭe, alaṅkariya yojanaṃ;",
  "anya-e0703n33:226": "Yojāpetvā catudvāraṃ, samantā cāruvīthikaṃ.",
  "anya-e0703n33:227": "76.",
  "anya-e0703n33:228": " Vīthiyā ubhato passe, āpaṇāni pasāriya;",
  "anya-e0703n33:229": "Dhajagghika to raṇāni, maṇḍayitvā tahiṃ tahiṃ.",
  "anya-e0703n33:230": "77.",
  "anya-e0703n33:231": " Dīpamālā samujjotaṃ, kārayitvā samantato;",
  "anya-e0703n33:232": "Naṭanaccāni gītāni, vāditāni ca kārayi.",
  "anya-e0703n33:233": "78.",
  "anya-e0703n33:234": " Magge kadambanadito, yāvacetiya pabbatā;",
  "anya-e0703n33:235": "Gantuṃ dhotehi pādehi, kārayi’ttharaṇatthataṃ.",
  "anya-e0703n33:236": "79.",
  "anya-e0703n33:237": " Sanaccagītavādehi, samajjamakaruṃ tahiṃ;",
  "anya-e0703n33:238": "Nagarassa catudvāre, mahā dānañca dāpayi.",
  "anya-e0703n33:239": "80.",
  "anya-e0703n33:240": " Akāsi sakale dīpe, dīpamālānirantaraṃ;",
  "anya-e0703n33:241": "Salilepi samuddassa, samantā yojanantare.",
  "anya-e0703n33:242": "81.",
  "anya-e0703n33:243": " Cetiyassa mahetena, pūjā sā kāritā subhā;",
  "anya-e0703n33:244": "Giribhaṇḍā mahāpūjā, uḷārā vuccate idha.",
  "anya-e0703n33:245": "82.",
  "anya-e0703n33:246": " Samāgatānaṃ bhikkhūnaṃ, tasmiṃ pūjā samāgame;",
  "anya-e0703n33:247": "Dānaṃ aṭṭhasu ṭhānesu, ṭhapāpetvā mahīpati.",
  "anya-e0703n33:248": "83.",
  "anya-e0703n33:249": " Tāḷayitvāna tatraṭṭhā, aṭṭhasovaṇṇabheriyo;",
  "anya-e0703n33:250": "Catuvīsasahassānaṃ, mahādānaṃ pavattayi.",
  "anya-e0703n33:251": "84.",
  "anya-e0703n33:252": " Chacīvarāni pādāsi, bandhamokkhañca kārayi;",
  "anya-e0703n33:253": "Catudvārenvāpitehi, sadā kammamakārayi.",
  "anya-e0703n33:254": "85.",
  "anya-e0703n33:255": " Pubbarājūhi ṭhapitaṃ, bhātaraṃ ṭhapitaṃ tathā;",
  "anya-e0703n33:256": "Puññakammaṃ ahāpetvā, sabbaṃ kārayibhūpati.",
  "anya-e0703n33:257": "86.",
  "anya-e0703n33:258": " Attānaṃ deviṃputte dve, hatthiṃ assañca maṅgalaṃ;",
  "anya-e0703n33:259": "Vāriyanto’pi saṅghena, saṅghassā’dāsi bhūpati.",
  "anya-e0703n33:260": "87.",
  "anya-e0703n33:261": " Chasata sahassagghakaṃ, bhikkhusaṅghassa so adā;",
  "anya-e0703n33:262": "Satasahassagghanakaṃ, bhikkhūnīnaṃ gaṇassa tu.",
  "anya-e0703n33:263": "88.",
  "anya-e0703n33:264": " Datvāna kappiyaṃ bhaṇḍaṃ, vividhaṃ vidhikovido;",
  "anya-e0703n33:265": "Attānañca’va sese ca, saṅghato abhinīhari.",
  "anya-e0703n33:266": "89.",
  "anya-e0703n33:267": " Kālāyana kaṇṇikamhi, maṇināga pabbatavhayaṃ;",
  "anya-e0703n33:268": "Vihārañca kaḷavhayaṃ, kāresi manujādhipo.",
  "anya-e0703n33:269": "90.",
  "anya-e0703n33:270": " Kubu bandhanadītīre, samuddavihārameva ca;",
  "anya-e0703n33:271": "Huvāvakaṇṇike cūḷa, nagapabbatasavhayaṃ.",
  "anya-e0703n33:272": "91.",
  "anya-e0703n33:273": " Pāsāṇadīpakavhamhi, vihāre kārite sayaṃ;",
  "anya-e0703n33:274": "Pāniyaṃ upanitassa, sāmaṇerassa khattiyo.",
  "anya-e0703n33:275": "92.",
  "anya-e0703n33:276": " Upacāre pasīditvā, samantā aṭṭhayojanaṃ;",
  "anya-e0703n33:277": "Saṅghabhogamadātassa, vihārassa mahīpati.",
  "anya-e0703n33:278": "93.",
  "anya-e0703n33:279": " Maṇḍavāpi vihāre ca, sāmaṇerassa khattiyo;",
  "anya-e0703n33:280": "Tuṭṭho vihāraṃ dāpesi, saṅghe bhogaṃ tatheva so.",
  "anya-e0703n33:281": "94.",
  "anya-e0703n33:282": " Iti vibhavamanappaṃ sādhupaññā labhitvā,",
  "anya-e0703n33:283": "Vigatamadapamādācatta kāmapasaṅgā;",
  "anya-e0703n33:284": "Akariyajanakhedaṃ puññakammābhirāmā,",
  "anya-e0703n33:285": "Vipulavividhapuññaṃ suppannākarontīti.",
  "anya-e0703n33:286": "Sujanappasādasaṃvegatthāya kate mahāvaṃse",
  "anya-e0703n33:287": "Ekādasarājadīpano nāma",
  "anya-e0703n33:288": "Catuttiṃsatimo paricchedo."
}