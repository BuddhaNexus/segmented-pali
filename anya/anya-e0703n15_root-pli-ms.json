{
  "anya-e0703n15:0": "Soḷasama pariccheda",
  "anya-e0703n15:1": "Cetiyapabbatavihāra paṭiggahako",
  "anya-e0703n15:2": "1.",
  "anya-e0703n15:3": " Pure caritvā piṇḍāya, karitvā janasaṅgahaṃ;",
  "anya-e0703n15:4": "Rājagehamhi bhuñjanto, kārento rājasaṅgahaṃ.",
  "anya-e0703n15:5": "2.",
  "anya-e0703n15:6": " Chabbasadivase thero, mahāmeghavane vasī;",
  "anya-e0703n15:7": "Āsaḷhasukkapakkhassa, terase divase pana.",
  "anya-e0703n15:8": "3.",
  "anya-e0703n15:9": " Rājagehamhi bhuñjitvā, mahārañño mahāmati;",
  "anya-e0703n15:10": "Mahā’ppamādasuttantaṃ, desayitvā tato ca so.",
  "anya-e0703n15:11": "4.",
  "anya-e0703n15:12": " Vihārakaraṇaṃ icchaṃ, tattha cetiyapabbate;",
  "anya-e0703n15:13": "Nikkhamma purimadvārā, agā cetiyapabbataṃ.",
  "anya-e0703n15:14": "5.",
  "anya-e0703n15:15": " Theraṃ tattha gataṃ sutvā, rathaṃ āruyha bhūpati;",
  "anya-e0703n15:16": "Deviyo dve ca ādāya, therassānupadaṃ akā.",
  "anya-e0703n15:17": "6.",
  "anya-e0703n15:18": " Therā nāgacatukkamhi, nahātvā rahade tahiṃ;",
  "anya-e0703n15:19": "Pabbatārohaṇatthāya, aṭṭhaṃsu paṭipāṭiyā.",
  "anya-e0703n15:20": "7.",
  "anya-e0703n15:21": " Rājā rathā tado’ruyha, sabbe there’bhivādayi;",
  "anya-e0703n15:22": "Uṇhe kilante kiṃrāja, āgatosī’ti ahute.",
  "anya-e0703n15:23": "8.",
  "anya-e0703n15:24": " Tumhākaṃ gamanāsaṅkī, āgatomhī’ti bhāsite;",
  "anya-e0703n15:25": "Idheva vassaṃ vasituṃ, āgatamhā’ti bhāsiya.",
  "anya-e0703n15:26": "9.",
  "anya-e0703n15:27": " Tassūpanāyikaṃ thero, khandhakaṃ khandhakovido;",
  "anya-e0703n15:28": "Kathesi rañño taṃ sutvā, bhāgineyyo ca rājino.",
  "anya-e0703n15:29": "10.",
  "anya-e0703n15:30": " Mahāriṭṭho mahāmacco, pañcapaññāsabhātuhi;",
  "anya-e0703n15:31": "Saddhiṃ jeṭṭhakaniṭṭhehi, rājānamabhito ṭhito.",
  "anya-e0703n15:32": "11.",
  "anya-e0703n15:33": " Yācitvā tadahu ceva, pabbajuṃ therasantike;",
  "anya-e0703n15:34": "Pattārahattaṃ sabbepi, te khuragge mahāmatī.",
  "anya-e0703n15:35": "12.",
  "anya-e0703n15:36": " Kantakacetiyaṭhāne, parito tadaheva so;",
  "anya-e0703n15:37": "Kammāni ārabhāpetvā, leṇāni aṭṭhasaṭṭhiyo.",
  "anya-e0703n15:38": "13.",
  "anya-e0703n15:39": " Agamāsi puraṃ rājā, therā tattheva te vasuṃ;",
  "anya-e0703n15:40": "Kāle piṇḍāya nagaraṃ, pavisantā’nukampakā.",
  "anya-e0703n15:41": "14.",
  "anya-e0703n15:42": " Niṭṭhite leṇakammamhi, āsaḷhipuṇṇamāsiyaṃ;",
  "anya-e0703n15:43": "Gantvā adāsi therānaṃ, rājā vihāradakkhiṇaṃ.",
  "anya-e0703n15:44": "15.",
  "anya-e0703n15:45": " Dvattiṃsamāḷakānañca, vihārassa ca tassa kho;",
  "anya-e0703n15:46": "Sīmaṃ sīmātigo thero, bandhitvā tadaheva so.",
  "anya-e0703n15:47": "16.",
  "anya-e0703n15:48": " Tesaṃ pabbajjāpekkhānaṃ, akāsi upasampadaṃ;",
  "anya-e0703n15:49": "Sabbesaṃ sabbapaṭhamaṃ, baddhe tumbarumāḷake.",
  "anya-e0703n15:50": "17.",
  "anya-e0703n15:51": " Ete dvāsaṭṭhi arahanto, sabbe cetiyapabbate;",
  "anya-e0703n15:52": "Tattha vassaṃ upagantvā, akaṃsu rājasaṅgahaṃ.",
  "anya-e0703n15:53": "18.",
  "anya-e0703n15:54": " Devamanussagaṇagaṇitaṃ taṃ,",
  "anya-e0703n15:55": "Tañca gaṇaṃ guṇavitthatakittiṃ;",
  "anya-e0703n15:56": "Yānamupacca ca mānayamānā,",
  "anya-e0703n15:57": "Puññacayaṃ vipulaṃ akariṃsūti.",
  "anya-e0703n15:58": "Sujanapasādasaṃvegatthāya kate mahāvaṃse",
  "anya-e0703n15:59": "Cetiyapabbatavihārapaṭiggahako nāma",
  "anya-e0703n15:60": "Soḷasamo paricchedo."
}