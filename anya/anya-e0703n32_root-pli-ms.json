{
  "anya-e0703n32:0": "Tettiṃsatima pariccheda",
  "anya-e0703n32:1": "Dasarājako",
  "anya-e0703n32:2": "1.",
  "anya-e0703n32:3": " Duṭṭhagāmaṇirañño tu, rajjeṭhitā janā ahū;",
  "anya-e0703n32:4": "Sālirājakumāroti, hassāsi vissuto suto.",
  "anya-e0703n32:5": "2.",
  "anya-e0703n32:6": " Atīva dhañño so āsi, puññakammarato sadā;",
  "anya-e0703n32:7": "Atīva cārurupāya, satto caṇḍāliyā ahu.",
  "anya-e0703n32:8": "3.",
  "anya-e0703n32:9": " Asokamālādeviṃtaṃ, sambandhaṃ pubbajātiyā;",
  "anya-e0703n32:10": "Rūpenā’ti piyāyanto, so rajjaṃ nevakāmayi.",
  "anya-e0703n32:11": "4.",
  "anya-e0703n32:12": " Duṭṭhagāmaṇibhātā’so, saddhātisso tadacchaye;",
  "anya-e0703n32:13": "Rajjaṃ kāressā’bhisitto, aṭṭhārassa samā’samo.",
  "anya-e0703n32:14": "5.",
  "anya-e0703n32:15": " Chakkakammaṃ sudhākammaṃ, hatthipākārameva ca;",
  "anya-e0703n32:16": "Mahāthūpassa kāresi, so saddhākatanāmako.",
  "anya-e0703n32:17": "6.",
  "anya-e0703n32:18": " Dīpena lohapāsādo, uḍḍiyhittha susaṅkhato;",
  "anya-e0703n32:19": "Kāresi lohapāsādaṃ, puna so sattabhūmakaṃ.",
  "anya-e0703n32:20": "7.",
  "anya-e0703n32:21": " Navutisatasahassaggho, pāsādo āsi so tadā;",
  "anya-e0703n32:22": "Dakkhiṇagīrivihāraṃ, kallakaleṇa meva ca.",
  "anya-e0703n32:23": "8.",
  "anya-e0703n32:24": " Kuḷumbālavihārañca, tathāpettaṅga vālikaṃ;",
  "anya-e0703n32:25": "Velaṅgavaṭṭikañceva, dubbalavāpitissataṃ.",
  "anya-e0703n32:26": "9.",
  "anya-e0703n32:27": " Duratissakavāpiñca, tathāmātuvihārakaṃ;",
  "anya-e0703n32:28": "Kāresi ādīghavāpiṃ, vihāraṃyojana yojane.",
  "anya-e0703n32:29": "10.",
  "anya-e0703n32:30": " Dīghavāpivihārañca, kāresi sahacetiyaṃ;",
  "anya-e0703n32:31": "Nānāratanakacchannaṃ, tattha kāresi cetiye.",
  "anya-e0703n32:32": "11.",
  "anya-e0703n32:33": " Sandhiyaṃ sandhiyaṃ tattha, rathacakkappamāṇakaṃ;",
  "anya-e0703n32:34": "Sovaṇṇamālaṃ kāretvā, laggāpesi manoramaṃ.",
  "anya-e0703n32:35": "12.",
  "anya-e0703n32:36": " Caturāsītisahassānaṃ , dhammakkhandhānamissaro;",
  "anya-e0703n32:37": "Caturāsītisahassāni, pūjācāpi akārayi.",
  "anya-e0703n32:38": "13.",
  "anya-e0703n32:39": " Evaṃ puññāni katvā so, anekāni mahīpati;",
  "anya-e0703n32:40": "Kāyassabhedā devesu, tusitesu’papajjatha.",
  "anya-e0703n32:41": "14.",
  "anya-e0703n32:42": " Saddhātissapakārāje, vasante dīghavāpiyaṃ;",
  "anya-e0703n32:43": "Lajjītisso jeṭṭhasuto, girikumbhimanāmakaṃ.",
  "anya-e0703n32:44": "15.",
  "anya-e0703n32:45": " Vihāraṃ kārayi rammaṃ, taṃkaniṭṭhasuto pana;",
  "anya-e0703n32:46": "Thullatthano akāresi, vihāraṃ kandaravhayaṃ.",
  "anya-e0703n32:47": "16.",
  "anya-e0703n32:48": " Pitarā thullatthanako, bhātusantikamāyatā;",
  "anya-e0703n32:49": "Sahevā’ha vihārassa, saṅghabhogatthamattano.",
  "anya-e0703n32:50": "17.",
  "anya-e0703n32:51": " Saddhātisseuparate, sabbe’maccā samāgatā;",
  "anya-e0703n32:52": "Thūpārāme bhikkhusaṅghaṃ, sakalaṃ sannipātiya.",
  "anya-e0703n32:53": "18.",
  "anya-e0703n32:54": " Saṅghānuññāyaraṭṭhassa, rakkhaṇatthaṃ kumārakaṃ;",
  "anya-e0703n32:55": "Abhisiñcuṃ thullatthanaṃ, taṃ sutvā lajjītissato.",
  "anya-e0703n32:56": "19.",
  "anya-e0703n32:57": " Idhāgantvā gahetvā taṃ, sayaṃ rajjamakārayi;",
  "anya-e0703n32:58": "Māsañceva dasāhañca, rājā thullatthano pana.",
  "anya-e0703n32:59": "20.",
  "anya-e0703n32:60": " Tissosamaṃ lajjītisso, saṅgho hutvā anādaro;",
  "anya-e0703n32:61": "‘‘Na jāniṃsu yathāvuḍḍhaṃ’’ mīti taṃ paribhāsayi.",
  "anya-e0703n32:62": "21.",
  "anya-e0703n32:63": " Pacchā saṅghaṃ khamāpetvā, daṇḍakammatthamissaro;",
  "anya-e0703n32:64": "Tīṇi satasahassāni, datvāna urucetiye.",
  "anya-e0703n32:65": "22.",
  "anya-e0703n32:66": " Silāmayāni kāresi, pupphayānāni tīṇiso;",
  "anya-e0703n32:67": "Atho satasahassena, citāpesi ca antarā.",
  "anya-e0703n32:68": "23.",
  "anya-e0703n32:69": " Mahāthūpathūpārāmānaṃ, bhūmiṃbhūmissaro samaṃ;",
  "anya-e0703n32:70": "Thūpārāme ca thūpassa, silākañcuka muttamaṃ.",
  "anya-e0703n32:71": "24.",
  "anya-e0703n32:72": " Thūpārāmassa purato, silāthūpakameva ca;",
  "anya-e0703n32:73": "Lajjīkāsanasālañca, bhikkhusaṅghassa kārayi.",
  "anya-e0703n32:74": "25.",
  "anya-e0703n32:75": " Kañcukaṃ kaṇṭake thūpe, kārāpesi silāmayaṃ;",
  "anya-e0703n32:76": "Datvāna satasahassaṃ, vihāre cetiyavhaye.",
  "anya-e0703n32:77": "26.",
  "anya-e0703n32:78": " Girikumbhilanāmassa, vihārassa mahamhi so;",
  "anya-e0703n32:79": "Saṭṭhibhikkhusahassānaṃ, ticīvaramadāpayi.",
  "anya-e0703n32:80": "27.",
  "anya-e0703n32:81": " Ariṭṭhavihāraṃ kāresi, tathākandarahinakaṃ;",
  "anya-e0703n32:82": "Gāmikānañca bhikkhūnaṃ, bhesajjāni adāpayi.",
  "anya-e0703n32:83": "28.",
  "anya-e0703n32:84": " Kimicchakaṃ taṇḍulañca, bhikkhunīnamadāpayi;",
  "anya-e0703n32:85": "Samānava’ṭhamāsañca, rajjaṃ so kārayī idha.",
  "anya-e0703n32:86": "29.",
  "anya-e0703n32:87": " Mate lajjikatissamhi, kaniṭṭho tassa kārayi;",
  "anya-e0703n32:88": "Rajjaṃ chaḷeva vassāni, khallāṭanāganāmako.",
  "anya-e0703n32:89": "30.",
  "anya-e0703n32:90": " Lohapāsādaparivāre, pāsāde’ti manorame;",
  "anya-e0703n32:91": "Lohapāsādasobhatthaṃ, eso dvattiṃsakārayi.",
  "anya-e0703n32:92": "31.",
  "anya-e0703n32:93": " Mahāthūpassa parito, cāruno hemamālino;",
  "anya-e0703n32:94": "Vālikaṅgaṇamariyādaṃ, pākārañca akārayi.",
  "anya-e0703n32:95": "32.",
  "anya-e0703n32:96": " Sovakurundapāsakaṃ, vihārañca akārayi;",
  "anya-e0703n32:97": "Puññakammānicaññāni, kārāpesi mahīpati.",
  "anya-e0703n32:98": "33.",
  "anya-e0703n32:99": " Taṃ mahārattatonāma, senāpati mahīpatiṃ;",
  "anya-e0703n32:100": "Khallāṭanāgarājānaṃ, nagareyeva aggahi.",
  "anya-e0703n32:101": "34.",
  "anya-e0703n32:102": " Tassa rañño kaniṭṭhotu, vaṭṭagāmaṇināmako;",
  "anya-e0703n32:103": "Taṃ duṭṭhasenāpatikaṃ, hantvā rajjamakārayi.",
  "anya-e0703n32:104": "35.",
  "anya-e0703n32:105": " Khallāṭanāgaraññoso, puttakaṃ sakabhātuno;",
  "anya-e0703n32:106": "Mahācūlikanāmānaṃ, puttaṭhāne ṭhapesi ca.",
  "anya-e0703n32:107": "36.",
  "anya-e0703n32:108": " Tammātaraṃ nuḷādeviṃ, mahesiñca akāsiso;",
  "anya-e0703n32:109": "Pītiṭhāne ṭhitatā’ssa, pītirājāti abravuṃ.",
  "anya-e0703n32:110": "37.",
  "anya-e0703n32:111": " Evaṃ rajje’bhisittassa, tassa māsamhi pañcame;",
  "anya-e0703n32:112": "Rohaṇe nakulanagare, eko brāhmaṇaceṭato.",
  "anya-e0703n32:113": "38.",
  "anya-e0703n32:114": " Tiyo nāma brāhmaṇassa, vaco sutvā apaṇḍito;",
  "anya-e0703n32:115": "Coro asu mahātassa, parivāro ahosi ca.",
  "anya-e0703n32:116": "39.",
  "anya-e0703n32:117": " Sagaṇāsattadamiḷā, mahātitthamhi otaruṃ;",
  "anya-e0703n32:118": "Tadā brāhmaṇatiyo ca, te sattadamiḷāpica.",
  "anya-e0703n32:119": "40.",
  "anya-e0703n32:120": " Chakkatthāya visajjesuṃ, lekhaṃ bhūpatisantikaṃ;",
  "anya-e0703n32:121": "Rājā brāhmaṇatiyassa, lekhaṃ pesesi nītimā.",
  "anya-e0703n32:122": "41.",
  "anya-e0703n32:123": " ‘‘Rajjaṃ tava idāneva, gaṇha tvaṃ damiḷe’’ iti;",
  "anya-e0703n32:124": "Sādhūti so damiḷehi, yujjhi gaṇhiṃsu te tu taṃ.",
  "anya-e0703n32:125": "42.",
  "anya-e0703n32:126": " Tato te damiḷā yuddhaṃ, raññā saha pavattayuṃ;",
  "anya-e0703n32:127": "Koḷambālakasāmantā, yuddhe rājā parājito.",
  "anya-e0703n32:128": "43.",
  "anya-e0703n32:129": " Titthārāmaduvārena, rathāruḷho palāyati;",
  "anya-e0703n32:130": "Paṇḍukābhayarājena, titthārāmohi kārito;",
  "anya-e0703n32:131": "Vāsito ca tadā āsi, ekavīsati rājusū.",
  "anya-e0703n32:132": "44.",
  "anya-e0703n32:133": " Taṃ disvā palāyantaṃ, nigaṇṭhogirināmako;",
  "anya-e0703n32:134": "‘‘Palāyati mahākāḷa-sīhaḷo’’ti bhusaṃ ravi.",
  "anya-e0703n32:135": "45.",
  "anya-e0703n32:136": " Taṃ sutvāna mahārājā, ‘‘siddhe mama manorathe;",
  "anya-e0703n32:137": "Vihāraṃ ettha kāressaṃ’’, iccevaṃ cintayī tadā.",
  "anya-e0703n32:138": "46.",
  "anya-e0703n32:139": " Sagabbhaṃ anulādeviṃ, aggahī rakkhiyā iti;",
  "anya-e0703n32:140": "Mahācūḷa mahānāga-kumārecāpī rakkhiye.",
  "anya-e0703n32:141": "47.",
  "anya-e0703n32:142": " Rathassa lahubhāvatthaṃ, ḍatvā cūḷāmaṇiṃsubhaṃ;",
  "anya-e0703n32:143": "Otāresi somadeviṃ, tassa’nuññāya bhūpati.",
  "anya-e0703n32:144": "48.",
  "anya-e0703n32:145": " Yuddhāyagamaneyeva, puttake dve ca deviyo;",
  "anya-e0703n32:146": "Gāhayitvāna nikkhanto, saṅkito so parājaye.",
  "anya-e0703n32:147": "49.",
  "anya-e0703n32:148": " Asakkuṇitvā gāhetuṃ, pattaṃ bhuttaṃ jinena taṃ;",
  "anya-e0703n32:149": "Palāyitvā vessagīri-vane abhiniyiyiso.",
  "anya-e0703n32:150": "50.",
  "anya-e0703n32:151": " Kutthikkulamahātissa-thero disvā tahaṃ tu taṃ;",
  "anya-e0703n32:152": "Bhattaṃ pādā anāmaṭṭhaṃ, piṇḍadānaṃ vivajjiya.",
  "anya-e0703n32:153": "51.",
  "anya-e0703n32:154": " Atha ketakipattamhi, likhitvā haṭṭhamānaso;",
  "anya-e0703n32:155": "Saṅghabhogaṃ vihārassa, tassa pādāmahīpati.",
  "anya-e0703n32:156": "52.",
  "anya-e0703n32:157": " Tato gantvā silāsobbha-kaṇḍakamhi vasī tato;",
  "anya-e0703n32:158": "Gantvāna mātuvelaṅge, sālagalasamīpago.",
  "anya-e0703n32:159": "53.",
  "anya-e0703n32:160": " Tatthaddasa diṭṭhapubbaṃ, theraṃ thero mahīpatiṃ;",
  "anya-e0703n32:161": "Upaṭṭhākassa appesi, tanasivassa sādhukaṃ.",
  "anya-e0703n32:162": "54.",
  "anya-e0703n32:163": " Tassa so tanasivassa, raṭṭhikassa’ntike tahiṃ;",
  "anya-e0703n32:164": "Rājā cuddasavassāni, vasī tena upaṭṭhito.",
  "anya-e0703n32:165": "55.",
  "anya-e0703n32:166": " Sattasu damīḷesve’ko, somādeviṃ madāvahaṃ;",
  "anya-e0703n32:167": "Rāgaratto gahetvāna, paratīramagālahuṃ.",
  "anya-e0703n32:168": "56.",
  "anya-e0703n32:169": " Ekopattaṃ dasabalassa, anurādhapure ṭhitaṃ;",
  "anya-e0703n32:170": "Ādāya tena santuṭṭho, paratīramagālahuṃ.",
  "anya-e0703n32:171": "57.",
  "anya-e0703n32:172": " Puḷahattho tu damiḷo, tīṇivassāni kārayi;",
  "anya-e0703n32:173": "Rajjaṃ senāpatiṃ katvā, damiḷaṃ bāhiyavhayaṃ.",
  "anya-e0703n32:174": "58.",
  "anya-e0703n32:175": " Puḷahatthaṃ gahetvā taṃ, dūre vassāni bāhīyo;",
  "anya-e0703n32:176": "Rajjaṃ kāresi tassā’si, paṇayamāro camūpati.",
  "anya-e0703n32:177": "59.",
  "anya-e0703n32:178": " Bāhīyaṃ taṃ gahetvāna, rājā’si paṇayamārako;",
  "anya-e0703n32:179": "Sattavassāni tassā’si, piḷayamāro camūpati.",
  "anya-e0703n32:180": "60.",
  "anya-e0703n32:181": " Paṇayamāraṃ gahetvā so, rājāsi pīḷayamārako;",
  "anya-e0703n32:182": "Sattamāsāni tassāsi, dāṭhiyo tu camūpati.",
  "anya-e0703n32:183": "61.",
  "anya-e0703n32:184": " Pīḷayamāraṃ gahetvā so, dāṭhiyo damiḷo pana;",
  "anya-e0703n32:185": "Rajjaṃ’nurādhanagare, duve vassāni kārayi.",
  "anya-e0703n32:186": "62.",
  "anya-e0703n32:187": " Evaṃ damiḷarājūnaṃ, tesaṃ pañcannamevahi;",
  "anya-e0703n32:188": "Honti cuddasavassānī, sattamāsā ca uttariṃ.",
  "anya-e0703n32:189": "63.",
  "anya-e0703n32:190": " Gatāya tu nivāsatthaṃ, malaye’nuladeviyā;",
  "anya-e0703n32:191": "Bhariyākanasivassa, pādāpahari pacchiyaṃ.",
  "anya-e0703n32:192": "64.",
  "anya-e0703n32:193": " Kujjhitvā rodamānāsā, rājānaṃ upasakimi;",
  "anya-e0703n32:194": "Taṃ sutvā tanasivoso, manumādāya nikkhami.",
  "anya-e0703n32:195": "65.",
  "anya-e0703n32:196": " Deviyā vacanaṃ sutvā, tassa āgamanā purā;",
  "anya-e0703n32:197": "Dviputtaṃ devimādāya, tato rājā’pi nikkhami.",
  "anya-e0703n32:198": "66.",
  "anya-e0703n32:199": " Dhanuṃ sandhāya āyantaṃ, sīvaṃ vijjhi mahāsīvo;",
  "anya-e0703n32:200": "Rājā nāmaṃ bhāvayitvā, akāsi jinasaṅgahaṃ.",
  "anya-e0703n32:201": "67.",
  "anya-e0703n32:202": " Alattha aṭṭhāmacceca, mahante yodhasammate;",
  "anya-e0703n32:203": "Parivāro mahāāsī, parihāro ca rājino.",
  "anya-e0703n32:204": "68.",
  "anya-e0703n32:205": " Kumbhīlakamahātissa-thera disvā mahāyaso;",
  "anya-e0703n32:206": "Acchagallavihāramhi, buddhapūjamakārayi.",
  "anya-e0703n32:207": "69.",
  "anya-e0703n32:208": " Vatthuṃ sodhetumāruḷho, akāsacetiyaṅgaṇaṃ;",
  "anya-e0703n32:209": "Kavisīse amaccamhi, orohantomahīpati.",
  "anya-e0703n32:210": "70.",
  "anya-e0703n32:211": " Ārohanto sadeviko, disvā magge nisinnakaṃ;",
  "anya-e0703n32:212": "‘‘Na nipanno’’ti kujjhitvā, kavisīsaṃ aghātayi.",
  "anya-e0703n32:213": "71.",
  "anya-e0703n32:214": " Sesā sattaamaccāvi, nibbinnā tena rājinā;",
  "anya-e0703n32:215": "Tassa’ntikā palāyitvā, pakkamantā yathāruci.",
  "anya-e0703n32:216": "72.",
  "anya-e0703n32:217": " Magge viluttā corehi, vihāraṃ hambugallakaṃ;",
  "anya-e0703n32:218": "Pavisitvāna addakkhuṃ, tissattheraṃ bahussutaṃ.",
  "anya-e0703n32:219": "73.",
  "anya-e0703n32:220": " Catunekāyiko thero, yathāladdhāni dāpayi;",
  "anya-e0703n32:221": "Vatthaphāṇitatelāni, taṇḍulā pāhuṇā tathā.",
  "anya-e0703n32:222": "74.",
  "anya-e0703n32:223": " Assatthakāle thero so,",
  "anya-e0703n32:224": "‘‘Kuhiṃyātā’’ti pucchite;",
  "anya-e0703n32:225": "Attānaṃ āvīkatvā te,",
  "anya-e0703n32:226": "Taṃ pavattiṃ nivedayuṃ.",
  "anya-e0703n32:227": "75.",
  "anya-e0703n32:228": " ‘‘Kāretuṃ kehi sakkā nu, jinasāsanapaggahaṃ;",
  "anya-e0703n32:229": "Damiḷehi vā’tha raññā, iti puṭṭhā tu te pana.",
  "anya-e0703n32:230": "76.",
  "anya-e0703n32:231": " ‘‘Rañño sakkā’’ti āhaṃsu, saññāpetvāna te iti;",
  "anya-e0703n32:232": "Ubho tissa mahātissa-therā ādāya te tato.",
  "anya-e0703n32:233": "77.",
  "anya-e0703n32:234": " Rājino santikaṃ netvā, aññamaññaṃ khamāpayuṃ;",
  "anya-e0703n32:235": "Rājā ca te amaccā ca, thero eva mayācayuṃ.",
  "anya-e0703n32:236": "78.",
  "anya-e0703n32:237": " Siddhe kamme pesiteno, gantabbaṃ santikaṃ iti;",
  "anya-e0703n32:238": "Therā datvā paṭiññaṃ te, yathāṭhānamagañchisuṃ.",
  "anya-e0703n32:239": "79.",
  "anya-e0703n32:240": " Anurādhapuraṃ rājā, āgantvāna mahāyaso;",
  "anya-e0703n32:241": "Dāṭhikaṃ damiḷaṃ hantvā, sayaṃ rajjamakārayi.",
  "anya-e0703n32:242": "80.",
  "anya-e0703n32:243": " Tato nigaṇṭhārāmaṃ taṃ, viddhaṃsetvā mahīpati;",
  "anya-e0703n32:244": "Vihāraṃ kārayi tattha, dvādasa pariveṇakaṃ.",
  "anya-e0703n32:245": "81.",
  "anya-e0703n32:246": " Mahāvihārapaṭṭhānā, dvīsu vassasa tesu ca;",
  "anya-e0703n32:247": "Sattarasasu vassesu, dasamāsā’mikesu ca.",
  "anya-e0703n32:248": "82.",
  "anya-e0703n32:249": " Tathā dinesu dasasu, atikkantesu sādaro;",
  "anya-e0703n32:250": "Abhayagiri vihāraṃso, patiṭṭhāpesi bhūpati.",
  "anya-e0703n32:251": "83.",
  "anya-e0703n32:252": " Akkosiyitvā te there, tesu pubbupakārino;",
  "anya-e0703n32:253": "Taṃ mahātissa therassa, vihāraṃ mānado adā.",
  "anya-e0703n32:254": "84.",
  "anya-e0703n32:255": " Girissa yasmā gārāme, rājā kāresi sobhayo;",
  "anya-e0703n32:256": "Tasmā’bhaya giritveva, vihāro nāmako ahu.",
  "anya-e0703n32:257": "85.",
  "anya-e0703n32:258": " Āṇāpetvā somādeviṃ,",
  "anya-e0703n32:259": "Yathā ṭhāne ṭhapesiso;",
  "anya-e0703n32:260": "Tassātannāmakaṃ katvā,",
  "anya-e0703n32:261": "Somārāma makārayi.",
  "anya-e0703n32:262": "86.",
  "anya-e0703n32:263": " Rathā oropitā sā hi, tasmiṃṭhāne varaṅganā;",
  "anya-e0703n32:264": "Kaddambapuppha gumbamhi, nilinā tattha addasa.",
  "anya-e0703n32:265": "87.",
  "anya-e0703n32:266": " Muttayantaṃ sāmaṇeraṃ, maggaṃ hatthena chādiya;",
  "anya-e0703n32:267": "Rājā tassa vaco sutvā, vihāraṃ tattha kārayi.",
  "anya-e0703n32:268": "88.",
  "anya-e0703n32:269": " Mahāthūpassuttarato,",
  "anya-e0703n32:270": "Cetiyaṃ uccavatthukaṃ;",
  "anya-e0703n32:271": "Silā sobhakaṇḍakaṃ nāma,",
  "anya-e0703n32:272": "Rājā soyeva kārayi.",
  "anya-e0703n32:273": "89.",
  "anya-e0703n32:274": " Tesu sattasu yodhesu, uttiyo nāma kārayi;",
  "anya-e0703n32:275": "Nagaramhā dakkhiṇato, vihāraṃ dakkhiṇavhayaṃ.",
  "anya-e0703n32:276": "90.",
  "anya-e0703n32:277": " Tatteva mūlavokāsa, vīhāraṃ mūlanāmako;",
  "anya-e0703n32:278": "Amacco kārayī tena, sopi taṃnāmako ahu.",
  "anya-e0703n32:279": "91.",
  "anya-e0703n32:280": " Kāresi sāliyārāmaṃ, amacco sāliyavhayo;",
  "anya-e0703n32:281": "Kāresi pabbatārāmaṃ, amacco pabbatavhayo.",
  "anya-e0703n32:282": "92.",
  "anya-e0703n32:283": " Uttaratissarāmantu, tissāmacco akārayi;",
  "anya-e0703n32:284": "Vihāre niṭṭhite ramme, tissathera mupaccate.",
  "anya-e0703n32:285": "93.",
  "anya-e0703n32:286": " ‘‘Tumhākaṃ paṭisanthāra, vasena’mhehi kārite;",
  "anya-e0703n32:287": "Vihāre dema tumhākaṃ, iti vatvā adaṃsu ca.",
  "anya-e0703n32:288": "94.",
  "anya-e0703n32:289": " Thero sabbatthavāsesi, te te bhikkhū yathā rahaṃ;",
  "anya-e0703n32:290": "Amaccā’daṃsu saṅghassa, vividhe samaṇārahe.",
  "anya-e0703n32:291": "95.",
  "anya-e0703n32:292": " Rājā sakavihāramhi, vasante samupaṭṭhahi;",
  "anya-e0703n32:293": "Paccayehi anunehi, tena te bahavo ahuṃ.",
  "anya-e0703n32:294": "96.",
  "anya-e0703n32:295": " Theraṃ kulehī saṃsaṭṭhaṃ, mahātissoti vissutaṃ;",
  "anya-e0703n32:296": "Kulasaṃsaṭṭha dosena, saṅgho taṃ nīhari ito.",
  "anya-e0703n32:297": "97.",
  "anya-e0703n32:298": " Tassa sisso bahalamassu-",
  "anya-e0703n32:299": "Tissattheroti pissuto;",
  "anya-e0703n32:300": "Kuddho’bhayagiriṃ gantvā,",
  "anya-e0703n32:301": "Vasi pakkhaṃ vahaṃ tahiṃ.",
  "anya-e0703n32:302": "98.",
  "anya-e0703n32:303": " Tatoppabhuti te bhikkhū, mahāvihāranāgamuṃ;",
  "anya-e0703n32:304": "Evaṃ te’bhayagirikā, niggatā theravādato.",
  "anya-e0703n32:305": "99.",
  "anya-e0703n32:306": " Pabhinnā’bhayagirikehi, dakkhiṇavihārikāyati;",
  "anya-e0703n32:307": "Evaṃ te theravādīhi, pabhinnā bhikkhavo dvidhā.",
  "anya-e0703n32:308": "100.",
  "anya-e0703n32:309": " Mahā abhayabhikkhū te, vaḍḍhetuṃ dīpavāsino;",
  "anya-e0703n32:310": "Vaṭṭagāmaṇibhūmindo, pattiṃ nāma adāsi so.",
  "anya-e0703n32:311": "101.",
  "anya-e0703n32:312": " Vihārapariveṇāni, ghaṭābaddhe akārayi;",
  "anya-e0703n32:313": "‘‘Paṭisaṅkharaṇaṃ evaṃ, hessatīti vicintiya.",
  "anya-e0703n32:314": "102.",
  "anya-e0703n32:315": " Piṭakattayapāḷiñca, tassa aṭṭhakathampi ca;",
  "anya-e0703n32:316": "Mukhapāṭhena ānesuṃ, pubbe bhikkhū mahāmati.",
  "anya-e0703n32:317": "103.",
  "anya-e0703n32:318": " Hāniṃ disvāna sattānaṃ, tadā bhikkhū samāgatā;",
  "anya-e0703n32:319": "Ciraṭṭhitatthaṃ dhammassa, potthakesu likhāpayuṃ.",
  "anya-e0703n32:320": "104.",
  "anya-e0703n32:321": " Vaṭṭagāmaṇi abhayo, rājā rajjamakārayi;",
  "anya-e0703n32:322": "Iti dvādasavassāni, pañcamāsesu ādito.",
  "anya-e0703n32:323": "105.",
  "anya-e0703n32:324": " Itī parahita mattano hitañca,",
  "anya-e0703n32:325": "Paṭilabhiyissariyaṃ karoti pañño;",
  "anya-e0703n32:326": "Vipulamapi kubuddhiladdhabhovaṃ,",
  "anya-e0703n32:327": "Ubhayahitaṃ na karoti bhogaluddho’ti.",
  "anya-e0703n32:328": "Sujanappasādasaṃvegatthāya kate mahāvaṃse",
  "anya-e0703n32:329": "Dasarājako nāma",
  "anya-e0703n32:330": "Tettiṃsatimo paricchedo."
}