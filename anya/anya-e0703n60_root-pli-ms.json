{
  "anya-e0703n60:0": "Ekasaṭṭhima pariccheda",
  "anya-e0703n60:1": "Saṅkhatthalipurābhigamano",
  "anya-e0703n60:2": "1.",
  "anya-e0703n60:3": " Sutvā dve bhātaro aññe, jeṭṭhasso paratiṃsadā;",
  "anya-e0703n60:4": "Khippaṃ saraṭṭhā āgamma, kāresuṃ antimaṃ vidhiṃ.",
  "anya-e0703n60:5": "2.",
  "anya-e0703n60:6": " Atha kittisirimegho, raṭṭhaṃ jeṭṭhassa bhātuno;",
  "anya-e0703n60:7": "Attādhīnaṃ karitvāna, āmantiya kaṇiṭṭhakaṃ.",
  "anya-e0703n60:8": "3.",
  "anya-e0703n60:9": " Datvā raṭṭhadvayaṃ aññaṃ, vatthuṃ tattheva ādisi;",
  "anya-e0703n60:10": "So’pi jeṭṭhassa bhātussa, vacanaṃ sampaṭicchiya.",
  "anya-e0703n60:11": "4.",
  "anya-e0703n60:12": " Samādāya kumārañca, deviñca ratanāvaliṃ;",
  "anya-e0703n60:13": "Dhītaro dve ca gantāna, mahā nāmahulaṃ puraṃ.",
  "anya-e0703n60:14": "5.",
  "anya-e0703n60:15": " Samaggā nivasaṃ tattha, kumārassa sikhāmahaṃ;",
  "anya-e0703n60:16": "Kāretvā parihārena, vaḍḍhesi mahatā sadā.",
  "anya-e0703n60:17": "6.",
  "anya-e0703n60:18": " Tato so deviyā jeṭṭhaṃ-dhītaraṃ mittanāmikaṃ;",
  "anya-e0703n60:19": "Dātukāmo saputtassa, sahāmaccehi mantayi.",
  "anya-e0703n60:20": "7.",
  "anya-e0703n60:21": " Kāliṅganvayasambhūtā, pāyenakhalu bhūmipā;",
  "anya-e0703n60:22": "Sāmibhāvaṃ gatā asmiṃ, laṅkādīpamhī bhūyaso.",
  "anya-e0703n60:23": "8.",
  "anya-e0703n60:24": " Kāliṅgagotta sambhūta, gajabāhussa dātave;",
  "anya-e0703n60:25": "Gūḷarūpena devī’yaṃ, yadi peseyya dhītaraṃ.",
  "anya-e0703n60:26": "9.",
  "anya-e0703n60:27": " Bhiyyo vivāhasambaddho, balavā so bhavissati;",
  "anya-e0703n60:28": "Mayhaṃ eso nirālambo, putto hehīti sabbathā.",
  "anya-e0703n60:29": "10.",
  "anya-e0703n60:30": " Tasmā me sunūno esā, dātuṃ yuttā kumārikā;",
  "anya-e0703n60:31": "Evaṃ sati vatamhākaṃ, vaḍḍhiye’va siyā ‘‘iti’’.",
  "anya-e0703n60:32": "11.",
  "anya-e0703n60:33": " Devīpi sutvā taṃ sabba-mādiccanvaya maṇḍanā;",
  "anya-e0703n60:34": "Sabbathā tamanicchanti, idamāha mahīpatiṃ.",
  "anya-e0703n60:35": "12.",
  "anya-e0703n60:36": " Ghātetvā sakale yakkhe, kumāro vijayavhayo;",
  "anya-e0703n60:37": "Laṃkādīpamimaṃ’kāsi, manussāvāsakaṃ sadā.",
  "anya-e0703n60:38": "13.",
  "anya-e0703n60:39": " Tato pabhuti amhākaṃ, ghaṭesuṃ vijayanvayaṃ;",
  "anya-e0703n60:40": "Kāliṅgavaṃsajeheva, sambandhaṃ katva pubbakaṃ.",
  "anya-e0703n60:41": "14.",
  "anya-e0703n60:42": " Aññabhūpāla sambandho, sutapubbo pinatthino;",
  "anya-e0703n60:43": "Somavaṃsa samumbhūte, ṭhapetvā dharaṇissare.",
  "anya-e0703n60:44": "15.",
  "anya-e0703n60:45": " Tuyhaṃ jātoti amhākaṃ, sambandho so kathaṃ siyā;",
  "anya-e0703n60:46": "Ariyanvaya sambhūta, kumārena sahāmunā.",
  "anya-e0703n60:47": "16.",
  "anya-e0703n60:48": " Evaṃ so deviyā tāya, nekaso vārayantiyā;",
  "anya-e0703n60:49": "Pasayhasaka putthassa, taṃ kumārimadāpayi.",
  "anya-e0703n60:50": "17.",
  "anya-e0703n60:51": " So anekaguṇodāra- bhariyānugato tato;",
  "anya-e0703n60:52": "Rañjayanto jane sabbe, janakasantike vasi.",
  "anya-e0703n60:53": "18.",
  "anya-e0703n60:54": " Ekavīsatiṃ vassāni, rajjaṃ vikkama bāhuso;",
  "anya-e0703n60:55": "Anubhotvā yathākammaṃ, kāyabhedā gato paraṃ.",
  "anya-e0703n60:56": "19.",
  "anya-e0703n60:57": " Tato gajabhujo ṭhitaṃ, sampannabalavāhanaṃ;",
  "anya-e0703n60:58": "Rajjaṃ hatthagataṃ katvā, pulattinagare vasī.",
  "anya-e0703n60:59": "20.",
  "anya-e0703n60:60": " Tato kittisirīmegha, sirīvallabha bhūmipā;",
  "anya-e0703n60:61": "Vuttanta metaṃ viññāya, evaṃ samanucintayuṃ.",
  "anya-e0703n60:62": "21.",
  "anya-e0703n60:63": " Tassa vikkama bāhussa, vuddhabhāvena nekadhā;",
  "anya-e0703n60:64": "Mūlarajjādhipaccaṃ taṃ, ammaṃ nindākaraṃ na hi.",
  "anya-e0703n60:65": "22.",
  "anya-e0703n60:66": " Tadatthajassa bālassa, mūlarajjaṃ pasāsano;",
  "anya-e0703n60:67": "Upekkhaṇaṃ panamhākaṃ, nevānucchavikaṃ vata.",
  "anya-e0703n60:68": "23.",
  "anya-e0703n60:69": " Te soyāva sarajjamhi, baddhamūlo bhavissati;",
  "anya-e0703n60:70": "Pasayha tāva taṃ rajjaṃ, vaṭṭati gaṇhituṃ iti.",
  "anya-e0703n60:71": "24.",
  "anya-e0703n60:72": " Velakkāra balaṃ sabbaṃ, bhindiṃsu dhana dānato;",
  "anya-e0703n60:73": "Ṭhapetvā sevake keci, tassabbhantarike tadā.",
  "anya-e0703n60:74": "25.",
  "anya-e0703n60:75": " Gajabāhu mahīpāle, virattā raṭṭhavāsino;",
  "anya-e0703n60:76": "Ubhinnaṃ rājūnaṃ dūte, pesayuṃ nekaso tato.",
  "anya-e0703n60:77": "26.",
  "anya-e0703n60:78": " Rajjaṃ sādhetvā dassāma, ekībhūtā mayaṃ pana;",
  "anya-e0703n60:79": "Upatthambhakabhāvo’va, kātabbo kevalaṃ iti.",
  "anya-e0703n60:80": "27.",
  "anya-e0703n60:81": " Tato dve bhātukā senaṃ, sakaṃ sannayha vegasā;",
  "anya-e0703n60:82": "Ubhato mukhato tassa, raṭṭhamajjhamupāgamuṃ.",
  "anya-e0703n60:83": "28.",
  "anya-e0703n60:84": " Pahiṇiṃsu ca te dūte, tato gajabohuvhayo;",
  "anya-e0703n60:85": "Bhūmipālo nijāmacce, sannipātiya mantayi.",
  "anya-e0703n60:86": "29.",
  "anya-e0703n60:87": " Veḷakkārabalaṃ sabba-mujupaccattikaṃ ahu;",
  "anya-e0703n60:88": "Rājāno dve ca no raṭṭhaṃ, saṅgāmatthamupāgatā.",
  "anya-e0703n60:89": "30.",
  "anya-e0703n60:90": " Paṭhamaṃ tesu pakkhassa, ekassa balino bhusaṃ;",
  "anya-e0703n60:91": "Mukhabhaṅge kate khippaṃ, tato aññe susādhiyā.",
  "anya-e0703n60:92": "31.",
  "anya-e0703n60:93": " Iti nicchiya senaṅgaṃ, sabbamādāya attano;",
  "anya-e0703n60:94": "Sirivallabharājābhi-mukhaṃ yuddhā’yupāgami.",
  "anya-e0703n60:95": "32.",
  "anya-e0703n60:96": " Sirivallabharājāpi, saṅgāma mahibhiṃsanaṃ;",
  "anya-e0703n60:97": "Pāto paṭṭhāya sāyanha-kālaṃ yāva pavattayaṃ.",
  "anya-e0703n60:98": "33.",
  "anya-e0703n60:99": " Asakkuṇanto’bhibhavaṃ, vidhātuṃ tassa kañcipi;",
  "anya-e0703n60:100": "Tatova so nivattitvā, sakaṃ raṭṭhaṃ gato lahuṃ.",
  "anya-e0703n60:101": "34.",
  "anya-e0703n60:102": " Gajabāhussagokaṇṇa-sacivena parājito;",
  "anya-e0703n60:103": "Agā raṭṭhaṃ sakaṃ kitti-sirimegho’pi bhūpati.",
  "anya-e0703n60:104": "35.",
  "anya-e0703n60:105": " Gajabāhunarindopi, saṅgāme tamhi kiñcipi;",
  "anya-e0703n60:106": "Parihānimasampatto, punā’gamma purantikaṃ.",
  "anya-e0703n60:107": "36.",
  "anya-e0703n60:108": " Balanāthe viniggayha, sāparādhe bahū balī;",
  "anya-e0703n60:109": "Raṭṭhaṃ vūpasametvāna, pāvekkhi nagaraṃ sakaṃ.",
  "anya-e0703n60:110": "37.",
  "anya-e0703n60:111": " Raṭṭhe sake sakeyeva, tato pabhūti bhūmipā;",
  "anya-e0703n60:112": "Aññoññamitte sambandhaṃ, vidhāya vihariṃsu te.",
  "anya-e0703n60:113": "38.",
  "anya-e0703n60:114": " Tato parakkamabhujo, dharaṇī pālanandano;",
  "anya-e0703n60:115": "Medhāvīnekasippesu, sikkhamāno susādhukaṃ.",
  "anya-e0703n60:116": "39.",
  "anya-e0703n60:117": " Vicārakkhamapaññattā , kiccā kiccesu nekaso;",
  "anya-e0703n60:118": "Accuḷārāsayattā ca, mahābhāgattanena ca.",
  "anya-e0703n60:119": "40.",
  "anya-e0703n60:120": " Attano mātubhaginī, sahavāsa sukhamhi ca;",
  "anya-e0703n60:121": "Alaggamānasoneka, balākīḷārasesu ca.",
  "anya-e0703n60:122": "41.",
  "anya-e0703n60:123": " Sūrabhāvādisaṃyuttā, rājaputtā tu mādisā;",
  "anya-e0703n60:124": "Paccante īdise dese, kathaṃ nāma vasissare.",
  "anya-e0703n60:125": "42.",
  "anya-e0703n60:126": " Jātadesañca me dāni, yuvarājapabhogiyaṃ;",
  "anya-e0703n60:127": "Gamissāmīti niggañchi, tamhā parijanatthito.",
  "anya-e0703n60:128": "43.",
  "anya-e0703n60:129": " Kamena santikaṃ saṅkha-nāyakatthalisaññino;",
  "anya-e0703n60:130": "Gāmassāgā ahiṃ kitti-sirimegho nisamma taṃ.",
  "anya-e0703n60:131": "44.",
  "anya-e0703n60:132": " Abhāvā rajja dāyāda-samānassa’trajassa me;",
  "anya-e0703n60:133": "Ekākī’hanti yo citta-santāpo santataṃ gato.",
  "anya-e0703n60:134": "45.",
  "anya-e0703n60:135": " Jeṭṭhaṃva bhātaraṃ mayhaṃ, taṃ dehapaṭibimbakaṃ;",
  "anya-e0703n60:136": "Daṭṭhuṃ me sattataṃ puññaṃ, mahantamuditaṃtica.",
  "anya-e0703n60:137": "46.",
  "anya-e0703n60:138": " Pāmujjavegavasago, nagaraṃ taṃ manoharaṃ;",
  "anya-e0703n60:139": "Alaṅkārā payitvāna, toraṇādīhi nekadhā.",
  "anya-e0703n60:140": "47.",
  "anya-e0703n60:141": " Gantvā paṭipathaṃyeva, baloghaparivārito;",
  "anya-e0703n60:142": "Narindo tithinakkhatta-visese subhasammate.",
  "anya-e0703n60:143": "48.",
  "anya-e0703n60:144": " Anaññasādhāraṇataṃ, sampattehi guṇehi ca;",
  "anya-e0703n60:145": "Lakkhaṇehi ca sabbehi, kalyāṇeyi susaṃyutaṃ.",
  "anya-e0703n60:146": "49.",
  "anya-e0703n60:147": " Disvā kumāraṃ santuṭṭho, āliṅgitvāna pemato;",
  "anya-e0703n60:148": "Ure katvāna cumbitvā, matthakamhi punappunaṃ.",
  "anya-e0703n60:149": "50.",
  "anya-e0703n60:150": " Janassa balato tassa, passato locanehi so;",
  "anya-e0703n60:151": "Santosa assudhārāyo, vassāpento nirantaraṃ.",
  "anya-e0703n60:152": "51.",
  "anya-e0703n60:153": " Manuññameka māruyha, vāhanaṃ saha sūnunā;",
  "anya-e0703n60:154": "Bherini dena pūrento, disā dasa samantato.",
  "anya-e0703n60:155": "52.",
  "anya-e0703n60:156": " Pavisitvā puraṃ tattha, alaṅkāre manorame;",
  "anya-e0703n60:157": "Dassayanto saputtassa, pāvisi rājamandiraṃ.",
  "anya-e0703n60:158": "53.",
  "anya-e0703n60:159": " Laddhā tato kañcukī-supakāra,",
  "anya-e0703n60:160": "Vagādineke paricārake so;",
  "anya-e0703n60:161": "Nānāguṇā rādhitamānasassa,",
  "anya-e0703n60:162": "Vasīsakāse pituno sukhena.",
  "anya-e0703n60:163": "Sujanappasādasaṃvegatthāya kate mahāvaṃse",
  "anya-e0703n60:164": "Saṅkhatthalipurābhigamano nāma",
  "anya-e0703n60:165": "Ekasaṭṭhimo paricchedo."
}