{
  "anya-e0703n31:0": "Dvattiṃsatima pariccheda",
  "anya-e0703n31:1": "Tusitapuragamanaṃ",
  "anya-e0703n31:2": "1.",
  "anya-e0703n31:3": " Aniṭṭhite chattakamme, sudhākamme ca cetiye;",
  "anya-e0703n31:4": "Māraṇantikarogena, rājā āsi gilānako.",
  "anya-e0703n31:5": "2.",
  "anya-e0703n31:6": " Tissaṃ pakkosayitvā so, kaniṭṭhaṃ dīghavāpito;",
  "anya-e0703n31:7": "‘‘Thūpe aniṭṭhitaṃ kammaṃ, niṭṭhāpehīti abravi.",
  "anya-e0703n31:8": "3.",
  "anya-e0703n31:9": " Bhātuno dubbalattāso, tunnavāyehi kāriya;",
  "anya-e0703n31:10": "Kañcukaṃ suddhavatthehi, tena chādiya cetiyaṃ.",
  "anya-e0703n31:11": "4.",
  "anya-e0703n31:12": " Cittakārehi kāresi, vedikaṃ tattha sādhukaṃ;",
  "anya-e0703n31:13": "Pantipuṇṇaghaṭānañca, pañcaṅgulakapantikaṃ.",
  "anya-e0703n31:14": "5.",
  "anya-e0703n31:15": " Chattākārehi kāresi, chattaṃ veḷumayaṃ tathā;",
  "anya-e0703n31:16": "Kharapattamaye canda-sūriye muddhavediyaṃ.",
  "anya-e0703n31:17": "6.",
  "anya-e0703n31:18": " Lākhākuṅkumakehe’taṃ, cittayitvā sucittitaṃ;",
  "anya-e0703n31:19": "Rañño nivedayi’’thūpe, kattabbaṃ niṭṭhitaṃ’’iti.",
  "anya-e0703n31:20": "7.",
  "anya-e0703n31:21": " Sivikāya nipajjitvā, idhāgantvā mahīpati;",
  "anya-e0703n31:22": "Padakkhiṇaṃ karitvāna, sivikāye’va cetiyaṃ.",
  "anya-e0703n31:23": "8.",
  "anya-e0703n31:24": " Vanditvā dakkhiṇadvāre, sayane bhūmisanthate;",
  "anya-e0703n31:25": "Sayitvā dakkhiṇapassena, so mahāthūpa muttamaṃ.",
  "anya-e0703n31:26": "9.",
  "anya-e0703n31:27": " Sayitvā vāmapassesa, lohapāsāda muttamaṃ;",
  "anya-e0703n31:28": "Passanto sumano āsi, bhikkhusaṅghapurekkhato.",
  "anya-e0703n31:29": "10.",
  "anya-e0703n31:30": " Gilānapucchanatthāya, āgatāhi tato tato;",
  "anya-e0703n31:31": "Channavutikoṭiyo bhikkhū, tasmiṃ āsuṃ samāgame.",
  "anya-e0703n31:32": "11.",
  "anya-e0703n31:33": " Gaṇasajjhāyamakaruṃ, vaggabandhena bhikkhavo;",
  "anya-e0703n31:34": "Theraputtābhayaṃ theraṃ, tatthā’disvā mahīpati.",
  "anya-e0703n31:35": "12.",
  "anya-e0703n31:36": " Aṭṭhavīsa mahāyuddhaṃ, yujjhanto aparājayaṃ;",
  "anya-e0703n31:37": "Yo so na paccudāvatto, mahāyodho vasī mama.",
  "anya-e0703n31:38": "13.",
  "anya-e0703n31:39": " Maccuyuddhamhi sampatte, disvā maññe parājayaṃ;",
  "anya-e0703n31:40": "Idāni so maṃ no peti, thero theraputtabhayo.",
  "anya-e0703n31:41": "14.",
  "anya-e0703n31:42": " Iti cintayi sothero, jānitvā tassa cintitaṃ;",
  "anya-e0703n31:43": "Karindanadiyā sise, vasaṃ pañjalipabbate.",
  "anya-e0703n31:44": "15.",
  "anya-e0703n31:45": " Pañcakhīṇāsavasata-parivārena iddhiyā;",
  "anya-e0703n31:46": "Nabhasāgamma rājānaṃ, aṭṭhāsi parivāriya.",
  "anya-e0703n31:47": "16.",
  "anya-e0703n31:48": " Rājā disvā pasanno taṃ, purato ca nisīdiya;",
  "anya-e0703n31:49": "Tumhe dasamahāyodhe, gaṇhitvāna pure ahaṃ.",
  "anya-e0703n31:50": "17.",
  "anya-e0703n31:51": " Yujjhiṃ idāni eko’va, maccunā yuddhamārabhiṃ;",
  "anya-e0703n31:52": "Maccusattuṃ parājetuṃ, na sakkomī’’ti āha ca.",
  "anya-e0703n31:53": "18.",
  "anya-e0703n31:54": " Āha thero ‘‘mahārāja-mā bhāyi manujādhipa;",
  "anya-e0703n31:55": "Kilesasattuṃ ajitvā, ajeyyo maccusattuko.",
  "anya-e0703n31:56": "19.",
  "anya-e0703n31:57": " Sabbampi saṅkhāragataṃ, avassaṃyeva bhijjati;",
  "anya-e0703n31:58": "‘‘Aniccā sabbasaṅkhārā’’, iti vuttaṃhi satthunā.",
  "anya-e0703n31:59": "20.",
  "anya-e0703n31:60": " Lajjā sārajjarahitā, buddhepe’ti aniccatā;",
  "anya-e0703n31:61": "Tasmā aniccā saṅkhārā, dukkhā’nattāti cintaya.",
  "anya-e0703n31:62": "21.",
  "anya-e0703n31:63": " Dutiye attābhāvepi, dhammacchando mahāhite;",
  "anya-e0703n31:64": "Upaṭṭhite devaloke, hitvā dibbaṃ sukhaṃ tuvaṃ.",
  "anya-e0703n31:65": "22.",
  "anya-e0703n31:66": " Idhāgamma bahuṃ puññaṃ, akāsi ca anekadhā;",
  "anya-e0703n31:67": "Karaṇampekarajjassa, sāsanujjotanāyate.",
  "anya-e0703n31:68": "23.",
  "anya-e0703n31:69": " Mahāpuññakataṃ puññaṃ, yāvajjadivasā tayā;",
  "anya-e0703n31:70": "Sabbaṃnussaramevaṃ te, sukhaṃ sajju bhavissati.",
  "anya-e0703n31:71": "24.",
  "anya-e0703n31:72": " Therassavacanaṃ sutvā, rājā attamano ahu;",
  "anya-e0703n31:73": "‘‘Avassayo maccuyuddhepi, tvaṃ me sī’’ti abhāsitaṃ.",
  "anya-e0703n31:74": "25.",
  "anya-e0703n31:75": " Tadā ca āharāpetvā, pahaṭṭho puñña potthakaṃ;",
  "anya-e0703n31:76": "Vācetuṃ lekhakaṃ āha, so taṃ vācesi potthakaṃ.",
  "anya-e0703n31:77": "26.",
  "anya-e0703n31:78": " Ekūnasatavihārā, mahārājena kāritā;",
  "anya-e0703n31:79": "Ekūnavīsakoṭīhi, vihāro marica vaṭṭi ca.",
  "anya-e0703n31:80": "27.",
  "anya-e0703n31:81": " Uttamo lohapāsādo,",
  "anya-e0703n31:82": "Tiṃsakoṭīhi kārito;",
  "anya-e0703n31:83": "Mahāthūpe anagghāni,",
  "anya-e0703n31:84": "Kāritā catuvīsati.",
  "anya-e0703n31:85": "28.",
  "anya-e0703n31:86": " Mahāthūpamhi sesāni, kāritāni subuddhinā;",
  "anya-e0703n31:87": "Koṭisahassaṃ agghanti, mahārājā’’ti vācayi.",
  "anya-e0703n31:88": "29.",
  "anya-e0703n31:89": " ‘‘Koṭṭhanāmamhi malaye, akkhakkhāyika chātake;",
  "anya-e0703n31:90": "Kuṇḍalāni mahagghāni, duve datvāna gaṇhiya.",
  "anya-e0703n31:91": "30.",
  "anya-e0703n31:92": " Khīṇāsavānaṃ pañcannaṃ, mahātherāna muttamo;",
  "anya-e0703n31:93": "Dinno pasannacittena, kaṅguambilapiṇḍako.",
  "anya-e0703n31:94": "31.",
  "anya-e0703n31:95": " Cūḷaṅganiya yuddhamhi, parājitvā palāyatā;",
  "anya-e0703n31:96": "Kālaṃ ghosāpayitvāna, āgatassa vihāyasā.",
  "anya-e0703n31:97": "32.",
  "anya-e0703n31:98": " Khīṇāsavassa yatino, attānamanapekkhiya;",
  "anya-e0703n31:99": "Dinnaṃ sarakabhatta’nti, vutte āha mahīpati.",
  "anya-e0703n31:100": "33.",
  "anya-e0703n31:101": " Vihāramahasattāhe, pāsādassa mahetathā;",
  "anya-e0703n31:102": "Thūpārambhe tu sattāhe, tathā dhātunidhānake.",
  "anya-e0703n31:103": "34.",
  "anya-e0703n31:104": " Cātuddisassa ubhato, saṅghassa ubhato mayā;",
  "anya-e0703n31:105": "Mahārahaṃ mahādānaṃ, avisesaṃ pavattitaṃ.",
  "anya-e0703n31:106": "35.",
  "anya-e0703n31:107": " Mahāvesākhapūjā ca, catuvīsati kārayi;",
  "anya-e0703n31:108": "Dīpe saṅghassa tikkhattuṃ, ticīvaramadāpayi.",
  "anya-e0703n31:109": "36.",
  "anya-e0703n31:110": " Sattasatta dināneva, dīpe rajjamahaṃ imaṃ;",
  "anya-e0703n31:111": "Pañcakkhattuṃ sāsanamhi, adāsiṃ haṭṭhamānaso.",
  "anya-e0703n31:112": "37.",
  "anya-e0703n31:113": " Satataṃ dvādasaṭhāne, sappinā suddhavaṭṭiyā;",
  "anya-e0703n31:114": "Dīpasahassaṃ jālesiṃ, pūjento sugataṃ ahaṃ.",
  "anya-e0703n31:115": "38.",
  "anya-e0703n31:116": " Niccaṃ aṭṭhārasaṭhāne, vajjehi vihitaṃ ahaṃ;",
  "anya-e0703n31:117": "Gilāna bhattabhesajjaṃ, gilānānamadāpayiṃ.",
  "anya-e0703n31:118": "39.",
  "anya-e0703n31:119": " Catuttālīsaṭhānamhi, saṅkhataṃ madhupāyasaṃ;",
  "anya-e0703n31:120": "Tattakesveva ṭhānesu, telullopakameva ca.",
  "anya-e0703n31:121": "40.",
  "anya-e0703n31:122": " Ghate pakke mahājāla, pūve ṭhānamhi tattake;",
  "anya-e0703n31:123": "Tatheva saha bhattehi, nicca emava adāpayiṃ.",
  "anya-e0703n31:124": "41.",
  "anya-e0703n31:125": " Uposathesu divasesu, māse māse ca aṭṭhasu;",
  "anya-e0703n31:126": "Laṃkādīpe vihāresu, dīpa telamadāpayiṃ.",
  "anya-e0703n31:127": "42.",
  "anya-e0703n31:128": " Dhammadānaṃ mahantanti, sutvā amisadānato;",
  "anya-e0703n31:129": "Loha pāsādato heṭṭhā, saṅghamajjhamhi āsane.",
  "anya-e0703n31:130": "43.",
  "anya-e0703n31:131": " ‘‘Osāressāmi saṅghassa, maṅgalasutta’’miccahaṃ;",
  "anya-e0703n31:132": "Nisinno osārayituṃ, nāsakkhiṃ saṅghagāravā.",
  "anya-e0703n31:133": "44.",
  "anya-e0703n31:134": " Tatoppabhuti laṃkāya, vihāresu tahiṃ tahiṃ;",
  "anya-e0703n31:135": "Dhammakathaṃ kathāpesiṃ, sakkaritvāna desake.",
  "anya-e0703n31:136": "45.",
  "anya-e0703n31:137": " Dhammakathika ssekassa, sappiphāṇitasakkharaṃ;",
  "anya-e0703n31:138": "Nāḷiṃ nāḷimadāpesiṃ, dāpesiṃ caturaṅgulaṃ.",
  "anya-e0703n31:139": "46.",
  "anya-e0703n31:140": " Muṭṭhikaṃ yaṭṭhimadhukaṃ, dāpesiṃ sāṭakadvayaṃ;",
  "anya-e0703n31:141": "Sabbaṃpissariye dānaṃ, name hāsesi mānasaṃ.",
  "anya-e0703n31:142": "47.",
  "anya-e0703n31:143": " Jīvitaṃ anapekkhitvā, duggatena satā mayā;",
  "anya-e0703n31:144": "Dinna dāna dvayaṃyeva, taṃ me hāsesi mānasaṃ.",
  "anya-e0703n31:145": "48.",
  "anya-e0703n31:146": " Taṃ sutvā abhayo thero, taṃ dānadvayameva so;",
  "anya-e0703n31:147": "Rañño cittappasādatthaṃ, saṃ vaṇṇesi anekadhā.",
  "anya-e0703n31:148": "49.",
  "anya-e0703n31:149": " Tesu pañcasu theresu, kaṅguambilagāhako;",
  "anya-e0703n31:150": "Maliya deva mahāthero, sumanakūṭamhi pabbate.",
  "anya-e0703n31:151": "50.",
  "anya-e0703n31:152": " Navannaṃ bhikkhusatānaṃ, datvā taṃ paribhuñji so;",
  "anya-e0703n31:153": "Pathavīcālako dhamma, suttathero tu taṃ pana.",
  "anya-e0703n31:154": "51.",
  "anya-e0703n31:155": " Kalyāṇikavihāramhi, bhikkhūnaṃ saṃvibhājiya;",
  "anya-e0703n31:156": "Dasaddhasa tasaṅkhānaṃ, paribhoga makāsayaṃ.",
  "anya-e0703n31:157": "52.",
  "anya-e0703n31:158": " Talaṅgara vāsiko dhamma, dinnatthero piyaṅguke;",
  "anya-e0703n31:159": "Dīpe dasasahassānaṃ, datvāna paribhuñjitaṃ.",
  "anya-e0703n31:160": "53.",
  "anya-e0703n31:161": " Maṅgaṇavāsiko khudda, tissatthero mahiddhiko;",
  "anya-e0703n31:162": "Kelāse saṭṭhisahassānaṃ, datvāna paribhuñji taṃ.",
  "anya-e0703n31:163": "54.",
  "anya-e0703n31:164": " Mahābyaggho ca thero taṃ, ukkanagaravihārake;",
  "anya-e0703n31:165": "Datvā satānaṃ sattānaṃ, paribhogamakāsayaṃ.",
  "anya-e0703n31:166": "55.",
  "anya-e0703n31:167": " Sarakabhattagāhī tu, thero piyaṅgudīpake;",
  "anya-e0703n31:168": "Dvādasa bhikkhusahassānaṃ, datvāna paribhuñjitaṃ.",
  "anya-e0703n31:169": "56.",
  "anya-e0703n31:170": " Iti vatvā’bhayatthero, rañño hāsesi mānasaṃ;",
  "anya-e0703n31:171": "Rājā cittaṃ pasādetvā, taṃ theraṃ idha mabruvi.",
  "anya-e0703n31:172": "57.",
  "anya-e0703n31:173": " ‘‘Catuvīsativassāni, saṅghassa upakārako;",
  "anya-e0703n31:174": "Aha mevaṃ hotu kāyo’pi, saṅghassa upakārako.",
  "anya-e0703n31:175": "58.",
  "anya-e0703n31:176": " Mahāthūpa dassanaṭhāne, saṅghassa kammamāḷake;",
  "anya-e0703n31:177": "Sarīraṃ saṅghadāsassa, tumhe jhāpetha me’’iti.",
  "anya-e0703n31:178": "59.",
  "anya-e0703n31:179": " Kaniṭṭhaṃ āha ‘‘bho tissa, mahāthūpe aniṭṭhitaṃ;",
  "anya-e0703n31:180": "Niṭṭhāpehi tuvaṃ sabbaṃ, kammaṃ sakkacca sādhukaṃ.",
  "anya-e0703n31:181": "60.",
  "anya-e0703n31:182": " Sāyaṃ pāto ca pupphāni, mahāthūpamhi pūjaya;",
  "anya-e0703n31:183": "Tikkhattuṃ upahārañca, mahāthūpassa kāraya.",
  "anya-e0703n31:184": "61.",
  "anya-e0703n31:185": " Paṭiyāditañca yaṃ vattaṃ, mayā sugata sāsane;",
  "anya-e0703n31:186": "Sabbaṃ aparihāpetvā, tāta vattaya taṃ tuvaṃ.",
  "anya-e0703n31:187": "62.",
  "anya-e0703n31:188": " Saṅghassa tāta kiccesu, mā pamajjittha sabbadā’’;",
  "anya-e0703n31:189": "Itaṃ taṃ anusāsitvā, tuṇhī āsi mahīpati.",
  "anya-e0703n31:190": "63.",
  "anya-e0703n31:191": " Taṅkhaṇaṃ gaṇasajjhāyaṃ, bhikkhusaṅgho akāsi ca;",
  "anya-e0703n31:192": "Devatā cha rathe ceva, chahi devehi ānayuṃ.",
  "anya-e0703n31:193": "64.",
  "anya-e0703n31:194": " Yācuṃ visuṃ visuṃ devā, rājānaṃ te rathe ṭhitā;",
  "anya-e0703n31:195": "‘‘Amhākaṃ devalokaṃ tvaṃ, ehi rājamanoramaṃ’’.",
  "anya-e0703n31:196": "65.",
  "anya-e0703n31:197": " Rājā tesaṃ vaco sutvā, ‘‘yāva dhammaṃ suṇomahaṃ;",
  "anya-e0703n31:198": "Adhivāsetha tāvā’’ti, hatthākārena vārayi.",
  "anya-e0703n31:199": "66.",
  "anya-e0703n31:200": " Vāreti gaṇasajjhāya, mībhi mantvāna bhikkhavo;",
  "anya-e0703n31:201": "Sajjhāyaṃ ṭhapayuṃ rājā, pucchitaṃ ṭhānakāraṇaṃ.",
  "anya-e0703n31:202": "67.",
  "anya-e0703n31:203": " ‘‘Āgamethā’’ti saññāya, dinnattā’ti vadiṃsu te;",
  "anya-e0703n31:204": "Rājā ‘‘netaṃ tathā bhante’’, iti vatvāna taṃ vadi.",
  "anya-e0703n31:205": "68.",
  "anya-e0703n31:206": " Taṃ sutvāna janā keci, ‘‘bhīto maccubhayā ayaṃ;",
  "anya-e0703n31:207": "Lālappatī’’ti maññiṃsu, tesaṃ kaṅkhāvinodanaṃ.",
  "anya-e0703n31:208": "69.",
  "anya-e0703n31:209": " Kāretuṃ abhayatthero, rājānaṃ evamāha so;",
  "anya-e0703n31:210": "‘‘Jānāpetuṃ kathaṃ sakkā, ānītā te rathā’’iti.",
  "anya-e0703n31:211": "70.",
  "anya-e0703n31:212": " Pupphadānaṃ khipāpesi, rāja nabhasi paṇḍito;",
  "anya-e0703n31:213": "Tāni laggāni lambiṃsu, rathīsāsu visuṃ visuṃ.",
  "anya-e0703n31:214": "71.",
  "anya-e0703n31:215": " Ākāse lambamānāni, tāni disvā mahājano;",
  "anya-e0703n31:216": "Kaṅkhaṃ paṭivinodesi, rājā theramabhāsitaṃ.",
  "anya-e0703n31:217": "72.",
  "anya-e0703n31:218": " ‘‘Katamo devaloko hi,",
  "anya-e0703n31:219": "Rammo bhante’’ti so bruvi;",
  "anya-e0703n31:220": "‘‘Tusinānaṃ puraṃ rāja,",
  "anya-e0703n31:221": "Rammaṃ’’iti sataṃ mataṃ.",
  "anya-e0703n31:222": "73.",
  "anya-e0703n31:223": " Buddhabhāvāya samayaṃ, olokento mahādayo;",
  "anya-e0703n31:224": "Metteyyo bodhisatto hi, vasate tusite pure.",
  "anya-e0703n31:225": "74.",
  "anya-e0703n31:226": " Therassa vacanaṃ sutvā, mahārājā mahāmatī;",
  "anya-e0703n31:227": "Olokento mahāthūpaṃ, nipannova nimīlayi.",
  "anya-e0703n31:228": "75.",
  "anya-e0703n31:229": " Cavitvā taṃkhaṇaṃyeva, tusitā ahaṭe rathe;",
  "anya-e0703n31:230": "Nibbattitvā ṭhitoyeva, dibbadeho adissatha.",
  "anya-e0703n31:231": "76.",
  "anya-e0703n31:232": " Katassa puññakammassa, phalaṃ dassetumattano;",
  "anya-e0703n31:233": "Mahājanassa dassento, attānaṃ samalaṅkataṃ.",
  "anya-e0703n31:234": "77.",
  "anya-e0703n31:235": " Rathaṭṭhoyeva tikkhattuṃ, mahāthūpaṃ padakkhiṇaṃ;",
  "anya-e0703n31:236": "Katvāna thūpaṃ saṅghañca, vanditvā tusitaṃ agā.",
  "anya-e0703n31:237": "78.",
  "anya-e0703n31:238": " Nāṭakiyo idhāgantvā, makuṭaṃ yattha mocayuṃ;",
  "anya-e0703n31:239": "‘‘Makuṭamuttasālā’’ti, ettha sālā katā ahu.",
  "anya-e0703n31:240": "79.",
  "anya-e0703n31:241": " Citake ṭhapite raññe, sarīramhi mahājano;",
  "anya-e0703n31:242": "Yatthāravi ‘‘rāvavaṭṭi-sālā’’nāma tahiṃ ahu.",
  "anya-e0703n31:243": "80.",
  "anya-e0703n31:244": " Rañño sarīraṃ jhāpesuṃ, yasmiṃ nissīmamāḷake;",
  "anya-e0703n31:245": "So eva māḷako ettha, vuccate ‘‘rāja māḷako’’.",
  "anya-e0703n31:246": "81.",
  "anya-e0703n31:247": " Duṭṭhagāmaṇirājā so, rājā nāmāraho mahā;",
  "anya-e0703n31:248": "Metteyyassa bhagavato, hessati aggasāvako.",
  "anya-e0703n31:249": "82.",
  "anya-e0703n31:250": " Rañño pitā pitā tassa,",
  "anya-e0703n31:251": "Mātā mātā bhavissati;",
  "anya-e0703n31:252": "Saddhātisso kaniṭṭho tu,",
  "anya-e0703n31:253": "Dutiyo hessati sāvako.",
  "anya-e0703n31:254": "83.",
  "anya-e0703n31:255": " Sālirājakumāro yo,",
  "anya-e0703n31:256": "Tassa rañño suto tuso;",
  "anya-e0703n31:257": "Metteyyassa bhagavato,",
  "anya-e0703n31:258": "Puttoyeva bhavissati.",
  "anya-e0703n31:259": "84.",
  "anya-e0703n31:260": " Evaṃ yo kusalaparo karoti puññaṃ,",
  "anya-e0703n31:261": "Chādento aniyatapāpakaṃ bahumpi;",
  "anya-e0703n31:262": "So saggaṃ sakale rami vo payāti tasmā,",
  "anya-e0703n31:263": "Sappañño sa tatarato bhaveyya puññeti.",
  "anya-e0703n31:264": "Sujanappasādasaṃvegatthāya kate mahāvaṃse",
  "anya-e0703n31:265": "Tusitapuragamanaṃ nāma",
  "anya-e0703n31:266": "Dvattiṃsatimo paricchedo"
}