{
  "anya-e0703n23:0": "Catuvīsatima pariccheda",
  "anya-e0703n23:1": "Dvebhātikayuddhaṃ",
  "anya-e0703n23:2": "1.",
  "anya-e0703n23:3": " Hatthassa tharukammassa, kusalo katupāsano;",
  "anya-e0703n23:4": "So gāmaṇirājasuto, mahāgāme vasī tadā.",
  "anya-e0703n23:5": "2.",
  "anya-e0703n23:6": " Rājā rājasutaṃ tissaṃ, dīghavāpimhi vāsayi;",
  "anya-e0703n23:7": "Ārakkhituṃ janapadaṃ, sampanna balavāhanaṃ.",
  "anya-e0703n23:8": "3.",
  "anya-e0703n23:9": " Kumāro gāmaṇikāle, sampassanto balaṃ sakaṃ;",
  "anya-e0703n23:10": "‘‘Yujjhissaṃ damiḷehī’’ti, piturañño kathāpayī.",
  "anya-e0703n23:11": "4.",
  "anya-e0703n23:12": " Rājā taṃ anurakkhanto, ‘‘oragaṅgaṃ alaṃ’’ iti;",
  "anya-e0703n23:13": "Vāresi yāvatatiyaṃ, so tatheva kathāpayī.",
  "anya-e0703n23:14": "5.",
  "anya-e0703n23:15": " Pitā me puriso honto, ne’vaṃ vakkhati teni’daṃ;",
  "anya-e0703n23:16": "Pilandhatūti pesesi, itthālaṅkāramassa so.",
  "anya-e0703n23:17": "6.",
  "anya-e0703n23:18": " Rājā’ha tassa kujjhitvā, ‘‘karotha hemasaṅkhaliṃ;",
  "anya-e0703n23:19": "Tāya taṃ bandhayissāmi, nā’ññathā rakkhiyo hi so.",
  "anya-e0703n23:20": "7.",
  "anya-e0703n23:21": " Palāyitvāna malayaṃ, kujjhitvā pituno agā;",
  "anya-e0703n23:22": "Duṭṭhattāyeva pitari, āhu taṃ duṭṭhagāmaṇi.",
  "anya-e0703n23:23": "8.",
  "anya-e0703n23:24": " Rājā’tha ārabhī kātuṃ, mahāmaṅgalacetiyaṃ;",
  "anya-e0703n23:25": "Niṭṭhite cetiye saṅghaṃ, sannipātayi bhūpati.",
  "anya-e0703n23:26": "9.",
  "anya-e0703n23:27": " Dvādasā’suṃ sahassāni, bhikkhū cittalapabbatā;",
  "anya-e0703n23:28": "Tato tato dvādaseva, sahassāni samāgamuṃ.",
  "anya-e0703n23:29": "10.",
  "anya-e0703n23:30": " Katvāna cetiyamahaṃ, rājā saṅghassa sammukhā;",
  "anya-e0703n23:31": "Sabbe yodhe samānetvā, kāresi sapathaṃ tadā.",
  "anya-e0703n23:32": "11.",
  "anya-e0703n23:33": " ‘‘Puttānaṃ kalahaṭṭhānaṃ, na gacchissāma no’’iti;",
  "anya-e0703n23:34": "Akaṃsu sapathaṃ sabbe, taṃ yuddhaṃ tena nāgamuṃ.",
  "anya-e0703n23:35": "12.",
  "anya-e0703n23:36": " Catusaṭṭhi vihāre so, kārāpetvā mahīpati;",
  "anya-e0703n23:37": "Tattakāneva vassāni, ṭhatvā maritahiṃ tadā.",
  "anya-e0703n23:38": "13.",
  "anya-e0703n23:39": " Rañño sarīraṃ gāhetvā, channayānena rājini;",
  "anya-e0703n23:40": "Netvā tissa mahārāmaṃ, taṃ saṅghassa nivedayi.",
  "anya-e0703n23:41": "14.",
  "anya-e0703n23:42": " Sutvā tissakumāro taṃ, āgantvā dīghavāpito;",
  "anya-e0703n23:43": "Sarīrakiccaṃ kāretvā, sakkaccaṃ pituno sayaṃ.",
  "anya-e0703n23:44": "15.",
  "anya-e0703n23:45": " Mātaraṃ kaṇḍulaṃ hatthiṃ, ādiyitvā mahabbalo;",
  "anya-e0703n23:46": "Bhātubhayā dīghavāpiṃ, agamāsi lahuṃ tato.",
  "anya-e0703n23:47": "16.",
  "anya-e0703n23:48": " Taṃ pavattiṃ nivedetuṃ, duṭṭhagāmaṇi santikaṃ;",
  "anya-e0703n23:49": "Lekhaṃ datvā visajjesuṃ, saccemaccā samāgatā.",
  "anya-e0703n23:50": "17.",
  "anya-e0703n23:51": " So guttahālamāgantvā, tattha cāre visajjiya;",
  "anya-e0703n23:52": "Mahāgāmamupagantvā, sayaṃ rajje’bhisecayi.",
  "anya-e0703n23:53": "18.",
  "anya-e0703n23:54": " Mātatthaṃ kaṇḍūlatthañca, bhātulekhaṃ visajjayi;",
  "anya-e0703n23:55": "Aladdhā yāvatatiyaṃ, yuddhāya samupāgami.",
  "anya-e0703n23:56": "19.",
  "anya-e0703n23:57": " Ahu dvinnaṃ mahāyuddhaṃ, cūḷaṅgaṇiyapiṭṭhiyaṃ;",
  "anya-e0703n23:58": "Tattha nekasahassāni, patiṃsu rājino narā.",
  "anya-e0703n23:59": "20.",
  "anya-e0703n23:60": " Rājā ca tissāmacco ca, vaḷavādīghutunikā;",
  "anya-e0703n23:61": "Tayoyeva palāyiṃsu, kumāro anubandhite.",
  "anya-e0703n23:62": "21.",
  "anya-e0703n23:63": " Ubhinnamantare bhikkhū, mantayiṃsu mahīdharaṃ;",
  "anya-e0703n23:64": "Taṃ disvā ‘‘bhikkhusaṅghassa, kammaṃ’’ iti nivatti so.",
  "anya-e0703n23:65": "22.",
  "anya-e0703n23:66": " Kappakandaranajjāso, javamālititthamāgato;",
  "anya-e0703n23:67": "Rājā’ha tissamaccaṃ taṃ, ‘‘chātajjhattā mayaṃ’’iti.",
  "anya-e0703n23:68": "23.",
  "anya-e0703n23:69": " Suvaṇṇasarake khitta-bhattaṃ nīharitassa so;",
  "anya-e0703n23:70": "Saṅghe datvā bhuñjanato, kāretvā catubhāgakaṃ.",
  "anya-e0703n23:71": "24.",
  "anya-e0703n23:72": " ‘‘Ghosehi kāla’’miccā’ha,",
  "anya-e0703n23:73": "Tisso kālamaghosayi;",
  "anya-e0703n23:74": "Suṇitvā dibbasotena,",
  "anya-e0703n23:75": "Rañño sakkhāya dāyako.",
  "anya-e0703n23:76": "25.",
  "anya-e0703n23:77": " Thero piyaṅgu dīpaṭṭho, theraṃ tattha niyojayi;",
  "anya-e0703n23:78": "Tissaṃ kuṭumbikasutaṃ, so tattha nabhasā’gamā.",
  "anya-e0703n23:79": "26.",
  "anya-e0703n23:80": " Tassa tisso karāpatta-ādāyā’dāsi rājino;",
  "anya-e0703n23:81": "Saṅghassa bhāgaṃ sambhāgaṃ, rājā patte khipāpayi.",
  "anya-e0703n23:82": "27.",
  "anya-e0703n23:83": " Sambhāgaṃ khipi tisso ca, sambhāgaṃ vaḷavāpi ca;",
  "anya-e0703n23:84": "Na icchitassābhāgañca, tisso pattamhi pakkhipi.",
  "anya-e0703n23:85": "28.",
  "anya-e0703n23:86": " Bhattassa puṇṇapattaṃ taṃ, adātherassa bhūpati;",
  "anya-e0703n23:87": "Adā gotamatherassa, so gantvā nabhasā lahuṃ.",
  "anya-e0703n23:88": "29.",
  "anya-e0703n23:89": " Bhikkhūnaṃ bhuñjamānānaṃ, datvā ālopabhāgaso;",
  "anya-e0703n23:90": "Pañcasatānaṃ so thero, laddhehi tu tadantikā.",
  "anya-e0703n23:91": "30.",
  "anya-e0703n23:92": " Bhāgehi pattaṃ pūretvā, ākāse khipi rājino;",
  "anya-e0703n23:93": "Disvā’ gataṃ gahetvā taṃ, tisso bhojisi bhūpatiṃ.",
  "anya-e0703n23:94": "31.",
  "anya-e0703n23:95": " Bhuñjitvāna sayañjāpi, vaḷavañca abhojayi;",
  "anya-e0703n23:96": "Sattāhaṃ cumbaṭaṃ katvā, rājā pattaṃ visajjayi.",
  "anya-e0703n23:97": "32.",
  "anya-e0703n23:98": " Gantvāna so mahāgāmaṃ, samādāya balaṃ puna;",
  "anya-e0703n23:99": "Saṭṭhisahassaṃ yuddhāya, gantvā yujjhi sabhātarā.",
  "anya-e0703n23:100": "33.",
  "anya-e0703n23:101": " Rājā vaḷavamāruyha, tisso kaṇḍūla hatthinaṃ;",
  "anya-e0703n23:102": "Dve bhātaro samāgañchuṃ, yujjhamānā raṇe tadā.",
  "anya-e0703n23:103": "34.",
  "anya-e0703n23:104": " Rājā kariṃ karitva’nto, vaḷavāmaṇḍalaṃ akā;",
  "anya-e0703n23:105": "Tathāpi chiddaṃ no disvā, laṅghā petuṃ matiṃakā.",
  "anya-e0703n23:106": "35.",
  "anya-e0703n23:107": " Vaḷavaṃ laṅghayitvāna, hatthinaṃ bhātiko’pari;",
  "anya-e0703n23:108": "Tomaraṃ khipi cammaṃva, yathā chijjati piṭṭhiyaṃ.",
  "anya-e0703n23:109": "36.",
  "anya-e0703n23:110": " Anekāni sahassāni, kumārassa narātahiṃ;",
  "anya-e0703n23:111": "Patiṃsu yuddhe yujjhantā, bhijja ceva mahabbalaṃ.",
  "anya-e0703n23:112": "37.",
  "anya-e0703n23:113": " ‘‘Ārohakassa vekallā, itthī maṃ laṅghayī’’iti;",
  "anya-e0703n23:114": "Kuddhokarī taṃ cālento, rukkhameka mupāgami.",
  "anya-e0703n23:115": "38.",
  "anya-e0703n23:116": " Kumāro āruhī rukkhaṃ, hatthī sāmimupāgami;",
  "anya-e0703n23:117": "Tamāruyha palāyantaṃ, kumāro manubandhi so.",
  "anya-e0703n23:118": "39.",
  "anya-e0703n23:119": " Pavisitvā vihāraṃ so, mahāthera gharaṃgato;",
  "anya-e0703n23:120": "Nipajjaheṭṭhā mañcassa, kumāro bhātunobhayā.",
  "anya-e0703n23:121": "40.",
  "anya-e0703n23:122": " Pasārayi mahāthero, cīvaraṃ tattha mañcake;",
  "anya-e0703n23:123": "Rājā anupadaṃ gantvā, ‘‘kuhiṃ tisso’’ti pucchatha.",
  "anya-e0703n23:124": "41.",
  "anya-e0703n23:125": " ‘‘Mañce tattha mahārāja’’, iti thero avoca taṃ;",
  "anya-e0703n23:126": "Heṭṭhā mañceti jānitvā, tato nikkhamma bhūpati.",
  "anya-e0703n23:127": "42.",
  "anya-e0703n23:128": " Samantato vihārassa, rakkhaṃ kārayi taṃ pana;",
  "anya-e0703n23:129": "Pañcakamhi nipajjetvā, datvā upari cīvaraṃ.",
  "anya-e0703n23:130": "43.",
  "anya-e0703n23:131": " Mañcapādesu gaṇhitvā, cattāro daharā yatī;",
  "anya-e0703n23:132": "Matabhikkhuniyāmena, kumāraṃ bahi nīharuṃ.",
  "anya-e0703n23:133": "44.",
  "anya-e0703n23:134": " Nīyamānantu taṃ ñatvā, idha māha mahīpati;",
  "anya-e0703n23:135": "‘‘Tissa tvaṃ kuladevatānaṃ, sīse hutvāna niyyāsi.",
  "anya-e0703n23:136": "45.",
  "anya-e0703n23:137": " Balakkārena gahaṇaṃ, kuladevehi natthi me;",
  "anya-e0703n23:138": "Guṇaṃ tvaṃ kuladevānaṃ, sareyyāsi kadācipi’’.",
  "anya-e0703n23:139": "46.",
  "anya-e0703n23:140": " Tatoyeva mahāgāmaṃ, agamāsi mahīpati;",
  "anya-e0703n23:141": "Āṇāpesi ca tattheva, mātaraṃ mātugāravo.",
  "anya-e0703n23:142": "47.",
  "anya-e0703n23:143": " [Vassāni aṭṭhasaṭṭhiṃso, aṭṭhā dhammaṭṭhamānaso;",
  "anya-e0703n23:144": "Aṭṭhasaṭṭhivihāre ca, kārāpesi mahīpati.]",
  "anya-e0703n23:145": "48.",
  "anya-e0703n23:146": " Nikkhāmito so bhikkhūhi, tissorāja suto pana;",
  "anya-e0703n23:147": "Dīghavāpiṃ tatoyeva, agama’ññataro viya.",
  "anya-e0703n23:148": "49.",
  "anya-e0703n23:149": " Kumāro godhagattassa, tissatherassa āha so;",
  "anya-e0703n23:150": "‘‘Sāparādho ahaṃ bhante, khamāpessāmi bhātaraṃ.",
  "anya-e0703n23:151": "50.",
  "anya-e0703n23:152": " Veyyāvaccakarā kāraṃ, tissaṃ pañcasatāni ca;",
  "anya-e0703n23:153": "Bhikkhunamādiyitvā so, thero rāja mupāgami.",
  "anya-e0703n23:154": "51.",
  "anya-e0703n23:155": " Rājaputtaṃ ṭhapetvāna, thero sopāna matthake;",
  "anya-e0703n23:156": "Sasaṅgho pāvisi saddho, nisīdāviya bhūmipo.",
  "anya-e0703n23:157": "52.",
  "anya-e0703n23:158": " Upānayī yāguādiṃ, thero pattaṃ vidhesiso;",
  "anya-e0703n23:159": "‘‘Kinti vutto’bravi tissaṃ, ādāya agatā’’iti.",
  "anya-e0703n23:160": "53.",
  "anya-e0703n23:161": " ‘‘Kuhiṃ coro’’ti vutto ca, ṭhitaṭhānaṃ nivedayi;",
  "anya-e0703n23:162": "Vihāradevī gantvāna, chādiyaṭhāsi puttaka.",
  "anya-e0703n23:163": "54.",
  "anya-e0703n23:164": " Rājā’ha theraṃ ‘‘ñāto vo,",
  "anya-e0703n23:165": "Dāsabhāvo idāni no;",
  "anya-e0703n23:166": "Sāmaṇeraṃ pesayetha,",
  "anya-e0703n23:167": "Tumhe me sattavassikaṃ.",
  "anya-e0703n23:168": "55.",
  "anya-e0703n23:169": " Janakkhayaṃ vināyeva, kalaho na bhaveyya no;",
  "anya-e0703n23:170": "Rājā saṅghassa doseso, bhaṃghe daṇḍaṃ karissati.",
  "anya-e0703n23:171": "56.",
  "anya-e0703n23:172": " Hessatā’gatakiccā vo,",
  "anya-e0703n23:173": "Yāgādiṃ gaṇhāthāti so;",
  "anya-e0703n23:174": "Datvā taṃ bhikkhusaṅghassa,",
  "anya-e0703n23:175": "Pakkositvāna bhātaraṃ.",
  "anya-e0703n23:176": "57.",
  "anya-e0703n23:177": " Tattheva saṅghamajjhamhi, nisinno bhātarā saha;",
  "anya-e0703n23:178": "Bhuñjitvā ekatoyeva, bhikkhu saṅghaṃ visajjayi.",
  "anya-e0703n23:179": "58.",
  "anya-e0703n23:180": " Sassakammāni kāretuṃ, tissaṃ tattheva pāhiṇi;",
  "anya-e0703n23:181": "Sayampi bheriṃ cāretvā, sassakammāni kārayi.",
  "anya-e0703n23:182": "59.",
  "anya-e0703n23:183": " Iti veramanekavikappacitaṃ,",
  "anya-e0703n23:184": "Samayanti bahuṃ api sappurisaṃ;",
  "anya-e0703n23:185": "Iti cintiya kohi naro matimā,",
  "anya-e0703n23:186": "Na bhaveyya paresu susanta manoti.",
  "anya-e0703n23:187": "Sujanappasādasaṃvegatthāya kate mahāvaṃse",
  "anya-e0703n23:188": "Dvebhātikayuddhaṃ nāma",
  "anya-e0703n23:189": "Catuvīsatimo paricchedo."
}