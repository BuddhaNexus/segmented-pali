{
  "anya-e1001n11:0": "Pakiṇṇakakaṇḍa",
  "anya-e1001n11:1": "316.",
  "anya-e1001n11:2": " Kulasīlaguṇopeto , sabbadhammaparāyaṇo;",
  "anya-e1001n11:3": "Pavīṇo pesanājjhakkho, dhammajjhakkho vidhīyate.",
  "anya-e1001n11:4": "317.",
  "anya-e1001n11:5": " Vedavedaṅgatatvañño, jappahomaparāyaṇo;",
  "anya-e1001n11:6": "Āsīvādavacoyutto, esa rājapurohito.",
  "anya-e1001n11:7": "Kappo byākaraṇaṃ joti – satthaṃ sikkhā nirutti ca;",
  "anya-e1001n11:8": "Chandoviciti cetāni, vedaṅgāni vadanti cha.",
  "anya-e1001n11:9": "318.",
  "anya-e1001n11:10": " Sakiṃ vuttagahitatto, lahuhattho jitakkharo;",
  "anya-e1001n11:11": "Sabbasatthasamālokī, pakaṭṭho nāma lekhako.",
  "anya-e1001n11:12": "319.",
  "anya-e1001n11:13": " Samattanītisatthañño , vāhane pūritassamo;",
  "anya-e1001n11:14": "Sūravīraguṇopeto, senājhakkho vidhīyate.",
  "anya-e1001n11:15": "320.",
  "anya-e1001n11:16": " Sudhī vākyapaṭu, pañño, paracittopalakkhaṇo;",
  "anya-e1001n11:17": "Dhīro yathātthavādī ca, esa dūto vidhīyate.",
  "anya-e1001n11:18": "321.",
  "anya-e1001n11:19": " Puttanattaguṇopeto, satthañño rasapācako;",
  "anya-e1001n11:20": "Sūro ca kathino ceva, sūpakāro sa vuccate.",
  "anya-e1001n11:21": "322.",
  "anya-e1001n11:22": " Iṅgitākāratattañño, balavāpiyadassano;",
  "anya-e1001n11:23": "Appamādī sadā dakkho, patīhāro sa uccate.",
  "anya-e1001n11:24": "323.",
  "anya-e1001n11:25": " Itthimisse kuto sīlaṃ, maṃsabhakkhe kuto dayā;",
  "anya-e1001n11:26": "Surāpāne kuto saccaṃ, mahālobhe kuto lajjā;",
  "anya-e1001n11:27": "Mahātande kuto sippaṃ, mahākodhe kuto dhanaṃ.",
  "anya-e1001n11:28": "324.",
  "anya-e1001n11:29": " Surāyogo velālo ca, samajjacaraṇaṅgato;",
  "anya-e1001n11:30": "Khiḍḍā dhutto pāpamitto, alaso bhoganāsakā.",
  "anya-e1001n11:31": "325.",
  "anya-e1001n11:32": " Jīvantāpi matā pañca, byāsena parikittitā;",
  "anya-e1001n11:33": "Dukkhito byādhiti mūḷho, iṇavā niccasevako.",
  "anya-e1001n11:34": "326.",
  "anya-e1001n11:35": " Niddāluko pamādo ca, sukhito rogavālaso;",
  "anya-e1001n11:36": "Kāmuko kammārāmo ca, sattete satthavajjitā.",
  "anya-e1001n11:37": "327.",
  "anya-e1001n11:38": " Goṇāhi sabbagihīnaṃ, posakā bhogadāyako;",
  "anya-e1001n11:39": "Tasmā hi mātāpitūva, mānaye sakkareyya ca.",
  "anya-e1001n11:40": "328.",
  "anya-e1001n11:41": " Yathā mātā pitā bhātā, aññevāpi ca ñātakā;",
  "anya-e1001n11:42": "Gāvo no paramā mittā, yāsu jāyanti osadhā.",
  "anya-e1001n11:43": "329.",
  "anya-e1001n11:44": " Annadā baladā cetā, vaṇṇadā sukhadā tathā;",
  "anya-e1001n11:45": "Etamatthavasaṃ ñatvā, nāsu gāvo haniṃsu te.",
  "anya-e1001n11:46": "330.",
  "anya-e1001n11:47": " Ye ca khādanti gomaṃsaṃ, mātumaṃsaṃva khādare;",
  "anya-e1001n11:48": "Matesu tesu gijjhānaṃ, dade sote ca vāhaye.",
  "anya-e1001n11:49": "331.",
  "anya-e1001n11:50": " Dviguṇo thīnamāhāro, buddhicāpi catugguṇo;",
  "anya-e1001n11:51": "Chagguṇo hoti vāyāmo, kāmotvaṭṭhaguṇo bhave.",
  "anya-e1001n11:52": "332.",
  "anya-e1001n11:53": " Na loke sobhate mūḷho, kevalattapasaṃsako;",
  "anya-e1001n11:54": "Api sampihite kūpe, katavijjo pakāsate.",
  "anya-e1001n11:55": "333.",
  "anya-e1001n11:56": " Kosajjaṃ bhayato disvā, vīriyārambhañca khemato;",
  "anya-e1001n11:57": "Āraddhavīriyā hotha, esā buddhānusāsanī.",
  "anya-e1001n11:58": "334.",
  "anya-e1001n11:59": " Vivādaṃ bhayato disvā, avivādañca khemato;",
  "anya-e1001n11:60": "Samaggā sakhilā hotha, esā buddhānusāsanī.",
  "anya-e1001n11:61": "335.",
  "anya-e1001n11:62": " Pamādaṃ bhayato disvā, appamādañca khemato;",
  "anya-e1001n11:63": "Bhāvethaṭṭhaṅgikaṃ maggaṃ, esā buddhānusāsanī.",
  "anya-e1001n11:64": "336.",
  "anya-e1001n11:65": " Garahā ca pasaṃsā ca, aniccā tāvakālikā;",
  "anya-e1001n11:66": "Appakācekadesāva, na tā ikkheyya paṇḍito;",
  "anya-e1001n11:67": "Dhammādhammaṃva ikkheyya, atthānatthaṃ hitāhitaṃ."
}