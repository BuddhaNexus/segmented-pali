{
  "anya-e0703n11:0": "Dvādasama pariccheda",
  "anya-e0703n11:1": "Nānādesapasādo",
  "anya-e0703n11:2": "1.",
  "anya-e0703n11:3": " Thero moggaliputto so, jinasāsana jotako;",
  "anya-e0703n11:4": "Niṭṭhāpetvāna saṃgītiṃ, pekkhamāno anāgataṃ.",
  "anya-e0703n11:5": "2.",
  "anya-e0703n11:6": " Sāsanassa patiṭṭhānaṃ, paccantesu avekkhiya;",
  "anya-e0703n11:7": "Pesesi kattike māse, tete there tahiṃ tahiṃ.",
  "anya-e0703n11:8": "3.",
  "anya-e0703n11:9": " Theraṃ kasmīragandhāraṃ, majjhantikamapesayi;",
  "anya-e0703n11:10": "Apesayī mahādeva-ttheraṃ mahisamaṇḍalaṃ.",
  "anya-e0703n11:11": "4.",
  "anya-e0703n11:12": " Vanavāsiṃ apesayi, theraṃ rakkhitanāmakaṃ;",
  "anya-e0703n11:13": "Tathā’parantakaṃ yona-dhammarakkhitanāmakaṃ.",
  "anya-e0703n11:14": "5.",
  "anya-e0703n11:15": " Mahāraṭṭhaṃ mahādhamma-rakkhitatthera nāmakaṃ;",
  "anya-e0703n11:16": "Mahārakkhita theraṃ taṃ, yona lokamapesayi.",
  "anya-e0703n11:17": "6.",
  "anya-e0703n11:18": " Pesesi majjhimaṃ theraṃ, himavantapadesakaṃ;",
  "anya-e0703n11:19": "Suvaṇṇabhūmiṃ there dve, soṇamuttara meva ca.",
  "anya-e0703n11:20": "7.",
  "anya-e0703n11:21": " Mahāmahindattheraṃ taṃ, thera iṭṭiyamuttiyaṃ;",
  "anya-e0703n11:22": "Sambalaṃ bhaddasālañca, sake saddhivihārike.",
  "anya-e0703n11:23": "8.",
  "anya-e0703n11:24": " Laṃkādīpe manuññamhi, manuññaṃ jinasāsanaṃ;",
  "anya-e0703n11:25": "Patiṭṭhāpetha tumhe’ti, pañca there apesayi.",
  "anya-e0703n11:26": "9.",
  "anya-e0703n11:27": " Tadā kasmīragandhāre, pakkaṃ sassaṃ mahiddhiko;",
  "anya-e0703n11:28": "Aravālo nāgarājā, vassaṃ karakasaññitaṃ.",
  "anya-e0703n11:29": "10.",
  "anya-e0703n11:30": " Vassā petvā samuddasmiṃ, sabbaṃ khipatidāruṇo;",
  "anya-e0703n11:31": "Tatra majjhantikatthero, khippaṃ gantvā vihāyasā.",
  "anya-e0703n11:32": "11.",
  "anya-e0703n11:33": " Aravāladahevāri-piṭṭhe caṅkamanādike;",
  "anya-e0703n11:34": "Akāsi disvā taṃnāgā, ruṭṭhārañño nivedayuṃ.",
  "anya-e0703n11:35": "12.",
  "anya-e0703n11:36": " Nāgarājā’tharuṭṭho so, vividhā bhisikā’kari;",
  "anya-e0703n11:37": "Vātā mahantā vāyanti, megho gajjati vassati.",
  "anya-e0703n11:38": "13.",
  "anya-e0703n11:39": " Phalantya’saniyo vijju, niccharanti tato tato;",
  "anya-e0703n11:40": "Mahiruhā pabbatānaṃ, kūṭāni papatanti ca.",
  "anya-e0703n11:41": "14.",
  "anya-e0703n11:42": " Virūparūpā nāgā ca, bhiṃsāpenti samantato;",
  "anya-e0703n11:43": "Sayaṃ dhupāyati jalati, akkosanto anekadhā.",
  "anya-e0703n11:44": "15.",
  "anya-e0703n11:45": " Sabbaṃ taṃ iddhiyā thero, paṭibāhiya bhiṃsanaṃ;",
  "anya-e0703n11:46": "Avoca nāgarājaṃ taṃ, dassento balamuttamaṃ.",
  "anya-e0703n11:47": "16.",
  "anya-e0703n11:48": " Sadeva kopi ce loko, āgantvā tāsayeyya maṃ;",
  "anya-e0703n11:49": "Na me paṭibalo assa, janetuṃ bhayabheravaṃ.",
  "anya-e0703n11:50": "17.",
  "anya-e0703n11:51": " Sace’pi tvaṃ mahiṃ sabbaṃ, sasamuddaṃ sapabbataṃ;",
  "anya-e0703n11:52": "Ukkhipitvā mahānāga, khipeyyāsi mamo’pari.",
  "anya-e0703n11:53": "18.",
  "anya-e0703n11:54": " Neva me sakkuṇeyyāsi, janetuṃ bhayabheravaṃ;",
  "anya-e0703n11:55": "Aññadatthu tave‘va’ssa, vighāto uragādhipa.",
  "anya-e0703n11:56": "19.",
  "anya-e0703n11:57": " Taṃsutvā nimmadassa’ssa, thero dhammamadesayi;",
  "anya-e0703n11:58": "Tato saraṇasīlesu, nāgarājā patiṭṭhahi.",
  "anya-e0703n11:59": "20.",
  "anya-e0703n11:60": " Tatheva caturāsīti-sahassāni bhujaṅgamā;",
  "anya-e0703n11:61": "Himavanteva gandhabbā, yakkhā kumbhaṇḍakā bahū.",
  "anya-e0703n11:62": "21.",
  "anya-e0703n11:63": " Paṇḍako nāma yakkho tu, saddhiṃhārita yakkhiyā;",
  "anya-e0703n11:64": "Pañcasatehi puttehi, phalaṃ pāpuṇi ādikaṃ.",
  "anya-e0703n11:65": "22.",
  "anya-e0703n11:66": " ‘‘Mā’’dāni kodhaṃ janiyittha, ito uddhaṃ yathāpure;",
  "anya-e0703n11:67": "Sasaghātañca mā’kattha, sukhakāmāhi pāṇino.",
  "anya-e0703n11:68": "23.",
  "anya-e0703n11:69": " Karotha mettaṃ sattesu, vasantu manujā sukhaṃ;",
  "anya-e0703n11:70": "Iti tenā’nusiṭṭhā te, tatheva paṭipajjisuṃ.",
  "anya-e0703n11:71": "24.",
  "anya-e0703n11:72": " Tato ratanapallaṅke, theraṃ so uragādhipo;",
  "anya-e0703n11:73": "Nisīdāpiya aṭṭhāsi, bījamāno tadantike.",
  "anya-e0703n11:74": "25.",
  "anya-e0703n11:75": " Tadā kasmīragandhāra-vāsino manujā’gatā;",
  "anya-e0703n11:76": "Nāgarājassa pūjatthaṃ, mantvā theraṃ mahiddhikaṃ.",
  "anya-e0703n11:77": "26.",
  "anya-e0703n11:78": " Theramevā’bhi vādetvā, ekamantaṃ nisīdisuṃ;",
  "anya-e0703n11:79": "Tesaṃ dhammamadesesi, thero āsivisopamaṃ.",
  "anya-e0703n11:80": "27.",
  "anya-e0703n11:81": " Asītiyā sahassānaṃ, dhammābhisamayo ahu;",
  "anya-e0703n11:82": "Satasahassa purisā, pabbajuṃ therasantike.",
  "anya-e0703n11:83": "28.",
  "anya-e0703n11:84": " Tatoppabhupati kasmira-gandhāraṃ te idānipi;",
  "anya-e0703n11:85": "Āsuṃ kāsāva pajjotā, vatthuttayaparāyanā.",
  "anya-e0703n11:86": "29.",
  "anya-e0703n11:87": " Gantvā mahādevatthero, desaṃ mahisamaṇḍalaṃ;",
  "anya-e0703n11:88": "Suttantaṃ devadūtaṃ so, kathesi janamajjhago.",
  "anya-e0703n11:89": "30.",
  "anya-e0703n11:90": " Cattālīsa sahassāni, dhammacakkhuṃ visodhayuṃ;",
  "anya-e0703n11:91": "Cattālīsa sahassāni, pabbajiṃsu tadantike.",
  "anya-e0703n11:92": "31.",
  "anya-e0703n11:93": " Gantvā’tha rakkhitatthero, vanavāsiṃ nabhe ṭhito;",
  "anya-e0703n11:94": "Saṃyuttamanamataggaṃ, kathesi janamajjhago.",
  "anya-e0703n11:95": "32.",
  "anya-e0703n11:96": " Saṭṭhi narasahassānaṃ, dhammābhisamayo ahu;",
  "anya-e0703n11:97": "Sattatiṃsa sahassāni, pabbajiṃsu tadantike.",
  "anya-e0703n11:98": "33.",
  "anya-e0703n11:99": " Vihārānaṃ pañcasataṃ, tasmiṃdese patiṭṭhahi;",
  "anya-e0703n11:100": "Patiṭṭhāpesi tatthevaṃ, thero so jinasāsanaṃ.",
  "anya-e0703n11:101": "34.",
  "anya-e0703n11:102": " Gantvā’parantakaṃ thero, yonako dhammarakkhito;",
  "anya-e0703n11:103": "Aggikkhandhopamaṃ suttaṃ, kathetvā janamajjhago.",
  "anya-e0703n11:104": "35.",
  "anya-e0703n11:105": " Sattatiṃsa sahassāni, pāṇe tattha samāgate;",
  "anya-e0703n11:106": "Dhammāmatamapāyesi, dhammā dhammesu kovido.",
  "anya-e0703n11:107": "36.",
  "anya-e0703n11:108": " Purisānañca sahassañca, itthiyo ca tato’dhikā;",
  "anya-e0703n11:109": "Khattiyānaṃ kulāyeva, nikkhamitvāna pabbajuṃ.",
  "anya-e0703n11:110": "37.",
  "anya-e0703n11:111": " Mahāraṭṭhamisī gantvā, so mahādhammarakkhito;",
  "anya-e0703n11:112": "Mahānāradakassapavhaṃ, jātakaṃ kathayī tahiṃ.",
  "anya-e0703n11:113": "38.",
  "anya-e0703n11:114": " Maggaphalaṃ pāpuṇiṃsu, caturāsīti sahassakā;",
  "anya-e0703n11:115": "Terasantu sahassāni, pabbajiṃsu tadantike.",
  "anya-e0703n11:116": "39.",
  "anya-e0703n11:117": " Gantvāna yonavisayaṃ, so mahādhammarakkhito isi;",
  "anya-e0703n11:118": "Kāḷakārāma suttantaṃ, kathesi janamajjhago.",
  "anya-e0703n11:119": "40.",
  "anya-e0703n11:120": " Pāṇasata sahassāni, sahassāni ca sattati;",
  "anya-e0703n11:121": "Maggaphalaṃ pāpuṇiṃsu, dasa sahassāni pabbajuṃ.",
  "anya-e0703n11:122": "41.",
  "anya-e0703n11:123": " Gantvā catūhi therehi, desesi majjhimo isi;",
  "anya-e0703n11:124": "Himavantapadesasmiṃ, dhammacakkapavattanaṃ.",
  "anya-e0703n11:125": "42.",
  "anya-e0703n11:126": " Maggaphalapāpuṇiṃsu, asītipāṇa koṭiyo;",
  "anya-e0703n11:127": "Visuṃ te pañcaraṭṭhāni, pañcatherā pasādayuṃ.",
  "anya-e0703n11:128": "43.",
  "anya-e0703n11:129": " Purisasatasahassāni, ekekasseva santike;",
  "anya-e0703n11:130": "Pabbajiṃsu pasādena, sammāsambuddha sāsane.",
  "anya-e0703n11:131": "44.",
  "anya-e0703n11:132": " Saddhiṃ uttaratherena, soṇatthero mahiddhiko;",
  "anya-e0703n11:133": "Suvaṇṇabhūmiṃ agamā, tasmiṃ tu samaye pana.",
  "anya-e0703n11:134": "45.",
  "anya-e0703n11:135": " Jāte jāte rājagehe, dārake ruddarakkhasī;",
  "anya-e0703n11:136": "Samuddato nikkhamitvā, bhakkhitvā pana gacchati.",
  "anya-e0703n11:137": "46.",
  "anya-e0703n11:138": " Tasmiṃ khaṇe rājagehe,",
  "anya-e0703n11:139": "Jāto hoti kumārako;",
  "anya-e0703n11:140": "There manussā passitvā,",
  "anya-e0703n11:141": "Rakkhasānaṃ sahāyakā.",
  "anya-e0703n11:142": "47.",
  "anya-e0703n11:143": " Iti cintiya māretuṃ, sā yuvā upasaṅkamuṃ;",
  "anya-e0703n11:144": "‘‘Kimetanti’’ca pucchitvā, theraṃ te eva māhute.",
  "anya-e0703n11:145": "48.",
  "anya-e0703n11:146": " Samaṇā mayaṃ himavantā, na rakkhasi sahāyakā;",
  "anya-e0703n11:147": "Rakkhasī sā saparisā, nikkhantā hoti sāgarā.",
  "anya-e0703n11:148": "49.",
  "anya-e0703n11:149": " Taṃ disvāna mahārāvaṃ, viraviṃsu mahājanā;",
  "anya-e0703n11:150": "Diguṇe rakkhase thero, māpayitvā bhayānake.",
  "anya-e0703n11:151": "50.",
  "anya-e0703n11:152": " Taṃ rakkhasiṃ saparisaṃ, parikkhipi samantato;",
  "anya-e0703n11:153": "Idaṃ imehi uddhanti, mantvā bhītā palāyisā.",
  "anya-e0703n11:154": "51.",
  "anya-e0703n11:155": " Tassa desassa ārakkhaṃ, ṭhapetvāna samantato;",
  "anya-e0703n11:156": "Tasmiṃ samāgame thero, brahmajālamadesayi.",
  "anya-e0703n11:157": "52.",
  "anya-e0703n11:158": " Saraṇesu ca sīlesu, aṭṭhaṃsu bahavo janā;",
  "anya-e0703n11:159": "Saṭṭhiyā tu sahassānaṃ, dhammābhisamayo ahu.",
  "anya-e0703n11:160": "53.",
  "anya-e0703n11:161": " Aḍḍhuḍḍhāni sahassāni, pabbajuṃ kuladārakā;",
  "anya-e0703n11:162": "Pabbajiṃsu diyaḍḍhantu, sahassaṃ kuladhītaro.",
  "anya-e0703n11:163": "54.",
  "anya-e0703n11:164": " Tatoppabhuti sañjāte, rājagehe kumārake;",
  "anya-e0703n11:165": "Nāmaṃ kariṃsu rājāno, soṇuttara sanāmake.",
  "anya-e0703n11:166": "55.",
  "anya-e0703n11:167": " Mahājanassāpi jinassa kaḍḍhanaṃ;",
  "anya-e0703n11:168": "Vihāya pattaṃ amataṃ sukhampite;",
  "anya-e0703n11:169": "Kariṃsu lokassa hitaṃ tahiṃ tahiṃ;",
  "anya-e0703n11:170": "Bhaveyya yo lokahite pamādavāti.",
  "anya-e0703n11:171": "Sujanappasāda saṃvegatthāya kate mahāvaṃse",
  "anya-e0703n11:172": "Nānādesapasādo nāma dvādasamo paricchedo."
}