{
  "anya-e0703n24:0": "Pañcavīsatima pariccheda",
  "anya-e0703n24:1": "Duṭṭhagāmaṇi vijayo",
  "anya-e0703n24:2": "1.",
  "anya-e0703n24:3": " Duṭṭhagāmaṇirājā’tha , katvāna janasaṅgahaṃ;",
  "anya-e0703n24:4": "Kunte dhātuṃ nidhāpetvā, sayoggabalavāhano.",
  "anya-e0703n24:5": "2.",
  "anya-e0703n24:6": " Gantvā tissamahārāmaṃ, vanditvā saṅghamabravi;",
  "anya-e0703n24:7": "‘‘Pāragaṅgaṃ gamissāmi, jotetuṃ sāsanaṃ ahaṃ.",
  "anya-e0703n24:8": "3.",
  "anya-e0703n24:9": " Sakkātuṃ bhikkhavo detha, amhehi sahagāmino;",
  "anya-e0703n24:10": "Maṅgalañceva rakkhā ca, bhikkhūnaṃ dassanaṃ hino.",
  "anya-e0703n24:11": "4.",
  "anya-e0703n24:12": " Adāsi daṇḍakammatthaṃ, saṅgho pañcasataṃ yatī;",
  "anya-e0703n24:13": "Bhikkhusaṅghatamādāya, tato nikkhamma bhūpati.",
  "anya-e0703n24:14": "5.",
  "anya-e0703n24:15": " Sodhāpetvāna malaye, idhāgamanamañjasaṃ;",
  "anya-e0703n24:16": "Kaṇḍulaṃ hatthimāruyha, yodhehi parivārito.",
  "anya-e0703n24:17": "6.",
  "anya-e0703n24:18": " Mahatā balakāyena, yuddhāya abhinikkhami;",
  "anya-e0703n24:19": "Mahāgāmena sambaddhā, senāgā’guttahālakaṃ.",
  "anya-e0703n24:20": "7.",
  "anya-e0703n24:21": " Mahiyaṅgaṇamāgamma, chattaṃ damiḷamaggahī;",
  "anya-e0703n24:22": "Ghātetvā damiḷe tattha, āgantvā ambatitthakaṃ.",
  "anya-e0703n24:23": "8.",
  "anya-e0703n24:24": " Gaṅgā parikhāsampannaṃ, titthambadamiḷaṃ pana;",
  "anya-e0703n24:25": "Yujjhaṃ catūhi mā sehi, katahatthaṃ mahabbalaṃ.",
  "anya-e0703n24:26": "9.",
  "anya-e0703n24:27": " Mātaraṃ dassayitvāna, tena lesena aggahi;",
  "anya-e0703n24:28": "Tatooruyha damiḷe, sattarāje mahabbale.",
  "anya-e0703n24:29": "10.",
  "anya-e0703n24:30": " Ekāheneva gaṇhitvā, khemaṃ katvā mahabbalo;",
  "anya-e0703n24:31": "Balassā’dā dhanaṃ tena, khemārāmoti vuccati.",
  "anya-e0703n24:32": "11.",
  "anya-e0703n24:33": " Mahākoṭṭhantare sobbhe, doṇo gavaramaggahī;",
  "anya-e0703n24:34": "Hālakole issariyaṃ, nāḷisobbhamhi nāḷikaṃ.",
  "anya-e0703n24:35": "12.",
  "anya-e0703n24:36": " Dīghābhayagallakamhi, gaṇhi dīghābhayampi ca;",
  "anya-e0703n24:37": "Kacchipiṭṭhe kapisīsaṃ, catumāsena aggahi.",
  "anya-e0703n24:38": "13.",
  "anya-e0703n24:39": " Koṭanagare koṭañca, tato hālavahāṇakaṃ;",
  "anya-e0703n24:40": "Vahiṭṭhe vahiṭṭhadamiḷaṃ, gāmaṇimhi ca gāmaṇiṃ.",
  "anya-e0703n24:41": "14.",
  "anya-e0703n24:42": " Kumbhagāmamhi kumbhañca, nandigāmamhi nandikaṃ;",
  "anya-e0703n24:43": "Gaṇhi khāṇuṃ khāṇugāme, dve tu tambuṇṇame pana.",
  "anya-e0703n24:44": "15.",
  "anya-e0703n24:45": " Mātulaṃ bhāgineyyañca, tambauṇṇamanāmake;",
  "anya-e0703n24:46": "Jambucaggahī soso ca, gāmo’hu taṃ tadavhayo.",
  "anya-e0703n24:47": "16.",
  "anya-e0703n24:48": " ‘‘Ajānitvā sakaṃsenaṃ, ghātenti sajanā’’ iti;",
  "anya-e0703n24:49": "Sutvāna saccakiriyaṃ, akarī tattha bhūpati.",
  "anya-e0703n24:50": "17.",
  "anya-e0703n24:51": " Rajjasukhāya vāyāmo, nāyaṃ mama kadācipi;",
  "anya-e0703n24:52": "Sambuddha sāsanasseva, ṭhapanāya ayaṃ mama.",
  "anya-e0703n24:53": "18.",
  "anya-e0703n24:54": " Tena saccena mesenā-kāyopagatabhaṇḍikaṃ;",
  "anya-e0703n24:55": "Jālavaṇṇaṃva hotūti, taṃ tathevatadā ahu.",
  "anya-e0703n24:56": "19.",
  "anya-e0703n24:57": " Gaṅgātīramhi damiḷā, sabbe ghātitasesakā;",
  "anya-e0703n24:58": "Vijitaṃ nagaraṃ nāma, saraṇatthāya pāvisuṃ.",
  "anya-e0703n24:59": "20.",
  "anya-e0703n24:60": " Phāsuke aṅgaṇaṭhāne, khandhāvāraṃ nivesayi;",
  "anya-e0703n24:61": "Taṃ khandhāvāra.....ṭhīti, nāmenā’hosi pākaṭaṃ.",
  "anya-e0703n24:62": "21.",
  "anya-e0703n24:63": " Vijitanagaragāhatthaṃ, vīmaṃsanto narādhipo;",
  "anya-e0703n24:64": "Disvā’yantaṃ nandimittaṃ, visajjāpesi kaṇḍulaṃ.",
  "anya-e0703n24:65": "22.",
  "anya-e0703n24:66": " Gaṇhituṃ āgataṃ hatthiṃ, nandīmitto karehitaṃ;",
  "anya-e0703n24:67": "Ubho dante pīḷayitvā, ukkuṭikaṃ nisīdayi.",
  "anya-e0703n24:68": "23.",
  "anya-e0703n24:69": " Hatthinā nandimitto tu, yasmā yattha ayujjhi so;",
  "anya-e0703n24:70": "Tasmā tattha tato gāmo, hatthiporoti vuccati.",
  "anya-e0703n24:71": "24.",
  "anya-e0703n24:72": " Vīmaṃsitvā ubho rājā, vijitaṃ nagaraṃ agā;",
  "anya-e0703n24:73": "Yodhānaṃ dakkhiṇadvāre, saṅgāmo āsi bhiṃsano.",
  "anya-e0703n24:74": "25.",
  "anya-e0703n24:75": " Puratthimamhi dvāramhi, so veḷusumano pana;",
  "anya-e0703n24:76": "Aneka saṅkhe damiḷe, assāruḷhe aghātayi.",
  "anya-e0703n24:77": "26.",
  "anya-e0703n24:78": " Dvāraṃ thakesuṃ damiḷā, rājā yodhe visajjayi;",
  "anya-e0703n24:79": "Kaṇṇulo nandimitto ca, suranimilo ca dakkhiṇe.",
  "anya-e0703n24:80": "27.",
  "anya-e0703n24:81": " Mahāsoṇo ca goṭṭho ca,",
  "anya-e0703n24:82": "Thera putto ca te tayo;",
  "anya-e0703n24:83": "Dvāresu tīsu kammāni,",
  "anya-e0703n24:84": "Itaresu tadā karuṃ.",
  "anya-e0703n24:85": "28.",
  "anya-e0703n24:86": " Nagaraṃ taṃ tiparikhaṃ, uccapākāra gopitaṃ;",
  "anya-e0703n24:87": "Ayokammakatadvāraṃ, arīhi duppadhaṃsiyaṃ.",
  "anya-e0703n24:88": "29.",
  "anya-e0703n24:89": " Jāṇūhi ṭhatvā dāṭhāhi, bhinditvāna silāyudhā;",
  "anya-e0703n24:90": "Iṭṭhakā ceva hatthi so, ayodvāramupāgami.",
  "anya-e0703n24:91": "30.",
  "anya-e0703n24:92": " Gopuraṭṭhā tu damiḷā, khipiṃsu vividhā’yudhe;",
  "anya-e0703n24:93": "Pakkaṃ ayoguḷañceva, kathikañca silesikaṃ.",
  "anya-e0703n24:94": "31.",
  "anya-e0703n24:95": " Piṭṭhiṃ khitte silesamhi, dhūpāyante’tha kaṇḍulo;",
  "anya-e0703n24:96": "Vedanaṭṭo’dakaṭhānaṃ, gantvāna tattha ogahī.",
  "anya-e0703n24:97": "32.",
  "anya-e0703n24:98": " Na idaṃ surāpāṇaṃ te, ayodvāra vighāṭanaṃ;",
  "anya-e0703n24:99": "Gaccha dvāraṃ vighāṭehi, iccāhagoṭṭhayimbaro.",
  "anya-e0703n24:100": "33.",
  "anya-e0703n24:101": " So mānaṃ janayitvāna, koñcaṃ katvā gajuttamo;",
  "anya-e0703n24:102": "Udakā uṭṭhahitvāna, thale aṭṭhāsi dappavā.",
  "anya-e0703n24:103": "34.",
  "anya-e0703n24:104": " Hatthivajje viyojetvā, silesaṃ osadhaṃ akā;",
  "anya-e0703n24:105": "Rājā āruyha hatthiṃ taṃ, kumbhe phusiyapāṇinā.",
  "anya-e0703n24:106": "35.",
  "anya-e0703n24:107": " ‘‘Laṃkādīpamhi sakale, rajjaṃ te tāta kaṇḍula;",
  "anya-e0703n24:108": "Dammī’’ti taṃ tosayitvā, bhojetvā varabhojanaṃ.",
  "anya-e0703n24:109": "36.",
  "anya-e0703n24:110": " Veṭhayitvā sāṭakena, kārayitvā suvammitaṃ;",
  "anya-e0703n24:111": "Sattaguṇaṃ māhisacammaṃ, bandhetvā cammapiṭṭhiyaṃ.",
  "anya-e0703n24:112": "37.",
  "anya-e0703n24:113": " Tasso’ paritelacammaṃ, dāpetvā taṃ visajjayi;",
  "anya-e0703n24:114": "Asanīviya gajjanto, so gahetvā’paddave saha.",
  "anya-e0703n24:115": "38.",
  "anya-e0703n24:116": " Padaraṃ vijjhi dāṭhāhi, ummāraṃ padasā’hani;",
  "anya-e0703n24:117": "Saddhārabāhaṃ taṃ dvāraṃ, bhūmiyaṃ saravaṃ pati.",
  "anya-e0703n24:118": "39.",
  "anya-e0703n24:119": " Gopure dabbasambhāraṃ, patantaṃ hattipiṭṭhiyaṃ;",
  "anya-e0703n24:120": "Bāhāhi pariharitvāna, nandīmitto pavaṭṭayi.",
  "anya-e0703n24:121": "40.",
  "anya-e0703n24:122": " Disvāna tassa kiriyaṃ, kaṇḍulo tuṭṭhamānaso;",
  "anya-e0703n24:123": "Dāṭhāpīṭhanaveraṃ taṃ, chaḍḍhesi paṭhamaṃ kataṃ.",
  "anya-e0703n24:124": "41.",
  "anya-e0703n24:125": " Atthano piṭṭhitoyeva, pavesatthāya kaṇḍulo;",
  "anya-e0703n24:126": "Nivattitvāna oloki, yodhaṃ tattha gajuttamo.",
  "anya-e0703n24:127": "42.",
  "anya-e0703n24:128": " ‘‘Hatthinākatamaggena, nappavekkhāmahaṃ’’iti;",
  "anya-e0703n24:129": "Nandīmitto vicintetvā, pākāraṃ hani bāhunā.",
  "anya-e0703n24:130": "43.",
  "anya-e0703n24:131": " So aṭṭhārasahatthucco, patiaṭṭhusabho kira;",
  "anya-e0703n24:132": "Oloki suranimalaṃ, anicchaṃ sopi taṃ pathaṃ.",
  "anya-e0703n24:133": "44.",
  "anya-e0703n24:134": " Laṅghayitvāna pākāraṃ,",
  "anya-e0703n24:135": "Nagarabbhantare pati;",
  "anya-e0703n24:136": "Bhinditvā dvāramekekaṃ,",
  "anya-e0703n24:137": "Goṭṭho soṇova pāvisi.",
  "anya-e0703n24:138": "45.",
  "anya-e0703n24:139": " Hattī gahetvā rathacakkaṃ, mitto sakaṭapañjaraṃ;",
  "anya-e0703n24:140": "Nāḷikerataruṃ goṭṭho, nimmalo khaggamuttamaṃ.",
  "anya-e0703n24:141": "46.",
  "anya-e0703n24:142": " Tālarukkhaṃ mahāsoṇo, theraputto mahāgadaṃ;",
  "anya-e0703n24:143": "Visuṃ visuṃ vīthigatā, damiḷe tattha cuṇṇayuṃ.",
  "anya-e0703n24:144": "47.",
  "anya-e0703n24:145": " Vijitaṃ nagaraṃ bhetvā, catumāsena khattiyo;",
  "anya-e0703n24:146": "Tatho girilakaṃ gantvā, giriyaṃ damiḷaṃ hani.",
  "anya-e0703n24:147": "48.",
  "anya-e0703n24:148": " Gantvā mahelanagaraṃ, timahāparikhaṃ tato;",
  "anya-e0703n24:149": "Kadamba pupphavallīhi, samantā parivāritaṃ.",
  "anya-e0703n24:150": "49.",
  "anya-e0703n24:151": " Ekadvāraṃ duppavesaṃ, catumāse vasaṃ tahiṃ;",
  "anya-e0703n24:152": "Gaṇhi mahelarājānaṃ, mantayuddhena bhūmipo.",
  "anya-e0703n24:153": "50.",
  "anya-e0703n24:154": " Tato’nurādhanagaraṃ, āgacchanto mahīpati;",
  "anya-e0703n24:155": "Khandhāvāraṃ nivesesi, paritokāsapabbataṃ.",
  "anya-e0703n24:156": "51.",
  "anya-e0703n24:157": " Māsamhi jeṭṭhamūlamhi, taḷākaṃ tattha kāriya;",
  "anya-e0703n24:158": "Jalaṃ kīḷi tahiṃ gāmo, posonanagaravhayo.",
  "anya-e0703n24:159": "52.",
  "anya-e0703n24:160": " Taṃ yuddhāyāgataṃ sutvā, rājānaṃ duṭṭhagāmaṇiṃ;",
  "anya-e0703n24:161": "Amacce sannipātetvā, eḷāro āha bhūmipo.",
  "anya-e0703n24:162": "53.",
  "anya-e0703n24:163": " ‘‘So rājā ca sayaṃyodho,",
  "anya-e0703n24:164": "Yodhā cassa mahūkira;",
  "anya-e0703n24:165": "Amacco kinnu kātabbaṃ,",
  "anya-e0703n24:166": "Kinti maññanti no ime.",
  "anya-e0703n24:167": "54.",
  "anya-e0703n24:168": " Dīghajattuppabhutayo, yodhā eḷārarājino;",
  "anya-e0703n24:169": "‘‘Suve yuddhaṃ karissāmi’’, iti te nicchayaṃ karuṃ.",
  "anya-e0703n24:170": "55.",
  "anya-e0703n24:171": " Duṭṭhagāmaṇirājāpi, mantetvā mātuyā saha;",
  "anya-e0703n24:172": "Tassā matena kāresi, dvattiṃsa balakoṭṭhake.",
  "anya-e0703n24:173": "56.",
  "anya-e0703n24:174": " Rājacchattadhare tattha, ṭhapesi rājarūpake;",
  "anya-e0703n24:175": "Abbhantare koṭṭhake tu, sayaṃ aṭṭhāsi bhūpati.",
  "anya-e0703n24:176": "57.",
  "anya-e0703n24:177": " Eḷārarājā sannaddho, mahāpabbata hatthinaṃ;",
  "anya-e0703n24:178": "Āruyha agamā tattha, sayogga balavāhano.",
  "anya-e0703n24:179": "58.",
  "anya-e0703n24:180": " Saṅgāme vattamānamhi, dīghajattu mahabbalo;",
  "anya-e0703n24:181": "Ādāya khaggaphalakaṃ, yujjhamāno bhayānako.",
  "anya-e0703n24:182": "59.",
  "anya-e0703n24:183": " Hatthe aṭṭharasu’ggantvā, nabhaṃ taṃ rājarūpakaṃ;",
  "anya-e0703n24:184": "Chinditvā asinā bhindi, paṭhamaṃ balakoṭṭhakaṃ.",
  "anya-e0703n24:185": "60.",
  "anya-e0703n24:186": " Evaṃ sesepi bhinditvā, malakoṭṭhe mahabbalo;",
  "anya-e0703n24:187": "Ṭhitaṃ gāmaṇirājena, balakoṭṭhamupāgami.",
  "anya-e0703n24:188": "61.",
  "anya-e0703n24:189": " Yodho so suranimalo, gacchantaṃ rājino’pari;",
  "anya-e0703n24:190": "Sāvetvā attano nāmaṃ, tamakkosi mahabbalo.",
  "anya-e0703n24:191": "62.",
  "anya-e0703n24:192": " Itaro ‘‘taṃ vadhissa’’nti, kuddho ākāsamuggami;",
  "anya-e0703n24:193": "Itaro otarantassa, phalakaṃ upanāmayi.",
  "anya-e0703n24:194": "63.",
  "anya-e0703n24:195": " ‘‘Chindā metaṃ saphalakaṃ’’, iti cintiya so pana;",
  "anya-e0703n24:196": "Phalakaṃ hani khaggena, taṃ muñciyi’ tarosayi.",
  "anya-e0703n24:197": "64.",
  "anya-e0703n24:198": " Kappento muttaphalakaṃ, dīghajattu tahiṃ pati;",
  "anya-e0703n24:199": "Uṭṭhāya sūranimilo, patitaṃ sattiyā’hani.",
  "anya-e0703n24:200": "65.",
  "anya-e0703n24:201": " Saṅkhaṃ dhami phussadevo, senā bhijjittha dāmiḷi;",
  "anya-e0703n24:202": "Eḷaropi nivattittha, ghātesuṃ damiḷe bahū.",
  "anya-e0703n24:203": "66.",
  "anya-e0703n24:204": " Tattha vāpi jalaṃ āsi, hatānaṃ lohitā vilaṃ;",
  "anya-e0703n24:205": "Tasmā kulatthavā pīti, nāmato vissutaṃ ahu.",
  "anya-e0703n24:206": "67.",
  "anya-e0703n24:207": " Carāpetvā tahiṃ bheriṃ, duṭṭhagāmaṇi bhūpati;",
  "anya-e0703n24:208": "‘‘Na hanissatu eḷāraṃ, maṃmuñciya paro’’iti.",
  "anya-e0703n24:209": "68.",
  "anya-e0703n24:210": " Sannaddho sayamāruyha, sannaddhaṃ kaṇḍulaṃ kariṃ;",
  "anya-e0703n24:211": "Eḷāraṃ anubandhanto, dakkhiṇadvāramāgami.",
  "anya-e0703n24:212": "69.",
  "anya-e0703n24:213": " Puradakkhiṇadvāramhi, ubho yujjhiṃsu bhūmipā;",
  "anya-e0703n24:214": "Tomaraṃ khipi eḷāro, gāmaṇi tamavañcayi.",
  "anya-e0703n24:215": "70.",
  "anya-e0703n24:216": " Vijjhāpesi ca dantehi, taṃ hatthiṃ sakahatthinā;",
  "anya-e0703n24:217": "Tomaraṃ khipi eḷāraṃ, sahatthi tattha so pati.",
  "anya-e0703n24:218": "71.",
  "anya-e0703n24:219": " Tato vijitasaṅgāmo, sayoggabalavāhano;",
  "anya-e0703n24:220": "Laṃkaṃ ekātapattaṃ so, katvāna pāvisi puraṃ.",
  "anya-e0703n24:221": "72.",
  "anya-e0703n24:222": " Puramhi bheriṃ cāretvā, samantā yojane jane;",
  "anya-e0703n24:223": "Sannipātiya kāresi, pūjaṃ eḷārarājino.",
  "anya-e0703n24:224": "73.",
  "anya-e0703n24:225": " Taṃ dehapatitaṭhāne, kūṭāgārena jhāpayi;",
  "anya-e0703n24:226": "Cetiyaṃ tattha kāresi, parihāramadāsi ca.",
  "anya-e0703n24:227": "74.",
  "anya-e0703n24:228": " Ajjāpi laṃkāpatino, taṃ padesasamīpagā;",
  "anya-e0703n24:229": "Teneva parihārena, na vādāpenti tūriyaṃ.",
  "anya-e0703n24:230": "75.",
  "anya-e0703n24:231": " Evaṃ dvattiṃsa damiḷa, rājāno duṭṭhagāmaṇi;",
  "anya-e0703n24:232": "Gaṇhitvā ekacchattena, laṃkārajjamakāsi so.",
  "anya-e0703n24:233": "76.",
  "anya-e0703n24:234": " Vijite nagare bhinne, yodho so dīghajattuko;",
  "anya-e0703n24:235": "Eḷārassa nivedetvā, bhāgineyyassa yodhataṃ.",
  "anya-e0703n24:236": "77.",
  "anya-e0703n24:237": " Tassa halluka nāmassa, bhāgineyyassa attano;",
  "anya-e0703n24:238": "Pesayī cāgamatthāya, tassa sutvāna halluko.",
  "anya-e0703n24:239": "78.",
  "anya-e0703n24:240": " Eḷāradaḍḍhadivasā, sattame divase idha;",
  "anya-e0703n24:241": "Purisānaṃ sahassehi, saṭṭhiyā saha otari.",
  "anya-e0703n24:242": "79.",
  "anya-e0703n24:243": " Otiṇṇo so suṇitvāpi, patanaṃ tassa rājino;",
  "anya-e0703n24:244": "‘‘Yujjhissāmī’’ti lajjāya, mahātitthaṃ idhāgamā.",
  "anya-e0703n24:245": "80.",
  "anya-e0703n24:246": " Khandhāvāraṃ nivesesi, gāme koḷambahālake;",
  "anya-e0703n24:247": "Rājā tassā’gamaṃ sutvā, yuddhāya abhinikkhami.",
  "anya-e0703n24:248": "81.",
  "anya-e0703n24:249": " Yuddhasannaha sannaddho, hatthimāruyha kaṇḍulaṃ;",
  "anya-e0703n24:250": "Hatthassa rathayo dhehi, pantīhi ca anunako.",
  "anya-e0703n24:251": "82.",
  "anya-e0703n24:252": " Ummādaphusso devo so, dīpe aggadhanuggaho;",
  "anya-e0703n24:253": "Dasaḍḍhāyudhasanaddho, sesayodhā ca anvaguṃ.",
  "anya-e0703n24:254": "83.",
  "anya-e0703n24:255": " Pavatte tumūle yuddhe, sannaddho bhalluko tahiṃ;",
  "anya-e0703n24:256": "Rājābhimukha māyāsi, nāgarājā tu kaṇḍulo.",
  "anya-e0703n24:257": "84.",
  "anya-e0703n24:258": " Taṃ vegamandibhāvatthaṃ, paccosakki saniṃ saniṃ;",
  "anya-e0703n24:259": "Senāpi saddhiṃ teneva, paccosakki saniṃ saniṃ.",
  "anya-e0703n24:260": "85.",
  "anya-e0703n24:261": " Rājāha ‘‘pubbe yuddhesu, aṭṭhavīsatiyā ayaṃ;",
  "anya-e0703n24:262": "Na paccosakki kiṃ etaṃ, phussadevā’’ti āha so.",
  "anya-e0703n24:263": "86.",
  "anya-e0703n24:264": " Jayo no paramo deva, jayabhūmi mayaṃ gajo;",
  "anya-e0703n24:265": "Paccosakkati pekkhanto, jayaṭhānamhi ṭhassati.",
  "anya-e0703n24:266": "87.",
  "anya-e0703n24:267": " Nāgo’tha paccosakkitvā, phussadevassa passato;",
  "anya-e0703n24:268": "Mahāvihārasīmante, aṭṭhāsi suppatiṭṭhito.",
  "anya-e0703n24:269": "88.",
  "anya-e0703n24:270": " Tatraṭṭhito nāgarājā, bhalluko damiḷo tahiṃ;",
  "anya-e0703n24:271": "Rājābhimukhamāgantvā, uppaṇḍesi mahīpati.",
  "anya-e0703n24:272": "89.",
  "anya-e0703n24:273": " Mukhaṃ pidhāya khaggena, rājā akkosi taṃ pana;",
  "anya-e0703n24:274": "‘‘Rañño mukhamhi pātemi’’, iti kaṇḍañca so khipi.",
  "anya-e0703n24:275": "90.",
  "anya-e0703n24:276": " Āhacca so khaggatalaṃ, kaṇḍo papati bhūmiyaṃ;",
  "anya-e0703n24:277": "‘‘Mukhe viddho’’ti saññāya, ukkaṭṭhiṃ bhalluko akā.",
  "anya-e0703n24:278": "91.",
  "anya-e0703n24:279": " Rañño pacchā nisinno bho, phussadevo mahabbalo;",
  "anya-e0703n24:280": "Kaṇḍa khipimukhe tassa, ghaṭṭento rājakuṇḍalaṃ.",
  "anya-e0703n24:281": "92.",
  "anya-e0703n24:282": " Rājānaṃ pādato katvā, patamānassa tassa tu;",
  "anya-e0703n24:283": "Khipitvā aparaṃ kaṇḍaṃ, vijjhitvā tassa jaṇḍukaṃ.",
  "anya-e0703n24:284": "93.",
  "anya-e0703n24:285": " Rājānaṃ sīsato katvā, pātesī lahuhatthako;",
  "anya-e0703n24:286": "Bhalluke patite tasmiṃ, jayanādo pavattatha.",
  "anya-e0703n24:287": "94.",
  "anya-e0703n24:288": " Phussadevo tahiṃyeva, ñāpetuṃ dosa mattano;",
  "anya-e0703n24:289": "Kaṇḍavalliṃ sakaṃ chetvā, pasataṃ lohitaṃ sayaṃ.",
  "anya-e0703n24:290": "95.",
  "anya-e0703n24:291": " Radhaññā dassesi taṃ disvā, rājā taṃ pucchi‘‘kiṃ’’iti;",
  "anya-e0703n24:292": "Rāja daṇḍo kato meti, so avoca mahīpati.",
  "anya-e0703n24:293": "96.",
  "anya-e0703n24:294": " Kodho dosoti vuttova,",
  "anya-e0703n24:295": "Āha kuṇḍala ghaṭṭanaṃ;",
  "anya-e0703n24:296": "Adosaṃ dosamaññāya,",
  "anya-e0703n24:297": "Kimetaṃ kari bhātika.",
  "anya-e0703n24:298": "97.",
  "anya-e0703n24:299": " Iti vatvā mahārājā, kataññu idha māha ca;",
  "anya-e0703n24:300": "‘‘Kaṇḍānucchaviko tuyhaṃ, sakkāro hessate mahā.",
  "anya-e0703n24:301": "98.",
  "anya-e0703n24:302": " Ghātetvā damiḷe sabbe, rājā laddhajayo kato;",
  "anya-e0703n24:303": "Pāsāda talamāruyha, sīhāsanagato tahiṃ.",
  "anya-e0703n24:304": "99.",
  "anya-e0703n24:305": " Nāṭakāmacca majjhamhi, phussadevassa taṃ saraṃ;",
  "anya-e0703n24:306": "Āṇāpetvā ṭhapāpetvā, puṃkhena ujukaṃ tale.",
  "anya-e0703n24:307": "100.",
  "anya-e0703n24:308": " Kahāpaṇehi kaṇḍaṃ taṃ, āsitte’yu parūpari;",
  "anya-e0703n24:309": "Chādāpetvā dāpesi, phussadevassa taṃ khaṇe.",
  "anya-e0703n24:310": "101.",
  "anya-e0703n24:311": " Narindapāsādatale, narindotha alaṅkate;",
  "anya-e0703n24:312": "Sugandhadīpujjalite, nānāgandhasamāyute.",
  "anya-e0703n24:313": "102.",
  "anya-e0703n24:314": " Nāṭaka janayogena, accharāhi ca bhūsite;",
  "anya-e0703n24:315": "Anagghattharaṇatthiṇṇe, muduke sayane subhe.",
  "anya-e0703n24:316": "103.",
  "anya-e0703n24:317": " Sayito sirisampattiṃ, mahatiṃ apipekkhiya;",
  "anya-e0703n24:318": "Kataṃ akkhobhiṇighātaṃ, saranto na sukhaṃ labhi.",
  "anya-e0703n24:319": "104.",
  "anya-e0703n24:320": " Yiyaṅgudīpe arahanto, ñatvā taṃ tassatakkitaṃ;",
  "anya-e0703n24:321": "Aṭṭhā’rahante pāhesuṃ, tamassāsetumissaraṃ.",
  "anya-e0703n24:322": "105.",
  "anya-e0703n24:323": " Āgamma te majjhāyāme, rāja dvāramhi otaruṃ;",
  "anya-e0703n24:324": "Nivedi tabbhāgamanā, pāsāda talemāruhuṃ.",
  "anya-e0703n24:325": "106.",
  "anya-e0703n24:326": " Vanditvā te mahārāja, nisīdāpiya āsane;",
  "anya-e0703n24:327": "Katvā vividhasakkāraṃ, pucchi āgatakāraṇaṃ.",
  "anya-e0703n24:328": "107.",
  "anya-e0703n24:329": " Piyaṅgudīpe saṅghena, pesitaṃ manujādhipa;",
  "anya-e0703n24:330": "Tamassā sayituṃ amhe, iti rājā punā’hate.",
  "anya-e0703n24:331": "108.",
  "anya-e0703n24:332": " ‘‘Kathaṃ nu bhante assāso, mama hessati yena me;",
  "anya-e0703n24:333": "Akkhobhiṇimahāsena, ghāto kārāpito’’iti.",
  "anya-e0703n24:334": "109.",
  "anya-e0703n24:335": " ‘‘Saggamaggantarāyo ca, natthi te tena kammunā;",
  "anya-e0703n24:336": "Dīyaḍḍhamanujā ce’ttha, ghātitā manujādhipa.",
  "anya-e0703n24:337": "110.",
  "anya-e0703n24:338": " Saraṇesu ṭhito eko, pañcasīlepi cā’paro;",
  "anya-e0703n24:339": "Micchādiṭṭhi ca dussīlo, sesā pasusamāmatā.",
  "anya-e0703n24:340": "111.",
  "anya-e0703n24:341": " Jotayissasi ceva tvaṃ, bahudhā buddhasāsanaṃ;",
  "anya-e0703n24:342": "Manovilekhaṃ tasmā tvaṃ, vinodaya narissara.",
  "anya-e0703n24:343": "112.",
  "anya-e0703n24:344": " Iti vutto mahārājā, tehi assāsamāgato;",
  "anya-e0703n24:345": "Vanditvā te visajjetvā, sayito puna cintayi.",
  "anya-e0703n24:346": "113.",
  "anya-e0703n24:347": " Vinā saṅghena āhāraṃ, mābhuñjetha kadācipi’’;",
  "anya-e0703n24:348": "Iti mātāpitā’hāre, sapiṃsu dahare’ vano.",
  "anya-e0703n24:349": "114.",
  "anya-e0703n24:350": " Adatvā bhikkhusaṅghassa, bhuttaṃ atthi nukho iti;",
  "anya-e0703n24:351": "Addasa pātarāsamhi, ekaṃ maricavaṭṭikaṃ.",
  "anya-e0703n24:352": "115.",
  "anya-e0703n24:353": " Saṅghassa aṭṭhapetvāva paribhuttaṃ satiṃ vinā;",
  "anya-e0703n24:354": "Tadatthaṃ daṇḍakammaṃ me, kattabbanti ca cintayi.",
  "anya-e0703n24:355": "116.",
  "anya-e0703n24:356": " Ete tenekakoṭi idha manujagaṇe ghātite cintayitvā,",
  "anya-e0703n24:357": "Kāmānaṃ hetu etaṃ manasi ca kayirā sādhu ādīnavaṃ taṃ;",
  "anya-e0703n24:358": "Sabbesaṃ ghātaniṃ taṃ manasi ca kayirā’ niccataṃ sādhu sādhu,",
  "anya-e0703n24:359": "Evaṃ dukkhā pamokkhaṃ subhagati mahavā pāpuṇeyyā’cīrenāti.",
  "anya-e0703n24:360": "Sujanappasādasaṃvegatthāya kate mahāvaṃse",
  "anya-e0703n24:361": "Duṭṭhagāmaṇivijayo nāma",
  "anya-e0703n24:362": "Pañcavīsatimo paricchedo."
}