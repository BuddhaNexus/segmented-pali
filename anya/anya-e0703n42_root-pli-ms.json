{
  "anya-e0703n42:0": "Tecattālīsatima pariccheda",
  "anya-e0703n42:1": "Caturājako",
  "anya-e0703n42:2": "1.",
  "anya-e0703n42:3": " Tato vijitasaṅgāmo, kassapo puritāsayo;",
  "anya-e0703n42:4": "Mahāpāḷimhi saṅghassa, samiddhaṃ bhojanaṃ akā.",
  "anya-e0703n42:5": "2.",
  "anya-e0703n42:6": " Nāgasālā nivāsiṃ so, mahādhammakathiṃ yatiṃ;",
  "anya-e0703n42:7": "Mahāpūjāya pūjetvā, saddhammaṃ tena vācayi.",
  "anya-e0703n42:8": "3.",
  "anya-e0703n42:9": " Vasantaṃ bhātuāvāse, samuddissa likhāpayi;",
  "anya-e0703n42:10": "Kaṭandhakāravāsiṃ so, pāḷi sabbaṃ sasaṅgahaṃ.",
  "anya-e0703n42:11": "4.",
  "anya-e0703n42:12": " Jiṇṇaṃ saṅkharikammañca, navaṃ kāresi cetiye;",
  "anya-e0703n42:13": "Saṅghabhogamanekañca, tattha tattha pavattayi.",
  "anya-e0703n42:14": "5.",
  "anya-e0703n42:15": " Nānāmaṇisamujjotaṃ, kāsi cūḷamaṇittayaṃ;",
  "anya-e0703n42:16": "Sataṃ paṇḍupalāsānaṃ, vatthadānena tappayi.",
  "anya-e0703n42:17": "6.",
  "anya-e0703n42:18": " Tassāsuṃ bahavo puttā, jeṭṭho tesañca māṇako;",
  "anya-e0703n42:19": "Sabbe te na vayappattā, bālāvigatabuddhino.",
  "anya-e0703n42:20": "7.",
  "anya-e0703n42:21": " Tato so byādhinā phuṭṭho, atekicchena kenaci;",
  "anya-e0703n42:22": "Puttā me bālakā sabbe, ne’te rajjakkhamā iti.",
  "anya-e0703n42:23": "8.",
  "anya-e0703n42:24": " Vasantaṃ rohaṇe dese, bhāgineyyaṃ mahāmatiṃ;",
  "anya-e0703n42:25": "Āhuya sabbaṃ pādāsi, rajjaṃ puttehi attano.",
  "anya-e0703n42:26": "9.",
  "anya-e0703n42:27": " Gandhamālādipūjāhi, pūjayitvāna cetiye;",
  "anya-e0703n42:28": "Bhikkhusaṅghaṃ khamādhapasi, datvāna catupaccayaṃ.",
  "anya-e0703n42:29": "10.",
  "anya-e0703n42:30": " Evaṃ dhammaṃ caritvāna, mittāmaccajanesu ca;",
  "anya-e0703n42:31": "Gato navahi vassehi, yathākammaṃ narādhipo.",
  "anya-e0703n42:32": "11.",
  "anya-e0703n42:33": " Katvā kattabbakiccaṃ so, mātulassa sagāravo;",
  "anya-e0703n42:34": "Saṅgahanto janaṃ māṇo, damiḷe nīharāpayi.",
  "anya-e0703n42:35": "12.",
  "anya-e0703n42:36": " Ekato damiḷā hutvā, nibbāsema imaṃ iti;",
  "anya-e0703n42:37": "Tasmiṃ ṭhite bahiddhāva, aggahesuṃ puraṃ sayaṃ.",
  "anya-e0703n42:38": "13.",
  "anya-e0703n42:39": " Hatta dāṭhassa pesesi, jambudīpagatassa te;",
  "anya-e0703n42:40": "Āgantuṃtava kāloti, sāsanaṃ rajjagāhaṇe.",
  "anya-e0703n42:41": "14.",
  "anya-e0703n42:42": " Māṇo’pi saṅghaṃ pesesi, sāsanaṃ piturohaṇaṃ;",
  "anya-e0703n42:43": "Pitā sutvāna taṃ āgā, na cīreneva rohaṇā.",
  "anya-e0703n42:44": "15.",
  "anya-e0703n42:45": " Ubhe te mantayitvāna, akaṃsu sandhilesakaṃ;",
  "anya-e0703n42:46": "Umiḷehi tato jātā, sabbe te samavuttino.",
  "anya-e0703n42:47": "16.",
  "anya-e0703n42:48": " Tato so pitaraṃ rajje, abhisiñcittha māṇako;",
  "anya-e0703n42:49": "So’bhisitto nikāyānaṃ, sahassānaṃ tayaṃ adā.",
  "anya-e0703n42:50": "17.",
  "anya-e0703n42:51": " Saṅghaṃ raṭṭhañca saṅgayha, sabbaṃ rājakulaṭṭhitaṃ;",
  "anya-e0703n42:52": "Bhaṇḍaṃ pesesi sattūhi, rakkhaṇatthāya rohaṇaṃ.",
  "anya-e0703n42:53": "18.",
  "anya-e0703n42:54": " Hatthadāṭhopi sutvāna, damiḷānaṃ tu sāsanaṃ;",
  "anya-e0703n42:55": "Khaṇenā’gā imaṃ dīpaṃ, gahetvā damiḷhaṃ balaṃ.",
  "anya-e0703n42:56": "19.",
  "anya-e0703n42:57": " Tadā te damiḷā sabbe, paribhūtā idha ṭhitā;",
  "anya-e0703n42:58": "Āyantameva taṃ gantvā, parivāresu mañjase.",
  "anya-e0703n42:59": "20.",
  "anya-e0703n42:60": " Māṇopi sutvā taṃ sabbaṃ, nāyaṃ kāloti yujjhituṃ;",
  "anya-e0703n42:61": "Pesetvā piturājānaṃ, saddhiṃ sārena rohaṇaṃ.",
  "anya-e0703n42:62": "21.",
  "anya-e0703n42:63": " Pubbadesaṃ sayaṃ gantvā, saṅgaṇhanto janaṃ vasī;",
  "anya-e0703n42:64": "Laddhā damiḷapakkhaṃ so, gahetvā rājakaṃ puraṃ.",
  "anya-e0703n42:65": "22.",
  "anya-e0703n42:66": " Dāṭhopatisso rājāti, nāmaṃ sāveti attano;",
  "anya-e0703n42:67": "Mātulaṃ viya taṃ loko, tena nāmena vohari.",
  "anya-e0703n42:68": "23.",
  "anya-e0703n42:69": " Pitucchaputtamānetvā, aggabodhi sanāmakaṃ;",
  "anya-e0703n42:70": "Ṭhapetvā yuvarājatte, desañcā’dāsi dakkhiṇaṃ.",
  "anya-e0703n42:71": "24.",
  "anya-e0703n42:72": " Ṭhānantarañca pādāsi, nissitānaṃ yathārahaṃ;",
  "anya-e0703n42:73": "Sāsanassa ca lokassa, sabbaṃ kattabbamācari.",
  "anya-e0703n42:74": "25.",
  "anya-e0703n42:75": " Mahāpāḷimhi dāpesi, savatthaṃ dadhibhattakaṃ;",
  "anya-e0703n42:76": "Khīraṃ pāyāsakañceva, dhammaṃ suṇi uposathi.",
  "anya-e0703n42:77": "26.",
  "anya-e0703n42:78": " Kāretvā sabbapūjāyo, desā petvāna desanaṃ;",
  "anya-e0703n42:79": "Evamādīhi puññehi, attānaṃ’kāsi bhaddakaṃ.",
  "anya-e0703n42:80": "27.",
  "anya-e0703n42:81": " Kassapassa vihārassa, datvāsenavhagāmakaṃ;",
  "anya-e0703n42:82": "Mahāgallañca pādāsi, padhānagharakassa so.",
  "anya-e0703n42:83": "28.",
  "anya-e0703n42:84": " Pariveṇassa morassa, akāsi sakagāmakaṃ;",
  "anya-e0703n42:85": "Thūpārāmassa puṇṇoḷiṃ, datvā sakkāsi cetiyaṃ.",
  "anya-e0703n42:86": "29.",
  "anya-e0703n42:87": " Kappūrapariveṇaṃ so, kāresi abhayuttare;",
  "anya-e0703n42:88": "Vihāraṃ tiputhullavhaṃ, katvā tasseva dāpayi.",
  "anya-e0703n42:89": "30.",
  "anya-e0703n42:90": " Tasmiṃ karonte vāresuṃ, sīmāyanto’ti bhikkhavo;",
  "anya-e0703n42:91": "Theriyā te kibāhetvā, balaṃ tatheva kārayi.",
  "anya-e0703n42:92": "31.",
  "anya-e0703n42:93": " Atha te te theriyā bhikkhū, dummaññū tattha rājini;",
  "anya-e0703n42:94": "Assaddhaṃ taṃ viditvāna, pattanikkujjanaṃ karuṃ.",
  "anya-e0703n42:95": "32.",
  "anya-e0703n42:96": " Vuttañhi muninā tena, assaddho yo upāsako;",
  "anya-e0703n42:97": "Alābhāya ca bhikkhūnaṃ, ceteta’kkosati ca te.",
  "anya-e0703n42:98": "33.",
  "anya-e0703n42:99": " Pattanikujjanaṃ tassa, kattabbanti tato hi te;",
  "anya-e0703n42:100": "Tassa taṃ kammamakaruṃ, loko maññittha aññathā.",
  "anya-e0703n42:101": "34.",
  "anya-e0703n42:102": " Ādāyu kujjitaṃ pattaṃ, caranto bhikkhubhikkhakaṃ;",
  "anya-e0703n42:103": "Nikujjeyya gharadvāre, tassā’ti kathikaṃ karuṃ.",
  "anya-e0703n42:104": "35.",
  "anya-e0703n42:105": " Tasmiṃ so samaye phuṭṭho, byādhinā mahatāmari;",
  "anya-e0703n42:106": "Vassamhi navame rājā, sampatto jīvitakkhayaṃ.",
  "anya-e0703n42:107": "36.",
  "anya-e0703n42:108": " Dappulopi tato rājā, gato rohaṇakaṃ sakaṃ;",
  "anya-e0703n42:109": "Vāsaṃ kappesi tattheva, karonto puññasañcayaṃ.",
  "anya-e0703n42:110": "37.",
  "anya-e0703n42:111": " Ito paṭṭhāya vakkhāma, tassa vaṃsamanākulaṃ;",
  "anya-e0703n42:112": "Vuccamānamhi ettheva, tasmiṃ hoti asaṅkaro.",
  "anya-e0703n42:113": "38.",
  "anya-e0703n42:114": " Jāto okkākavaṃsamhi, mahātissoti vissuto;",
  "anya-e0703n42:115": "Āsi eko mahāpuñño, samākiṇṇaguṇākaro.",
  "anya-e0703n42:116": "39.",
  "anya-e0703n42:117": " Tasse’kā bhariyā āsi, saṅghapivāti vīssutā;",
  "anya-e0703n42:118": "Dhaññapuññaguṇūpetā, dhītā rohaṇasāmino.",
  "anya-e0703n42:119": "40.",
  "anya-e0703n42:120": " Tassāputtā tayo āsuṃ, paṭhamo aggabedhiko;",
  "anya-e0703n42:121": "Dutiyo dappulo nāma, tatiyo maṇiakkhiko.",
  "anya-e0703n42:122": "41.",
  "anya-e0703n42:123": " Ekāva dhītā tassāsi, rājanamagamā ca sā;",
  "anya-e0703n42:124": "Jeṭṭho rohaṇanāmassa, desassā’si sayaṃ vasī.",
  "anya-e0703n42:125": "42.",
  "anya-e0703n42:126": " Mahāpāḷiṃ sa kāresi, mahāgāme mahādhano;",
  "anya-e0703n42:127": "Dāṭhaggabodhināmañca, pariveṇaṃ tahi vaṃso.",
  "anya-e0703n42:128": "43.",
  "anya-e0703n42:129": " Kāṇagāmamhi kāṇānaṃ, gilānānañca sālake;",
  "anya-e0703n42:130": "Vihāre paṭimāvhe ca, mahantaṃ paṭimāgharaṃ.",
  "anya-e0703n42:131": "44.",
  "anya-e0703n42:132": " Patiṭṭhapesi katvāna, buddhatattha silāmayaṃ;",
  "anya-e0703n42:133": "Mahantanāmaṃ sappañño, iddhīhi viya nimmitaṃ.",
  "anya-e0703n42:134": "45.",
  "anya-e0703n42:135": " Sālavāṇañca kāresi, vihāraṃ attanāmakaṃ,",
  "anya-e0703n42:136": "Pariveṇavihārañca, tathā kājaragāmakaṃ.",
  "anya-e0703n42:137": "46.",
  "anya-e0703n42:138": " Navakammāni kāretvā, dhammasālavihārake;",
  "anya-e0703n42:139": "Sayaṃ vaccakuṭī esa, tattha sodhesi buddhimā.",
  "anya-e0703n42:140": "47.",
  "anya-e0703n42:141": " Ucciṭṭhaṃ bhikkhusaṅghassa, bhojanaṃ paribhuñjiya;",
  "anya-e0703n42:142": "Maṇḍagāmañca saṅghassa, gāmaṃ’dāsi masādavā.",
  "anya-e0703n42:143": "48.",
  "anya-e0703n42:144": " Puññāne’tānicaññāni, katvā tasmiṃ divaṅgate;",
  "anya-e0703n42:145": "Āsī tassā’nujo tattha, sāmi dappulanāmako.",
  "anya-e0703n42:146": "49.",
  "anya-e0703n42:147": " Isseraṃ tattha vattesi, sampamaddiya satta vo;",
  "anya-e0703n42:148": "Mahādānaṃ pavattesi, nissaṅkaṃ rohaṇaṃ agā.",
  "anya-e0703n42:149": "50.",
  "anya-e0703n42:150": " Tassa tuṭṭho jano āha, mahāsāmīti esano;",
  "anya-e0703n42:151": "Tato paṭṭhāya taṃ loko-mahāsāmīti vohari.",
  "anya-e0703n42:152": "51.",
  "anya-e0703n42:153": " Sutvāna taṃ silādāṭho, narindo sakadhītaraṃ;",
  "anya-e0703n42:154": "Tassa pādāsi santuṭṭho, guṇehi bahukehi ca.",
  "anya-e0703n42:155": "52.",
  "anya-e0703n42:156": " Yujarājattamassādā, rajjayoggoti mānituṃ;",
  "anya-e0703n42:157": "Māṇavammādayo tassa, puttā āsuṃ mahāsayā.",
  "anya-e0703n42:158": "53.",
  "anya-e0703n42:159": " Pāsāṇadipavāsissa, mahātherassa santike;",
  "anya-e0703n42:160": "Dhammaṃ sutvā pasīditvā, tasmiṃ taṃ bahumānituṃ.",
  "anya-e0703n42:161": "54.",
  "anya-e0703n42:162": " Vihāraṃ rohaṇe katvā, tassa pādāsi sopi taṃ;",
  "anya-e0703n42:163": "Cātuddisiyasaṅghassa, paribhogāya vissajji.",
  "anya-e0703n42:164": "55.",
  "anya-e0703n42:165": " Ambamālā vihārādi, vihāre kārayi bahū;",
  "anya-e0703n42:166": "Khadirālivihārañca, katvā deva mapūjayi.",
  "anya-e0703n42:167": "56.",
  "anya-e0703n42:168": " Pāsādamanurārāmaṃ, muttolambaṃ sujiṇṇakaṃ;",
  "anya-e0703n42:169": "Sīrivaḍḍhañca pāsādaṃ, tathā takkambilaṃ paraṃ.",
  "anya-e0703n42:170": "57.",
  "anya-e0703n42:171": " Sodhetvā bhikkhavo tattha, dvattiṃsa parivāsayi;",
  "anya-e0703n42:172": "Sabbapaccayadānena, santappetvā mahīmati.",
  "anya-e0703n42:173": "58.",
  "anya-e0703n42:174": " Adā kevaṭṭagambhīraṃ, gāmaṃ nāgavihārake;",
  "anya-e0703n42:175": "Tathā rājavihārassa, gonnagāmaṃ samādiyi.",
  "anya-e0703n42:176": "59.",
  "anya-e0703n42:177": " Adā tīsavihārassa, tathākantikapabbakaṃ;",
  "anya-e0703n42:178": "Cittalapabbatassā’dā, gāmaṃ so gonnaviṭṭhikaṃ.",
  "anya-e0703n42:179": "60.",
  "anya-e0703n42:180": " Datvā riyākarassesa, gāmaṃ somālavatthukaṃ;",
  "anya-e0703n42:181": "Akāsi paṭimāgehaṃ, tatheva sumanoharaṃ.",
  "anya-e0703n42:182": "61.",
  "anya-e0703n42:183": " Tatraṭṭhassa jinassā’kā, uṇṇalomaṃ mahagghiyaṃ;",
  "anya-e0703n42:184": "Hemapaṭṭañca kāresi, sabbaṃ pūjāvidhiṃ sa’kā.",
  "anya-e0703n42:185": "62.",
  "anya-e0703n42:186": " Cetiye parijiṇṇe so, sudhākammena rañjayi;",
  "anya-e0703n42:187": "Tipañcahatthaṃ kāresi, metteyyaṃ sugataṃ paraṃ.",
  "anya-e0703n42:188": "63.",
  "anya-e0703n42:189": " Evamādini puññāni, appameyyāni so vibhū;",
  "anya-e0703n42:190": "Akāsi ca sayaṃ sādhu, parivārehī kārayi.",
  "anya-e0703n42:191": "64.",
  "anya-e0703n42:192": " Parivārā ca tassāsuṃ, bahūpuññakarā narā;",
  "anya-e0703n42:193": "Vihārā nekakā āsuṃ, katā tehi sappaccayā.",
  "anya-e0703n42:194": "65.",
  "anya-e0703n42:195": " Kadāci maggaṃ gacchaṃ so, araññamhi agāmake;",
  "anya-e0703n42:196": "Senaṃ saṃvidahitvāna, vāsaṃ kappesi rattiyaṃ.",
  "anya-e0703n42:197": "66.",
  "anya-e0703n42:198": " Sunahātavillitto so, subhuttosayane sukhe;",
  "anya-e0703n42:199": "Nipannesu ghare ramme, niddāyitumupakkami.",
  "anya-e0703n42:200": "67.",
  "anya-e0703n42:201": " Alabhanto tadā niddaṃ, kinnu kho iti kāraṇaṃ;",
  "anya-e0703n42:202": "Pavattiṃ upadhārento, divase sabbamattano.",
  "anya-e0703n42:203": "68.",
  "anya-e0703n42:204": " Adisvā kāraṇaṃ anto, avassaṃ bahi hessati;",
  "anya-e0703n42:205": "Iti cintiya yojesi, manussetaṃ gavesituṃ.",
  "anya-e0703n42:206": "69.",
  "anya-e0703n42:207": " Evamāha ca nissaṅkaṃ, ayyakā mama rattiyaṃ;",
  "anya-e0703n42:208": "Tementā rukkhamūlasmiṃ, ṭhitā ānetha te iti.",
  "anya-e0703n42:209": "70.",
  "anya-e0703n42:210": " Tepi gantvā gavesantā, dīpahatthā mahājanā;",
  "anya-e0703n42:211": "Mahāgāmā’gate bhikkhū, rukkhamūlagate tadā.",
  "anya-e0703n42:212": "71.",
  "anya-e0703n42:213": " Te gantvā sāsanaṃ rañño, ārocesuṃ padhāviso;",
  "anya-e0703n42:214": "Disvā ca bhikkhu santuṭṭho, netvā vāsagharaṃ sakaṃ.",
  "anya-e0703n42:215": "72.",
  "anya-e0703n42:216": " Niccadānāya bhikkhūnaṃ, ṭhapite rattacīvare;",
  "anya-e0703n42:217": "Tesaṃ datvāna tintāni, cīvarāni samādiya.",
  "anya-e0703n42:218": "73.",
  "anya-e0703n42:219": " Sukkhāpiya ca katvāna, pādadhovanakādikaṃ;",
  "anya-e0703n42:220": "Nisīdāpiya te sabbe, sayane sādhu santhate.",
  "anya-e0703n42:221": "74.",
  "anya-e0703n42:222": " Bhesajjaṃ paṭiyādetvā, sayamevo’panāmiya;",
  "anya-e0703n42:223": "Paccūsepi ca katvāna, kattabbaṃ bhojanādikaṃ.",
  "anya-e0703n42:224": "75.",
  "anya-e0703n42:225": " Datvā kappiya kāre’tha, vissajjesi yathāruciṃ;",
  "anya-e0703n42:226": "Evaṃ puññaratasseva, tassā’si divasaṃ gataṃ.",
  "anya-e0703n42:227": "76.",
  "anya-e0703n42:228": " Evaṃ puññaparetasmiṃ, vasamāne naruttame;",
  "anya-e0703n42:229": "Raṭṭhaṃ janapadaṃ sabbaṃ, yojetvā puññakammesu.",
  "anya-e0703n42:230": "77.",
  "anya-e0703n42:231": " Māṇo pācinadesamhi, vasanto balasaṅgahaṃ;",
  "anya-e0703n42:232": "Katvāna pituno senaṃ, dhanaṃ cevā harāpiya.",
  "anya-e0703n42:233": "78.",
  "anya-e0703n42:234": " Kātuṃ saṅgāmamāgañchi, tipucullasagāmakaṃ;",
  "anya-e0703n42:235": "Dāṭhopatisso taṃ sutvā, tambalaṃgā mahābalo.",
  "anya-e0703n42:236": "79.",
  "anya-e0703n42:237": " Tatthā’kaṃsu mahāyuddhaṃ, aññamaññaṃ samāgatā;",
  "anya-e0703n42:238": "Yodhā dāṭho patissassa, māṇaṃ saṅgaṃva mārayuṃ.",
  "anya-e0703n42:239": "80.",
  "anya-e0703n42:240": " Taṃ sutvā dappulo sopi, sokasallahato mari;",
  "anya-e0703n42:241": "Sattāha manurādhamhi, vasaṃ rajjamakārayi.",
  "anya-e0703n42:242": "81.",
  "anya-e0703n42:243": " Rohaṇe tīṇi vassāni, esa rajjamakārayi;",
  "anya-e0703n42:244": "Tasmā tassa kathā āsi, rohaṇamhi idhāpi ca.",
  "anya-e0703n42:245": "82.",
  "anya-e0703n42:246": " Evaṃ paremāriya āhavamhi,",
  "anya-e0703n42:247": "Kicchena laddhāva narena bhogā;",
  "anya-e0703n42:248": "Āsuṃ khaṇe vijjulatopa bhogā,",
  "anya-e0703n42:249": "Ko buddhimā tesu ratiṃ kareyya.",
  "anya-e0703n42:250": "Sujanappasādasaṃvegatthāya kate mahāvaṃse",
  "anya-e0703n42:251": "Caturājako nāma",
  "anya-e0703n42:252": "Tecattālīsatimo paricchedo."
}