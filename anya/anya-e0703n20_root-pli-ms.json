{
  "anya-e0703n20:0": "Ekavīsatima pariccheda",
  "anya-e0703n20:1": "Vañca rājako",
  "anya-e0703n20:2": "1.",
  "anya-e0703n20:3": " Uttiyassa kaniṭṭho tu, mahāsivo tadaccaye;",
  "anya-e0703n20:4": "Dasa vassāni kāresi, rajjaṃ sujana sevako.",
  "anya-e0703n20:5": "2.",
  "anya-e0703n20:6": " Bhaddasālamhi so there, pasīditvā manoramaṃ;",
  "anya-e0703n20:7": "Kāresi purimāyantu, vihāraṃ nagaraṅgaṇaṃ.",
  "anya-e0703n20:8": "3.",
  "anya-e0703n20:9": " Mahāsivakaniṭṭho tu, suratisso tadaccaye;",
  "anya-e0703n20:10": "Dasavassāni kāresi, rajjaṃ puññesu sādaro.",
  "anya-e0703n20:11": "4.",
  "anya-e0703n20:12": " Dakkhiṇāya disāyaṃ so, vihāraṃ nagaraṃ gaṇaṃ;",
  "anya-e0703n20:13": "Purimāya hatthikkhandhañca, gokaṇṇagirimeva ca.",
  "anya-e0703n20:14": "5.",
  "anya-e0703n20:15": " Vaṅguttare pabbatamhi, pācina pabbatavhayaṃ;",
  "anya-e0703n20:16": "Raheṇakasamīpamhi, tathā koḷambakāḷakaṃ.",
  "anya-e0703n20:17": "6.",
  "anya-e0703n20:18": " Ariṭṭhapāde maṃ gulakaṃ, purimāya’ccha gallakaṃ;",
  "anya-e0703n20:19": "Girinelapanāyakaṇḍaṃ, nagarassuttharāya tu.",
  "anya-e0703n20:20": "7.",
  "anya-e0703n20:21": " Pañcasatā neva mādi-vihāre puthavī pati;",
  "anya-e0703n20:22": "Gaṅgāya orapārañhi, laṃkādīpe tahiṃ tahiṃ.",
  "anya-e0703n20:23": "8.",
  "anya-e0703n20:24": " Pure rajjā ca rajje ca, saṭṭhīvassāni sādhukaṃ;",
  "anya-e0703n20:25": "Kāresi ramme dhammena, ratanattaya gāravo.",
  "anya-e0703n20:26": "9.",
  "anya-e0703n20:27": " Suvaṇṇapiṇḍatissoti, nāmaṃ rajjā tassā ahu;",
  "anya-e0703n20:28": "Suratissoti nāmantu, tassā’purajjapattiyā.",
  "anya-e0703n20:29": "10.",
  "anya-e0703n20:30": " Assanāvikaputtā dve, damiḷā senaguttikā;",
  "anya-e0703n20:31": "Suratissamahīpālaṃ, taṃ gahetvā mahabbalā.",
  "anya-e0703n20:32": "11.",
  "anya-e0703n20:33": " Duve vīsativassāni, rajjaṃ dhammena kārayuṃ;",
  "anya-e0703n20:34": "Te gahetvā aselo tu, muṭasivassa atrajo.",
  "anya-e0703n20:35": "12.",
  "anya-e0703n20:36": " Sodariyānaṃ bhātūnaṃ, navamo bhatuko tato;",
  "anya-e0703n20:37": "Anurādhapure rajjaṃ, dasavassāni kārayi.",
  "anya-e0703n20:38": "13.",
  "anya-e0703n20:39": " Coḷaraṭṭhā idha gamma, rajjatthaṃ ujujātiko;",
  "anya-e0703n20:40": "Eḷāro nāma damiḷo, gahetvā’selabhūpatiṃ.",
  "anya-e0703n20:41": "14.",
  "anya-e0703n20:42": " Vassāni cattārīsañca, cattāri ca akārayi;",
  "anya-e0703n20:43": "Rajjaṃ vohārasamaye, majjhatto mittasattusu.",
  "anya-e0703n20:44": "15.",
  "anya-e0703n20:45": " Sayanassa siropasse, ghaṇṭaṃ sudīghayottakaṃ;",
  "anya-e0703n20:46": "Lambāpesi vīrāvetuṃ, icchantehi vinicchayaṃ.",
  "anya-e0703n20:47": "16.",
  "anya-e0703n20:48": " Eko putto ca dhītā ca, ahesuṃ tassa rājino;",
  "anya-e0703n20:49": "Rathena tissavāpiṃ so, gacchanto bhūmipālajo.",
  "anya-e0703n20:50": "17.",
  "anya-e0703n20:51": " Taruṇaṃ vacchakaṃ magge, nipannaṃ sahadhenukaṃ;",
  "anya-e0703n20:52": "Gīvaṃ akkammacakkena, asañcicca aghātayi.",
  "anya-e0703n20:53": "18.",
  "anya-e0703n20:54": " Gantvāna dhenughaṇṭaṃ taṃ, ghaṭṭesi ghaṭṭitāsayā;",
  "anya-e0703n20:55": "Rājā teneva cakkena, sīsaṃ puttassa chedayi.",
  "anya-e0703n20:56": "19.",
  "anya-e0703n20:57": " Dijapotaṃ tālarukkhe, eko sappo abhakkhayi;",
  "anya-e0703n20:58": "Tampotamātā sakuṇī, gantvā ghaṇṭamaghaṭṭayi.",
  "anya-e0703n20:59": "20.",
  "anya-e0703n20:60": " Āṇāpetvāna taṃ rājā, kucchiṃ tassa vidāḷiya;",
  "anya-e0703n20:61": "Potaṃ taṃ nīharāpetvā, tāle sappamasappayi.",
  "anya-e0703n20:62": "21.",
  "anya-e0703n20:63": " Ratanaggassa ratana-ttayassa guṇasārataṃ;",
  "anya-e0703n20:64": "Ajānantopi so rājā, cārittamanupālayaṃ.",
  "anya-e0703n20:65": "22.",
  "anya-e0703n20:66": " Cetiyadabbataṃ gantvā, bhikkhusaṅghaṃ pavāriya;",
  "anya-e0703n20:67": "Āgacchanto rathagato, rathassa yugakoṭiyā.",
  "anya-e0703n20:68": "23.",
  "anya-e0703n20:69": " Akāsi jinathūpassa,",
  "anya-e0703n20:70": "Ekadesassa bhañjanaṃ;",
  "anya-e0703n20:71": "Amaccā ‘‘deva thūpono,",
  "anya-e0703n20:72": "Tayā bhinno’ti āhu taṃ.",
  "anya-e0703n20:73": "24.",
  "anya-e0703n20:74": " Asañcicca kate‘pe’sa, rājā oruyha sandanā;",
  "anya-e0703n20:75": "‘‘Cakkena mama sīsampi, chindathā’ti pathesayi.",
  "anya-e0703n20:76": "25.",
  "anya-e0703n20:77": " ‘‘Parahiṃsaṃ mahārāja, satthā no neva icchati;",
  "anya-e0703n20:78": "Thūpaṃ pākatikaṃ katvā, khamāpehī’’ti āhu taṃ.",
  "anya-e0703n20:79": "26.",
  "anya-e0703n20:80": " Te ṭhapetuṃ pañcadasa, pāsāṇe patite tahiṃ;",
  "anya-e0703n20:81": "Kahāpaṇa sahassāni, adā pañcadase vaso.",
  "anya-e0703n20:82": "27.",
  "anya-e0703n20:83": " Akā mahallikā vīhiṃ, so setuṃ ātape khipi;",
  "anya-e0703n20:84": "Devo akāle vassitvā, tassā vihiṃ atemayi.",
  "anya-e0703n20:85": "28.",
  "anya-e0703n20:86": " Vīhiṃ gahetvā gantvā sā, ghaṇṭaṃ taṃ samaghaṭṭayi;",
  "anya-e0703n20:87": "Akālavassaṃ sutvā taṃ, vissajjetvā tamattikaṃ.",
  "anya-e0703n20:88": "29.",
  "anya-e0703n20:89": " Rājā dhammamhi vattanto, ‘‘kāle vassaṃ labhe’’iti;",
  "anya-e0703n20:90": "Tassā vinicchayatthāya, upavāsaṃ nipajji so.",
  "anya-e0703n20:91": "30.",
  "anya-e0703n20:92": " Baliggāhī devaputto, rañño tejena otthaṭo;",
  "anya-e0703n20:93": "Gantvā cātumahārāja-santikaṃ taṃ nivedayi.",
  "anya-e0703n20:94": "31.",
  "anya-e0703n20:95": " Te tamādāya gantvāna, sakkassa paṭivedayuṃ;",
  "anya-e0703n20:96": "Sakko pajjunnamāhuya, kāle vassaṃ upādiyi.",
  "anya-e0703n20:97": "32.",
  "anya-e0703n20:98": " Baliggāhī devaputto, rājino taṃ nivedayi;",
  "anya-e0703n20:99": "Tatoppabhuti taṃ rajje, divā devo na vassatha.",
  "anya-e0703n20:100": "33.",
  "anya-e0703n20:101": " Rattiṃ devo’nu sattāhaṃ, vassiyāmamhi majjhime;",
  "anya-e0703n20:102": "Puṇṇāna’hesuṃ sabbattha, khuddakā vāṭakānipi.",
  "anya-e0703n20:103": "34.",
  "anya-e0703n20:104": " Agatigamanadoso muttamattena eso,",
  "anya-e0703n20:105": "Anupahata kudiṭṭhipīdisiṃ pāpuṇī’ddhiṃ;",
  "anya-e0703n20:106": "Agatigamanadosaṃ suddhadiṭṭhisamāno,",
  "anya-e0703n20:107": "Kathamidhahi manusso buddhimā no jaheyyāti.",
  "anya-e0703n20:108": "Sujanappasādasaṃvegatthāya kate mahāvaṃse",
  "anya-e0703n20:109": "Pañcarājako nāma",
  "anya-e0703n20:110": "Ekavīsatimo paricchedo."
}