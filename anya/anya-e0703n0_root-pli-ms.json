{
  "anya-e0703n0:0": " Namo tassa bhagavato arahato sammāsambuddhassa",
  "anya-e0703n0:1": "Mahāvaṃsapāḷi",
  "anya-e0703n0:2": "Pathamapariccheda",
  "anya-e0703n0:3": "Mahiyaṅgaṇāgamanaṃ",
  "anya-e0703n0:4": "1.",
  "anya-e0703n0:5": " Namassitvāna sambuddhaṃ, susuddhaṃ suddhavaṃsajaṃ;",
  "anya-e0703n0:6": "Mahāvaṃsaṃ pavakkhāmi, nānānūnādhikārikaṃ.",
  "anya-e0703n0:7": "2.",
  "anya-e0703n0:8": " Porāṇehi kato’peso, ativitthārito kvaci;",
  "anya-e0703n0:9": "Atīva kvaci saṃkhitto, anekapunaruttako.",
  "anya-e0703n0:10": "3.",
  "anya-e0703n0:11": " Vajjitaṃ tehi dosehi, sukhaggahaṇadhāraṇaṃ;",
  "anya-e0703n0:12": "Pasādasaṃvegakaraṃ, sutito ca upāgataṃ.",
  "anya-e0703n0:13": "4.",
  "anya-e0703n0:14": " Pasādajanake ṭhāne, tathā saṃvegakārake;",
  "anya-e0703n0:15": "Janayanto pasādañca, saṃvegañca suṇātha taṃ.",
  "anya-e0703n0:16": "5.",
  "anya-e0703n0:17": " Dīpaṅkarañhi sambuddhaṃ, passitvā no jino purā;",
  "anya-e0703n0:18": "Lokaṃ dukkhā pamocetuṃ, bodhāya paṇidhiṃ akā.",
  "anya-e0703n0:19": "6.",
  "anya-e0703n0:20": " Tato tañceva sambuddhaṃ, koṇḍaññaṃ maṅgalaṃ muniṃ;",
  "anya-e0703n0:21": "Sumanaṃ revataṃ buddhaṃ, sobhitañca mahāmuniṃ.",
  "anya-e0703n0:22": "7.",
  "anya-e0703n0:23": " Anomadassiṃ sambuddhaṃ, padumaṃ nāradaṃ jinaṃ;",
  "anya-e0703n0:24": "Padumuttarasambuddhaṃ, sumedhañca tathāgataṃ.",
  "anya-e0703n0:25": "8.",
  "anya-e0703n0:26": " Sujātaṃ piyadassiñca, atthadassiñca nāyakaṃ;",
  "anya-e0703n0:27": "Dhammadassiñca siddhatthaṃ, tissaṃ phussajinaṃ tathā.",
  "anya-e0703n0:28": "9.",
  "anya-e0703n0:29": " Vipassiṃ sikhīsambuddhaṃ, sambuddhaṃ vessabhuṃ vibhuṃ;",
  "anya-e0703n0:30": "Kakusandhañca sambuddhaṃ, koṇāgamanameva ca.",
  "anya-e0703n0:31": "10.",
  "anya-e0703n0:32": " Kassapaṃ sugatañca’me, sambuddhe catuvīsati;",
  "anya-e0703n0:33": "Ārādhetvā mahāvīro, tehi bodhāya byākato.",
  "anya-e0703n0:34": "11.",
  "anya-e0703n0:35": " Puretvā pāramī sabbā, patvā sambodhimuttamaṃ;",
  "anya-e0703n0:36": "Uttamo gotamo buddho, satte dukkhā pamocayi.",
  "anya-e0703n0:37": "12.",
  "anya-e0703n0:38": " Magadhesu ruvelāyaṃ, bodhimūle mahāmuni;",
  "anya-e0703n0:39": "Visākhapuṇṇamāyaṃ so, patto sambodhimuttamaṃ.",
  "anya-e0703n0:40": "13.",
  "anya-e0703n0:41": " Sattāhāni tahiṃ satta, so vimuttisukhaṃ paraṃ;",
  "anya-e0703n0:42": "Vindantaṃ madhurattañca, dassayanto vasī vasi.",
  "anya-e0703n0:43": "14.",
  "anya-e0703n0:44": " Tato bārāṇasiṃ gantvā, dhammacakkaṃ pagattayi;",
  "anya-e0703n0:45": "Tattha vassa vasanto’va, saṭṭhiṃ arahataṃ akā.",
  "anya-e0703n0:46": "15.",
  "anya-e0703n0:47": " Te dhammadesanatthāya, vissajjetvāna bhikkhavo;",
  "anya-e0703n0:48": "Vinetvā ca tato tiṃsa-sahā ye bhaddavaggiye.",
  "anya-e0703n0:49": "16.",
  "anya-e0703n0:50": " Sahassajaṭile nātho, vinetuṃ kassapādike;",
  "anya-e0703n0:51": "Hemante uruvelāyaṃ, vasite paripācayaṃ.",
  "anya-e0703n0:52": "17.",
  "anya-e0703n0:53": " Uruvelakassapassa, mahāyaññe upaṭṭhite;",
  "anya-e0703n0:54": "Tassa’ttano nāgamane, icchācāraṃ vijāniya.",
  "anya-e0703n0:55": "18.",
  "anya-e0703n0:56": " Uttarakuruto bhikkhaṃ, āharitvā rimaddano;",
  "anya-e0703n0:57": "Anotattadahe bhutvā, sāyanhasamaye sayaṃ.",
  "anya-e0703n0:58": "19.",
  "anya-e0703n0:59": " Bodhito navame māse, phussapuṇṇamiyaṃ jino;",
  "anya-e0703n0:60": "Laṅkādīpaṃ visodhetuṃ, laṅkādīpamupāgami.",
  "anya-e0703n0:61": "20.",
  "anya-e0703n0:62": " Sāsanujjotanaṃ ṭhānaṃ, laṃkā ñātā jinena hi;",
  "anya-e0703n0:63": "Yakkhapuṇṇāya laṅkāya, yakkhā nibbā siyāti ca.",
  "anya-e0703n0:64": "21.",
  "anya-e0703n0:65": " Ñātova laṅkāmajjhamhi, gaṅgābhīre manorame;",
  "anya-e0703n0:66": "Tiyojanāya te ramme, ekayojanavitthate.",
  "anya-e0703n0:67": "22.",
  "anya-e0703n0:68": " Mahānāgavanuyyāne, yakkhasaṅgāmabhūmiyā;",
  "anya-e0703n0:69": "Laṅkādīpaṭṭhayakkhānaṃ, mahāyakkhasamāgamo.",
  "anya-e0703n0:70": "23.",
  "anya-e0703n0:71": " Upāgato taṃ sugato, mahāyakkhasamāgamaṃ;",
  "anya-e0703n0:72": "Samāgamassa majjhamhi, tattha tesaṃ siropari.",
  "anya-e0703n0:73": "24.",
  "anya-e0703n0:74": " Mahiyaṅgaṇathūpassa, ṭhāne vehāyasaṃ jino;",
  "anya-e0703n0:75": "Vuṭṭhivātandhakāresi, tesaṃ saṃvejanaṃ akā.",
  "anya-e0703n0:76": "25.",
  "anya-e0703n0:77": " Te bhayaṭṭhā’bhayaṃ yakkhā, ayācuṃ abhayaṃ jinaṃ;",
  "anya-e0703n0:78": "Jino abhayado āha, yakkhe te’ti bhayaddīte.",
  "anya-e0703n0:79": "26.",
  "anya-e0703n0:80": " Yakkhā bhayaṃ vo dukkhañca, harissāmi idaṃ ahaṃ;",
  "anya-e0703n0:81": "Tumhe nisajjaṭhānaṃ me, samaggā detha no idha.",
  "anya-e0703n0:82": "27.",
  "anya-e0703n0:83": " Āhu te sugataṃ yakkhā, dema mārisa te idha;",
  "anya-e0703n0:84": "Sabbepi sakalaṃ dīpaṃ, dehi no abhayaṃ tuvaṃ.",
  "anya-e0703n0:85": "28.",
  "anya-e0703n0:86": " Bhayaṃ sītaṃ tamaṃ tesaṃ, hantvā taṃ dinnabhūmiyaṃ;",
  "anya-e0703n0:87": "Cammakkhandhaṃ attharitvā, tatthā’ sīno jino tato.",
  "anya-e0703n0:88": "29.",
  "anya-e0703n0:89": " Cammakkhaṇḍaṃ pasāresi, ādittaṃ taṃ samantato;",
  "anya-e0703n0:90": "Ghammābhibhūtā te bhītā, ṭhitā ante samantato.",
  "anya-e0703n0:91": "30.",
  "anya-e0703n0:92": " Giridīpaṃ tato nātho, rammaṃ tesaṃ idhā’nayi;",
  "anya-e0703n0:93": "Tesu tattha paviṭṭhesu, yathāṭhāne ṭhapesi ca.",
  "anya-e0703n0:94": "31.",
  "anya-e0703n0:95": " Nātho taṃ saṃkhipi dhammaṃ, tadā devā samāgamuṃ;",
  "anya-e0703n0:96": "Tasmiṃ samāgame tesaṃ, satthā dhamma madesayi.",
  "anya-e0703n0:97": "32.",
  "anya-e0703n0:98": " Nekesaṃ pāṇakoṭīnaṃ, dhammābhisamayo ahu;",
  "anya-e0703n0:99": "Saraṇesu ca sīlesu, ṭhitā āsuṃ asaṃkhiyā.",
  "anya-e0703n0:100": "33.",
  "anya-e0703n0:101": " Sotāpattiphalaṃ patvā, sele sumanakūṭake;",
  "anya-e0703n0:102": "Mahāsumanadevindo, pūjiyaṃ yāci pūjiyaṃ.",
  "anya-e0703n0:103": "34.",
  "anya-e0703n0:104": " Siraṃ parāmasitvāna, nīlāmalasiroruho;",
  "anya-e0703n0:105": "Pāṇimatteadā kese, tassa pāṇa hito jino.",
  "anya-e0703n0:106": "35.",
  "anya-e0703n0:107": " So taṃ suvaṇṇacaṅkoṭa-varenādāya satthuno;",
  "anya-e0703n0:108": "Nisinnaṭṭhānaracite, nānāratanasañcaye.",
  "anya-e0703n0:109": "36.",
  "anya-e0703n0:110": " Sabbato sattaratane, te ṭhapetvā siroruhe;",
  "anya-e0703n0:111": "So indanīlathūpena, pidahesi namassi ca.",
  "anya-e0703n0:112": "37.",
  "anya-e0703n0:113": " Parinibbutamhi sambuddhe, citakato ca iddhiyā;",
  "anya-e0703n0:114": "Ādāya jinagīvaṭṭhiṃ, thero sarabhūnāmako.",
  "anya-e0703n0:115": "38.",
  "anya-e0703n0:116": " Therassa sāriputtassa, sisso ānīya cetiye;",
  "anya-e0703n0:117": "Tasmiṃyeva ṭhapetvāna, bhikkhūhi parivārito.",
  "anya-e0703n0:118": "39.",
  "anya-e0703n0:119": " Chādāpetvā medavaṇṇa-pāsāṇehi mahiddhiko;",
  "anya-e0703n0:120": "Thūpaṃ dvādasahatthuccaṃ, kārāpetvāna pakkami.",
  "anya-e0703n0:121": "40.",
  "anya-e0703n0:122": " Devānaṃpiyatissassa, rañño bhātukudhārako;",
  "anya-e0703n0:123": "Uddhacūḷābhayo nāma, disvā cetiya mabbhutaṃ.",
  "anya-e0703n0:124": "41.",
  "anya-e0703n0:125": " Taṃ chādayitvā kāresi, tiṃsahatthucca cetiyaṃ;",
  "anya-e0703n0:126": "Maddanto damiḷe rājā, tatraṭṭho dukkhagāmaṇi.",
  "anya-e0703n0:127": "42.",
  "anya-e0703n0:128": " Asītihatthaṃ kāresi, tassa kañjukacetiyaṃ;",
  "anya-e0703n0:129": "Mahiyaṅgaṇathūpoya-meso evaṃ patiṭṭhito.",
  "anya-e0703n0:130": "43.",
  "anya-e0703n0:131": " Evaṃ dīpamimaṃkatvā, manussārahamissaro;",
  "anya-e0703n0:132": "Uruvelamagā dhīro, uruvīra parakkamoti.",
  "anya-e0703n0:133": "Mahiyaṅgaṇāgamanaṃ niṭṭhitaṃ.",
  "anya-e0703n0:134": "Nāgadīpāgamana",
  "anya-e0703n0:135": "44.",
  "anya-e0703n0:136": " Mahākāruṇiko satthā, sabbalokahite rato;",
  "anya-e0703n0:137": "Bodhito pañcame vasse, vasaṃ jetavane jino.",
  "anya-e0703n0:138": "45.",
  "anya-e0703n0:139": " Mahodarassa nāgassa, tathā cūḷodarassa ca;",
  "anya-e0703n0:140": "Mātulabhāgineyyānaṃ, maṇipallaṅkahetukaṃ.",
  "anya-e0703n0:141": "46.",
  "anya-e0703n0:142": " Disvā sapārisajjānaṃ, saṅgāmaṃ paccupaṭṭhitaṃ;",
  "anya-e0703n0:143": "Sambuddho cittamāsassa, kāḷapakkhe uposathe.",
  "anya-e0703n0:144": "47.",
  "anya-e0703n0:145": " Pātoyeva samādāya, pavaraṃ pattacīvaraṃ;",
  "anya-e0703n0:146": "Anukampāya nāgānaṃ, nāgadīpamupāgami.",
  "anya-e0703n0:147": "48.",
  "anya-e0703n0:148": " Mahādaro’piso nāgo, tadā rājā ahiddhiko;",
  "anya-e0703n0:149": "Samudde nāgabhavane, dasaddhasatayojane.",
  "anya-e0703n0:150": "49.",
  "anya-e0703n0:151": " Kaṇiṭṭhikā tassa kaṇhā, vaḍḍhamānamhi pabbate;",
  "anya-e0703n0:152": "Nāgarājassa dinnā’si, tassa cūḷodaro suto.",
  "anya-e0703n0:153": "50.",
  "anya-e0703n0:154": " Tassa mātā mahāmātu, maṇipallaṅkamuttamaṃ;",
  "anya-e0703n0:155": "Datvā kālakatā nāgī, mātulena tathā hi so.",
  "anya-e0703n0:156": "51.",
  "anya-e0703n0:157": " Ahosi bhāgineyyassa, saṅgāmo paccupaṭṭhito;",
  "anya-e0703n0:158": "Pabbateyyā’pi nāgā te, ahesuñhi mahiddhikā.",
  "anya-e0703n0:159": "52.",
  "anya-e0703n0:160": " Samiddhisumano nāma, devo jetavane ṭhitaṃ;",
  "anya-e0703n0:161": "Rājāyatanamādāya, attano bhavanaṃ subhaṃ.",
  "anya-e0703n0:162": "53.",
  "anya-e0703n0:163": " Buddhānumatiyāyeva, chattākāraṃ jinopari;",
  "anya-e0703n0:164": "Dhārayanto upāgañchi, ṭhānaṃ taṃ pubbavuṭṭhakaṃ.",
  "anya-e0703n0:165": "54.",
  "anya-e0703n0:166": " Devo hi so nāgadīpe, manusso’nantare bhave;",
  "anya-e0703n0:167": "Ahosi rājāyatana-ṭhitaṭhāne sa addasa.",
  "anya-e0703n0:168": "55.",
  "anya-e0703n0:169": " Paccekabuddha bhuñjante, disvā cittaṃ pasādiya;",
  "anya-e0703n0:170": "Pattasodhanasākhāyo, tesaṃ pādāsi tena so.",
  "anya-e0703n0:171": "56.",
  "anya-e0703n0:172": " Nibbattitasmiṃ rukkhasmiṃ, jetuyyāne manorame;",
  "anya-e0703n0:173": "Dvārakoṭṭhakapassamhi, pacchā bahi ahosi so.",
  "anya-e0703n0:174": "57.",
  "anya-e0703n0:175": " Devātidevo devassa, tassa vuddhiñca passiya;",
  "anya-e0703n0:176": "Idaṃ ṭhāna hitatthañca, taṃ sarukkhaṃ idhānayi.",
  "anya-e0703n0:177": "58.",
  "anya-e0703n0:178": " Saṅgāmamajjhe ākāse, nisinno tattha nāyako;",
  "anya-e0703n0:179": "Tamaṃ tamonudo tesaṃ, nāgānaṃ hiṃsanaṃ akā.",
  "anya-e0703n0:180": "59.",
  "anya-e0703n0:181": " Assāsento bhayaṭṭe te, ālokaṃ paviddhaṃsayi;",
  "anya-e0703n0:182": "Te disvā sugataṃ tuṭṭhā, pāde vandiṃsu satthuno.",
  "anya-e0703n0:183": "60.",
  "anya-e0703n0:184": " Tesaṃ dhammamadesesi, sāmaggikaraṇaṃ jino;",
  "anya-e0703n0:185": "Ubho’pi te patītā taṃ, pallaṅkaṃ munino aduṃ.",
  "anya-e0703n0:186": "61.",
  "anya-e0703n0:187": " Satthā bhūmigato tattha, pasīdisvāna āsane;",
  "anya-e0703n0:188": "Tehi dibbannapānehi, nāgarājehi tappito.",
  "anya-e0703n0:189": "62.",
  "anya-e0703n0:190": " Te jalaṭṭhe talaṭṭhe ca, bhujage’sītikoṭiyo;",
  "anya-e0703n0:191": "Saraṇesu ca sīlesu, patiṭṭhāpesi nāyako.",
  "anya-e0703n0:192": "63.",
  "anya-e0703n0:193": " Mahodarassa nāgassa, mātulo maṇiakkhiko;",
  "anya-e0703n0:194": "Kalyāṇiyaṃ nāgarājā, yuddhaṃ kātuṃ tahiṃ gato.",
  "anya-e0703n0:195": "64.",
  "anya-e0703n0:196": " Buddhagāmamhi paṭhame, sutvā saddhammadesanaṃ;",
  "anya-e0703n0:197": "Ṭhito saraṇasīlesu, tatthā’yāci tathāgataṃ.",
  "anya-e0703n0:198": "65.",
  "anya-e0703n0:199": " Mahatī anukampāno, katā nātha tayā ayaṃ;",
  "anya-e0703n0:200": "Tavānāgamane sabbe, mayaṃ bhasmī bhavāmahe.",
  "anya-e0703n0:201": "66.",
  "anya-e0703n0:202": " Anukampā mahī pite, visuṃ hotu mahodaya;",
  "anya-e0703n0:203": "Punarāgamanenettha, vāsabhūmiṃ mamā mama.",
  "anya-e0703n0:204": "67.",
  "anya-e0703n0:205": " Adhivāsayitvā bhagavā, tuṇhibhāve nidhāgamaṃ;",
  "anya-e0703n0:206": "Patiṭṭhāpesi tattheva, rājāyatanacetiyaṃ.",
  "anya-e0703n0:207": "68.",
  "anya-e0703n0:208": " Tañcapi rājāyatanaṃ, pallañcaṅka mahārahaṃ;",
  "anya-e0703n0:209": "Appesi nāgarājūnaṃ, lokanātho namassituṃ.",
  "anya-e0703n0:210": "69.",
  "anya-e0703n0:211": " Paribhogacetiyaṃ mayhaṃ, nāgarājā namassatha;",
  "anya-e0703n0:212": "Taṃ bhavissati votātā, hitāya ca sukhāya ca.",
  "anya-e0703n0:213": "70.",
  "anya-e0703n0:214": " Iccevamādiṃ sugato, nāgānaṃ anusāsanaṃ;",
  "anya-e0703n0:215": "Katvā jetavanaṃ eva, gato lokānukampakoti.",
  "anya-e0703n0:216": "Nāgadīpāgamanaṃ",
  "anya-e0703n0:217": "Kalyāṇāgamanaṃ",
  "anya-e0703n0:218": "71.",
  "anya-e0703n0:219": " Tato so tatiye vasse,",
  "anya-e0703n0:220": "Nāgindo maṇiakkhiko;",
  "anya-e0703n0:221": "Upasaṅkamma sambuddhaṃ,",
  "anya-e0703n0:222": "Satasaṅghaṃ nimantayi.",
  "anya-e0703n0:223": "72.",
  "anya-e0703n0:224": " Bodhito aṭṭhame vasse, vasaṃ jetavane jino;",
  "anya-e0703n0:225": "Nātho pañcahi bhikkhūnaṃ, satehi parivārito.",
  "anya-e0703n0:226": "73.",
  "anya-e0703n0:227": " Dutiye divase bhatta-kāle ārocite jino;",
  "anya-e0703n0:228": "Ramme vesākhamāsamhi, puṇṇamāyaṃ munissaro.",
  "anya-e0703n0:229": "74.",
  "anya-e0703n0:230": " Tattheva pārupitvāna, saṅghāṭiṃ pattamādiya;",
  "anya-e0703n0:231": "Āgā kalyāṇidesaṃ taṃ, maṇiakkhinivesanaṃ.",
  "anya-e0703n0:232": "75.",
  "anya-e0703n0:233": " Kalyāṇi cetiyaṭhāne, kate ratanamaṇḍape;",
  "anya-e0703n0:234": "Mahārahamhi pallaṅke, sahasaṅghenu’pāvisi.",
  "anya-e0703n0:235": "76.",
  "anya-e0703n0:236": " Dibbehi khajjabhojjehi, sagaṇo sagaṇaṃ jinaṃ;",
  "anya-e0703n0:237": "Nāgarājā dhammarājaṃ, santappesi sumānaso.",
  "anya-e0703n0:238": "77.",
  "anya-e0703n0:239": " Tattha dhammaṃ desayitvā, satthā lonukampako;",
  "anya-e0703n0:240": "Uggantvā sumane kūṭe, padaṃ dassesi nāyako.",
  "anya-e0703n0:241": "78.",
  "anya-e0703n0:242": " Tasmiṃ pabbatapādamhi, sahasaṅgho yathāsukhaṃ;",
  "anya-e0703n0:243": "Divā vihāraṃ katvāna, dīghavāpi mupāgami.",
  "anya-e0703n0:244": "79.",
  "anya-e0703n0:245": " Tattha cetiyaṭhānamhi, sasaṅghova nisīdiya;",
  "anya-e0703n0:246": "Samādhiṃ appayī nātho, ṭhānāgāravapattiyā.",
  "anya-e0703n0:247": "80.",
  "anya-e0703n0:248": " Tato vuṭṭhāya ṭhānamhā, ṭhānāṭhānesu kovido;",
  "anya-e0703n0:249": "Mahāmeghavanārāma-ṭhānamāga mahāmuni.",
  "anya-e0703n0:250": "81.",
  "anya-e0703n0:251": " Mahābodhiṭhitaṭhāne, nisīditvā sasāvako;",
  "anya-e0703n0:252": "Samādhiṃ appayī nātho, mahāthūpaṭhite tathā.",
  "anya-e0703n0:253": "82.",
  "anya-e0703n0:254": " Thūpārāmamhi thūpassa, ṭhitaṭhāne tatheva ca;",
  "anya-e0703n0:255": "Samādhito’tha vuṭṭhāya, silācetiyaṭhānago.",
  "anya-e0703n0:256": "83.",
  "anya-e0703n0:257": " Sahāgate devagaṇo, gaṇī samanusāsiya;",
  "anya-e0703n0:258": "Tato jetavanaṃ buddho, buddhasabbatthako agā.",
  "anya-e0703n0:259": "84.",
  "anya-e0703n0:260": " Evaṃ laṅkāya nātho, hitamamitamatī āyatiṃ pekkhamāno;",
  "anya-e0703n0:261": "Tasmiṃ kālamhi laṃkāsurabhujagagaṇādīnamatthañca passaṃ;",
  "anya-e0703n0:262": "Āgā tikkhattumetaṃ ativipuladayo lokadīpo sudīpaṃ;",
  "anya-e0703n0:263": "Dīpo tenāyamāsi sujanabahumano dhammadīpāva bhāsīti.",
  "anya-e0703n0:264": "Kalyāṇāgamanaṃ",
  "anya-e0703n0:265": "Sujanappasādasaṃvegatthāya kate mahāvaṃse",
  "anya-e0703n0:266": "Tathāgatābhigamanaṃ nāma",
  "anya-e0703n0:267": "Paṭhamo paricchedo."
}