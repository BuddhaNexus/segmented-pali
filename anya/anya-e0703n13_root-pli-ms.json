{
  "anya-e0703n13:0": "Cuddasama pariccheda",
  "anya-e0703n13:1": "Nagarappavesano",
  "anya-e0703n13:2": "1.",
  "anya-e0703n13:3": " Devānaṃpiyatisso so, rājā salilakīḷitaṃ;",
  "anya-e0703n13:4": "Datvā nagaravāsīnaṃ, migavaṃ kīḷituṃ agā.",
  "anya-e0703n13:5": "2.",
  "anya-e0703n13:6": " Cattālīsasahassehi, narehi parivārito;",
  "anya-e0703n13:7": "Dhāvanto padasāyeva, agamā missakaṃ nagaṃ.",
  "anya-e0703n13:8": "3.",
  "anya-e0703n13:9": " There dassetumicchanto, devo tasmiṃ mahīdhare;",
  "anya-e0703n13:10": "Gumbhaṃbhakkhayamāno’va, aṭṭhā gokaṇṇarūpavā.",
  "anya-e0703n13:11": "4.",
  "anya-e0703n13:12": " Rājā disvā ‘‘pamattaṃ taṃ, na yuttaṃ vijjhituṃ’’ iti;",
  "anya-e0703n13:13": "Jiyā saddamakādhāpi, gokaṇṇo pabbatantaraṃ.",
  "anya-e0703n13:14": "5.",
  "anya-e0703n13:15": " Rājā’nudhāvi sodhiṃ, therānaṃ santikaṃ gato;",
  "anya-e0703n13:16": "There diṭṭhe narindena, sayamantaradhāyiso.",
  "anya-e0703n13:17": "6.",
  "anya-e0703n13:18": " Thero ‘‘bahūsu diṭṭhesu, atibhāyissatī’’ tiso;",
  "anya-e0703n13:19": "Attānameva dassesi, passitvā taṃ mahīpatiṃ.",
  "anya-e0703n13:20": "7.",
  "anya-e0703n13:21": " Bhīto aṭṭhāsi taṃ thero, ‘‘ehi tissāti abravi;",
  "anya-e0703n13:22": "Tissā’ti vacaneneva, rājā yakkho’’ti cintayī.",
  "anya-e0703n13:23": "8.",
  "anya-e0703n13:24": " Samaṇā mayaṃ mahārāja, dhammarājassa sāvakā;",
  "anya-e0703n13:25": "Tameva anukampāya, jambudīpā idhāgatā.",
  "anya-e0703n13:26": "9.",
  "anya-e0703n13:27": " Iccāha thero taṃ sutvā, rājā vītabhayo ahu;",
  "anya-e0703n13:28": "Saritvā sakhīsandesaṃ, ‘‘samāṇā’’ iti nicchito.",
  "anya-e0703n13:29": "10.",
  "anya-e0703n13:30": " Dhanuṃ sarañca nikkhippa, upasaṅkamma taṃ isiṃ;",
  "anya-e0703n13:31": "Sammodamāno therena, so nisīdi tadantike.",
  "anya-e0703n13:32": "11.",
  "anya-e0703n13:33": " Tadā tassa manussā te, āgamma parivārayuṃ;",
  "anya-e0703n13:34": "Tadā sese cha dassesi, mahāthero sahāgate.",
  "anya-e0703n13:35": "12.",
  "anya-e0703n13:36": " Te disvā abravī rājā, ‘‘kadā’’ me āgatā iti;",
  "anya-e0703n13:37": "‘‘Mayā saddhiṃ’’ti therena, vutte pucchi idaṃ puna.",
  "anya-e0703n13:38": "13.",
  "anya-e0703n13:39": " ‘‘Santi īdisakā aññe, jambudīpe yatī’’ iti;",
  "anya-e0703n13:40": "Āha ‘‘kāsāvapajjo to, jambudīpo tahiṃ pana.",
  "anya-e0703n13:41": "14.",
  "anya-e0703n13:42": " Tevijjā iddhippattā ca, cetopariyakovidā;",
  "anya-e0703n13:43": "‘‘Dibbasotā’rahanto ca, bahū buddhassa sāvakā’’.",
  "anya-e0703n13:44": "15.",
  "anya-e0703n13:45": " Pucchi ‘‘kenāgatatthā’’ti, na thalena na vārinā;",
  "anya-e0703n13:46": "Āgatamhā’’ti vutte so, vijāni nabhasāgamaṃ.",
  "anya-e0703n13:47": "16.",
  "anya-e0703n13:48": " Vīmaṃsaṃso mahāpañño, kaṇhaṃ pañhamapucchitaṃ;",
  "anya-e0703n13:49": "Puṭṭho puṭṭho viyākāsi, taṃtaṃ pañhaṃ mahīpati.",
  "anya-e0703n13:50": "17.",
  "anya-e0703n13:51": " Rukkhoyaṃ rājakinnāmo, añño nāma ayaṃ taru;",
  "anya-e0703n13:52": "Imaṃ muñciya attha’mbo, santi ambatarū bahuṃ.",
  "anya-e0703n13:53": "18.",
  "anya-e0703n13:54": " Imañca ambaṃ teca’mbe, muñciyatthi mahīruhā;",
  "anya-e0703n13:55": "Santi bhante bahu rukkhā, anambāpana te taru.",
  "anya-e0703n13:56": "19.",
  "anya-e0703n13:57": " Aññe ambe anambe ca, muñciya’tthi mahīruhā;",
  "anya-e0703n13:58": "Ayaṃ bhante ambarukkho, paṇḍito’si narissara.",
  "anya-e0703n13:59": "20.",
  "anya-e0703n13:60": " Santi te ñātakā rāja, santi bhante bahujjanā;",
  "anya-e0703n13:61": "Santi aññātakā rāja, santi te ñātito bahū.",
  "anya-e0703n13:62": "21.",
  "anya-e0703n13:63": " Ñātake te ca aññe ca, muñciya’ññopi atthi nu;",
  "anya-e0703n13:64": "‘‘Bhante’’ hameva sādhu tvaṃ, paṇḍito’si narissara.",
  "anya-e0703n13:65": "22.",
  "anya-e0703n13:66": " Paṇḍito’ti viditvāna, cūḷahatthipadopamaṃ;",
  "anya-e0703n13:67": "Suttantaṃ desayī thero, mahīpassa mahāmatī.",
  "anya-e0703n13:68": "23.",
  "anya-e0703n13:69": " Desanāpariyosāne, saddhiṃ tehi narehi so;",
  "anya-e0703n13:70": "Cattālīsasahassehi, saraṇesu patiṭṭhahi.",
  "anya-e0703n13:71": "24.",
  "anya-e0703n13:72": " Bhattā’bhīhāraṃ sāyanhe, rañño abhiharuṃ tadā;",
  "anya-e0703n13:73": "‘‘Na bhuñjissa’’nti dāni me, iti janammi bhūpati.",
  "anya-e0703n13:74": "25.",
  "anya-e0703n13:75": " Pucchituṃyeva yuttanti, bhattenā’pucchite isi;",
  "anya-e0703n13:76": "Na bhuñjāma idānī’ti, vutte kālañca pucchiso.",
  "anya-e0703n13:77": "26.",
  "anya-e0703n13:78": " Kālaṃ vutte’bravi evaṃ, ‘‘gacchāma nagaraṃ’’iti;",
  "anya-e0703n13:79": "Tuvaṃ gaccha mahārāja, vasissāma mayaṃ idha.",
  "anya-e0703n13:80": "27.",
  "anya-e0703n13:81": " Evaṃ sati kumāro’yaṃ, amhehi saha gacchatu;",
  "anya-e0703n13:82": "Ayañhi āgataphalo, rāja viññātasāsano.",
  "anya-e0703n13:83": "28.",
  "anya-e0703n13:84": " Apekkhamāno pabbajjaṃ, vasata’mhākamantike;",
  "anya-e0703n13:85": "Idāni pabbajessāma, imaṃ tvaṃ gaccha bhūmipa.",
  "anya-e0703n13:86": "29.",
  "anya-e0703n13:87": " Pāto rathaṃ pesayissaṃ, tumhe tattha ṭhitā puraṃ;",
  "anya-e0703n13:88": "Yāthā’ti there vanditvā, bhaṇḍuṃnetva’ka mantakaṃ.",
  "anya-e0703n13:89": "30.",
  "anya-e0703n13:90": " Pucchi therādhikāraṃso, rañño sabbamabhāsi so;",
  "anya-e0703n13:91": "Theraṃ ñatvā’ti tuṭṭhoso, ‘‘lābhā me’’iti cintayi.",
  "anya-e0703n13:92": "31.",
  "anya-e0703n13:93": " Bhaṇḍussa gīhibhāvena, gatāsaṅko narissaro;",
  "anya-e0703n13:94": "Aññāsi narabhāvaṃ so, ‘‘pabbājema imaṃ’’ iti.",
  "anya-e0703n13:95": "32.",
  "anya-e0703n13:96": " Thero taṃ gāmasīmāyaṃ, tasmiṃyeva khaṇe akā;",
  "anya-e0703n13:97": "Bhaṇḍukassa kumārassa, pabbajjamupasampadaṃ.",
  "anya-e0703n13:98": "33.",
  "anya-e0703n13:99": " Tasmiṃyeva khaṇe so ca, arahattamapāpuṇi;",
  "anya-e0703n13:100": "Sumanaṃ sāmaṇeraṃ taṃ, thero āmantayī tato.",
  "anya-e0703n13:101": "34.",
  "anya-e0703n13:102": " Dhammasavanakālaṃ tvaṃ, ghosehī’’ti apucchiso;",
  "anya-e0703n13:103": "Sāvento kittakaṃ ṭhānaṃ, bhante ghosema’haṃ iti.",
  "anya-e0703n13:104": "35.",
  "anya-e0703n13:105": " ‘‘Sakalaṃ tambapaṇṇī’’ti, vutte therena iddhiyā;",
  "anya-e0703n13:106": "Sāvento sakalaṃ laṃkaṃ, dhammakālamaghosayī.",
  "anya-e0703n13:107": "36.",
  "anya-e0703n13:108": " Rājā nāgacatutteso, soṇṇipasse nisīdiya;",
  "anya-e0703n13:109": "Bhuñjanto taṃ ravaṃ sutvā, therantika mapesayi.",
  "anya-e0703n13:110": "37.",
  "anya-e0703n13:111": " ‘‘Upaddavo nu atthī’’ti, āha natthi uddavo;",
  "anya-e0703n13:112": "Sotuṃ sambuddhavacanaṃ, kālo ghosāpito iti.",
  "anya-e0703n13:113": "38.",
  "anya-e0703n13:114": " Sāmaṇera ravaṃ sutvā, bhummādevā aghosayuṃ;",
  "anya-e0703n13:115": "Anukkamena so saddo, brahmalokaṃ samāruhi.",
  "anya-e0703n13:116": "39.",
  "anya-e0703n13:117": " Tena ghosena devānaṃ, sannipāto mahā ahu;",
  "anya-e0703n13:118": "Samacittasuttaṃ desesi, thero tasmiṃ samāgame.",
  "anya-e0703n13:119": "40.",
  "anya-e0703n13:120": " Asaṃkhiyānaṃ devānaṃ, dhammābhisamayo ahu;",
  "anya-e0703n13:121": "Bahū nāgā supaṇṇā ca, saraṇesu patiṭṭhayuṃ.",
  "anya-e0703n13:122": "41.",
  "anya-e0703n13:123": " Yathedaṃ sāriputtassa, suttaṃ therassa bhāsato;",
  "anya-e0703n13:124": "Tathā mahindattherassa, ahu devasamāgamo.",
  "anya-e0703n13:125": "42.",
  "anya-e0703n13:126": " Rājā pabhā te pāhesi, rathaṃ sārathi so gato;",
  "anya-e0703n13:127": "‘‘Ārohatha rathaṃ yāma, nagaraṃ’’ iti te’bravi.",
  "anya-e0703n13:128": "43.",
  "anya-e0703n13:129": " Nā’rohāma rathaṃ gaccha, gacchāma tava pacchato;",
  "anya-e0703n13:130": "Iti vatvāna pesetvā, sārathiṃ sumanorathaṃ.",
  "anya-e0703n13:131": "44.",
  "anya-e0703n13:132": " Vehāsamabbhugantvā, te nagarassa puratthato;",
  "anya-e0703n13:133": "Paṭhamatthūpaṭṭhānamhi, otariṃsu mahiddhikā.",
  "anya-e0703n13:134": "45.",
  "anya-e0703n13:135": " Therehi paṭhamotiṇṇa-ṭhānamhi katacetiyaṃ;",
  "anya-e0703n13:136": "Ajjāpi vuccate tena, evaṃ paṭhamacetiyaṃ.",
  "anya-e0703n13:137": "46.",
  "anya-e0703n13:138": " Raññā theraguṇaṃ sutvā, sabbā antepuritthiyo;",
  "anya-e0703n13:139": "Theradassanamicchiṃsu, yasmā tasmāmahīpati.",
  "anya-e0703n13:140": "47.",
  "anya-e0703n13:141": " Anto’va rājavatthussa, rammaṃ kāresi maṇḍapaṃ;",
  "anya-e0703n13:142": "Setehi vatthapupphehi, chāditaṃ samalaṅkataṃ.",
  "anya-e0703n13:143": "48.",
  "anya-e0703n13:144": " Uccaseyyāviramaṇaṃ, sutattā therasantike;",
  "anya-e0703n13:145": "Kaṅkhī ‘‘uccāsane thero, nisīdideyyanunoti ca.",
  "anya-e0703n13:146": "49.",
  "anya-e0703n13:147": " Tadantare sārathi so, there disvā tahiṃ ṭhite;",
  "anya-e0703n13:148": "Cīvaraṃ pārupante te, ativimhita mānaso.",
  "anya-e0703n13:149": "50.",
  "anya-e0703n13:150": " Gantvā rañño nivedesi, sutvā sabbaṃ mahīmati;",
  "anya-e0703n13:151": "‘‘Nisajjaṃ na karissanti, pīṭhakesū’’ti nicchito.",
  "anya-e0703n13:152": "51.",
  "anya-e0703n13:153": " ‘‘Susādhu bhummattharaṇaṃ, paññāpethā’’ti bhāsiya;",
  "anya-e0703n13:154": "Gantvā paṭipathaṃ there, sakkaccaṃ abhivādiya.",
  "anya-e0703n13:155": "52.",
  "anya-e0703n13:156": " Mahāmahindattherassa, hatthato pattamādiya;",
  "anya-e0703n13:157": "Sakkārapūjāvidhinā, puraṃ theraṃ pavesayi.",
  "anya-e0703n13:158": "53.",
  "anya-e0703n13:159": " Disvā āsanapaññattiṃ, nemittā byākaruṃ iti;",
  "anya-e0703n13:160": "‘‘Gahitā pathavī’mehi, dīpe hessanti issarā.",
  "anya-e0703n13:161": "54.",
  "anya-e0703n13:162": " Narindo pūjayanto te, there antepuraṃ nayi;",
  "anya-e0703n13:163": "Tattha te dussapīṭhesuṃ, nisīdiṃsu yathārahaṃ.",
  "anya-e0703n13:164": "55.",
  "anya-e0703n13:165": " Te yāgukhajjabhojjehi, sayaṃ rājā atappayi;",
  "anya-e0703n13:166": "Niṭṭhite bhattakiccamhi, sayaṃ upanisīdiya.",
  "anya-e0703n13:167": "56.",
  "anya-e0703n13:168": " Kaniṭṭhassoparājassa, mahānāgassa jāyikaṃ;",
  "anya-e0703n13:169": "Vasantiṃ rājagehe’va, pakkosā pesicā’nulaṃ.",
  "anya-e0703n13:170": "57.",
  "anya-e0703n13:171": " Āgamma anulādevī, pañca itthisatehi sā;",
  "anya-e0703n13:172": "Therevandiya pūjetvā, ekamantamupāvisi.",
  "anya-e0703n13:173": "58.",
  "anya-e0703n13:174": " Petavatthuṃ vimānañca, saccasaṃyuttameva ca;",
  "anya-e0703n13:175": "Desesi thero tā itthī, paṭhamaṃ phalamajjhaguṃ.",
  "anya-e0703n13:176": "59.",
  "anya-e0703n13:177": " Hiyyo diṭṭhamanussehi, sutvā theraguṇe bahū;",
  "anya-e0703n13:178": "Theradassanamicchantā, samāgantvāna nāgarā.",
  "anya-e0703n13:179": "60.",
  "anya-e0703n13:180": " Rājadvāre mahāsaddaṃ, akaruṃ taṃ mahīpati;",
  "anya-e0703n13:181": "Sutvā pucchiya jānitvā, āha tesaṃ hitatthiko.",
  "anya-e0703n13:182": "61.",
  "anya-e0703n13:183": " Sabbesaṃ idha sambādho, sālāmaṅgalahatthino;",
  "anya-e0703n13:184": "Sodhetha tattha dakkhanti, there’me nāgarā’iti.",
  "anya-e0703n13:185": "62.",
  "anya-e0703n13:186": " Sodhetvā hatthisālaṃ taṃ, vitānādīhi sajjukaṃ;",
  "anya-e0703n13:187": "Alaṅkaritvā sayane, paññapesuṃ yathārahaṃ.",
  "anya-e0703n13:188": "63.",
  "anya-e0703n13:189": " Sathero tattha gantvāna, mahāthero nisīdiya;",
  "anya-e0703n13:190": "So devadūtasuttantaṃ, kathesī kathiko mahā.",
  "anya-e0703n13:191": "64.",
  "anya-e0703n13:192": " Taṃ sutvāna pasīdiṃsu, nagarā te samāgatā;",
  "anya-e0703n13:193": "Tesu pāṇasahassaṃtu, paṭhamaṃ phalamajjhagā.",
  "anya-e0703n13:194": "65.",
  "anya-e0703n13:195": " Laṃkādīpe so satthukappo akappo;",
  "anya-e0703n13:196": "Laṃkādhiṭṭhāne dvīsu ṭhānesu thero;",
  "anya-e0703n13:197": "Dhammaṃ bhāsitvā dīpabhāsāya evaṃ;",
  "anya-e0703n13:198": "Saddhammo tāraṃ kārayī dīpadīpoti.",
  "anya-e0703n13:199": "Sujanappasādasaṃvegatthāya kate mahāvaṃse",
  "anya-e0703n13:200": "Nagarappavesano nāma",
  "anya-e0703n13:201": "Cuddasamo paricchedo."
}