{
  "anya-e1010n4:0": "Appamādāvaha pakiṇṇakaniddesa",
  "anya-e1010n4:1": "1.",
  "anya-e1010n4:2": " Saṃvijjanti dha lokasmiṃ,",
  "anya-e1010n4:3": "Bahū jīvitakappanā;",
  "anya-e1010n4:4": "Gahetvā patta muñcho yo,",
  "anya-e1010n4:5": "Jīvikānaṃ sa lāmako.",
  "anya-e1010n4:6": "2.",
  "anya-e1010n4:7": " Sukulāca tadupagā, kāmabhogā napekkhino;",
  "anya-e1010n4:8": "Na bhayaṭṭā na iṇaṭṭā, neva ājīva kāraṇā.",
  "anya-e1010n4:9": "3.",
  "anya-e1010n4:10": " Nālaṃva gihinā brahma, cariyāya akhaṇḍitaṃ;",
  "anya-e1010n4:11": "Gharāvāso tisambādho, pabbajjāva nirālayā.",
  "anya-e1010n4:12": "4.",
  "anya-e1010n4:13": " Bhavapaṅkā pamuccāma, tivittiṇṇā bhayānakā;",
  "anya-e1010n4:14": "Paṭipatti yimāyāti, katvā tadupagā ime.",
  "anya-e1010n4:15": "5.",
  "anya-e1010n4:16": " Uttiṭṭhe nappamajjeyya, dhammaṃ caritaṃ sucare;",
  "anya-e1010n4:17": "Dhammacārī sukhaṃseti, asmiṃloke paramhica.",
  "anya-e1010n4:18": "6.",
  "anya-e1010n4:19": " Svāgatā vata tebhikkhū, pattā sambuddhaputta taṃ;",
  "anya-e1010n4:20": "Gihi bandhana pucchijja, sukhitā sāsane ratā.",
  "anya-e1010n4:21": "7.",
  "anya-e1010n4:22": " Katapuñña visesāva, ete suladdha dullabhā;",
  "anya-e1010n4:23": "Chaṭṭetvāpi mahārajjaṃ, nedisaṃ laddha maññadā.",
  "anya-e1010n4:24": "8.",
  "anya-e1010n4:25": " Svāgatā sugatī hontu, māduggatī pamādino;",
  "anya-e1010n4:26": "Dussīlā ce gamissanti, apāyaṃ tibhayānakaṃ.",
  "anya-e1010n4:27": "9.",
  "anya-e1010n4:28": " Gihibhogā parīhinno, sāmaññattañca dūbhato;",
  "anya-e1010n4:29": "Paridhaṃsamāno pakireti, chavālātaṃva nassati.",
  "anya-e1010n4:30": "10.",
  "anya-e1010n4:31": " Kuso yathā duggahito, hatthamevā nukantati;",
  "anya-e1010n4:32": "Sāmaññaṃ dupparāmaṭṭhaṃ, nirayā yupa kaḍḍhati.",
  "anya-e1010n4:33": "11.",
  "anya-e1010n4:34": " Yaṃkiñci sithilaṃ kammaṃ, saṃkiliṭṭhañca yaṃkataṃ;",
  "anya-e1010n4:35": "Saṅkassaraṃ brahmacariyaṃ, nataṃhoti mahapphalaṃ.",
  "anya-e1010n4:36": "12.",
  "anya-e1010n4:37": " Kariyāce kariyā venaṃ, daḷhamenaṃ parakkame;",
  "anya-e1010n4:38": "Sithilohi paribbajo, bhiyyo ākirate rajaṃ.",
  "anya-e1010n4:39": "13.",
  "anya-e1010n4:40": " Iti vuttaṃ munindena, nussaraṃ ani vattito;",
  "anya-e1010n4:41": "Sadā alina cittena, careyya buddhasāvako.",
  "anya-e1010n4:42": "14.",
  "anya-e1010n4:43": " Rāgaṃ asubhacintāya, dosaṃ mettāya vāraye;",
  "anya-e1010n4:44": "Maraṇena dhajaṃmānaṃ, sambuddhe tikkha saddhiko.",
  "anya-e1010n4:45": "15.",
  "anya-e1010n4:46": " Asubhā kāmavitakkaṃ, mettā byāpāda takkitaṃ;",
  "anya-e1010n4:47": "Vihiṃsaṃ karuṇāyeva, nivāreyya sadāsato.",
  "anya-e1010n4:48": "16.",
  "anya-e1010n4:49": " Buddhāṇatti sadātīto, micchāvitakka pīḷito;",
  "anya-e1010n4:50": "Pāpadhammehi saṃkiṇṇo, soniccāpāya gāmiko.",
  "anya-e1010n4:51": "17.",
  "anya-e1010n4:52": " Dhovitvā pattimalāni, punātikkama saṃvuto;",
  "anya-e1010n4:53": "Micchāvitakka sañchedī, dūro apāya gāmito.",
  "anya-e1010n4:54": "18.",
  "anya-e1010n4:55": " Khīṇāsavatta buddhattaṃ, niyyānika ntarā yikaṃ;",
  "anya-e1010n4:56": "Sīhanādaṃ catuṭṭhāne, vesārajjo jino nadi.",
  "anya-e1010n4:57": "19.",
  "anya-e1010n4:58": " Sīlaṃ niyyānikaṃ nāma, āpatti antarāyikaṃ;",
  "anya-e1010n4:59": "Antarāya manāpajja, niyyāneva patiṭṭhatu.",
  "anya-e1010n4:60": "20.",
  "anya-e1010n4:61": " Niyyānikāca asubhā, subhasaññā ntarāyikā;",
  "anya-e1010n4:62": "Antarāya manāpajja, niyyāneva patiṭṭhatu.",
  "anya-e1010n4:63": "21.",
  "anya-e1010n4:64": " Nānāpatti pakiṇṇopi, pārājikā vasesako;",
  "anya-e1010n4:65": "So mityatta paṇīdhīhi, lajjīyeva visodhako.",
  "anya-e1010n4:66": "22.",
  "anya-e1010n4:67": " Alajjīkamma kiṇṇopi,",
  "anya-e1010n4:68": "Saṃvejetvā sumittiko;",
  "anya-e1010n4:69": "Lajjīyeva visodhento,",
  "anya-e1010n4:70": "Matakova asodhako.",
  "anya-e1010n4:71": "23.",
  "anya-e1010n4:72": " Yo pubbeva pamajjitvā, pacchāso nappamajjati;",
  "anya-e1010n4:73": "Somaṃ lokaṃ pabhāseti, abbhāmuttovacandimā.",
  "anya-e1010n4:74": "24.",
  "anya-e1010n4:75": " Dhuraṃkatvā dhipatayo, yo puññesu parakkame;",
  "anya-e1010n4:76": "Tassa niyyānikaṃ kammaṃ, kiṃnāmakaṃ nasijjhate.",
  "anya-e1010n4:77": "25.",
  "anya-e1010n4:78": " Paccate munino bhattaṃ, thokaṃthokaṃ ghareghare;",
  "anya-e1010n4:79": "Piṇḍikāyeva jīvantu, māpajjantu anesanaṃ.",
  "anya-e1010n4:80": "26.",
  "anya-e1010n4:81": " Dhoveyyā pattimagāni, vuṭṭhāna desanambuhi;",
  "anya-e1010n4:82": "Saṃvarissanti cittena, sīlaṃ dhotassa nimmalaṃ.",
  "anya-e1010n4:83": "27.",
  "anya-e1010n4:84": " Buddhāṇātikkamāpatti , niggahe rāgadosake;",
  "anya-e1010n4:85": "Natthi sañcicca āpatti, lajīva so pavuccati.",
  "anya-e1010n4:86": "28.",
  "anya-e1010n4:87": " Vāṇijja kasikādīhi, nāhāreṭṭhi dhasāsane;",
  "anya-e1010n4:88": "Dhura dvayaṃva kiccaṃ taṃ, nāññakiccehi hāpaye.",
  "anya-e1010n4:89": "29.",
  "anya-e1010n4:90": " Niggaṇheyya sakaṃcittaṃ, kiṭṭhādiṃ viya duppasuṃ;",
  "anya-e1010n4:91": "Satimā sampajānoca, care sabbiriyāpathe.",
  "anya-e1010n4:92": "30.",
  "anya-e1010n4:93": " Yathā thambhe nibandheyya, vacchaṃ damaṃ naro idha;",
  "anya-e1010n4:94": "Bandheyyevaṃ sakaṃcittaṃ, satiyā rammaṇe daḷhaṃ.",
  "anya-e1010n4:95": "31.",
  "anya-e1010n4:96": " Adhisīlādhicittānaṃ, adhipaññāya sikkhanaṃ;",
  "anya-e1010n4:97": "Bhikkhu kiccattayaṃ etaṃ, karontova subhikkhuko.",
  "anya-e1010n4:98": "32.",
  "anya-e1010n4:99": " Pañcāṭṭha dasa sīlāni, nādhisīlaṃ taduttari;",
  "anya-e1010n4:100": "Pātimokkhaṃ adhisīlaṃ, pabbatā dhika meruva.",
  "anya-e1010n4:101": "33.",
  "anya-e1010n4:102": " Pātimokkhaṃ visodhento, appeva jīvitaṃ jahe;",
  "anya-e1010n4:103": "Paññattaṃ lokanāthena, nabhinde sīlasaṃvaraṃ.",
  "anya-e1010n4:104": "34.",
  "anya-e1010n4:105": " Sīlenā tikkamaṃ thullaṃ, pariyuṭṭhaṃ samādhinā;",
  "anya-e1010n4:106": "Paññāyā nusayaṃ saṇhaṃ, kilesaṃ bhikkhu bhindati.",
  "anya-e1010n4:107": "35.",
  "anya-e1010n4:108": " Sāsanassādi sīlaṃva, majjhe tassa samādhiva;",
  "anya-e1010n4:109": "Paññāva pariyosānaṃ, kalyāṇāva imetayo.",
  "anya-e1010n4:110": "36.",
  "anya-e1010n4:111": " Mahāpuññe ṭhitaṃ sīlaṃ, samādhi appanā gataṃ;",
  "anya-e1010n4:112": "Catumagga yutā paññā, etaṃ sikkhattayaṃ mataṃ.",
  "anya-e1010n4:113": "37.",
  "anya-e1010n4:114": " Sīlanalakkhaṇaṃ sīlaṃ, dussīlya dhaṃsanaṃ rasaṃ;",
  "anya-e1010n4:115": "Hirottappa padaṭṭhānaṃ, suci paccupaṭṭhānakaṃ.",
  "anya-e1010n4:116": "38.",
  "anya-e1010n4:117": " Sasīlagutti nāthoca, dunnigaho visārado;",
  "anya-e1010n4:118": "Dhammaṭṭhītīti pañcete, guṇā venayike matā.",
  "anya-e1010n4:119": "39.",
  "anya-e1010n4:120": " Ādi kalrāṇa saṃvedī, sīlamattaṭṭha bhikkhavo;",
  "anya-e1010n4:121": "Uddhaṃ kalyāṇa lābhāya, alino anivattiko.",
  "anya-e1010n4:122": "40.",
  "anya-e1010n4:123": " Dhovitvā pattimalāni, vuṭṭhāna desana mbuhi;",
  "anya-e1010n4:124": "Suddhasīle ṭhitoyeva, evaṃ cinteyya paññavā.",
  "anya-e1010n4:125": "41.",
  "anya-e1010n4:126": " Sampuddhorasa puttāva, buddhurojā nussāvanā;",
  "anya-e1010n4:127": "Sambhūtā pitu dāyādā, puttānāma sabhāvato.",
  "anya-e1010n4:128": "42.",
  "anya-e1010n4:129": " Khīraṃ pitvāva jīvanti, jātāpi idha puttakā;",
  "anya-e1010n4:130": "Pariyatti jinakkhīraṃ, pitvāva jinaputtakā.",
  "anya-e1010n4:131": "43.",
  "anya-e1010n4:132": " Dāyoca nāma buddhassa, dhammāmisa vasādvidhā;",
  "anya-e1010n4:133": "Maggañāṇā dayo dhammo, cattāro paccayāmisā.",
  "anya-e1010n4:134": "44.",
  "anya-e1010n4:135": " Cira māmisa dāyādā, rājapūjādi gāhino;",
  "anya-e1010n4:136": "Dāyā missaggahaṃ nicchi, saddhamma garuko jino.",
  "anya-e1010n4:137": "45.",
  "anya-e1010n4:138": " Lakkha kappa catussaṅkhya, kālaṃ vicita niccitaṃ;",
  "anya-e1010n4:139": "Dhammadāyaṃ navindamhā, buddhaputtāpi yemayaṃ.",
  "anya-e1010n4:140": "46.",
  "anya-e1010n4:141": " Buddhavārita dāyādā, saddhammadāya bāhirā;",
  "anya-e1010n4:142": "Puttāpi satthudāsābhā, bhuttamattā hi dāsakā.",
  "anya-e1010n4:143": "47.",
  "anya-e1010n4:144": " Bhaddanta rāhulasseva, dāyaṃ nopi adā jino;",
  "anya-e1010n4:145": "Nādiyimhā pamādāya, taṃ dāyaṃ kusalantakaṃ.",
  "anya-e1010n4:146": "48.",
  "anya-e1010n4:147": " Dhammadāyādā mebhikkhave tumhebhavatha,",
  "anya-e1010n4:148": "Māāmisa dāyādā;",
  "anya-e1010n4:149": "Iti vuttaṃ munindena,",
  "anya-e1010n4:150": "Sāvakesu dayāvatā.",
  "anya-e1010n4:151": "49.",
  "anya-e1010n4:152": " Imāya buddhavācāya, buddhasantaka taṃ sare;",
  "anya-e1010n4:153": "Dvinnaṃ āmisaa dāyāda, bhāvassaca nivāraṇaṃ.",
  "anya-e1010n4:154": "50.",
  "anya-e1010n4:155": " Rajje caṇḍālaputtāva, saddhammacakka vattino;",
  "anya-e1010n4:156": "Puttā hontāpi dāyesmiṃ, nirāsā tiva ninditā.",
  "anya-e1010n4:157": "51.",
  "anya-e1010n4:158": " Micchājīva samāpannā, accāsā paccayāmise;",
  "anya-e1010n4:159": "Mahājānīya sampattā, moghakatvā tidullabhaṃ.",
  "anya-e1010n4:160": "52.",
  "anya-e1010n4:161": " Gihikāme pahāyāgo, paravantosu laggito;",
  "anya-e1010n4:162": "Gaṅgātiṇṇo taḷākamhi, nimuggovā tinindito.",
  "anya-e1010n4:163": "53.",
  "anya-e1010n4:164": " Cīvare piṇḍapāteca, paccaye sayanāsane;",
  "anya-e1010n4:165": "Etesu taṇha mākāsi, mālokaṃ punarāgami.",
  "anya-e1010n4:166": "54.",
  "anya-e1010n4:167": " Itivuttā nusārena, paccavekkhaṇa suddhiyā;",
  "anya-e1010n4:168": "Āmisesu hane āsaṃ, puttamaṃsu pamaṃ saraṃ.",
  "anya-e1010n4:169": "55.",
  "anya-e1010n4:170": " Seyyo ayoguḷo bhutto,",
  "anya-e1010n4:171": "Tatto aggisikhūpamo;",
  "anya-e1010n4:172": "Yañce bhuñjeyya dussīlo,",
  "anya-e1010n4:173": "Raṭṭhapiṇḍaṃ asaññato.",
  "anya-e1010n4:174": "56.",
  "anya-e1010n4:175": " Itivuttaṃ nucintento, vajje dussīla bhāvato;",
  "anya-e1010n4:176": "Sīle ṭhitova bhuñjeyya, māditta guḷakaṃ gili.",
  "anya-e1010n4:177": "57.",
  "anya-e1010n4:178": " Annāna matho pānānaṃ,",
  "anya-e1010n4:179": "Khādanīyāna mathopi vatthānaṃ;",
  "anya-e1010n4:180": "Laddhāna sannidhiṃ kariyā,",
  "anya-e1010n4:181": "Naca parittase tāni alabhamāno.",
  "anya-e1010n4:182": "58.",
  "anya-e1010n4:183": " Aññāhi lābhupanisā, aññā nibbāna gāminī;",
  "anya-e1010n4:184": "Sakkāraṃ nābhinandeyya, viveka manubrūhaye.",
  "anya-e1010n4:185": "59.",
  "anya-e1010n4:186": " Akatvā āmise āsaṃ,",
  "anya-e1010n4:187": "Saddhammeyeva āsiko;",
  "anya-e1010n4:188": "Appamatto samāraddho,",
  "anya-e1010n4:189": "Dhammadāyaṃ labhissati.",
  "anya-e1010n4:190": "60.",
  "anya-e1010n4:191": " Pariyattiṃ vinā seyyaṃ, nalabhanti budhāapi;",
  "anya-e1010n4:192": "Seyyatthikova sikkheyya, neva pūjādi kāraṇā.",
  "anya-e1010n4:193": "61.",
  "anya-e1010n4:194": " Bhavanissaraṇatthaṃva , sikkhe nā laggadūpamo;",
  "anya-e1010n4:195": "Tathūpamāya sikkhanto, apāyesu patissati.",
  "anya-e1010n4:196": "62.",
  "anya-e1010n4:197": " Sikkhitena amānatthaṃ, nasādhu mānathaddhiko;",
  "anya-e1010n4:198": "Mudubhāvāya sikkhitvā, damento muduko bhave.",
  "anya-e1010n4:199": "63.",
  "anya-e1010n4:200": " Rāgaṃ dosaṃ dhajaṃmānaṃ, sikkhantopi vivajjaye;",
  "anya-e1010n4:201": "Daharāpi hi miyyanti, natthi vassaggato mataṃ.",
  "anya-e1010n4:202": "64.",
  "anya-e1010n4:203": " Saddhaṃtikkheyya buddhena, rāgaṃ asubha cintayā;",
  "anya-e1010n4:204": "Maraṇena dhajaṃmānaṃ, dosaṃ mettāya vāraye.",
  "anya-e1010n4:205": "65.",
  "anya-e1010n4:206": " Etehi caturakkhehi, ganthaṃ sikkheyya saṃ vuto;",
  "anya-e1010n4:207": "Sikkhantassehi rakkhehi, nakoci saṃkilesiko.",
  "anya-e1010n4:208": "66.",
  "anya-e1010n4:209": " Buddhavācampi sajjhāya, etepi manasīkara;",
  "anya-e1010n4:210": "Vutto dhammavihārīti, ediso sāsane varo.",
  "anya-e1010n4:211": "67.",
  "anya-e1010n4:212": " Garūna mupadesena,",
  "anya-e1010n4:213": "Caturakkho susīlavā;",
  "anya-e1010n4:214": "Appassutopi pāsaṃso,",
  "anya-e1010n4:215": "Bhiyyoyeva bahussuto.",
  "anya-e1010n4:216": "68.",
  "anya-e1010n4:217": " Sātaṃ sevakkhaṇevappaṃ, taṃhetvā nantādukkhanti;",
  "anya-e1010n4:218": "Dhīro āsaṃ hane kāme, khuradhāramadhūpame.",
  "anya-e1010n4:219": "69.",
  "anya-e1010n4:220": " Yodha kāme sukhaṃmaññi,",
  "anya-e1010n4:221": "Na so dukkhā vimuccati;",
  "anya-e1010n4:222": "Mātāhi byaggha manvento,",
  "anya-e1010n4:223": "Vacho mutto kathaṃbhayā.",
  "anya-e1010n4:224": "70.",
  "anya-e1010n4:225": " Tiracchā peta laddhabbe, nāsaṃ kāmasukhe kare;",
  "anya-e1010n4:226": "Bhāyitabba sukhaṃ tañhi, tasmiṃ laggā mahātapā.",
  "anya-e1010n4:227": "71.",
  "anya-e1010n4:228": " Laddhā kāmasukhaṃ bālā, pamodanti napaṇḍitā;",
  "anya-e1010n4:229": "Pasupakkhībhi laddhabbaṃ, anantadukkha kāraṇaṃ.",
  "anya-e1010n4:230": "72.",
  "anya-e1010n4:231": " Laddhā dhammaratiṃviññū, modanti na apaṇḍitā;",
  "anya-e1010n4:232": "Anoma satta paribhogaṃ, bhaganissaraṇāvahaṃ.",
  "anya-e1010n4:233": "73.",
  "anya-e1010n4:234": " Hīnakammaṃ paṭicchannaṃ, kāmassādaṃ napatthaye;",
  "anya-e1010n4:235": "Dhamme pītiñca pāmojjaṃ, pattheyya sādhusampato.",
  "anya-e1010n4:236": "74.",
  "anya-e1010n4:237": " Pariggaṇhanti yekāme, hiṃ santite tadatthikā;",
  "anya-e1010n4:238": "Pariccattaṃ na hiṃ santi, muttaṃ vaṇṇenti sādhavo.",
  "anya-e1010n4:239": "75.",
  "anya-e1010n4:240": " Niccupakkamma puṭṭhopi, kāyo verīvasā nugo;",
  "anya-e1010n4:241": "Aciraṃyeva bhūsāyī, yuttova ta mupekkhituṃ.",
  "anya-e1010n4:242": "76.",
  "anya-e1010n4:243": " Rakkhitopi aguttova, kāyo bhayamukhe ṭhito;",
  "anya-e1010n4:244": "Tasmā kāya mupekkhitvā, caredhamma machambhito.",
  "anya-e1010n4:245": "77.",
  "anya-e1010n4:246": " Puṭṭho puṭṭhopi yaṃkāyo, bhuvi rogāsayīsayī;",
  "anya-e1010n4:247": "Kataṃkataṃ mudhāto na, tadatthaṃ duccare care.",
  "anya-e1010n4:248": "78.",
  "anya-e1010n4:249": " Pāpaṃ karoti yobālo,",
  "anya-e1010n4:250": "Puṭṭhuṃ kāyaṃ tidubbharaṃ;",
  "anya-e1010n4:251": "Bhūmyaṃ kāyaṃ ṭhapetvāna,",
  "anya-e1010n4:252": "Anātho so apāyiko.",
  "anya-e1010n4:253": "79.",
  "anya-e1010n4:254": " Verīvasā nugaṃ kāyaṃ,",
  "anya-e1010n4:255": "Bālo poseti duccaro;",
  "anya-e1010n4:256": "Posento niraye pakko,",
  "anya-e1010n4:257": "Kāyo bhūmyaṃ vikāragū.",
  "anya-e1010n4:258": "80.",
  "anya-e1010n4:259": " Pāpaṃ mākara kāyatthaṃ, kāyo verī vasānugo;",
  "anya-e1010n4:260": "Bhūmyaṃ sessati vekārī, pāpiko nirayaṃ gato.",
  "anya-e1010n4:261": "81.",
  "anya-e1010n4:262": " Amayhaṃ mayhasaññāya,",
  "anya-e1010n4:263": "Kāyaṃ rogavasānugaṃ;",
  "anya-e1010n4:264": "Posaṃ patto mahājāniṃ,",
  "anya-e1010n4:265": "Nokāso dhamma mikkhituṃ.",
  "anya-e1010n4:266": "82.",
  "anya-e1010n4:267": " Kāyāpekkhāya nokāso,",
  "anya-e1010n4:268": "Dhammaṃ daṭṭhuṃ rahogato;",
  "anya-e1010n4:269": "Upekkhāyeva okāso,",
  "anya-e1010n4:270": "Dukkhitā mha apekkhayā.",
  "anya-e1010n4:271": "83.",
  "anya-e1010n4:272": " Citta saṃsodhakā pakkā, kāyasaṃsodhakā navā;",
  "anya-e1010n4:273": "Sodhe cittaṃva pakkatthaṃ, nakāyaṃ bhavabhīruko.",
  "anya-e1010n4:274": "84.",
  "anya-e1010n4:275": " Cittasaṅkharaṇaṃ sādhu, taṃ saṅkhataṃ pabhassaraṃ;",
  "anya-e1010n4:276": "Nasādhu kāyasaṅkhāro, saṅkhatopyasubhova so.",
  "anya-e1010n4:277": "85.",
  "anya-e1010n4:278": " Sabhāva malinaṃ kāyaṃ, nimmalāya kathaṃ kare;",
  "anya-e1010n4:279": "Āgantumalinaṃ cittaṃ, sakkā kātuṃ sunimmalaṃ.",
  "anya-e1010n4:280": "86.",
  "anya-e1010n4:281": " Ādhibyādhi parotāya, ajjasvevā vināsinā;",
  "anya-e1010n4:282": "Kohināma sarīrāya, dhammāpetaṃ samācare.",
  "anya-e1010n4:283": "87.",
  "anya-e1010n4:284": " Sabhāvajegucchaṃ kāyaṃ, sobhetuṃnevasakkuṇe;",
  "anya-e1010n4:285": "Cittaṃ vā laṅkataṃ sobhaṃ, sīlādi gandhavāsitaṃ.",
  "anya-e1010n4:286": "88.",
  "anya-e1010n4:287": " Sace bhāyatha dukkhassa, sace vo dukkha mappiyaṃ;",
  "anya-e1010n4:288": "Mākattha pāpakaṃ kammaṃ, āvivā yadivā raho.",
  "anya-e1010n4:289": "89.",
  "anya-e1010n4:290": " Kilesā gantumalaṃcittaṃ, pabhassara sabhāvikaṃ;",
  "anya-e1010n4:291": "Tadāgantumalaṃ dhova, cittaṃ dhote pabhassaraṃ.",
  "anya-e1010n4:292": "90.",
  "anya-e1010n4:293": " Kilesā gantumalaṃcittaṃ, upakkamena sodhaye;",
  "anya-e1010n4:294": "Suvisuddha manāyeva, uttariṃsu bhavaṇṇavā.",
  "anya-e1010n4:295": "91.",
  "anya-e1010n4:296": " Kāye malamupekkhāya, citte malaṃva dhovatu;",
  "anya-e1010n4:297": "Citte hi nimmalesanto, pūtikāyopi pūjito.",
  "anya-e1010n4:298": "92.",
  "anya-e1010n4:299": " Kāyarogaṃ titikkhāya, cittarogaṃ cikicchatu;",
  "anya-e1010n4:300": "Sukhito kāyarogīpi, citte nirāmaye sati.",
  "anya-e1010n4:301": "93.",
  "anya-e1010n4:302": " Kāyaroge bahū vejjā, buddhuttiva manogade;",
  "anya-e1010n4:303": "Idhāpi kāyiko santo, anantāva manorujā.",
  "anya-e1010n4:304": "94.",
  "anya-e1010n4:305": " Sīsadaḍḍha mupekkhāya, nibbātu rāgapāvakaṃ;",
  "anya-e1010n4:306": "Khippaṃ asubha saññāya, niccadaḍḍhaṃ bhavebhave.",
  "anya-e1010n4:307": "95.",
  "anya-e1010n4:308": " Subhāya uṭṭhitaṃ rāgaṃ, asubhāya nivāraye;",
  "anya-e1010n4:309": "Sorāgo sāditaṃ jantuṃ, catvāpāyaṃ nayissati.",
  "anya-e1010n4:310": "96.",
  "anya-e1010n4:311": " Paṇḍitānaṃ malaṃ māno, sottukkaṃsena pākaṭo;",
  "anya-e1010n4:312": "Mākho attāna mukkaṃse, māvibhāve sakaṃmalaṃ.",
  "anya-e1010n4:313": "97.",
  "anya-e1010n4:314": " Guṇaṃ paṭicca guṇīnaṃ, ahaṃmāno samuṭṭhahe;",
  "anya-e1010n4:315": "Maraṇaṃ anucintāya, dhajaṃmānaṃ nipātaya.",
  "anya-e1010n4:316": "98.",
  "anya-e1010n4:317": " Eko kāyavivekesī, katvā kilesaniggahaṃ;",
  "anya-e1010n4:318": "Vase cittavivekesī, ubho padhi vivekādā.",
  "anya-e1010n4:319": "99.",
  "anya-e1010n4:320": " Adiṭṭhe asute ṭhāne, vaseyya mocanatthiko;",
  "anya-e1010n4:321": "Assādaṃhi nivāretuṃ, diṭṭhe sute tidukkaraṃ.",
  "anya-e1010n4:322": "100.",
  "anya-e1010n4:323": " Adiṭṭhe asute raññe, vaseyyi ndriyagopako;",
  "anya-e1010n4:324": "Vāretuṃ visayākiṇṇe, cakkhusotaṃ tidukkaraṃ.",
  "anya-e1010n4:325": "101.",
  "anya-e1010n4:326": " Rāgaṃ asati uppannaṃ, santābhujena vāraye;",
  "anya-e1010n4:327": "Bāhire rāga muppannaṃ, anto asubhacintayā.",
  "anya-e1010n4:328": "102.",
  "anya-e1010n4:329": " Rāgaṃ chindāti buddhāṇaṃ, saraṃ bhikkhu rahogato;",
  "anya-e1010n4:330": "Passaṃ kāyedha jegucchaṃ, labheyyā siṭṭhamocanaṃ.",
  "anya-e1010n4:331": "103.",
  "anya-e1010n4:332": " Kāyaṃ asubhatopassa, kallakāleva dassanaṃ;",
  "anya-e1010n4:333": "Moghaṃ kālaṃ nakhīyeyya, bhaveyyuṃsvepiāturā.",
  "anya-e1010n4:334": "104.",
  "anya-e1010n4:335": " Kāyaṃ jegucchatopassa, bālyanto paccavekkhiya;",
  "anya-e1010n4:336": "Ādo kiñci jigucchāya, jiguccheyyāyatiṃ bhusaṃ.",
  "anya-e1010n4:337": "105.",
  "anya-e1010n4:338": " Kāyādinava mikkheyya, dāni kiñcipi dassanaṃ;",
  "anya-e1010n4:339": "Āyatiṃ maggalābhāya, bhaveyya upanissa yo.",
  "anya-e1010n4:340": "106.",
  "anya-e1010n4:341": " Itthīna maṅgamaṅgāni, napasseyya nacintaye;",
  "anya-e1010n4:342": "Tadāsā ubhato bhaṭṭhā, sugatyā sāsanāpica.",
  "anya-e1010n4:343": "107.",
  "anya-e1010n4:344": " Itthirūpa sarākaḍḍhā, bhaṭṭhā bahūva sāsanā;",
  "anya-e1010n4:345": "Ihāpi dukkhitā hutvā, te pecca atidukkhino.",
  "anya-e1010n4:346": "108.",
  "anya-e1010n4:347": " Puṃmano pariyādāya, itthirūpasarā ṭhitā;",
  "anya-e1010n4:348": "Tassama mañña mekampi, navijjateva sabbadhi.",
  "anya-e1010n4:349": "109.",
  "anya-e1010n4:350": " Sallape asihatthena, pisācenāpi sallape;",
  "anya-e1010n4:351": "Āsade āsivisepi, aggikkhandhepi āsade;",
  "anya-e1010n4:352": "Natveva mātugāmena, ekekāya supesalo.",
  "anya-e1010n4:353": "110.",
  "anya-e1010n4:354": " Kāmaṃ asubhacintāya, byāpādaṃ snehacetasā;",
  "anya-e1010n4:355": "Vihiṃsaṃ karuṇāyehi, vitakkaggī tayosame.",
  "anya-e1010n4:356": "111.",
  "anya-e1010n4:357": " Asameta vitakkaggī, thusarāsimhi khāṇuva;",
  "anya-e1010n4:358": "Athirā sāsane tāpī, tepacchāatitāpino.",
  "anya-e1010n4:359": "112.",
  "anya-e1010n4:360": " Asubhā pagame lokā, taṃ mettāyupasaṅkame;",
  "anya-e1010n4:361": "Subhāvitāhi etāhi, jaheloke piyāpiyaṃ.",
  "anya-e1010n4:362": "113.",
  "anya-e1010n4:363": " Gataṭṭhitādo uppanne, vitakkaggī tayo same;",
  "anya-e1010n4:364": "Ātāpī pahitattoti, evaṃbhūto pavuccati.",
  "anya-e1010n4:365": "114.",
  "anya-e1010n4:366": " Vivādappatto dutīyo, keneko vivadissati;",
  "anya-e1010n4:367": "Tassate saggakāmassa, ekatta muparocitaṃ.",
  "anya-e1010n4:368": "115.",
  "anya-e1010n4:369": " Sinihappatto dutīyo, kamekā sinihissati;",
  "anya-e1010n4:370": "Tassate mokkhakāmassa, ekatta muparocitaṃ.",
  "anya-e1010n4:371": "116.",
  "anya-e1010n4:372": " Purato pacchatovāpi, aparo ce navijjati;",
  "anya-e1010n4:373": "Tasseva phāsu bhavati, ekassa vasato vane.",
  "anya-e1010n4:374": "117.",
  "anya-e1010n4:375": " Sukhañca kāma mayikaṃ, dukkhañca pavivekikaṃ;",
  "anya-e1010n4:376": "Pavivekaṃ dukkhaṃ seyyo, yañce kāmamayaṃ sukhaṃ.",
  "anya-e1010n4:377": "118.",
  "anya-e1010n4:378": " Yoca vassasataṃ jīve, apassaṃ udayabbayaṃ;",
  "anya-e1010n4:379": "Ekāhaṃ jīvitaṃ seyyo, passato udayabbayaṃ.",
  "anya-e1010n4:380": "119.",
  "anya-e1010n4:381": " Suññāgāraṃ paviṭṭhassa, santacittassa bhikkhuno;",
  "anya-e1010n4:382": "Amānussī rati hoti, sammādhammaṃ vipassato.",
  "anya-e1010n4:383": "120.",
  "anya-e1010n4:384": " Yatoyato sammasati, khandhānaṃ udayabbayaṃ;",
  "anya-e1010n4:385": "Labhati pītipāmojjaṃ, amataṃ taṃ vijānataṃ.",
  "anya-e1010n4:386": "121.",
  "anya-e1010n4:387": " Iccuttaṃ dhammapāmojjaṃ, vivekajaṃ rasādhikaṃ;",
  "anya-e1010n4:388": "Icchanto sīlavā bhikkhu, anivattita vīriyo.",
  "anya-e1010n4:389": "122.",
  "anya-e1010n4:390": " Vanā vāse vasitvāna, appicchādiguṇāvaho;",
  "anya-e1010n4:391": "Pali bodhe samucchijja, bhāveyyevaṃrahogato.",
  "anya-e1010n4:392": "123.",
  "anya-e1010n4:393": " Kāye jegucchapuñjāni, rūpaṃ ruppanabhāvato;",
  "anya-e1010n4:394": "Tassitā vedanā saññā, saṅkhārāca tatopare.",
  "anya-e1010n4:395": "124.",
  "anya-e1010n4:396": " Viññāṇañca imepañca, khandhā rāsatthato matā;",
  "anya-e1010n4:397": "Tecānicca dukkhā nattā, upādā vayadhammino.",
  "anya-e1010n4:398": "125.",
  "anya-e1010n4:399": " Pheṇapiṇḍū pamaṃ rūpaṃ, vedanā pupphuḷūpamā;",
  "anya-e1010n4:400": "Marīcikūpamā saññā, saṅkhārā kadalūpamā.",
  "anya-e1010n4:401": "126.",
  "anya-e1010n4:402": " Māyūpamanti viññāṇaṃ, dassite sabba dassinā;",
  "anya-e1010n4:403": "Upamāhi samasse yya, pañcakkhandhe asārake.",
  "anya-e1010n4:404": "127.",
  "anya-e1010n4:405": " Yāva byāti nimmissati,",
  "anya-e1010n4:406": "Koṭilakkhātahiṃkhaṇe;",
  "anya-e1010n4:407": "Khandhā bhijjanti hutvāna,",
  "anya-e1010n4:408": "Aniccānāma te tato.",
  "anya-e1010n4:409": "128.",
  "anya-e1010n4:410": " Bhaya pīḷitato dukkhā, anattā avidheyyato;",
  "anya-e1010n4:411": "Khandhāva honti bhijjanti, añño koci nalabbhati.",
  "anya-e1010n4:412": "129.",
  "anya-e1010n4:413": " Khandhā niccā khayaṭṭhena, bhayaṭṭhena dukhācate;",
  "anya-e1010n4:414": "Anattā sārakaṭṭhena, iti passe punappunaṃ.",
  "anya-e1010n4:415": "130.",
  "anya-e1010n4:416": " Bhāṇūdaye kayaṃ enti, hemante patitussavā;",
  "anya-e1010n4:417": "Rāgā mānāca sabbevaṃ, satyā niccānupassane.",
  "anya-e1010n4:418": "131.",
  "anya-e1010n4:419": " Sīhanādaṃ vanesutvā, saṃvejenti sasotakā;",
  "anya-e1010n4:420": "Vehapphalāpi lokevaṃ, jinerita tilakkhaṇaṃ.",
  "anya-e1010n4:421": "132.",
  "anya-e1010n4:422": " Vedanādīni nāmāni, nāmarūpadvayaṃva te;",
  "anya-e1010n4:423": "Taṇhāvijjāca kammādi, nāmarūpassa paccayā.",
  "anya-e1010n4:424": "133.",
  "anya-e1010n4:425": " Nāmarūpaṃ pariggayha, tato tassaca paccayaṃ;",
  "anya-e1010n4:426": "Hutvā abhāvato niccā, udayabbaya pīḷanā.",
  "anya-e1010n4:427": "134.",
  "anya-e1010n4:428": " Dukkhā avasavattittā, anattātitilakkhaṇaṃ;",
  "anya-e1010n4:429": "Āropetvāva saṅkhāre, sammasanto punappunaṃ.",
  "anya-e1010n4:430": "135.",
  "anya-e1010n4:431": " Pāpuṇeyyā nupubbena,",
  "anya-e1010n4:432": "Sabbasaṃyojana kkhayaṃ;",
  "anya-e1010n4:433": "Tampatto arahā bhikkhu,",
  "anya-e1010n4:434": "Bhavatiṇṇo sunibbuto.",
  "anya-e1010n4:435": "136.",
  "anya-e1010n4:436": " Natumhaṃ bhikkhave rūpaṃ, taṃ jahethāti vuttato;",
  "anya-e1010n4:437": "Memetanti upādānaṃ, pañcakkhandhe vināsaye.",
  "anya-e1010n4:438": "137.",
  "anya-e1010n4:439": " Puttā matthi dhanā matthi, iti bālo vihaññati;",
  "anya-e1010n4:440": "Attāpi attano natthi, kutoputtokutodhanaṃ.",
  "anya-e1010n4:441": "138.",
  "anya-e1010n4:442": " Iccutta manucintāya, attāti atthimetivā;",
  "anya-e1010n4:443": "Saññaṃ nāseyya khandhāva, atthīti ābhuje budho.",
  "anya-e1010n4:444": "139.",
  "anya-e1010n4:445": " Khandhanāsa manābhujja, mato me puttako iti;",
  "anya-e1010n4:446": "Socanti paridevanti puttonatthi nasomato.",
  "anya-e1010n4:447": "140.",
  "anya-e1010n4:448": " Bhijjamānesu khandhesu, attasaññī anattesu;",
  "anya-e1010n4:449": "Nādikāla viparitā, mahājānīyataṃ gatā.",
  "anya-e1010n4:450": "141.",
  "anya-e1010n4:451": " Bhijjamānesu khandhesu, laggā rattā mamāyitā;",
  "anya-e1010n4:452": "Nārīpumādi saññāya, viparetā anādike.",
  "anya-e1010n4:453": "142.",
  "anya-e1010n4:454": " Nādikāla viparito, attasaññī anattani;",
  "anya-e1010n4:455": "Bhijjamānesu khandhesu, jaha ttāti mamāyanaṃ.",
  "anya-e1010n4:456": "143.",
  "anya-e1010n4:457": " Abhiṇhuppattiyāyeva, bhijjamāno naññayati;",
  "anya-e1010n4:458": "Aniccalakkhaṇaṃ channaṃ, taṃ cinteyya supaññavā.",
  "anya-e1010n4:459": "144.",
  "anya-e1010n4:460": " Asanteyeva laggantā, namuccanti bhavattayā;",
  "anya-e1010n4:461": "Natthi santesu laggantā, rūpakkhandhā dike svidha.",
  "anya-e1010n4:462": "145.",
  "anya-e1010n4:463": " Taṇhā gijjhati metanti, māno ahanti maññati;",
  "anya-e1010n4:464": "Diṭṭhi gaṇhāti attāti, ete papañcakā tayo.",
  "anya-e1010n4:465": "146.",
  "anya-e1010n4:466": " Mame ta maha mattāti, papañcānaṃ vasānugo;",
  "anya-e1010n4:467": "Gaṇhanto bhava paṅkamhi, nimmuggova bhayānake.",
  "anya-e1010n4:468": "147.",
  "anya-e1010n4:469": " Name nāhaṃ naattāti, etehi vivadaṃ kare;",
  "anya-e1010n4:470": "Vivadantāva muccanti, bhavapaṅkā bhayānakā.",
  "anya-e1010n4:471": "148.",
  "anya-e1010n4:472": " Name nāhaṃ naattāti, daṭṭhabbanti jineritaṃ;",
  "anya-e1010n4:473": "Tatheva sabbadā maññe, mā papañca vasānugo.",
  "anya-e1010n4:474": "149.",
  "anya-e1010n4:475": " Loko vivadi buddhena, nalokena kadāciso;",
  "anya-e1010n4:476": "Anattāti jinuddiṭṭhaṃ, loko attāti maññati.",
  "anya-e1010n4:477": "150.",
  "anya-e1010n4:478": " Mo lokena samo hotu,",
  "anya-e1010n4:479": "Tassamo kiṃtaduttare;",
  "anya-e1010n4:480": "Andhibhūto ayaṃloko,",
  "anya-e1010n4:481": "Sambuddhassa virodhiko.",
  "anya-e1010n4:482": "151.",
  "anya-e1010n4:483": " Sambuddhassa vasaṃ nvetu, sanjhādi bhayatajjito;",
  "anya-e1010n4:484": "Tabbasaṃyeva anvento, bhavatiṇṇo bhavissati.",
  "anya-e1010n4:485": "152.",
  "anya-e1010n4:486": " Anattāti girā saccā, attāti vacanaṃ musā;",
  "anya-e1010n4:487": "Musāya vivade loko, buddhena sacca vādinā.",
  "anya-e1010n4:488": "153.",
  "anya-e1010n4:489": " Turaṅgavajagāmamhā, purime camakya kānane;",
  "anya-e1010n4:490": "Vasatā aggadhammena, therena racito ayaṃ.",
  "anya-e1010n4:491": "154.",
  "anya-e1010n4:492": " Arimatteyya buddhassa,",
  "anya-e1010n4:493": "Dhamma ssutakkhaṇe bhave;",
  "anya-e1010n4:494": "Khīṇāsavo mahāpañño,",
  "anya-e1010n4:495": "Puññena tena sāvakoti."
}