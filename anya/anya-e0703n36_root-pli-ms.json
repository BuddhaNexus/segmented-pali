{
  "anya-e0703n36:0": "Sattatiṃsatima pariccheda",
  "anya-e0703n36:1": "Pañcarājako",
  "anya-e0703n36:2": "1.",
  "anya-e0703n36:3": " Jeṭṭhatissaccaye tassa, mahāseno kaniṭṭhako;",
  "anya-e0703n36:4": "Sattavīsativassāni, rājā rajjamakārayi.",
  "anya-e0703n36:5": "2.",
  "anya-e0703n36:6": " Tassa rajjābhisekaṃ taṃ,",
  "anya-e0703n36:7": "Kāretuṃ paratīrato;",
  "anya-e0703n36:8": "So saṅghamittatthero tu,",
  "anya-e0703n36:9": "Kālaṃ ñatvā idhāgato.",
  "anya-e0703n36:10": "3.",
  "anya-e0703n36:11": " Tassābhisekaṃ kāretvā, aññaṃ kiccañcanekadhā;",
  "anya-e0703n36:12": "Mahāvihāra viddhaṃsaṃ, kātukāmo asaññato.",
  "anya-e0703n36:13": "4.",
  "anya-e0703n36:14": " Avinayavādino ete, mahāvihāravāsino;",
  "anya-e0703n36:15": "Vinayavādī mayaṃ rāja, iti gāhiya bhūpabhiṃ.",
  "anya-e0703n36:16": "5.",
  "anya-e0703n36:17": " Mahāvihāravāsissa , āhāraṃ deti bhikkhuno;",
  "anya-e0703n36:18": "Yo so sataṃ daṇḍiyo’ti, raññā daṇḍaṃ ṭhapāpayi.",
  "anya-e0703n36:19": "6.",
  "anya-e0703n36:20": " Upaddutā tehi bhikkhū, mahāvihāravāsino;",
  "anya-e0703n36:21": "Mahāvihāraṃ chaḍḍetvā, malayaṃ rohaṇaṃ aguṃ.",
  "anya-e0703n36:22": "7.",
  "anya-e0703n36:23": " Tena mahāvihāro’yaṃ, navavassāni chaḍḍito;",
  "anya-e0703n36:24": "Mahāvihāravāsīhi, bhikkhūhi āsi suññako.",
  "anya-e0703n36:25": "8.",
  "anya-e0703n36:26": " ‘‘Hoti assāmikaṃ vatthu, putuvisāmino’’iti;",
  "anya-e0703n36:27": "Rājānaṃ saññāpetvā so, thero dummati dummatiṃ.",
  "anya-e0703n36:28": "9.",
  "anya-e0703n36:29": " Mahāvihāraṃ nāsetuṃ, laddhānumati rājato;",
  "anya-e0703n36:30": "Tathā kātuṃ manusse so, yojesi duṭṭhamānaso.",
  "anya-e0703n36:31": "10.",
  "anya-e0703n36:32": " Saṅghamittassa therassa, sevako rājavallabho;",
  "anya-e0703n36:33": "Soṇāmacco dāraṇo ca, bhikkhavo ca alajjino.",
  "anya-e0703n36:34": "11.",
  "anya-e0703n36:35": " Bhinditvā lohapāsādaṃ, sattabhūmaka muttamaṃ;",
  "anya-e0703n36:36": "Ghare nānappakāre ca, ito’bhayagiriṃ nayuṃ.",
  "anya-e0703n36:37": "12.",
  "anya-e0703n36:38": " Mahāvihārā nītehi, pāsādehi bahūhi ca;",
  "anya-e0703n36:39": "Abhayagirivihāroyaṃ, bahupāsādako ahu.",
  "anya-e0703n36:40": "13.",
  "anya-e0703n36:41": " Saṅghamittaṃ pāpamittaṃ, theraṃ soṇañca sevakaṃ;",
  "anya-e0703n36:42": "Āgamma subahuṃ pāpaṃ, akāsi so mahīpati.",
  "anya-e0703n36:43": "14.",
  "anya-e0703n36:44": " Mahāsilāpaṭimaṃ so, pācinatissapabbatā;",
  "anya-e0703n36:45": "Ānetvā’bhayagirimhi, patiṭṭhāpesi bhūpati.",
  "anya-e0703n36:46": "15.",
  "anya-e0703n36:47": " Paṭimāgharaṃ bodhigharaṃ, dhātusālaṃ manoramaṃ;",
  "anya-e0703n36:48": "Catusālañca kāresī, saṅkharī kukkuṭavhayaṃ.",
  "anya-e0703n36:49": "16.",
  "anya-e0703n36:50": " Saṅghamittena therena, tena dāruṇakammunā;",
  "anya-e0703n36:51": "Vihāro so’bhayagiri, dassaneyyo ahu tadā.",
  "anya-e0703n36:52": "17.",
  "anya-e0703n36:53": " Meghavaṇṇābhayo nāma, rañño sabbattha sākhako;",
  "anya-e0703n36:54": "Sakhā amacco kujjhitvā, mahāvihāranāsane.",
  "anya-e0703n36:55": "18.",
  "anya-e0703n36:56": " Coro hutvāna malayaṃ, gantvā laddhamahabbalo;",
  "anya-e0703n36:57": "Khandhāvāraṃ nivesesi, duratissakavāpiyaṃ.",
  "anya-e0703n36:58": "19.",
  "anya-e0703n36:59": " Tatrā’gataṃ taṃ sutvā, sahāyaṃ so mahīpati;",
  "anya-e0703n36:60": "Yuddhāha paccuggantvāna, khandhāvāraṃ nivesayi.",
  "anya-e0703n36:61": "20.",
  "anya-e0703n36:62": " Sādhuṃ pānañca maṃsañca, labhitvā malayāgataṃ;",
  "anya-e0703n36:63": "‘‘Na sevissaṃ sahāyena, vinā raññā’’ti cintiya.",
  "anya-e0703n36:64": "21.",
  "anya-e0703n36:65": " Ādāya taṃ sayaṃyeva, rattiṃ nikkhamma ekako;",
  "anya-e0703n36:66": "Rañño santikamāgamma, tamatthaṃ paṭivedayi.",
  "anya-e0703n36:67": "22.",
  "anya-e0703n36:68": " Tenā’bhataṃ tena saha, vissattho paribhuñjiya;",
  "anya-e0703n36:69": "‘‘Kasmā coro ahu me tvaṃ, ‘‘iti rājā apucchitaṃ.",
  "anya-e0703n36:70": "23.",
  "anya-e0703n36:71": " ‘‘Tayā mahāvihārassa, nāsitattā’’ti abruvi;",
  "anya-e0703n36:72": "‘‘Vihāraṃ vāsayissāmi, khemametaṃ mamaccayaṃ.",
  "anya-e0703n36:73": "24.",
  "anya-e0703n36:74": " Iccheva mabravī rājā, rājānaṃ so khamāpayi;",
  "anya-e0703n36:75": "Tena saññāpito rājā, nagaraṃyeva āgami.",
  "anya-e0703n36:76": "25.",
  "anya-e0703n36:77": " Rājānaṃ saññapetvā so, meghavaṇṇābhayo pana;",
  "anya-e0703n36:78": "Raññā saha na āgañchi, dabbasambhārakāraṇā.",
  "anya-e0703n36:79": "26.",
  "anya-e0703n36:80": " Valabhā bhariyā rañño, ekaṃ lekhakadhītikā;",
  "anya-e0703n36:81": "Mahāvihāranāsamhi, dukkhitaṃ taṃ vināsakaṃ.",
  "anya-e0703n36:82": "27.",
  "anya-e0703n36:83": " Theraṃ mārāpayi kuddhā, saṃgahetvāna vaḍḍhakiṃ;",
  "anya-e0703n36:84": "Thūpārāmaṃ vināsetuṃ, āgataṃ duṭṭhamānasaṃ.",
  "anya-e0703n36:85": "28.",
  "anya-e0703n36:86": " Mārāpetvā saṅghamitta-ttheraṃ dāruṇakārakaṃ;",
  "anya-e0703n36:87": "Soṇāmaccadāraṇañca, ghātayiṃsu asaññakā.",
  "anya-e0703n36:88": "29.",
  "anya-e0703n36:89": " Ānetvā dabbasambhāraṃ, meghavaṇṇābhayo tu so;",
  "anya-e0703n36:90": "Mahāvihārenekāni, pariveṇāni kārayi.",
  "anya-e0703n36:91": "30.",
  "anya-e0703n36:92": " Abhayenabhayo tasmiṃ, vūpasante tu bhikkhavo;",
  "anya-e0703n36:93": "Mahāvihāraṃ vāsesuṃ, āgantvāna tato tato.",
  "anya-e0703n36:94": "31.",
  "anya-e0703n36:95": " Rājā mahābodhighare, pacchimāya disāya tu;",
  "anya-e0703n36:96": "Kāretvā loharūpāni, ṭhapāpesi duve tu so.",
  "anya-e0703n36:97": "32.",
  "anya-e0703n36:98": " Dakkhiṇārāmavāsimhi, kuhake jimhamānase;",
  "anya-e0703n36:99": "Pasīditvā pāpamitte, tissatthere asaññate.",
  "anya-e0703n36:100": "33.",
  "anya-e0703n36:101": " Mahāvihārasīmante , uyyāne jotināmake;",
  "anya-e0703n36:102": "Jetavanavihāraṃ so, vārayantopi kārayi.",
  "anya-e0703n36:103": "34.",
  "anya-e0703n36:104": " Tato sīmaṃ samugghātuṃ, bhikkhusaṅghamayāciso;",
  "anya-e0703n36:105": "Adātukāmā taṃ bhikkhū, vihāramhā apakkamuṃ.",
  "anya-e0703n36:106": "35.",
  "anya-e0703n36:107": " Idha sīmāsamugghātaṃ, parehi kariyamānakaṃ;",
  "anya-e0703n36:108": "Kopetuṃ bhikkhavo keci, nilīyiṃsu tahiṃ tahiṃ.",
  "anya-e0703n36:109": "36.",
  "anya-e0703n36:110": " Mahāvihāro navamāse, evaṃ bhikkhūhi vajjito;",
  "anya-e0703n36:111": "‘‘Samugghātaṃ karimhā’’ti-pare bhikkhū amaññisuṃ.",
  "anya-e0703n36:112": "37.",
  "anya-e0703n36:113": " Tato sīmāsamugghāte, byāpāre pariniṭṭhite;",
  "anya-e0703n36:114": "Mahāvihāraṃ vāsesuṃ, idhāgantvāna bhikkhavo.",
  "anya-e0703n36:115": "38.",
  "anya-e0703n36:116": " Tassa vihāragāhissa, tissattherassa codanā;",
  "anya-e0703n36:117": "Antimavatthunā āsi, bhūtatthaṃ saṅghamajjhagā.",
  "anya-e0703n36:118": "39.",
  "anya-e0703n36:119": " Vinicchiya mahāmacco, tathā dhammikasammato;",
  "anya-e0703n36:120": "Uppabbājesi dhammena, taṃ anicchāya rājino.",
  "anya-e0703n36:121": "40.",
  "anya-e0703n36:122": " Soyeva rājā kāresi, vihāraṃ maṇihīrakaṃ;",
  "anya-e0703n36:123": "Tayo vihāre kāresi, devālayaṃ vināsiya.",
  "anya-e0703n36:124": "41.",
  "anya-e0703n36:125": " Gokaṇṇaṃ erakāpillaṃ, kalandabrāhmaṇagāmake;",
  "anya-e0703n36:126": "Migagāmavihārañca, gaṅgasenakapabbataṃ.",
  "anya-e0703n36:127": "42.",
  "anya-e0703n36:128": " Pacchimāya disāyātha, dhātusenañca pabbataṃ;",
  "anya-e0703n36:129": "Rājā mahāvihārañca, kokavātamhi kārayi.",
  "anya-e0703n36:130": "43.",
  "anya-e0703n36:131": " Rūpārammavihārañca, cūḷaviṭṭañca kārayi;",
  "anya-e0703n36:132": "Uttarābhayasavhe ca, duve bhikkhūnupassaye.",
  "anya-e0703n36:133": "44.",
  "anya-e0703n36:134": " Kālaveḷakayakkhassa, ṭhāne thūpañca kārayi;",
  "anya-e0703n36:135": "Dīpamhi jiṇṇakāvāse, bahū ca paṭisaṅkhari.",
  "anya-e0703n36:136": "45.",
  "anya-e0703n36:137": " Saṅghattherasahassassa, sahassagghamadāsi so;",
  "anya-e0703n36:138": "Theradānañca sabbesaṃ, anuvassañca cīvaraṃ.",
  "anya-e0703n36:139": "46.",
  "anya-e0703n36:140": " Annapānādidānassa, paricchedo na vijjati;",
  "anya-e0703n36:141": "Subhikkhatthāya kāresi, so’va soḷasa vāpiyo.",
  "anya-e0703n36:142": "47.",
  "anya-e0703n36:143": " Maṇihīramahāvāpiṃ , jalluraṃ khāṇunāmakaṃ;",
  "anya-e0703n36:144": "Mahāmaṇiṃ kokavātaṃ, morakaparakavāpikaṃ.",
  "anya-e0703n36:145": "48.",
  "anya-e0703n36:146": " Kubbāhakaṃ vāhakañca, rattamālakaṇḍakampi ca;",
  "anya-e0703n36:147": "Tissavaḍḍhamānakañca, veḷaṅgaviṭṭhikampi ca.",
  "anya-e0703n36:148": "49.",
  "anya-e0703n36:149": " Mahāgallacīravāpiṃ, mahādāragallakampi ca;",
  "anya-e0703n36:150": "Kāḷapāsāṇavāpiñca, imā soḷasa vāpiyo.",
  "anya-e0703n36:151": "50.",
  "anya-e0703n36:152": " Gaṅgāya pabbavavhaṃso, mahāmātiñca kārayi;",
  "anya-e0703n36:153": "Evaṃ puññamapuññañca, subahuṃ so upācinīti.",
  "anya-e0703n36:154": "51.",
  "anya-e0703n36:155": " Asādhusaṅgamenevaṃ, yāvajīvaṃ subhāsubhaṃ;",
  "anya-e0703n36:156": "Katvā gato yathākammaṃ, so mahāsenabhūpati.",
  "anya-e0703n36:157": "52.",
  "anya-e0703n36:158": " Tasmā asādhusaṃsaggaṃ, ārakā parivajjiya;",
  "anya-e0703n36:159": "Ahiṃ vā’si visaṃ khippaṃ, kareyya’tthahitaṃ budho.",
  "anya-e0703n36:160": "53.",
  "anya-e0703n36:161": " Ahu rājā sirimegha-vaṇṇo tassa suto tato;",
  "anya-e0703n36:162": "Vandhātā viya lokassa, sabbasampattidāyako.",
  "anya-e0703n36:163": "54.",
  "anya-e0703n36:164": " Mahāsenena pāpānaṃ, vasagena vināsite;",
  "anya-e0703n36:165": "Mahāvihāre sabbepi, sannipātiya bhikkhavo.",
  "anya-e0703n36:166": "55.",
  "anya-e0703n36:167": " Upasaṅkamma vanditvā, nisinno pucchi sādaro;",
  "anya-e0703n36:168": "‘‘Pitarā saṅghamittassa, sahāyena vināsitaṃ.",
  "anya-e0703n36:169": "56.",
  "anya-e0703n36:170": " Kiṃ kimevā’’ti āhaṃsu, bhikkhavo taṃ narissaraṃ;",
  "anya-e0703n36:171": "‘‘Sīmāyugghāṭanaṃ kātuṃ, vāyamitvāpi te pitā.",
  "anya-e0703n36:172": "57.",
  "anya-e0703n36:173": " Nāsakkhi antosīmāyaṃ, bhikkhūnaṃ vijjamānato;",
  "anya-e0703n36:174": "Bhūmigabbhanilīnāhi, sattāsuṃ ettha bhikkhavo.",
  "anya-e0703n36:175": "58.",
  "anya-e0703n36:176": " Amacco soṇāmacco ca, saṅghamitto ca pāpiyo;",
  "anya-e0703n36:177": "Rājānaṃ saññāpetvāna, apuññaṃ tena kārayuṃ.",
  "anya-e0703n36:178": "59.",
  "anya-e0703n36:179": " Bhinditvā lohapāsādaṃ, sattabhūmakamuttamaṃ;",
  "anya-e0703n36:180": "Ghare nānappakāre ca, ito’bhayagiriṃ nayuṃ.",
  "anya-e0703n36:181": "60.",
  "anya-e0703n36:182": " Māsake catubuddhehi, nivutthe cetiyaṅgaṇe;",
  "anya-e0703n36:183": "Vapāpesuñca duppaññā, passa bālasamāgamaṃ’’.",
  "anya-e0703n36:184": "61.",
  "anya-e0703n36:185": " Taṃ sutvā pitukammaṃ so, nibbinno bālasaṅgame;",
  "anya-e0703n36:186": "Pitarā nāsitaṃ tattha, sabbaṃ pākatikaṃ akā.",
  "anya-e0703n36:187": "62.",
  "anya-e0703n36:188": " Lohapāsādamagado’va, kāsi pāsādamuttamaṃ;",
  "anya-e0703n36:189": "Rañño mahāpanādassa, dassento viya bhūtale.",
  "anya-e0703n36:190": "63.",
  "anya-e0703n36:191": " Pariveṇāni sabbāni, nāsitāni nivesayi;",
  "anya-e0703n36:192": "Bhoge ārāmikānañca, yathāṭhāne ṭhapesi so.",
  "anya-e0703n36:193": "64.",
  "anya-e0703n36:194": " Pitarā paccayānañca, pacchinnattā vibuddhinā;",
  "anya-e0703n36:195": "Chiddāvāsaṃ ghanāvāsaṃ, vihāraṃ’kāsi buddhimā.",
  "anya-e0703n36:196": "65.",
  "anya-e0703n36:197": " Kārite pitarā joti vanece’so vihārake;",
  "anya-e0703n36:198": "Kammaṃ vippakataṃ sabbaṃ, niṭṭhāpesi narissaro.",
  "anya-e0703n36:199": "66.",
  "anya-e0703n36:200": " Therassā’tha mahindassa, samaṇindassa sununo;",
  "anya-e0703n36:201": "Sutvāna manujindo so, pavattiṃ sabbamādito.",
  "anya-e0703n36:202": "67.",
  "anya-e0703n36:203": " Pasīditvā guṇe tassa, rājā dippapasādake;",
  "anya-e0703n36:204": "‘‘Issaro vata dīpassa, thero’’ iti vicintiya.",
  "anya-e0703n36:205": "68.",
  "anya-e0703n36:206": " Paṭibimbaṃ suvaṇṇassa, katvā tammāṇa nissitaṃ;",
  "anya-e0703n36:207": "Pubbakattikamāsassa, pabbapakkhe tu sattame.",
  "anya-e0703n36:208": "69.",
  "anya-e0703n36:209": " Dine netvā cetiyamba-thale therambasaññite;",
  "anya-e0703n36:210": "Tatraṭṭhame nivāsetvā, tato tu navame pana.",
  "anya-e0703n36:211": "70.",
  "anya-e0703n36:212": " Mahāsenaṃ gahetvā so, devasenā samūpamaṃ;",
  "anya-e0703n36:213": "Orodhe nagare ceva, geharakkhaṇake vinā.",
  "anya-e0703n36:214": "71.",
  "anya-e0703n36:215": " Laṃkādīpe ca sakale, sabbe ādāya bhikkhavo;",
  "anya-e0703n36:216": "Vissajjetvā manusse ca, nagare cārakaṭṭhite.",
  "anya-e0703n36:217": "72.",
  "anya-e0703n36:218": " Paṭṭhapetvā mahādānaṃ, ayañcākhilapāṇinaṃ;",
  "anya-e0703n36:219": "Pūjaṃ sabbopahārehi, karonto ca anūpamaṃ.",
  "anya-e0703n36:220": "73.",
  "anya-e0703n36:221": " Paccuggamanametassa, dīpasatthussa satthuno;",
  "anya-e0703n36:222": "Varaputtassa so katvā, devarājā’va satthuno.",
  "anya-e0703n36:223": "74.",
  "anya-e0703n36:224": " Cetiyambathalā yāva, nagaraṃ sādhusajjayi;",
  "anya-e0703n36:225": "Maggaṃ vesālito yāva, sāvatthinagaraṃ yathā.",
  "anya-e0703n36:226": "75.",
  "anya-e0703n36:227": " Vissajjetvā tahiṃ bhogaṃ, sabbaṃ therassa so pitā;",
  "anya-e0703n36:228": "Rājā moggaliputtassa, therassā’gamane viya.",
  "anya-e0703n36:229": "76.",
  "anya-e0703n36:230": " Datvā tattha mahādānaṃ, kapaṇaddhivanibbake;",
  "anya-e0703n36:231": "Bhikkhavopi ca tosetvā, paccayehi catūhi’pi.",
  "anya-e0703n36:232": "77.",
  "anya-e0703n36:233": " Therassā’gamane evaṃ, passatūti mahājane;",
  "anya-e0703n36:234": "Gahetvā taṃmahantena, sakkārena mahāyaso.",
  "anya-e0703n36:235": "78.",
  "anya-e0703n36:236": " Tamhā oruyha so mahā, sayaṃ hutvā purecaro;",
  "anya-e0703n36:237": "Bhikkhavo cāpi katvāna, parivāre samantato.",
  "anya-e0703n36:238": "79.",
  "anya-e0703n36:239": " Therassa bimbaṃ sovaṇṇaṃ, khirasāgaramajjhago;",
  "anya-e0703n36:240": "Sañjhā ghanaparikkhitto, hemameru’va sobhatha.",
  "anya-e0703n36:241": "80.",
  "anya-e0703n36:242": " Vesālinagaraṃ suttaṃ, desetuṃ lokanāyako;",
  "anya-e0703n36:243": "Agamā evamevāti, dassesi ca mahājanaṃ.",
  "anya-e0703n36:244": "81.",
  "anya-e0703n36:245": " Evaṃ karonto sakkāra-sammānaṃ so narāsabho;",
  "anya-e0703n36:246": "Nagarassa’ssa pācina-dvārapasse sayaṃkataṃ.",
  "anya-e0703n36:247": "82.",
  "anya-e0703n36:248": " Upasaṅkamma sāyaṇhe, vihāraṃ sotthiyā karaṃ;",
  "anya-e0703n36:249": "Tīhaṃ tatthāpi vāsesi, bimbaṃ taṃ jinasununo.",
  "anya-e0703n36:250": "83.",
  "anya-e0703n36:251": " Nagaraṃ sādhusajjetvā, tato dvādasame dine;",
  "anya-e0703n36:252": "Satthussā’dippavesamhi, puraṃ rājagahaṃ yathā.",
  "anya-e0703n36:253": "84.",
  "anya-e0703n36:254": " Paṭimaṃ nīharitvā taṃ, vihāraṃ sotthiyā karaṃ;",
  "anya-e0703n36:255": "Nagare sāgarākāre, vattamāne mahāmahe.",
  "anya-e0703n36:256": "85.",
  "anya-e0703n36:257": " Mahāvihāraṃ netvāna, temāsaṃ bodhiyaṅgaṇe;",
  "anya-e0703n36:258": "Nivāsetvā pavesetvā, teneva vidhinā puraṃ.",
  "anya-e0703n36:259": "86.",
  "anya-e0703n36:260": " Rājagehasamīpamhi, pubbadakkhiṇakoṇake;",
  "anya-e0703n36:261": "Paṭibimbassa kāresi, tassa sādhunivesanaṃ.",
  "anya-e0703n36:262": "87.",
  "anya-e0703n36:263": " Kāretvā iddhiyādīnaṃ, paṭimāyo visārado;",
  "anya-e0703n36:264": "Therena saha tatthe’va, nivesesi mahāpati.",
  "anya-e0703n36:265": "88.",
  "anya-e0703n36:266": " Ārakkhaṃ paṭṭhapetvā, pūjāya ca paribbayaṃ;",
  "anya-e0703n36:267": "Anusaṃvaccharaṃ kātuṃ, evameva niyojayi.",
  "anya-e0703n36:268": "89.",
  "anya-e0703n36:269": " Tassāṇamanurakkhantā , rājā tabbaṃsikā idha;",
  "anya-e0703n36:270": "Yāva’jjaparirakkhanti, taṃ vidhiṃ na vināsiya.",
  "anya-e0703n36:271": "90.",
  "anya-e0703n36:272": " Pavāraṇādine netvā, vihāraṃ nagarā tato;",
  "anya-e0703n36:273": "Kātuṃ terasiyaṃ pūjaṃ, anuvassaṃ niyojayi.",
  "anya-e0703n36:274": "91.",
  "anya-e0703n36:275": " Vihāre abhaye tissa-vasabhe bodhipādape;",
  "anya-e0703n36:276": "Silāvediñca kāresi, pākārañca manoharaṃ.",
  "anya-e0703n36:277": "92.",
  "anya-e0703n36:278": " Navame tassa vassamhi, dāṭhādhātuṃ mahesino;",
  "anya-e0703n36:279": "Brāhmaṇīkāci ādiya, kāliṅgamhā idhānayi.",
  "anya-e0703n36:280": "93.",
  "anya-e0703n36:281": " Dāṭhādhātussa vaṃsamhi, vuttena vidhasanaṃ;",
  "anya-e0703n36:282": "Gahetvā bahumānena, katvā sammā na muttamaṃ.",
  "anya-e0703n36:283": "94.",
  "anya-e0703n36:284": " Pakkhiptvā karaṇḍamhi, visuddhaphalikumbhavhe;",
  "anya-e0703n36:285": "Devānaṃpiyatissena, rājavatthumhi kārite.",
  "anya-e0703n36:286": "95.",
  "anya-e0703n36:287": " Dhammacakkavhaye gehe, vaḍḍhayittha mahīpati;",
  "anya-e0703n36:288": "Tato paṭṭhāya taṃ gehaṃ, dāṭhādhātugharaṃ ahu.",
  "anya-e0703n36:289": "96.",
  "anya-e0703n36:290": " Rājā satasahassānaṃ, navakaṃ puṇnamānaso;",
  "anya-e0703n36:291": "Vissajjetvā tato’kāsi, dāṭhādhātu mahāmahaṃ.",
  "anya-e0703n36:292": "97.",
  "anya-e0703n36:293": " Anusaṃvaccharaṃ netvā, vihāramabhayuttaraṃ;",
  "anya-e0703n36:294": "Tassa pūjāvidhiṃ kātu, meva rūpaṃ niyojayi.",
  "anya-e0703n36:295": "98.",
  "anya-e0703n36:296": " Aṭṭhārasa vihāre ca, kārāpesi mahīpati;",
  "anya-e0703n36:297": "Anukampāya pāṇīnaṃ, vāpiyo ca thirodikā.",
  "anya-e0703n36:298": "99.",
  "anya-e0703n36:299": " Bodhi pūjādi puññāni, appameyyāni kāriya;",
  "anya-e0703n36:300": "Aṭṭhavīsatime vasse, gabho so tassa yā gati.",
  "anya-e0703n36:301": "100.",
  "anya-e0703n36:302": " Kumāro jeṭṭhatiso’tha, bhātā tassa kaniṭṭhako;",
  "anya-e0703n36:303": "Chattaṃ laṅghesi saṃkāyaṃ, dantasippamhi kovido.",
  "anya-e0703n36:304": "101.",
  "anya-e0703n36:305": " Katvā kammāni catrāni, dukkarāni mahīpati;",
  "anya-e0703n36:306": "Sippāyatana metaṃ so, tikkhāpesi bahūjane.",
  "anya-e0703n36:307": "102.",
  "anya-e0703n36:308": " Aṇatto pitunā’kāsi, iddhihi viya nimmitaṃ;",
  "anya-e0703n36:309": "Bodhisatta sarūpañca, rūpaṃ sādhu manoharaṃ.",
  "anya-e0703n36:310": "103.",
  "anya-e0703n36:311": " Apasayañca pallaṅkaṃ, chattaṃ ratanamaṇḍapaṃ;",
  "anya-e0703n36:312": "Citradantamayaṃ kiñci, tassa kammaṃ tahiṃ tahiṃ.",
  "anya-e0703n36:313": "104.",
  "anya-e0703n36:314": " Katvā so navavassāni, laṃkādīpānusāsanaṃ;",
  "anya-e0703n36:315": "Anekāni ca puññāni, yathākammamupāgami.",
  "anya-e0703n36:316": "105.",
  "anya-e0703n36:317": " Buddhadāso tato tassa, putto āsi mahīpati;",
  "anya-e0703n36:318": "Guṇānaṃ ākaro sabba-ratanānaṃ’va sāgaro.",
  "anya-e0703n36:319": "106.",
  "anya-e0703n36:320": " Sukhaṃ sabbapayogehi, karonto dīpavāsinaṃ;",
  "anya-e0703n36:321": "Rakkhamālakamandaṃ’va, puraṃ vassavaṇo dhanī.",
  "anya-e0703n36:322": "107.",
  "anya-e0703n36:323": " Paññā puññaguṇūpeto, visuddhkaruṇālayo;",
  "anya-e0703n36:324": "Tathā dasahi rājūnaṃ, dhammehi samugāgato.",
  "anya-e0703n36:325": "108.",
  "anya-e0703n36:326": " Catasso agati hitvā, kārayanto vinicchayaṃ;",
  "anya-e0703n36:327": "Janaṃ saṅgahavatthūhi, saṅgahesi catūhipi.",
  "anya-e0703n36:328": "109.",
  "anya-e0703n36:329": " Cariyaṃ bodhisattānaṃ, dassento sakkhipāṇinaṃ;",
  "anya-e0703n36:330": "Pitā’va putte so satte, anukampittha bhūpati.",
  "anya-e0703n36:331": "110.",
  "anya-e0703n36:332": " Daḷidde dhanadānenā-kāsi puṇṇamanorathe;",
  "anya-e0703n36:333": "Sukhite sabbabhogānaṃ, jīvitassa ca guttiyā.",
  "anya-e0703n36:334": "111.",
  "anya-e0703n36:335": " Sādhavo saṅgahenā’tha, niggahena asādhavo;",
  "anya-e0703n36:336": "Gilāne vejjakammena, saṅgahesi mahāpati.",
  "anya-e0703n36:337": "112.",
  "anya-e0703n36:338": " Atheka divasaṃ rājā, hatthikkhandhavaraṃ gato;",
  "anya-e0703n36:339": "Tissavāpiṃ nahānattaṃ, gacchamāno mahāpathe.",
  "anya-e0703n36:340": "113.",
  "anya-e0703n36:341": " Addase’kaṃ mahānāgaṃ, kucchiroga samappitaṃ;",
  "anya-e0703n36:342": "Puttabhāga vihārassa, passe vammikamatthake.",
  "anya-e0703n36:343": "114.",
  "anya-e0703n36:344": " Uttāna mudare rogaṃ, dassetuṃ gaṇḍasaññitaṃ;",
  "anya-e0703n36:345": "Nipannaṃso’tha cintesi, tato rogīti nicchayaṃ.",
  "anya-e0703n36:346": "115.",
  "anya-e0703n36:347": " Atho’ruyha mahānāgaṃ, mahānāga samīpago;",
  "anya-e0703n36:348": "Evamāha mahānāgo, mahānāgamanāgavā.",
  "anya-e0703n36:349": "116.",
  "anya-e0703n36:350": " ‘‘Kāraṇaṃ te mahānāga, ñātamāgamane mayā;",
  "anya-e0703n36:351": "Kumhe khalu mahātejā, khippaṃ kuppitasīlino.",
  "anya-e0703n36:352": "117.",
  "anya-e0703n36:353": " Tasmā phusitvā taṃ kammaṃ, kātuṃ sakkā na te mayā;",
  "anya-e0703n36:354": "Aphusitvāpi no sakkā, kinnukātabbametthī’ti.",
  "anya-e0703n36:355": "118.",
  "anya-e0703n36:356": " Evaṃ putte phaṇindo so, kevalaṃ phaṇamattano;",
  "anya-e0703n36:357": "Bilassa’nto pavesetvā, nippajjittha samāhito.",
  "anya-e0703n36:358": "119.",
  "anya-e0703n36:359": " Athe’na mupasaṅkamma, ucchaṅgagatamattano",
  "anya-e0703n36:360": "Satthaṃ gahetvā phāletvā, udaraṃ tassa bhogino.",
  "anya-e0703n36:361": "120.",
  "anya-e0703n36:362": " Nīharitvā tato dosaṃ, katvā bhesajja muttamaṃ;",
  "anya-e0703n36:363": "Sappaṃ taṃ taṅkhaṇeneva, akāsi sukhitaṃ tadā.",
  "anya-e0703n36:364": "121.",
  "anya-e0703n36:365": " Attāna mevaṃ thomesi, ‘‘mahākāruññataṃ mama;",
  "anya-e0703n36:366": "Tiracchānāpi jāniṃsu, sādhu rajjanti me kataṃ.",
  "anya-e0703n36:367": "122.",
  "anya-e0703n36:368": " Disvā sukhitamattānaṃ, pannagoso mahīpatiṃ;",
  "anya-e0703n36:369": "Pūjetuṃ tassa pādāsi, mahagghaṃ maṇimattano.",
  "anya-e0703n36:370": "123.",
  "anya-e0703n36:371": " Silāmayāya sambuddha-paṭimāya akārayi;",
  "anya-e0703n36:372": "Miṇiṃ taṃ nayanaṃ rājā, vihāre abhayuttare.",
  "anya-e0703n36:373": "124.",
  "anya-e0703n36:374": " Ekopi bhikkhu bhikkhanto, gāmamhi thusavitthike;",
  "anya-e0703n36:375": "Sukkhaṃ bhikkhaṃ labhitvāna, khīrabhikkhāya sañcaraṃ.",
  "anya-e0703n36:376": "125.",
  "anya-e0703n36:377": " Khīraṃ sappāṇakaṃ laddhā, paribhuñjittha kucchiyaṃ;",
  "anya-e0703n36:378": "Pāṇakā balavo hutvā, udaraṃ tassa khādisuṃ.",
  "anya-e0703n36:379": "126.",
  "anya-e0703n36:380": " Tato so upasaṅkamma, taṃ nivedesi rājino;",
  "anya-e0703n36:381": "Rāha ‘‘jāto sulo’yaṃ, kadā hāresi kīdisaṃ.",
  "anya-e0703n36:382": "127.",
  "anya-e0703n36:383": " So āha’’ thusavitthimhi, gāme khīrena bhojane;",
  "anya-e0703n36:384": "Bhutte’ti rājā aññāsi, khīraṃ sappāṇakaṃ’’iti.",
  "anya-e0703n36:385": "128.",
  "anya-e0703n36:386": " Tadeva asso ekopi, sirāvedha tikicchiyo;",
  "anya-e0703n36:387": "Rājā tassa sirāvedhaṃ, katvā ādāya lohitaṃ.",
  "anya-e0703n36:388": "129.",
  "anya-e0703n36:389": " Pāyetvā samaṇaṃ āha, muhuttaṃ vītināmaya;",
  "anya-e0703n36:390": "‘‘Assalohitamaṇa’’nti, taṃ sutvā samaṇovami.",
  "anya-e0703n36:391": "130.",
  "anya-e0703n36:392": " Pāṇakā lohiteneva, nikkhamiṃbhu sukhī ahu;",
  "anya-e0703n36:393": "Bhikkhuṃ rājā nivedesi, kucchimevaṃ panattano.",
  "anya-e0703n36:394": "131.",
  "anya-e0703n36:395": " ‘‘Ekasatthapahārena , pāṇakā samaṇo hayo;",
  "anya-e0703n36:396": "Katā arogā sammame, vejjakamma maho’’iti.",
  "anya-e0703n36:397": "132.",
  "anya-e0703n36:398": " Pivanto toyameko hi,",
  "anya-e0703n36:399": "Deḍḍubhaṇḍaṃ majāniya;",
  "anya-e0703n36:400": "Ajjhoharitadā āsi,",
  "anya-e0703n36:401": "Tato jāto’ti deḍḍubho.",
  "anya-e0703n36:402": "133.",
  "anya-e0703n36:403": " Anto tu ditthatuṇḍena, tena dukkhena pīḷito;",
  "anya-e0703n36:404": "Rājānaṃ magamā rājā, nidānaṃ tassa pucchiya.",
  "anya-e0703n36:405": "133.",
  "anya-e0703n36:406": " Anto tu ditthatuṇḍena, tena dukkhena pīḷito;",
  "anya-e0703n36:407": "Rājānaṃ magamā rājā, nidānaṃ tassa pucchiya.",
  "anya-e0703n36:408": "134.",
  "anya-e0703n36:409": " Aentā sappo’ti viññāya, sattāhamupavāsiya;",
  "anya-e0703n36:410": "Sunhātasu vilittañca, sayane sādhu santhate.",
  "anya-e0703n36:411": "135.",
  "anya-e0703n36:412": " Sayāpesi tato so’ti, niddāya mukhamattano;",
  "anya-e0703n36:413": "Vivaritvā tadā sutto, tato tassa mukhantike.",
  "anya-e0703n36:414": "136.",
  "anya-e0703n36:415": " Maṃsapesiṃ ṭhapāpesi, sarajjuṃ tassa niggato;",
  "anya-e0703n36:416": "Gandhena taṃ ḍaṃsitvāna, anto visitumārabhi.",
  "anya-e0703n36:417": "137.",
  "anya-e0703n36:418": " Rajjuyā’tha gahetvāna, samākaḍḍhika pāṇiyaṃ;",
  "anya-e0703n36:419": "Udake pātayitvāna, idaṃ vacanamabravi.",
  "anya-e0703n36:420": "138.",
  "anya-e0703n36:421": " ‘‘Vejjo ahosi sammāsa-mbuddhassa kira jīvako;",
  "anya-e0703n36:422": "Kammaṃ vijjati lokassa, kataṃ kiṃtena dukkaraṃ.",
  "anya-e0703n36:423": "139.",
  "anya-e0703n36:424": " Īdisaṃ kasirāso’pi, kammaṃ natthe’ttha saṃsayo;",
  "anya-e0703n36:425": "Sabbādarena kubbanto, aho puñño dayo mama.",
  "anya-e0703n36:426": "140.",
  "anya-e0703n36:427": " Tathā helloligāmamhi, caṇḍāli muḷhagabbhiniṃ;",
  "anya-e0703n36:428": "Jātaṃ sattasu vāresu, sagabbhaṃ sukhitaṃ akā.",
  "anya-e0703n36:429": "141.",
  "anya-e0703n36:430": " Vātabodhena eko’pi, bhikkhu uṭṭhāpito ahu;",
  "anya-e0703n36:431": "Gopānasī gatetamhi, dukkhāmocesi buddhimā.",
  "anya-e0703n36:432": "142.",
  "anya-e0703n36:433": " Pivantassāpi maṇḍūka, jībayuttaṃ jalaṃ lahuṃ;",
  "anya-e0703n36:434": "Nāsikā bilato gantvā, bījamāruyha matthakaṃ.",
  "anya-e0703n36:435": "143.",
  "anya-e0703n36:436": " Bhijjitvā āsi maṇḍūko, so vuddho tattha gacchati;",
  "anya-e0703n36:437": "Meghassā’gamane tena, so’nibbajjati māṇavo.",
  "anya-e0703n36:438": "144.",
  "anya-e0703n36:439": " Phāletvā matthakaṃ rājā, maṇḍūkamapanīya so;",
  "anya-e0703n36:440": "Kapālāni ghaṭetvāna-kāsi pākatikaṃ khaṇe.",
  "anya-e0703n36:441": "145.",
  "anya-e0703n36:442": " Hitatthaṃ dīpāvāsinaṃ, gāme gāme mahīpati;",
  "anya-e0703n36:443": "Kāretvā vejjasālāyo, vajje tattha niyojayi.",
  "anya-e0703n36:444": "146.",
  "anya-e0703n36:445": " Sabbesaṃ vajjasatthānaṃ, katvā sāratthasaṅgahaṃ;",
  "anya-e0703n36:446": "Ṭhapesi vejje dīpassa, tikicchatthamanāgate;",
  "anya-e0703n36:447": "Yojesi vejja mekekaṃ, rājā gāma dvipañcake.",
  "anya-e0703n36:448": "147.",
  "anya-e0703n36:449": " Adā visaddha khettānaṃ, vejjānamupajīvanaṃ;",
  "anya-e0703n36:450": "Vejjehatthīnamassānaṃ, balassa ca niyojayi.",
  "anya-e0703n36:451": "148.",
  "anya-e0703n36:452": " Piṭṭhasappinamanvānaṃ, sālāyo ca tahiṃ tahiṃ;",
  "anya-e0703n36:453": "Kāresi saha bhogena, sālāyo ca mahāpathe.",
  "anya-e0703n36:454": "149.",
  "anya-e0703n36:455": " Niccamassosi saddhammaṃ, sakkatvā dhammabhāṇake;",
  "anya-e0703n36:456": "Dhammabhāṇakavaṭṭañca, paṭṭhapesi tahiṃ tahiṃ.",
  "anya-e0703n36:457": "150.",
  "anya-e0703n36:458": " Sāṭakantarato katvā, sattha vaṭṭiṃ mahādayo;",
  "anya-e0703n36:459": "Diṭṭhe diṭṭhe pamocesi, dukkhamhā dukkhite jane.",
  "anya-e0703n36:460": "151.",
  "anya-e0703n36:461": " Atheka divasaṃ rājā, rājābharaṇa maṇḍito;",
  "anya-e0703n36:462": "Saddhiṃ gacchati senāya, devehi viya vāsavo.",
  "anya-e0703n36:463": "152.",
  "anya-e0703n36:464": " Taṃ disvā sirisobhagga-maggaṃ pattaṃ mahī patiṃ;",
  "anya-e0703n36:465": "Rājiddhihi virājantaṃ, baddhavero bhavantare.",
  "anya-e0703n36:466": "153.",
  "anya-e0703n36:467": " Kuṭṭhi eko pakuppitvā, haṭṭhenāhaniyā’vatiṃ;",
  "anya-e0703n36:468": "Pothento tañca pothento, bhūmiṃ kattarayaṭṭhiyā.",
  "anya-e0703n36:469": "154.",
  "anya-e0703n36:470": " Akkosesi anekehi, akkosavacanehi ca;",
  "anya-e0703n36:471": "Vippakāraṃmimaṃ disvā, dūrato’va mahīpati.",
  "anya-e0703n36:472": "155.",
  "anya-e0703n36:473": " ‘‘Nāhaṃ sarāmi sattassa, kassā’pi katamappiyaṃ;",
  "anya-e0703n36:474": "Pubbaverī ayaṃ jātu, nibbāpessāmitaṃ’’ iti.",
  "anya-e0703n36:475": "156.",
  "anya-e0703n36:476": " Aṇāpesi samīpaṭṭhaṃ, purisaṃ ‘‘gaccha kuṭṭhino;",
  "anya-e0703n36:477": "Amukassā’bhijānāhi, cittācāra’’nti so tato.",
  "anya-e0703n36:478": "157.",
  "anya-e0703n36:479": " Sahāyo viya kuṭṭhissa, samīpamhi nisīdiya;",
  "anya-e0703n36:480": "‘‘Ruṭṭho kimatthaṃ bho tva’’nti, pucchi sabbamavoca so.",
  "anya-e0703n36:481": "158.",
  "anya-e0703n36:482": " ‘‘Dāso me buddhadāso’yaṃ, rājāhu puññakammunā;",
  "anya-e0703n36:483": "Avamaññāya maṃ mayhaṃ, parato to yāti hatthinā.",
  "anya-e0703n36:484": "159.",
  "anya-e0703n36:485": " Jānāpessāmi attānaṃ, katipāhena soyadi;",
  "anya-e0703n36:486": "Hatthaṃ me eti kāretvā, sabbaṃ dāsāna niggahaṃ.",
  "anya-e0703n36:487": "160.",
  "anya-e0703n36:488": " No ce hatthaṃ mamā’yāti, māretvā galalohitaṃ;",
  "anya-e0703n36:489": "Pivissāmi na sandeho, na cireneva passasi’’.",
  "anya-e0703n36:490": "161.",
  "anya-e0703n36:491": " So gantvā narapālassa, pavattiṃ taṃ nivedayi;",
  "anya-e0703n36:492": "‘‘Pubbaveri mamāyanti, nicchinitvā mahāmati.",
  "anya-e0703n36:493": "162.",
  "anya-e0703n36:494": " Vino detumupāyena, puttaṃveranti verino;",
  "anya-e0703n36:495": "‘‘Sādhu saṅgaṇutaṃ tva’’nti, purisaṃ taṃ niyejayi.",
  "anya-e0703n36:496": "163.",
  "anya-e0703n36:497": " So kuṭṭhimupasaṅkamma, sahāyo piya āhataṃ;",
  "anya-e0703n36:498": "‘‘Rājānaṃ taṃ vināsetuṃ, cetetvā kālamettakaṃ.",
  "anya-e0703n36:499": "164.",
  "anya-e0703n36:500": " Alabhanto sahāyaṃ me, nāsakkhi tassa ghātane;",
  "anya-e0703n36:501": "Laddhātumhe nayissāmi, matthakaṃ me manorathaṃ.",
  "anya-e0703n36:502": "165.",
  "anya-e0703n36:503": " Etha gehe vasitvā me, hotha me anuvattakā;",
  "anya-e0703n36:504": "Ahameva’ssa nāsemi, katipāhena jīvitaṃ.",
  "anya-e0703n36:505": "166.",
  "anya-e0703n36:506": " Iti vatvāna taṃ kuṭṭhaṃ, netvā so gharamattano;",
  "anya-e0703n36:507": "Sunhāta suvilittañca, nivatthasukhumambaraṃ.",
  "anya-e0703n36:508": "167.",
  "anya-e0703n36:509": " Subhuttamadhurāhāraṃ, yobbanitthikathādaraṃ;",
  "anya-e0703n36:510": "Sayāpesi manuññamhi, sayane sādhu santhate.",
  "anya-e0703n36:511": "168.",
  "anya-e0703n36:512": " Ete neva niyāmena, katipāhaṃ nīvāsiya;",
  "anya-e0703n36:513": "Ñatvā taṃ jātavissāsaṃ, sukhitaṃ piṇitindriyaṃ.",
  "anya-e0703n36:514": "169.",
  "anya-e0703n36:515": " ‘‘Rañño dinna’’nti vatvāna, khajjabhojjādikaṃ adā;",
  "anya-e0703n36:516": "Dvattikkhattuṃ nisedhetvā, tena’jjhiṭṭho namaggahi.",
  "anya-e0703n36:517": "170.",
  "anya-e0703n36:518": " Bhūpālena kamenā’si, vissattho’tiva bhūmipo;",
  "anya-e0703n36:519": "Matoti sutvā tassā-si hadayaṃ phalitaṃ dvidhā.",
  "anya-e0703n36:520": "171.",
  "anya-e0703n36:521": " Evaṃ roge tikicchesi, rājā sārīramānase;",
  "anya-e0703n36:522": "Ṭhapesi vejje dīpassa, tikacchattha manāgate.",
  "anya-e0703n36:523": "172.",
  "anya-e0703n36:524": " Pañcavīsatihatthena, pāsāde nopasobhitaṃ;",
  "anya-e0703n36:525": "Mahāvihāremoravha-pariveṇamakārayi.",
  "anya-e0703n36:526": "173.",
  "anya-e0703n36:527": " Samaṇaṃ goḷapānuñca, adā gāmadvayaṃ tahiṃ;",
  "anya-e0703n36:528": "Dhammaghāsaka bhikkhūnaṃ, bhoge kappiyakārake.",
  "anya-e0703n36:529": "174.",
  "anya-e0703n36:530": " Vihāre pariveṇe ca, sampanna catupaccaye;",
  "anya-e0703n36:531": "Vāpiyo dānasālāyo, paṭimāyoca kārayi.",
  "anya-e0703n36:532": "175.",
  "anya-e0703n36:533": " Tasseva rañño rajjamhi, mahādhammakathīyati;",
  "anya-e0703n36:534": "Suttāni parivattesi, sīhaḷāyaniruttiyā.",
  "anya-e0703n36:535": "176.",
  "anya-e0703n36:536": " Abhīti puttā tassā’suṃ, sūrāviraṅgarūpino;",
  "anya-e0703n36:537": "Asītiyā sāvakānaṃ, nāmakāyipadassanā.",
  "anya-e0703n36:538": "177.",
  "anya-e0703n36:539": " Sāriputtādināmehi, puttehi parivārito;",
  "anya-e0703n36:540": "Buddhadāso sasambuddha-rājāviya virocatha.",
  "anya-e0703n36:541": "178.",
  "anya-e0703n36:542": " Evaṃ katvā hitaṃdīpa-vīsīnaṃ tidivaṃ gato;",
  "anya-e0703n36:543": "Vasse ekūnatiṃsamhi, buddhadāso narādhipo.",
  "anya-e0703n36:544": "179.",
  "anya-e0703n36:545": " Tato jeṭṭhasuto tassa, upatisso’si bhūpati;",
  "anya-e0703n36:546": "Sabbarājaguṇopeso, niccasīlo mahādayo.",
  "anya-e0703n36:547": "180.",
  "anya-e0703n36:548": " Dasāpuññakriyāhitvā, dasapuññakriyā’dīyi;",
  "anya-e0703n36:549": "Rājadhammeca pūresi, rājapāramitā dasa.",
  "anya-e0703n36:550": "181.",
  "anya-e0703n36:551": " Gaṇhi saṅgahavatthūhi, cathūhi ca catuddisaṃ;",
  "anya-e0703n36:552": "Mahāpāḷimhi dāpesi, rājārājānubhojanaṃ.",
  "anya-e0703n36:553": "182.",
  "anya-e0703n36:554": " Uttaramhi disābhāge, cetiyamhā tu maṅgalā;",
  "anya-e0703n36:555": "Thūpañca paṭimāgehaṃ, paṭimañcā’pi kārayi.",
  "anya-e0703n36:556": "184.",
  "anya-e0703n36:557": " Karonto tañca so rājā, mākhijjantu janā iti;",
  "anya-e0703n36:558": "Kārāpesi kumārehi, dāpetvā guḷakaṇḍulaṃ.",
  "anya-e0703n36:559": "185.",
  "anya-e0703n36:560": " Rājuppalavhayaṃ gijjha-kūṭaṃ pokkharapāsayaṃ;",
  "anya-e0703n36:561": "Vālāhassañca ambuṭṭhiṃ, goṇḍigomamhi vāpikaṃ.",
  "anya-e0703n36:562": "186.",
  "anya-e0703n36:563": " Vihāraṃ khaṇḍarājiñca, vāpiyo ca thirodikā;",
  "anya-e0703n36:564": "Appamāṇāni puññāni, kārāpesi tahiṃ tahiṃ.",
  "anya-e0703n36:565": "187.",
  "anya-e0703n36:566": " Vassāmānepi so vasse, sayane sannisinnako;",
  "anya-e0703n36:567": "Kevalaṃ pariṇāmesi, rattiṃ ‘‘khedo janassī’’ti.",
  "anya-e0703n36:568": "188.",
  "anya-e0703n36:569": " Ñatvā amacco taṃ netvā, uyyānaṃ jādayīgharaṃ;",
  "anya-e0703n36:570": "Evaṃ paṭicca attānaṃ, dukkhaṃ nākāsi pāṇinaṃ.",
  "anya-e0703n36:571": "189.",
  "anya-e0703n36:572": " Kāle tassā’sī dukkhitta-rogadukkhehi pīḷito;",
  "anya-e0703n36:573": "Dīpo dīpo pamopāpa-tamaso so sumānaso.",
  "anya-e0703n36:574": "190.",
  "anya-e0703n36:575": " Bhikkhū pucchittha’’kiṃbhante, dubbhikkhādibhayaddite;",
  "anya-e0703n36:576": "Loke lokahitaṃ natthi, kataṃ kiñci mahesīnā.",
  "anya-e0703n36:577": "191.",
  "anya-e0703n36:578": " Gahghārohaṇasuttassa, uppattiṃtassa niddisuṃ;",
  "anya-e0703n36:579": "Sutvā taṃ sabbasovaṇṇaṃ, bimbaṃ sambuddhadhātuno.",
  "anya-e0703n36:580": "192.",
  "anya-e0703n36:581": " Katvā satthusilāpattaṃ, sodakaṃ pāṇisampuṭe;",
  "anya-e0703n36:582": "Ṭhapetvā tassa te rūpa-māropetvā mahārathaṃ.",
  "anya-e0703n36:583": "193.",
  "anya-e0703n36:584": " Sayaṃ sīlaṃ samādāya, samādetvā mahājanaṃ;",
  "anya-e0703n36:585": "Mahādānaṃ pavattetvā, abhayaṃ tambapāṇinaṃ.",
  "anya-e0703n36:586": "194.",
  "anya-e0703n36:587": " Alaṅkatvā ca nagaraṃ, devalokamanoharaṃ;",
  "anya-e0703n36:588": "Dīpavāsīhi sabbehi, bhikkhūhi parivārito.",
  "anya-e0703n36:589": "195.",
  "anya-e0703n36:590": " Otarittha mahāvīthiṃ, bhikkhū tattha samāgatā;",
  "anya-e0703n36:591": "Bhaṇantā ratanaṃ suttaṃ, siñcamānā jalaṃ tathā.",
  "anya-e0703n36:592": "196.",
  "anya-e0703n36:593": " Rājagehantike vīti-magge pākārasantike;",
  "anya-e0703n36:594": "Vicariṃsu tiyāmante, kurumānā padakkhiṇaṃ.",
  "anya-e0703n36:595": "197.",
  "anya-e0703n36:596": " Bhijjamāne’ruṇe vassi, mahāmegho mahītale;",
  "anya-e0703n36:597": "Rogāturāca sabbepi, sukhitākaṃsu ussavaṃ.",
  "anya-e0703n36:598": "198.",
  "anya-e0703n36:599": " ‘‘Yadā dubbhikkharogādi-bhayaṃ dīpamhi hessati;",
  "anya-e0703n36:600": "Evameva karontū’’ti, niyojesi narādhipo.",
  "anya-e0703n36:601": "199.",
  "anya-e0703n36:602": " Āruḷho cetiyaṃ kunta-kipillādimavekkhiya;",
  "anya-e0703n36:603": "Pucchitvā morapiñcena, ‘‘saṇikaṃ yantuvanaṃti ca.",
  "anya-e0703n36:604": "200.",
  "anya-e0703n36:605": " Saṅkhaṃ sodakamādāya, caratā’sanadhovane;",
  "anya-e0703n36:606": "Dakkhiṇaparitoṇamhi, kāretvā rājagehato.",
  "anya-e0703n36:607": "201.",
  "anya-e0703n36:608": " Uposathagharaṃ buddha-paṭimāgeha meva ca;",
  "anya-e0703n36:609": "Pākārena parikkhittaṃ, uyyānañca manoramaṃ.",
  "anya-e0703n36:610": "202.",
  "anya-e0703n36:611": " Cātuddasiṃpañcadasiṃ, yā ca pakkhassa aṭṭhamī;",
  "anya-e0703n36:612": "Pāṭihāriyapakkhañca, aṭṭhaṅgasamupāgataṃ.",
  "anya-e0703n36:613": "203.",
  "anya-e0703n36:614": " Uposathaṃsamādāya, sāpadānaṃ tahaṃ vasī;",
  "anya-e0703n36:615": "Yāvajīvañca so bhuñji, mahāpāḷimhi bhojanaṃ.",
  "anya-e0703n36:616": "204.",
  "anya-e0703n36:617": " Carantocakalandāna muyyāne bhattamattano;",
  "anya-e0703n36:618": "Katvā nivāpaṃ dāpesi, tadajjāpi ca vattati.",
  "anya-e0703n36:619": "205.",
  "anya-e0703n36:620": " Coraṃ vajjamupanītaṃ, disvā saṃviggamānaso;",
  "anya-e0703n36:621": "Chavaṃ susānaṃ ānetvā, khipitvā lohakumbhiyaṃ.",
  "anya-e0703n36:622": "206.",
  "anya-e0703n36:623": " Datvā dhamaṃ palāpetvā, coraṃ rattiyamuggate;",
  "anya-e0703n36:624": "Sūriye kujjhito coraṃ-viyajhāpayi taṃ chavaṃ.",
  "anya-e0703n36:625": "207.",
  "anya-e0703n36:626": " Akā dīpamhi sabbesaṃ, cetiyānaṃ mahāmahaṃ;",
  "anya-e0703n36:627": "Thūpārāme ca thūpassa, hemacumbaṭakañcukaṃ.",
  "anya-e0703n36:628": "208.",
  "anya-e0703n36:629": " Dvācattālīsavassāni, katvā vañcuṃkhaṇampiso;",
  "anya-e0703n36:630": "Katvā puññamupāgañchi, devarājasahabyataṃ.",
  "anya-e0703n36:631": "209.",
  "anya-e0703n36:632": " Rañño tassa kaniṭṭhena, mahānāmena vallabhā;",
  "anya-e0703n36:633": "Devī satthaṃ nipātetvā, tamaṭhānamhi mārayi.",
  "anya-e0703n36:634": "210.",
  "anya-e0703n36:635": " Pabbajitkā kaniṭṭho so, jīvamānamhi bhātari;",
  "anya-e0703n36:636": "Hate rājini bhītāya, āvattitvā’si bhūpati.",
  "anya-e0703n36:637": "211.",
  "anya-e0703n36:638": " Mahesiṃattano’kāsi, mahesiṃ bhātughātiniṃ;",
  "anya-e0703n36:639": "Gilānasālā kāresi, mahāpāḷiñca vaḍḍhayi.",
  "anya-e0703n36:640": "212.",
  "anya-e0703n36:641": " Lohadvāra ralaggāma-koṭipassavanavhaye;",
  "anya-e0703n36:642": "Tayo vihāre katvā’dā, bhikkhūnamabhayuttare.",
  "anya-e0703n36:643": "213.",
  "anya-e0703n36:644": " Vihāraṃ kārayitvāna, dhumarakkhamhi pabbate;",
  "anya-e0703n36:645": "Mahesiyā nayenā’dā, bhikkhūnaṃ theravādīnaṃ.",
  "anya-e0703n36:646": "214.",
  "anya-e0703n36:647": " Navakammañca jiṇṇesu, vihāresu sakārayi;",
  "anya-e0703n36:648": "Dānasīlarato vatthu-pūjako ca ahu sadā.",
  "anya-e0703n36:649": "215.",
  "anya-e0703n36:650": " Bodhimaṇḍasamīpamhi, jāto brohmaṇamāṇavo;",
  "anya-e0703n36:651": "Vijjāsippakalāvedī, tīsu vedesu pārago.",
  "anya-e0703n36:652": "216.",
  "anya-e0703n36:653": " Sammāviññātasamayo, sabbavādavisārado;",
  "anya-e0703n36:654": "Vādatthi jambudīpamhi, āhiṇḍanto pavādiko.",
  "anya-e0703n36:655": "217.",
  "anya-e0703n36:656": " Vihāramekaṃ āgamma, rattiṃ pātañjalaṃ mataṃ;",
  "anya-e0703n36:657": "Parivattesi sampuṇṇa-padaṃ suparimaṇḍalaṃ.",
  "anya-e0703n36:658": "218.",
  "anya-e0703n36:659": " Tattheko revatonāma, mahāthero vijāniya;",
  "anya-e0703n36:660": "‘‘Mahāpañño ayaṃ sattho, dametuṃ vaṭṭatī’’ti so.",
  "anya-e0703n36:661": "219.",
  "anya-e0703n36:662": " ‘‘Ko nu gadrabharāvena, viravanto’’ti abravi;",
  "anya-e0703n36:663": "‘‘Gadrabhānaṃ rave atthaṃ, kiṃ jānāsī’’ti āhataṃ.",
  "anya-e0703n36:664": "220.",
  "anya-e0703n36:665": " ‘‘Ahaṃ jāne’’ti vuttoso, otāresi sakaṃ mataṃ;",
  "anya-e0703n36:666": "Vuttaṃ vuttaṃ viyākāsi, virodhampi ca dassayi.",
  "anya-e0703n36:667": "221.",
  "anya-e0703n36:668": " ‘‘Tenahi tvaṃ sakavāda-motārehī’’ti codito;",
  "anya-e0703n36:669": "Pāḷimāhā’bhidhammassa, atthamassa na so’migā.",
  "anya-e0703n36:670": "222.",
  "anya-e0703n36:671": " Āha kasse’samanto’ti, buddhamanto’ti sobravi;",
  "anya-e0703n36:672": "‘‘Dehi me ta’’nti vuttehi, ‘‘gaṇhu pabbajjataṃ’’iti.",
  "anya-e0703n36:673": "223.",
  "anya-e0703n36:674": " Mantatthī pabbajitvāso, uggaṇhi piṭakattayaṃ;",
  "anya-e0703n36:675": "‘‘Ekāyano ayaṃ maggo’’, iti pacchā tamaggahi.",
  "anya-e0703n36:676": "224.",
  "anya-e0703n36:677": " Buddhassa viya gambhīra-ghosattātaṃ viyākaruṃ;",
  "anya-e0703n36:678": "‘‘Buddhaghoso’’ti ghosohi, buddho viya mahītale.",
  "anya-e0703n36:679": "225.",
  "anya-e0703n36:680": " Tattha ñāṇodayaṃ nāma, katvā makaraṇaṃ tadā;",
  "anya-e0703n36:681": "Dhammasaṅgaṇīyā’kāsi, kacchaṃ so aṭṭhasāliniṃ.",
  "anya-e0703n36:682": "226.",
  "anya-e0703n36:683": " Patittaṭṭhakathañceva , kārāmārabhibuddhimā;",
  "anya-e0703n36:684": "Taṃ disvā revato thero, idaṃ vacanamabruvi.",
  "anya-e0703n36:685": "227.",
  "anya-e0703n36:686": " Pāḷimattaidhānitaṃ, natthi aṭṭhakathā idha;",
  "anya-e0703n36:687": "Tathācariyavādā ca, bhinnarūpā na vijjare.",
  "anya-e0703n36:688": "228.",
  "anya-e0703n36:689": " Sīhaḷāṭṭhakathā suddhā, mahindena matīmatā;",
  "anya-e0703n36:690": "Saṃgītittayamāruḷaṃ, sammāsambuddhadesitaṃ.",
  "anya-e0703n36:691": "229.",
  "anya-e0703n36:692": " Sāriputtādigītañca, kathāmaggaṃ samekkhiya;",
  "anya-e0703n36:693": "Ekā sīhaḷabhāsāya, sīhaḷesu pavattati.",
  "anya-e0703n36:694": "230.",
  "anya-e0703n36:695": " Taṃ tattha gantvā sutvā taṃ, māgadhānaṃ niruttiyā;",
  "anya-e0703n36:696": "Parivattesi sā hoti, sabbalokahitā vahā.",
  "anya-e0703n36:697": "231.",
  "anya-e0703n36:698": " Evaṃ vutto pasanno so, nikkhamitvā tatoimaṃ;",
  "anya-e0703n36:699": "Dīpamāgā imasseva, raññokāle mahāmati.",
  "anya-e0703n36:700": "232.",
  "anya-e0703n36:701": " Mahāvihāraṃ sampatto, vihāraṃ sabbasādhūnaṃ;",
  "anya-e0703n36:702": "Mahāpadhānagharaṃ gantvā, saṅghapālassa santikā.",
  "anya-e0703n36:703": "233.",
  "anya-e0703n36:704": " Sīhaḷaṭṭhakathā suddhā, theravādañca sabbaso;",
  "anya-e0703n36:705": "‘‘Dhammasāmissa esova, adhippāyo’’ti nicchiya.",
  "anya-e0703n36:706": "234.",
  "anya-e0703n36:707": " Tattha saṅghaṃ samānetvā, ‘‘kātumaṭṭhakathāmama;",
  "anya-e0703n36:708": "Potthake detha sabbe’’ti, āha vīmaṃsituṃ sataṃ.",
  "anya-e0703n36:709": "235.",
  "anya-e0703n36:710": " Saṅgho gāthādvayaṃ tassā-dāsi ‘‘sāmattiyaṃ tava;",
  "anya-e0703n36:711": "Ettha dassehi taṃ disvā, sabbe demā’’ti potthake.",
  "anya-e0703n36:712": "236.",
  "anya-e0703n36:713": " Piṭakattayamettheva, saddhimaṭṭhakathāya so;",
  "anya-e0703n36:714": "Visuddhimagga nāmākā, saṅgahetvā samāsato.",
  "anya-e0703n36:715": "237.",
  "anya-e0703n36:716": " Tato saṅghaṃ samuhetvā, sambuddhamatakovidaṃ;",
  "anya-e0703n36:717": "Mahābodhisamīpamhi, so taṃ vācetumārabhi.",
  "anya-e0703n36:718": "238.",
  "anya-e0703n36:719": " Devatā tassa nepuññaṃ, pakāsetuṃ mahājane;",
  "anya-e0703n36:720": "Chādesuṃ potthakaṃso’yi, dvattikkhattumpi taṃ akā.",
  "anya-e0703n36:721": "239.",
  "anya-e0703n36:722": " Vācetuṃ tatiye vāre, potthake samudāhaṭe;",
  "anya-e0703n36:723": "Potthakadvayamaññampi, saṇṭhāpesuṃ tahiṃ marū.",
  "anya-e0703n36:724": "240.",
  "anya-e0703n36:725": " Vācayiṃsu tadābhikkhū, potthakattaya mekato;",
  "anya-e0703n36:726": "Ganthato atthato cāpi, pubbāparavasena vā.",
  "anya-e0703n36:727": "241.",
  "anya-e0703n36:728": " Theravādehi pāḷihi, padehi byañjanehi ca;",
  "anya-e0703n36:729": "Aññatthattamahūneva, potthatthakesupi tīsupi.",
  "anya-e0703n36:730": "242.",
  "anya-e0703n36:731": " Atha ugghosayi saṅgho, tuṭṭhahaṭṭho tisesato;",
  "anya-e0703n36:732": "‘‘Nissaṃsayā’yaṃ metteyyo’’, iti vatvā punappunaṃ.",
  "anya-e0703n36:733": "243.",
  "anya-e0703n36:734": " Saddhimaṭṭhakathāyā’dā, potthake piṭakattaye;",
  "anya-e0703n36:735": "Ganthakāre vasanto so, vihāre durasaṅkare.",
  "anya-e0703n36:736": "244.",
  "anya-e0703n36:737": " Parivattesi sabbāpi, sīhaḷaṭṭhakathā tadā;",
  "anya-e0703n36:738": "Sabbesaṃ mūlabhāsāya, māgadhāya niruttiyā.",
  "anya-e0703n36:739": "245.",
  "anya-e0703n36:740": " ‘‘Sattānaṃ sabbabhāsānaṃ, sā ahosi hitāvahā;",
  "anya-e0703n36:741": "Theriyā cariyāsabbe, pāḷiṃviya tamaggayhaṃ.",
  "anya-e0703n36:742": "246.",
  "anya-e0703n36:743": " Atha kattabbakiccesu, gahetu pariniṭṭhitiṃ;",
  "anya-e0703n36:744": "Vandituṃ so mahābodhiṃ, jambudīpamupāgami.",
  "anya-e0703n36:745": "247.",
  "anya-e0703n36:746": " Sutvā dvāvīsavassāni, mahānāmo mahāmahiṃ;",
  "anya-e0703n36:747": "Katvā puññāni citrāni, yathā kammamugāgami.",
  "anya-e0703n36:748": "248.",
  "anya-e0703n36:749": " Sabbe’pe te dharaṇīpatayo maccumaccetumante,",
  "anya-e0703n36:750": "No sakkhiṃ sūpacitasukhabalāsādhu sampannabhogo;",
  "anya-e0703n36:751": "Evaṃ sabbe nidhanavasagā honti sattā’ti niccaṃ,",
  "anya-e0703n36:752": "Rāgaṃ sammā vinayatudhane jīvite cāpi dhīmā.",
  "anya-e0703n36:753": "Sujanappasādasaṃvegatthāya kate mahāvaṃse",
  "anya-e0703n36:754": "Pañcarājako nāma",
  "anya-e0703n36:755": "Sattatiṃsatimo paricchedo."
}