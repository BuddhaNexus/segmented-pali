{
  "anya-e0813n3:0": "3. Samāsakaṇḍa",
  "anya-e0813n3:1": "Samāsalakkhaṇādi",
  "anya-e0813n3:2": "202. Nāmānaṃ samāso yuttatthotyadhikāro. Samāsoti bhinnatthānaṃ padāna mekatthatā. Yuttatthoti aññamaññasambandhattho.",
  "anya-e0813n3:3": "Vibhāsātyadhikātabbaṃ vākyatthaṃ.",
  "anya-e0813n3:4": "Kammadhārayasamāsa",
  "anya-e0813n3:5": "203. ‘‘Mahanto ca so vīro cā’’ti vākye –",
  "anya-e0813n3:6": "Dvipade tulyādhikaraṇe kammadhārayo.",
  "anya-e0813n3:7": "Bhinnappavattinimittā saddā ekasmiṃ vatthuni pavattā tulyādhikaraṇā, visesanavisesassabhūtā samānādhikaraṇā dve padā yadā samasyante, tadā so samāso kammadhārayo",
  "anya-e0813n3:8": "Nāma , idha vā samāsasuttāni saññādvārena samāsavidhāyakāni.",
  "anya-e0813n3:9": "Aggahitavisesanā buddhi visessamhi na uppajjatīti visesanaṃ pubbaṃ hoti, samāseneva tulyādhikaraṇattassa vuttattā tappakāsanatthaṃ payuttā samāsato atirittā ca so iccete ‘‘vuttaṭṭhānamappayogo’’ti ñāyā nappayujjante. Evamaññatra.",
  "anya-e0813n3:10": "Tesaṃ vibhattiyo lopā ca.",
  "anya-e0813n3:11": "Tesaṃ yuttatthānaṃ samāsānaṃ pubbuttarapadānaṃ vibhattī lupyante, cakārena kvaci na.",
  "anya-e0813n3:12": "Tato mahanta vīra iti ca rūpappasaṅge –",
  "anya-e0813n3:13": "Pakati cassa sarantassa.",
  "anya-e0813n3:14": "Vibhattīsu luttāsu sarantassa pubbabhūtassa, parabhūtassa ca assa samāsapadassa pakati hotītīha luttākārā punānīyante.",
  "anya-e0813n3:15": "Tato mahanta vīraiti ṭhite –",
  "anya-e0813n3:16": "‘‘Mahataṃ mahā tulyādhikaraṇe pade’’ti mahantassa mahā.",
  "anya-e0813n3:17": "Taddhita samāsa kitakā nāmaṃvātavetunādīsu ca.",
  "anya-e0813n3:18": "Taddhitādayo nāmaṃ iva daṭṭhabbā taveppabhutipaccaye vajjetvā.",
  "anya-e0813n3:19": "Tato vatticchāya syādi. Mahāvīro, mahāvīrāiccādi.",
  "anya-e0813n3:20": "204. Kammadhārayo dvando ca, tappuriso ca lābhino.",
  "anya-e0813n3:21": "Tayo parapade liṅgaṃ, bahubbīhi padantare.",
  "anya-e0813n3:22": "205. Rattā ca sā paṭī cāti rattapaṭī, mahantī ca sā saddhā cāti mahāsaddhā. Ettha ‘‘kammadhārayasaññe ce’’ti pubbapade pumeva kate āīpaccayānaṃ nivutti.",
  "anya-e0813n3:23": "206. Nīlañca taṃ uppalañcāti nīluppalaṃ, satthīva satthi, satthi ca sā sāmā cāti satthisāmā. Mukhameva cando mukhacando.",
  "anya-e0813n3:24": "Visesanavisessānaṃ yathecchattā kvaci visesanaṃ paraṃ hoti, khattiyabhūtoiccādi, icchā ca yathātanti.",
  "anya-e0813n3:25": "Ubhe tappurisa samāsa",
  "anya-e0813n3:26": "207. Nasaddā si, tassa lopo. Na suro asuro.",
  "anya-e0813n3:27": "Ettha kammadhāraye kate – ‘‘ubhe tappurisā’’ti tappurisasaññā. ‘‘Attannassa tappurise’’ti nassa a. Na asso anasso. Ettha ‘‘sare ana’’ti nassa ana.",
  "anya-e0813n3:28": "208. ‘‘Nāmānaṃ samāso’’ti sutte dvidhākate ayuttatthānampi kvaci samāso. Na puna geyyā apunageyyā gāthetyādi. Ettha geyyena sambandho na-saddo ayuttatthenāpi punena yogavibhāgabalā samasyate.",
  "anya-e0813n3:29": "Digusamāsa",
  "anya-e0813n3:30": "209. Tayo lokā samāhaṭā tilokaṃ.",
  "anya-e0813n3:31": "Ettha ‘‘saṅkhyāpubbo digū’’ti kammadhārayassa digusaññā. ‘Digussekattaṃ’’ti ekattaṃ, napuṃsakattañca.",
  "anya-e0813n3:32": "Suddhatappurisasamāsa",
  "anya-e0813n3:33": "210. Tappurisā tveva.",
  "anya-e0813n3:34": "Amādayo parapadehi.",
  "anya-e0813n3:35": "Dutiyantādayo parapadehi nāmehi yadā samasyante, tadā so samāso tappuriso nāma.",
  "anya-e0813n3:36": "Gāmaṃ gato gāmagato.",
  "anya-e0813n3:37": "‘‘Passa vāsiṭṭha gāmaṃ, gato tisso sāvatthiṃ’’tya trāyuttatthatāya na samāso. Tathā ññatra ñeyyaṃ.",
  "anya-e0813n3:38": "211. Raññā hato rājahato.",
  "anya-e0813n3:39": "Kiccantehi bhīyo adhikatthavacane.",
  "anya-e0813n3:40": "Tabba, anīya, ṇya, teyya, riccappaccayā kiccā. Thutinindatthamajjhāropitatthaṃ vacanaṃ adhikatthavacanaṃ. Soṇaleyyo kūpoiccādi. Soṇehi yathā liyhate, tathā puṇṇattā thuti. Tehi ucchiṭṭhattā nindā ca.",
  "anya-e0813n3:41": "Dadhinā upasittaṃ bhojanaṃ dadhibhojanaṃ, samāsapadeneva upasittakriyāya kathanā natthetthāyuttatthatā. Upasittasaddāppayogo pubbeva.",
  "anya-e0813n3:42": "212. Karaṇe tu-asinā kalaho asikalaho.",
  "anya-e0813n3:43": "213. Buddhassa deyyaṃ buddhaddeyyaṃ, parassapadaṃ, ettha vibhatyalopo. Evaṃ attanopadamiccādi.",
  "anya-e0813n3:44": "214. Corasmā bhayaṃ corabhayaṃ. Evaṃ baddhanamuttoccādi.",
  "anya-e0813n3:45": "215. Rañño putto rājaputto.",
  "anya-e0813n3:46": "‘‘Brāhmaṇassa kaṇhā dantā’’ iccatra dantāpekkhā chaṭṭhīti kaṇhena sambandhābhāvā na samāso. Yadā tu kaṇhā ca te dantā ceti kammadhārayo, tadā chaṭṭhī kaṇhadantāpekkhāti brāhmaṇakaṇhadantāti samāso hoteva.",
  "anya-e0813n3:47": "216. ‘‘Rañño māgadhassa dhana’’ ntyatra raññoti chaṭṭhī dhana mapekkhate, na māgadhaṃ. Rājā eva māgadhasaddena vuccateti bhedābhāvā sambandhābhāvoti tulyādhikaraṇena māgadhena saha rājā na samasyate. Dviṭṭho hi sambandho.",
  "anya-e0813n3:48": "Rañño asso puriso ce’’ tya tra rañño asso, rañño puriso ti ca paccekaṃ sambandhato sāpekkhatā atthīti na samāso. ‘‘Asso ca puriso cā’’ti dvande kate tu rājassapurisāti hoteva, aññānapekkhattā.",
  "anya-e0813n3:49": "‘‘Rañño garuputto’’ iccatra rājāpekkhinopi garuno",
  "anya-e0813n3:50": "Puttena saha samāso, gamakattā. Gamakattampi samāsassa nibandhanaṃ. Tattha garuno puttoti viggaho, evamaññatra.",
  "anya-e0813n3:51": "217. Rūpe saññā rūpasaññā.",
  "anya-e0813n3:52": "Kvaci nindāyaṃ - kūpe maṇḍūko viya kūpamaṇḍūko. Evaṃ nagarakāko iccādi. Atropamāya nindā gamyate.",
  "anya-e0813n3:53": "Antevāsiko tyādo vibhattyalopo.",
  "anya-e0813n3:54": "Bahubbīhisamāsa",
  "anya-e0813n3:55": "218.Aññapadatthesu bahubbīhi.",
  "anya-e0813n3:56": "Appaṭhamantāna maññesaṃ padānaṃ atthesu dve vā bahūni vā nāmāni yadā samasyante, tadā so samāso bahubbīhi nāma.",
  "anya-e0813n3:57": "Āgatā samaṇā yaṃ sā āgatasamaṇo, vihāro.",
  "anya-e0813n3:58": "219. Jitāni indriyāni yena so jitindriyo, bhagavā. Āhito aggi yena so āhitaggi. Agyāhito vātyādo yathecchaṃ visesanassa paratā.",
  "anya-e0813n3:59": "220. Karaṇe tu-chinno rukkho yena so chinnarukkho, pharasu.",
  "anya-e0813n3:60": "221. Dinno suṅko yassa so dinnasuṅko, rājā.",
  "anya-e0813n3:61": "222. Niggatā janā yasmā so niggatajano, gāmo.",
  "anya-e0813n3:62": "223. Dasa balāni yassa so dasabalo, bhagavā. Natthi samo yassa so asamo. Ettha ‘‘attannassā’’ti yogavibhāgena nassa a.",
  "anya-e0813n3:63": "Pahūtā jivhā yassa so pahūtajivho, mahantī paññā yassa so mahāpañño. Dvīsu ‘‘itthiyambhāsitapumitthīpumāva ce’’ti pumbhāvātidesā pubbuttarapadesu āīppaccayānamabhāvo.",
  "anya-e0813n3:64": "224. ‘‘Kvaci samāsantagatānamakāranto’’ti antassa attaṃ. Kāraggahaṇena ā i ca. Itthiyamivaṇṇantā, tvantehi ca kappaccayopi. Yathā - visālaṃ akkhi yassa so visālakkho, paccakkhadhammā, silopo. Sobhano gandho yassa so sugandhi. Bahukantiko, bahunadiko, samuddo. Ettha yadādinā rasso. Bahukattuko. Mattā bahavo mātaṅgā yasmiṃ taṃ mattabahumātaṅgaṃ, vanaṃ.",
  "anya-e0813n3:65": "Tulyādhikaraṇo.",
  "anya-e0813n3:66": "225. Suvaṇṇassa viya vaṇṇo yassa so suvaṇṇavaṇṇo. Vajiraṃ pāṇimhi yassa so vajirapāṇi. Urasi lomāni yassa so urasilomo. Ettha vibhatyalopo.",
  "anya-e0813n3:67": "‘‘Atthesū’’ti bahuttaggahaṇena kvaci paṭhamantānampi. Saha hetunā yo vattate so sahetuko, ‘‘yadā’’ dinā sahassa so.",
  "anya-e0813n3:68": "226. Satta vā aṭṭha vā sattaṭṭha, māsā, etthaññapadattho vā saddassattho. Dakkhiṇassā ca pubbassā ca disāya yaṃ antarālaṃ, sā dakkhiṇapubbā, disā.",
  "anya-e0813n3:69": "Bhinnādhikaraṇo.",
  "anya-e0813n3:70": "Appaṭhamantānanti kiṃ, desito buddhena yo dhammo.",
  "anya-e0813n3:71": "Dvandasamāsa",
  "anya-e0813n3:72": "227.Nāmānaṃ samuccayo dvando.",
  "anya-e0813n3:73": "Samuccayo , ti piṇḍīkaraṇaṃ ekavibhattikānaṃ nāmānaṃ yo samuccayo, so dvando nāma, idaṃ suttaṃ bahuvacanavisayaṃ.",
  "anya-e0813n3:74": "Cando ca sūriyo ca candasūriyā. Tiṭṭhanti tyādi-",
  "anya-e0813n3:75": "Kriyāsambandhasāmaññato atthetthāpekatthatā, evaṃ naranāriyo, akkharapadāni.",
  "anya-e0813n3:76": "228.Tathā dvande pāṇi turiya yogga senaṅga khuddajantuka vividha viruddha visabhāgatthādīnañca.",
  "anya-e0813n3:77": "Vividhenākārena viruddhā vividhaviruddhā, sabhāgā sadisā, vividhā ca te sabhāgā ceti visabhāgā. Yathā digusamāse, tathā dvande pāṇyaṅgatthādīnaṃ ekattaṃ, napuṃsakattañca hoti.",
  "anya-e0813n3:78": "Cakkhusotaṃ, gītavāditaṃ, yuganaṅgalaṃ, hatthassaṃ, asicammaṃ, ḍaṃsamakasaṃ, kokālūkaṃ.",
  "anya-e0813n3:79": "Nāmarūpaṃ , nāmaṃ namanalakkhaṇaṃ, rūpaṃ ruppanalakkhaṇaṃ. Evamete dhammā lakkhaṇato vividhā, paramatthato sabhāgā ca.",
  "anya-e0813n3:80": "Ādisaddenāññatthāpi . Yathā - bhinnaliṅgānaṃ - itthipumaṃ. Yadādinā rasso, dāsidāsaṃ, pattacīvaraṃ. Gaṅgāsoṇaṃ.",
  "anya-e0813n3:81": "Saṅkhyāparimāṇānaṃ - tikacatukkaṃ.",
  "anya-e0813n3:82": "Sippīnaṃ - veṇarathakāraṃ.",
  "anya-e0813n3:83": "Luddakānaṃ - sākuntika māgavikaṃ.",
  "anya-e0813n3:84": "Appāṇijātīnaṃ - ārasatthi.",
  "anya-e0813n3:85": "Ekajjhāyanabrāhmaṇānaṃ - kaṭhakālāpaṃ iccādi.",
  "anya-e0813n3:86": "229.Vibhāsā rukkha tiṇa pasu dhana dhañña janapadādīnañca.",
  "anya-e0813n3:87": "Dvande rukkhādīnaṃ ekattaṃ napuṃsakattañca vā hoti.",
  "anya-e0813n3:88": "Dhavakhadiraṃ, dhavakhadirā, muñjapabbajaṃ, muñjapabbajā, ajeḷakaṃ, ajeḷakā, hiraññasuvaṇṇaṃ, hiraññasuvaṇṇāni, sāliyavaṃ, sāliyavā.",
  "anya-e0813n3:89": "Kāsikosalaṃ kāsikosalā.",
  "anya-e0813n3:90": "Ādisaddena aññesupi vā. Yathā – niccavirodhīnamaddabbānaṃ - kusalākusalaṃ, kusalākusalāni.",
  "anya-e0813n3:91": "Sakuṇīnaṃ - bakabalākaṃ, bakabalākā.",
  "anya-e0813n3:92": "Byañjanānaṃ - dadhighataṃ, dadhighatāni.",
  "anya-e0813n3:93": "Disānaṃ - pubbāparaṃ, pubbāparā iccādi.",
  "anya-e0813n3:94": "Abyayībhāvasamāsa",
  "anya-e0813n3:95": "230. Adhisaddā smiṃ, tassa lopo. Adhisaddena tulyādhikaraṇattā itthisaddāpismiṃ. Niccasamāsattā ādhārabhūtāyamitthiyanti padantarena viggaho. Adhi itthiyanti ṭhite –",
  "anya-e0813n3:96": "Upasagganipātapubbako abyayībhāvo.",
  "anya-e0813n3:97": "Upasaggādipubbako saddo vibhatyatthādīsu samāso hoti, abyayībhāvasañño ca.",
  "anya-e0813n3:98": "‘‘So napuṃsakaliṅgo’’ti abyayībhāvo napuṃsakaliṅgo, yadādinā ekavacano ca.",
  "anya-e0813n3:99": "‘‘Saro rasso napuṃsake’’ti rasso.",
  "anya-e0813n3:100": "Aññasmā lopo ca.",
  "anya-e0813n3:101": "Anakārantā abyayībhāvā parā sabbā vibhattī lujjare. Adhitthi, vibhattīnamattho ādhārādi.",
  "anya-e0813n3:102": "Idhādhisaddo ādhārevattate, adhitthiiccetaṃ padaṃ itthiya miccetamatthaṃ vadati.",
  "anya-e0813n3:103": "Samīpaṃ nagarassa upanagaraṃ. ‘‘Aṃvibhattīnamakārantabyayībhāvā’’ti vibhattīnaṃ kvaci aṃ.",
  "anya-e0813n3:104": "Kvacīti kiṃ. Upanagare.",
  "anya-e0813n3:105": "Abhāvo makkhikānaṃ nimmakkhikaṃ rasso. Anupubbo therānaṃ anutheraṃ, anatikkamma sattiṃ yathāsatti.",
  "anya-e0813n3:106": "Ye ye buḍḍhā yathābuḍḍhaṃ, vicchāyaṃ.",
  "anya-e0813n3:107": "Yattako paricchedo jīvassa yāvajīvaṃ, avadhāraṇe.",
  "anya-e0813n3:108": "Ā pabbatā khettaṃ āpabbataṃ khettaṃ, mariyādāyaṃ, vajjamānā sīmā mariyādā, pabbataṃ vinātyattho.",
  "anya-e0813n3:109": "Ā jalantā sītaṃ ājalantaṃ sītaṃ, abhividhimhi, gayhamānā sīmā abhividhi, jalantena sahetyattho.",
  "anya-e0813n3:110": "Āsaddayoge ‘‘dhātunāmā’’dinā apādānavidhāneneva vākyampi siddhaṃ. Tathāññatra.",
  "anya-e0813n3:111": "231. ‘‘Uttamo vīro pavīro’’ iccādo pana pubbapadatthappadhānattābhāvābyayībhāvābhāvo kammadhārayoeva. Evaṃ visiṭṭho dhammo abhidhammo. Kucchitaṃ annaṃ kadannaṃ. Etttha ‘‘kada kussā’’ti sare kussa kadādeso.",
  "anya-e0813n3:112": "Appakaṃ lavaṇaṃ kālavaṇaṃ, ettha ‘‘kāppatthesu cā’’ti kussa kā, bahuvacanenāññatrāpi kvaci. Kucchito puriso kāpuriso, kupuriso vā, evamasurādi.",
  "anya-e0813n3:113": "Pubbaparūbhayamaññapadattha - ppadhānābyayībhāva samāso;",
  "anya-e0813n3:114": "Kammadhārayaka tappurisā dve, dvendo ca bahubbīhi ca ñeyyā.",
  "anya-e0813n3:115": "Samāso."
}