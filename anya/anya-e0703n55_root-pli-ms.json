{
  "anya-e0703n55:0": "Chapaññāsatima pariccheda",
  "anya-e0703n55:1": "Anurādhapurābhigamano",
  "anya-e0703n55:2": "1.",
  "anya-e0703n55:3": " Yuvarājapade tassa, ṭhitassā’tha nayaññuno;",
  "anya-e0703n55:4": "Ahū vijayabāhūti, nāmaṃ sabbattha pākaṭaṃ.",
  "anya-e0703n55:5": "2.",
  "anya-e0703n55:6": " Mahāññaṇo nijāṇāya, tattha bheriṃ carāviya;",
  "anya-e0703n55:7": "Ṭhapento sacive’neke, patirūpe padantare.",
  "anya-e0703n55:8": "3.",
  "anya-e0703n55:9": " Coḷānaṃ maddanatthāya, rājaraṭṭhādhivāsinaṃ;",
  "anya-e0703n55:10": "Caturo caturopāye, yo jayaṃ tattha so vasī.",
  "anya-e0703n55:11": "4.",
  "anya-e0703n55:12": " Coḷarājā suṇitvā taṃ, puḷatthinagare ṭhitaṃ;",
  "anya-e0703n55:13": "Senāpatima pesesi, datvāna balavāhanaṃ.",
  "anya-e0703n55:14": "5.",
  "anya-e0703n55:15": " Senindaṃ kājaraggāma-samīpaṃ samupāgataṃ;",
  "anya-e0703n55:16": "Duppasayhaṃ viditvāna, giriduggamagā tato.",
  "anya-e0703n55:17": "6.",
  "anya-e0703n55:18": " Senindo kājaraggāmaṃ, vilumpitvāna vegasā;",
  "anya-e0703n55:19": "Tattha vatthumasakkonto, sadesaṃ puna rāgami.",
  "anya-e0703n55:20": "7.",
  "anya-e0703n55:21": " Tato mahādipādo’pi, āgamma malayā lahuṃ;",
  "anya-e0703n55:22": "Mahatā balakāyena, sippatthalakamāvasi.",
  "anya-e0703n55:23": "8.",
  "anya-e0703n55:24": " Rājā rāmaññavisaye, rājino santikaṃ jane;",
  "anya-e0703n55:25": "Pesesi bahukesāraṃ, dhanajātañca’nappakaṃ.",
  "anya-e0703n55:26": "9.",
  "anya-e0703n55:27": " Vicittavatthakappūra-candanādīhi vatthūhi;",
  "anya-e0703n55:28": "Paripuṇṇā ca nāvāyo, nekātitthe samosaṭā.",
  "anya-e0703n55:29": "10.",
  "anya-e0703n55:30": " Dhanajā tehi nekehi, karonto bhaṭasaṅgahaṃ;",
  "anya-e0703n55:31": "Tato tambalagāmamhi, nivasittha mahabbalo.",
  "anya-e0703n55:32": "11.",
  "anya-e0703n55:33": " Aññamaññaviruddhattā, rājāraṭṭhādhivāsino;",
  "anya-e0703n55:34": "Upaggamma janā sabbe, karaṃ no denti sabbaso.",
  "anya-e0703n55:35": "12.",
  "anya-e0703n55:36": " Vipakkhācoḷarājassa, bhindantā’ṇaṃ maduddhatā;",
  "anya-e0703n55:37": "Āyuttake vihiṃsento, yathākāmaṃ caranti ca.",
  "anya-e0703n55:38": "13.",
  "anya-e0703n55:39": " Taṃ sutvā coḷabhūpālo, sampakopavasīkato;",
  "anya-e0703n55:40": "Senaṃ mahantiṃ datvāna, pesesi sacivaṃ nijaṃ.",
  "anya-e0703n55:41": "14.",
  "anya-e0703n55:42": " Mahātitthe’vahiṇṇo so, tattha tattha bahūjane;",
  "anya-e0703n55:43": "Ghātento savase katvā, rājāraṭṭhādhivāsino.",
  "anya-e0703n55:44": "15.",
  "anya-e0703n55:45": " Anukkamena gantvāna, kharāṇo rohaṇaṃ tadā;",
  "anya-e0703n55:46": "Ajjhotthari saseno sa, bhinno velovasāgaro.",
  "anya-e0703n55:47": "16.",
  "anya-e0703n55:48": " Rañño paccatthikā hutvā, ravidevacalavhayā;",
  "anya-e0703n55:49": "Ubho damiḷaseninda-vasaṃ yātā mahabbalā.",
  "anya-e0703n55:50": "17.",
  "anya-e0703n55:51": " Mahāpakkhabalopete, te passiya camūpati;",
  "anya-e0703n55:52": "Rohaṇaṃ sakalaṃ khippaṃ, maññittha sakahatthagaṃ.",
  "anya-e0703n55:53": "18.",
  "anya-e0703n55:54": " Ekādasamhi so vasse, rājā coḷābhibhūtiyā;",
  "anya-e0703n55:55": "Paluṭṭhapabbate duggaṃ, pavidhāya tahiṃ vasī.",
  "anya-e0703n55:56": "19.",
  "anya-e0703n55:57": " Coḷasenā tadāselaṃ, samantā samparikkhipi;",
  "anya-e0703n55:58": "Tattho’bhayesaṃ senāna-mahū bhiṃsanakaṃ raṇaṃ.",
  "anya-e0703n55:59": "20.",
  "anya-e0703n55:60": " Rañño bhaṭā vināsetvā, sabbaṃ taṃ damiḷaṃ balaṃ;",
  "anya-e0703n55:61": "Palāyantaṃ mahācoḷa-sāmantañcānubandhiya.",
  "anya-e0703n55:62": "21.",
  "anya-e0703n55:63": " Gahetvāna siraṃ tassa, gāmasmiṃ tambaviṭṭhike",
  "anya-e0703n55:64": "Saddhiṃ vāhanayānehi, sārabhūtadhanehi ca.",
  "anya-e0703n55:65": "22.",
  "anya-e0703n55:66": " Tahiṃ taṃ sakalaṃ bhaṇḍaṃ, netvā rañño padassiya;",
  "anya-e0703n55:67": "Puḷatthinagaraṃ gantuṃ, kālo iti samabravuṃ.",
  "anya-e0703n55:68": "23.",
  "anya-e0703n55:69": " Mahīpālopi taṃ sutvā, sacivānaṃ vaco tadā;",
  "anya-e0703n55:70": "Mahatā balakāyena, pulatthinagaraṃ gato.",
  "anya-e0703n55:71": "24.",
  "anya-e0703n55:72": " Pavattimetaṃ sakalaṃ, sutvā coḷanarissaro;",
  "anya-e0703n55:73": "Tibbakopavasaṃyāto, bhūpālagahaṇatthiko.",
  "anya-e0703n55:74": "25.",
  "anya-e0703n55:75": " Sāmaṃ khippaṃ samāgamma, vīro sāgarapaṭṭanaṃ;",
  "anya-e0703n55:76": "Bhiyyopi mahatiṃ senaṃ, laṃkādīpamapesayī.",
  "anya-e0703n55:77": "26.",
  "anya-e0703n55:78": " Taṃ vijāniya bhūmindo, senindaṃ pesayī sakaṃ;",
  "anya-e0703n55:79": "Balaṃ mahantaṃ datvāna, coḷasenāya yujjhituṃ.",
  "anya-e0703n55:80": "27.",
  "anya-e0703n55:81": " Gacchamāno camūnātho, so’nurādhapurantike;",
  "anya-e0703n55:82": "Saddhiṃ damiḷasenāya, vattesi tumulaṃ raṇaṃ.",
  "anya-e0703n55:83": "28.",
  "anya-e0703n55:84": " Patiṃsu tasmiṃ saṅgāme, bhūpālassa narā bahū;",
  "anya-e0703n55:85": "Bhiyyopi damiḷāyattā, jātā taṃ raṭṭhavāsino.",
  "anya-e0703n55:86": "29.",
  "anya-e0703n55:87": " Vihāya dharaṇīpālo, pulatthinagaraṃ tadā;",
  "anya-e0703n55:88": "Villikābāṇakaṃ raṭṭhaṃ, sampāpuṇiya vegasā.",
  "anya-e0703n55:89": "30.",
  "anya-e0703n55:90": " Nihaccāmaccayugalaṃ, taṃ raṭṭhādhiṭṭhitaṃ tadā;",
  "anya-e0703n55:91": "Tahiṃ vāsamakappesi, sabhaṭe sannipātayaṃ.",
  "anya-e0703n55:92": "31.",
  "anya-e0703n55:93": " Attānamanubandhantaṃ, sutvā coḷacamūpatiṃ;",
  "anya-e0703n55:94": "Gantvā vātagiriṃ nāma, samayaññū siluccayaṃ.",
  "anya-e0703n55:95": "32.",
  "anya-e0703n55:96": " Upaccakāya selassa, tattha duggaṃ nivesiya;",
  "anya-e0703n55:97": "Raṇaṃ karonto temāsaṃ, damiḷe paṭibāhayi.",
  "anya-e0703n55:98": "33.",
  "anya-e0703n55:99": " Kesadhātukanāthassa, māritassa purāraṇe;",
  "anya-e0703n55:100": "Bhātā kaṇiṭṭho sampatta, mahāpakkhabalo tadā.",
  "anya-e0703n55:101": "34.",
  "anya-e0703n55:102": " Māraṇaṃ sakabhātussa, saranto ruṭṭhamānaso;",
  "anya-e0703n55:103": "Sakalaṃ parivattesi, guttahālakamaṇḍalaṃ.",
  "anya-e0703n55:104": "35.",
  "anya-e0703n55:105": " Atho laṃkissaro tattha, khippaṃ gantvā mahabbalo;",
  "anya-e0703n55:106": "Ṭhāne maccutthale nāma, khandhāvāraṃ nibandhiya.",
  "anya-e0703n55:107": "36.",
  "anya-e0703n55:108": " Khadiraṅgaṇiduggamhā, palāpetvāna taṃ raṇe;",
  "anya-e0703n55:109": "Ṭhānā kubulagallā ca, yujjhanto taṃ palāpayi.",
  "anya-e0703n55:110": "37.",
  "anya-e0703n55:111": " Vihāya puttadārādi-sabbaṃ nekadhanaṃ balaṃ;",
  "anya-e0703n55:112": "Palāyamāno so raṭṭhaṃ, coḷāyatta magālahuṃ.",
  "anya-e0703n55:113": "38.",
  "anya-e0703n55:114": " Tadā narissaro tata, tassa sabbaṃ samādiya;",
  "anya-e0703n55:115": "Gantvā tambalagāmamhi, navaṃ duggaṃ nivesiya.",
  "anya-e0703n55:116": "39.",
  "anya-e0703n55:117": " Anukkamena gantvāna, mahānāgahulavhaye;",
  "anya-e0703n55:118": "Purevasī susajjento, balaṃ coḷehi yujjhituṃ.",
  "anya-e0703n55:119": "40.",
  "anya-e0703n55:120": " Tato rājā samavhāya, sacīve dve mahabbale;",
  "anya-e0703n55:121": "Pesesi dikkhiṇaṃ passaṃ, vasaṃ netuṃ tahiṃ jane.",
  "anya-e0703n55:122": "41.",
  "anya-e0703n55:123": " Sampesesi mahāmacca-yugalaṃ kakkhalaṃ vibhū;",
  "anya-e0703n55:124": "Coḷadappavināsāya, tato velā mahāpathe.",
  "anya-e0703n55:125": "42.",
  "anya-e0703n55:126": " Pesitā dakkhiṇaṃ passaṃ, amaccā’me mahabbalā;",
  "anya-e0703n55:127": "Muhunnaruggamaduggaṃ, badaḷatthalameva ca.",
  "anya-e0703n55:128": "43.",
  "anya-e0703n55:129": " Vāpīnagaraduggañca , buddhagāmakameva ca;",
  "anya-e0703n55:130": "Tilagullaṃ mahāgallaṃ, maṇḍagallakameva ca.",
  "anya-e0703n55:131": "44.",
  "anya-e0703n55:132": " Anurādhapurañcāti, gahetvāna kamena te;",
  "anya-e0703n55:133": "Vattentā savase raṭṭhaṃ, mahātitthamupāgatā.",
  "anya-e0703n55:134": "45.",
  "anya-e0703n55:135": " Pesitā sacivādvetu, tato velā mahāpathe;",
  "anya-e0703n55:136": "Vilumpantā chagāmādi-khandhāvāre tahiṃ tahiṃ.",
  "anya-e0703n55:137": "46.",
  "anya-e0703n55:138": " Pulatthinagarāsannaṃ, kamenā’gamma pesayuṃ;",
  "anya-e0703n55:139": "Dūte rājantikakhippa-māgantuṃ vaṭṭatītiha.",
  "anya-e0703n55:140": "47.",
  "anya-e0703n55:141": " Disāsā dvīsu yānehi, sacivehi pavattitaṃ;",
  "anya-e0703n55:142": "Vikkamāti sayaṃ sutvā, kālaññū so mahīpahi.",
  "anya-e0703n55:143": "48.",
  "anya-e0703n55:144": " Sīghaṃ sannayha senaṅgaṃ, samaggaṃ vidikovido;",
  "anya-e0703n55:145": "Ummūlanāyacoḷānaṃ, purātamhā’bhinikkhami.",
  "anya-e0703n55:146": "49.",
  "anya-e0703n55:147": " Gacchaṃ gaṅgāya mahiya-ṅgaṇathūpantike vibhū;",
  "anya-e0703n55:148": "Senānivesaṃ kāretvā kañcikālaṃ tahiṃ vasī.",
  "anya-e0703n55:149": "50.",
  "anya-e0703n55:150": " Kamenāgamma ṭhānaññū, puḷatthinagarantike;",
  "anya-e0703n55:151": "Bandhāpesi mahāvīro, khandhāvāraṃ thiraṃ varaṃ.",
  "anya-e0703n55:152": "51.",
  "anya-e0703n55:153": " Tattha tattha ṭhitā sūrā, coḷā ye kakkhalā’khilā;",
  "anya-e0703n55:154": "Pulatthinagare yuddhaṃ, kātuṃ sannipatiṃsu te.",
  "anya-e0703n55:155": "52.",
  "anya-e0703n55:156": " Nikkhamma nagarā gantvā, coḷā bahi mahāraṇaṃ;",
  "anya-e0703n55:157": "Katvā parājitā bhītā, pavissa nagaraṃ sakaṃ.",
  "anya-e0703n55:158": "53.",
  "anya-e0703n55:159": " Guttā sesapuradvārā, gopuraṭṭālanissitā;",
  "anya-e0703n55:160": "Mahāhavaṃ bahussāhā, pavattesuṃ bhayāvahaṃ.",
  "anya-e0703n55:161": "54.",
  "anya-e0703n55:162": " Diyaḍḍhamāsaṃ yujjhanti, nagaraṃ tamuparundhiya;",
  "anya-e0703n55:163": "Sādhetuṃ nevasā’sakkhi, bhūpālassa mahācamū.",
  "anya-e0703n55:164": "55.",
  "anya-e0703n55:165": " Mahārañño mahāvīrā, mahāsūrā mahabbalā;",
  "anya-e0703n55:166": "Mahābhaṭā mahāmānā, ravidevacalādayo.",
  "anya-e0703n55:167": "56.",
  "anya-e0703n55:168": " Ullaṅghitvāna pākāraṃ, pavissa sahasā puraṃ;",
  "anya-e0703n55:169": "Khaṇena damiḷe sabbe, mūlaghaccamaghātayuṃ.",
  "anya-e0703n55:170": "57.",
  "anya-e0703n55:171": " Evaṃ laddhajayo rājā, tadā vijayabāhuso;",
  "anya-e0703n55:172": "Carāpesi nijāṇāya, bheriṃ bhūrimatipure.",
  "anya-e0703n55:173": "58.",
  "anya-e0703n55:174": " Taṃ sutvā sakasenāya, vināsaṃ coḷabhūpati;",
  "anya-e0703n55:175": "Sīhaḷā balavantoti, bhiyyo senaṃ na pāhiṇi.",
  "anya-e0703n55:176": "59.",
  "anya-e0703n55:177": " Vīro asesanihatuddhaṭa coḷaseṭṭho;",
  "anya-e0703n55:178": "Viññū susādhuṭṭhapitākhilarājaraṭṭho;",
  "anya-e0703n55:179": "Iṭṭhannurādhapuraseṭṭhamatīva haṭṭho;",
  "anya-e0703n55:180": "Vassamhi pañcadasame gami rājaseṭṭho.",
  "anya-e0703n55:181": "Sujanappasādasaṃvegatthāya kate mahāvaṃse",
  "anya-e0703n55:182": "Anurādhapurābhigamano nāma",
  "anya-e0703n55:183": "Chappaññāsatimo paricchedo"
}