{
  "anya-e0703n29:0": "Tiṃsatima pariccheda",
  "anya-e0703n29:1": "Dhātugabbharacano",
  "anya-e0703n29:2": "1.",
  "anya-e0703n29:3": " Vanditvāna mahārājā, sabbaṃ saṅghaṃ nimantayi;",
  "anya-e0703n29:4": "‘‘Yāvacetiyaniṭṭhānā, bhikkhaṃ gaṇhatha me’’iti.",
  "anya-e0703n29:5": "2.",
  "anya-e0703n29:6": " Saṅgho taṃ nādhivāsesi, anupubbena so pana;",
  "anya-e0703n29:7": "Yāvanto yāva sattāhaṃ, sattāhamadhivāsanaṃ.",
  "anya-e0703n29:8": "3.",
  "anya-e0703n29:9": " Alattho’paḍḍhabhikkhūhi, te laddhā sumano’va so;",
  "anya-e0703n29:10": "Aṭṭhārasasu ṭhānesu, thūpaṭhānasamantato.",
  "anya-e0703n29:11": "4.",
  "anya-e0703n29:12": " Maṇḍape kārayitvāna, mahādānaṃ pavattayi;",
  "anya-e0703n29:13": "Satthāhaṃ tattha saṅghassa, tato saṅghaṃ vissajjayi.",
  "anya-e0703n29:14": "5.",
  "anya-e0703n29:15": " Tato bheriṃ carāpetvā, iṭṭhakā vaḍḍhakī lahuṃ;",
  "anya-e0703n29:16": "Sannipātesi te āsuṃ, pañcamattasatāni hi.",
  "anya-e0703n29:17": "6.",
  "anya-e0703n29:18": " Kathaṃ karissasi ne’ko, pucchito āha bhūpati;",
  "anya-e0703n29:19": "‘‘Pessiyānaṃ sataṃ laddhā, paṃsūnaṃ sakaṭaṃ ahaṃ.",
  "anya-e0703n29:20": "7.",
  "anya-e0703n29:21": " Khepayissāmi ekkā’haṃ, taṃ rājā paṭibāhayi;",
  "anya-e0703n29:22": "Tato upaḍḍhupaḍḍhañca, paṃsū dve ammaṇāni ca.",
  "anya-e0703n29:23": "8.",
  "anya-e0703n29:24": " Āhaṃsu rājā paṭibāhi, caturo tepi vaḍḍhakī;",
  "anya-e0703n29:25": "Atheko paṇḍito byatto, vaḍḍhakī āha bhūpatiṃ.",
  "anya-e0703n29:26": "9.",
  "anya-e0703n29:27": " ‘‘Udukkhale koṭṭayitvā, ahaṃ suppehi vaṭṭitaṃ;",
  "anya-e0703n29:28": "Piṃsāpayitvā nisade, etaṃ paṃsūnamammaṇaṃ.",
  "anya-e0703n29:29": "10.",
  "anya-e0703n29:30": " Iti vutto anuññāsi, tiṇādinetthano siyuṃ;",
  "anya-e0703n29:31": "Cetiyamhīti bhūmindo, indatulyaparakkamo.",
  "anya-e0703n29:32": "11.",
  "anya-e0703n29:33": " ‘‘Kaṃ saṇṭhānaṃ cetiyaṃ taṃ, karissasi tuvaṃ iti;",
  "anya-e0703n29:34": "Pucchitaṃ taṃkhaṇaṃyeva, vissakammo tamāvisi.",
  "anya-e0703n29:35": "12.",
  "anya-e0703n29:36": " Sovaṇṇapātiṃ to yassa, purāpetvāva vaḍḍhakī;",
  "anya-e0703n29:37": "Pāṇinā vārimādāya, vāripiṭṭhiyamāhanī.",
  "anya-e0703n29:38": "13.",
  "anya-e0703n29:39": " Phalika lolasadisaṃ, mahāphubbuḷamuṭṭhahi;",
  "anya-e0703n29:40": "Āhī’disaṃ karissati, tussitvāna’ssa bhūpati.",
  "anya-e0703n29:41": "14.",
  "anya-e0703n29:42": " Sahassagghaṃ vatthayugaṃ, tathā’laṅkāra pādukā;",
  "anya-e0703n29:43": "Kahāpanāni dvādasa-sahassāni ca dāpapi.",
  "anya-e0703n29:44": "15.",
  "anya-e0703n29:45": " ‘‘Iṭṭhakā āhārāpessaṃ, apīḷento kathaṃ nare’’;",
  "anya-e0703n29:46": "Iti rājā vicintesi, rattiṃñatvāna taṃ marū.",
  "anya-e0703n29:47": "16.",
  "anya-e0703n29:48": " Cetiyassa catuddhāre, āharitvāna iṭṭhakā;",
  "anya-e0703n29:49": "Rattiṃ rattiṃ ṭhapayiṃsu, ekekāhapahonakā.",
  "anya-e0703n29:50": "17.",
  "anya-e0703n29:51": " Taṃ sutvā sumanorājā, cetiye kammamārabhi;",
  "anya-e0703n29:52": "Amūlamettha kammañca, na kātabbanti ñāpayi.",
  "anya-e0703n29:53": "18.",
  "anya-e0703n29:54": " Ekekasmiṃ duvārasmiṃ, ṭhapāpesi kahāpaṇe;",
  "anya-e0703n29:55": "Soḷasasatasahassāni, vatthānisu bahūni ca.",
  "anya-e0703n29:56": "19.",
  "anya-e0703n29:57": " Vividhañca alaṅkāraṃ, khajjaṃbhojjaṃ sapānakaṃ;",
  "anya-e0703n29:58": "Gandhamālāguḷādica, mukhavāsakapañcakaṃ.",
  "anya-e0703n29:59": "20.",
  "anya-e0703n29:60": " ‘‘Yathārucitaṃ gaṇhantu, kammaṃ katvā yathāruciṃ;",
  "anya-e0703n29:61": "Te tatheva apekkhitvā, adaṃsu rājakammikā.",
  "anya-e0703n29:62": "21.",
  "anya-e0703n29:63": " Thūpakammasahāyattaṃ, eko bhikkhunikāmayaṃ;",
  "anya-e0703n29:64": "Mattikāpiṇḍamādāya, attanā abhisaṅkhataṃ.",
  "anya-e0703n29:65": "22.",
  "anya-e0703n29:66": " Gantvāna cetiyaṭṭhānaṃ, vaḍḍhetvā rājakammike;",
  "anya-e0703n29:67": "Adāsi taṃ vaḍḍhakissa, gaṇhantoyeva jāniso.",
  "anya-e0703n29:68": "23.",
  "anya-e0703n29:69": " Tassā kāraṃ viditvāna, tatthāhosi kutūhalaṃ;",
  "anya-e0703n29:70": "Kamena rājā sutvāna, āgato pucchi vaḍḍhakī.",
  "anya-e0703n29:71": "24.",
  "anya-e0703n29:72": " Deva ekena hatthena, pupphānā’dāya bhikkhavo;",
  "anya-e0703n29:73": "Ekena mattikāpiṇḍaṃ, denti mayhaṃ ahaṃ pana.",
  "anya-e0703n29:74": "25.",
  "anya-e0703n29:75": " Ayaṃ āgantuko bhikkhu, ayaṃ nevāsiko iti;",
  "anya-e0703n29:76": "Jānāminevā’ti vaco, sutvā rājāsamappayi.",
  "anya-e0703n29:77": "26.",
  "anya-e0703n29:78": " Ekobalatthaṃ dassetuṃ, mattikā dāyakaṃ yatiṃ;",
  "anya-e0703n29:79": "So balatassa dassesi, so taṃ rañño nivedayi.",
  "anya-e0703n29:80": "27.",
  "anya-e0703n29:81": " Jātimakulakumbheso , mahābodhaṅgaṇe tayo;",
  "anya-e0703n29:82": "Ṭhapāpetvā balatthena, rājā dāpesi bhikkhuno.",
  "anya-e0703n29:83": "28.",
  "anya-e0703n29:84": " Ajānitvā pūjayitvā, ṭhitasse’tassa bhikkhuno;",
  "anya-e0703n29:85": "Balattho taṃ nivedesi, tadā taṃ jāni so yati.",
  "anya-e0703n29:86": "29.",
  "anya-e0703n29:87": " Kelivāte janapade, piyaṅgallanivāsiko;",
  "anya-e0703n29:88": "Thero cetiyakammasmiṃ, sahāyattaṃ nikāmayaṃ.",
  "anya-e0703n29:89": "30.",
  "anya-e0703n29:90": " Tassitthikāvaḍḍhakissa, ñātako idha āgato;",
  "anya-e0703n29:91": "Tassiṭṭhikā samattena, ñāto katvāna iṭṭhakaṃ.",
  "anya-e0703n29:92": "31.",
  "anya-e0703n29:93": " Kammiyevaḍḍhayitvāna, vaḍḍhakissa adāsitaṃ;",
  "anya-e0703n29:94": "So taṃ tattha niyojesi, kolāhalamahosi ca.",
  "anya-e0703n29:95": "32.",
  "anya-e0703n29:96": " Rājā sutvāva’ taṃ āha, ‘‘ñātuṃ sakkā tamiṭṭhikaṃ’’;",
  "anya-e0703n29:97": "Jānantopi na sakkāti, rājānaṃ āha vaḍḍhakī.",
  "anya-e0703n29:98": "33.",
  "anya-e0703n29:99": " ‘‘Jānāsi taṃ tvaṃ theraṃti’’,",
  "anya-e0703n29:100": "Vutto āmā’’ti bhāsito;",
  "anya-e0703n29:101": "Taṃ ñāpanatthaṃ appesi,",
  "anya-e0703n29:102": "Balatthaṃ tassa tūpati.",
  "anya-e0703n29:103": "34.",
  "anya-e0703n29:104": " Balattho tena taṃ ñatvā, rājānuññāyupāgato;",
  "anya-e0703n29:105": "Kaṭṭhahālapariveṇe, theraṃ passiya mantiya.",
  "anya-e0703n29:106": "35.",
  "anya-e0703n29:107": " Therassa magamanāhañca, gatiṭhānañca jāniya;",
  "anya-e0703n29:108": "‘‘Tumhehi saha gacchāmi, sakaṃ gāmaṃ’’nti bhāsiya.",
  "anya-e0703n29:109": "36.",
  "anya-e0703n29:110": " Rañño sabbaṃ nivedesi, rājā tassa adāpayi;",
  "anya-e0703n29:111": "Vatthayugaṃ sahassagghaṃ, mahagghaṃ rattakambalaṃ.",
  "anya-e0703n29:112": "37.",
  "anya-e0703n29:113": " Sāmaṇake parikkhāre, bahuke sakkharampi ca;",
  "anya-e0703n29:114": "Sugandha telanāḷiñca, dāpetvā anusāsitaṃ.",
  "anya-e0703n29:115": "38.",
  "anya-e0703n29:116": " Therena saha gantvā so, dissante piyagallake;",
  "anya-e0703n29:117": "Theraṃ sītāya chāyāya, sodakāya nisīdiya.",
  "anya-e0703n29:118": "39.",
  "anya-e0703n29:119": " Sakkharapāṇakaṃ datvā, pāde telena makkhiya;",
  "anya-e0703n29:120": "Upāhanāni yojetvā, parikkhāre upānayi.",
  "anya-e0703n29:121": "40.",
  "anya-e0703n29:122": " Kulūpagassa therassa, gahitā me ime mayā;",
  "anya-e0703n29:123": "Vatthayugaṃtu puttassa, sabbe tāni dadāmi vo.",
  "anya-e0703n29:124": "41.",
  "anya-e0703n29:125": " Iti vatvāna datvā te, gahetvā gacchato pana;",
  "anya-e0703n29:126": "Vanditvā rājavacasā, rañño sandesamāha so.",
  "anya-e0703n29:127": "42.",
  "anya-e0703n29:128": " Mahāthūpe kayiramāne, satiyākammakārakā;",
  "anya-e0703n29:129": "Anekasaṅkhāhi janā, pasannā sugatiṃ gatā.",
  "anya-e0703n29:130": "43.",
  "anya-e0703n29:131": " Cittappasādamattena, sugate gatiuttamā;",
  "anya-e0703n29:132": "Labbhatīti viditvāna, thūpapūjaṃ kare budho.",
  "anya-e0703n29:133": "44.",
  "anya-e0703n29:134": " Ettheva bhatiyā kammaṃ, karitvā itthiyo duve;",
  "anya-e0703n29:135": "Tāvatiṃsamhi nibbattā, mahāthūpamhi niṭṭhite.",
  "anya-e0703n29:136": "45.",
  "anya-e0703n29:137": " Āvajjitvā pubbakammaṃ, diṭṭhakammaphalā ubho;",
  "anya-e0703n29:138": "Gandhamālā’diyitvāna, thūpaṃ pūjetumāgatā.",
  "anya-e0703n29:139": "46.",
  "anya-e0703n29:140": " Gandhamālāhi pūjetvā, cetiyaṃ abhivandisuṃ;",
  "anya-e0703n29:141": "Tasmiṃ khaṇe bhātivaṅka-vāsī thero mahāsivo.",
  "anya-e0703n29:142": "47.",
  "anya-e0703n29:143": " Rattibhāge mahāthūpaṃ, vandissāmīti āgato;",
  "anya-e0703n29:144": "Tādisvāna mahāsatta-paṇṇirukkhama passito.",
  "anya-e0703n29:145": "48.",
  "anya-e0703n29:146": " Adassayitvā attānaṃ, passaṃ sampattimabbhutaṃ;",
  "anya-e0703n29:147": "Ṭhatvā tāsaṃ vandanāya, pariyosāne apucchitaṃ.",
  "anya-e0703n29:148": "49.",
  "anya-e0703n29:149": " ‘‘Bhāsate sakalo dīpo,",
  "anya-e0703n29:150": "Dehobhāsena vo idha;",
  "anya-e0703n29:151": "Kinnukammaṃ karitvāna,",
  "anya-e0703n29:152": "Devalokaṃ ito gatā.",
  "anya-e0703n29:153": "50.",
  "anya-e0703n29:154": " Mahāthūpe kataṃ kammaṃ, tassa āhaṃsu devatā;",
  "anya-e0703n29:155": "Evaṃ tathāgate heva, pasādo hi mahapphalo.",
  "anya-e0703n29:156": "51.",
  "anya-e0703n29:157": " Pupphadhānattayaṃ thūpe, iṭṭhikāhi citaṃ citaṃ;",
  "anya-e0703n29:158": "Samaṃ pathaviyā katvā, iddhimanto’va sīdayuṃ.",
  "anya-e0703n29:159": "52.",
  "anya-e0703n29:160": " Nava vāre citaṃ sabbaṃ, evaṃ osīdayiṃsu te;",
  "anya-e0703n29:161": "Atha rājā bhikkhusaṅgha-sannipāta makārayi.",
  "anya-e0703n29:162": "53.",
  "anya-e0703n29:163": " Tatthāsītisahassāni , sannipātamhi bhikkhavo;",
  "anya-e0703n29:164": "Rājā saṅghamupāgamma, pūjetvā abhivandiya.",
  "anya-e0703n29:165": "54.",
  "anya-e0703n29:166": " Iṭṭhakosidanehetuṃ, pucchi saṅgho viyākari;",
  "anya-e0703n29:167": "‘‘No sīdanatthaṃ thūpassa, iddhimantehi bhikkhūhi.",
  "anya-e0703n29:168": "55.",
  "anya-e0703n29:169": " Kataṃ etaṃ mahārāja, na idāni karissate;",
  "anya-e0703n29:170": "Aññathattamakatvā taṃ, mahāthūpaṃ samāpaya.",
  "anya-e0703n29:171": "56.",
  "anya-e0703n29:172": " Taṃ sutvā sumano rājā, thūpakammamakārayi;",
  "anya-e0703n29:173": "Pupphādhānesu dasasu, iṭṭhikā dasakoṭiyo.",
  "anya-e0703n29:174": "57.",
  "anya-e0703n29:175": " Bhikkhusaṅgho sāmaṇere, uttaraṃ sumanampi ca;",
  "anya-e0703n29:176": "‘‘Cebhiya dhātugabbhatthaṃ, pāsāṇe meghavaṇṇake.",
  "anya-e0703n29:177": "58.",
  "anya-e0703n29:178": " Āharathā’’ti yojesi, te gantvā uttaraṃ kuruṃ;",
  "anya-e0703n29:179": "Asīti ratanāyāma, vitthāre ravibhāsure.",
  "anya-e0703n29:180": "59.",
  "anya-e0703n29:181": " Aṭṭhaṅgulāni bahale, gaṇṭhipupphanibhe subhe;",
  "anya-e0703n29:182": "Chameghavaṇṇapāsāṇe, āhariṃsu khaṇetato.",
  "anya-e0703n29:183": "60.",
  "anya-e0703n29:184": " Pupphadhānassa upari, majjhe ekaṃ nipātiya;",
  "anya-e0703n29:185": "Catupassamhi caturo, mañjūsaṃ viya yojiya.",
  "anya-e0703n29:186": "61.",
  "anya-e0703n29:187": " Ekaṃ pidhānakatthāya, disābhāge puratthime;",
  "anya-e0703n29:188": "Adassanaṃ karitvā te, ṭhapayiṃsu mahiddhikā.",
  "anya-e0703n29:189": "62.",
  "anya-e0703n29:190": " Majjhamhi dhātugabbhassa, tassa rājā akārayi;",
  "anya-e0703n29:191": "Ratanamayaṃ bodhirukkhaṃ, sabbākāramanoramaṃ.",
  "anya-e0703n29:192": "63.",
  "anya-e0703n29:193": " Aṭṭhārasa rataniko, khandho sākhāssa pañca ca;",
  "anya-e0703n29:194": "Pavālamayamūlo so, indanīle patiṭṭhito.",
  "anya-e0703n29:195": "64.",
  "anya-e0703n29:196": " Susuddharajatakkhandho, maṇipattehi sobhito;",
  "anya-e0703n29:197": "Hemamayapaṇḍupatta, phalo pavāḷaaṅkuro.",
  "anya-e0703n29:198": "65.",
  "anya-e0703n29:199": " Atha maṅgalikā tassa, khandhe pupphalatāpi ca;",
  "anya-e0703n29:200": "Catuppadānaṃ pantīdha, haṃsapanti ca sobhanā.",
  "anya-e0703n29:201": "66.",
  "anya-e0703n29:202": " Uddhaṃ cāruvitānante, muttā kiṃ kiṇijālakā;",
  "anya-e0703n29:203": "Suvaṇṇa ghaṇṭāpantīdha, dāmāni ca tahiṃ tahiṃ.",
  "anya-e0703n29:204": "67.",
  "anya-e0703n29:205": " Vitāna catukoṇamhi, muttādāmakalāpako;",
  "anya-e0703n29:206": "Navasata sahassaggho, eke ko asilambito.",
  "anya-e0703n29:207": "68.",
  "anya-e0703n29:208": " Ravicandatāra rūpāni, nānāpadumakāni ca;",
  "anya-e0703n29:209": "Ratanehi katāneva, dhitāne appitāna’yuṃ.",
  "anya-e0703n29:210": "69.",
  "anya-e0703n29:211": " Aṭṭhuttarasahassāni, vattāni vividhāni ca;",
  "anya-e0703n29:212": "Mahagghanānāraṅgāni, vitāne lambitāna’yuṃ.",
  "anya-e0703n29:213": "70.",
  "anya-e0703n29:214": " Bodhiṃ parikkhipitvāna, nānāratanavedikā;",
  "anya-e0703n29:215": "Mahāmalaka muttāhi, santhāretu tadantare.",
  "anya-e0703n29:216": "71.",
  "anya-e0703n29:217": " Nānāratana pupphānaṃ, catugandhūdakassa ca;",
  "anya-e0703n29:218": "Puṇṇā puṇṇaghaṭapanti, bodhimūle katāna’yuṃ.",
  "anya-e0703n29:219": "72.",
  "anya-e0703n29:220": " Bodhi pācina paññatte, pallaṅkekoṭiagghake;",
  "anya-e0703n29:221": "Sovaṇṇa buddhapaṭimaṃ, nisīdāpesi bhāsuraṃ.",
  "anya-e0703n29:222": "73.",
  "anya-e0703n29:223": " Sarīrāvayavātassā, paṭimāya yathārahaṃ;",
  "anya-e0703n29:224": "Nānāvaṇṇehi ratanehi, katā surucirā ahuṃ.",
  "anya-e0703n29:225": "74.",
  "anya-e0703n29:226": " Mahābrahmā ṭhito tattha, rājatacchatta dhārako;",
  "anya-e0703n29:227": "Vijayuttarasaṅkhena, sakko ca abhisekado.",
  "anya-e0703n29:228": "75.",
  "anya-e0703n29:229": " Viṇāhattho pañcasikho, kāḷanāgo sanāṭiko;",
  "anya-e0703n29:230": "Sahassahattho māro ca, sahattīsaha kiṃkaro.",
  "anya-e0703n29:231": "76.",
  "anya-e0703n29:232": " Pācinapallaṅkanibhā, tīsu sesadisāsu ca;",
  "anya-e0703n29:233": "Koṭikoṭidhanagghā ca, pallaṅkā atthatā ahuṃ.",
  "anya-e0703n29:234": "77.",
  "anya-e0703n29:235": " Bodhiṃ ussisake katvā, nānāratanamaṇḍitaṃ;",
  "anya-e0703n29:236": "Koṭi dhanagghakaṃyeva, paññattaṃ sayanaṃ ahu.",
  "anya-e0703n29:237": "78.",
  "anya-e0703n29:238": " Sattasattāha ṭhānesu, tattha tattha yathārahaṃ;",
  "anya-e0703n29:239": "Adhikāre akāresi, brahmayācanameva ca.",
  "anya-e0703n29:240": "79.",
  "anya-e0703n29:241": " Dhammacakkappavattañca, yasapabbajanampi ca;",
  "anya-e0703n29:242": "Bhaddavaggiya pabbajjaṃ, jaṭilānaṃ damanampi ca.",
  "anya-e0703n29:243": "80.",
  "anya-e0703n29:244": " Bimbisārāgamañcāpi , rājagehappavesanaṃ;",
  "anya-e0703n29:245": "Veḷuvanassagahanaṃ, asītisāvake tathā.",
  "anya-e0703n29:246": "81.",
  "anya-e0703n29:247": " Kapila vatthugamanaṃ, tathā ratana caṅkamaṃ;",
  "anya-e0703n29:248": "Rāhulānandapabbajjaṃ, gahaṇaṃ jetavanassa ca.",
  "anya-e0703n29:249": "82.",
  "anya-e0703n29:250": " Ambamūle pāṭihīraṃ, tāvatiṃsamhi desanaṃ;",
  "anya-e0703n29:251": "Devorohaṇapāṭihīraṃ, therapañhasamāgamaṃ.",
  "anya-e0703n29:252": "83.",
  "anya-e0703n29:253": " Mahāsamaya suttantaṃ, rāhulovādamevaca;",
  "anya-e0703n29:254": "Mahāmaṅgalasuttañca, dhanapālasamāgamaṃ.",
  "anya-e0703n29:255": "84.",
  "anya-e0703n29:256": " Āḷavakaṅgulimāla, apalāladamanampi ca;",
  "anya-e0703n29:257": "Pārāyanakasamitiṃ, āyuvossajjanaṃ tathā.",
  "anya-e0703n29:258": "85.",
  "anya-e0703n29:259": " Sūkaramaddavaggāhaṃ, siṅgīvaṇṇayugassa ca;",
  "anya-e0703n29:260": "Pasannodakapānañca, parinibbāna meva ca.",
  "anya-e0703n29:261": "86.",
  "anya-e0703n29:262": " Devamanussa paridevaṃ, therena pādavandanaṃ;",
  "anya-e0703n29:263": "Dahanaṃ agginibbānaṃ, tattha sakkāra meva ca.",
  "anya-e0703n29:264": "87.",
  "anya-e0703n29:265": " Dhātuvitaṅga doṇena, pasādajanakāni ca;",
  "anya-e0703n29:266": "Yebhuyyena akāresi, jātakāni sujātimā.",
  "anya-e0703n29:267": "88.",
  "anya-e0703n29:268": " Vessantara jātakantu, vitthārena akārayi;",
  "anya-e0703n29:269": "Kusināpurato yāva, bodhimanti tatheva ca.",
  "anya-e0703n29:270": "89.",
  "anya-e0703n29:271": " Catuddisaṃ te cattāro, mahārājā ṭhitā ahuṃ;",
  "anya-e0703n29:272": "Tettiṃsadeva puttā ca, bāttiṃsa ca kumāriyo.",
  "anya-e0703n29:273": "90.",
  "anya-e0703n29:274": " Yakkhasenāpatiaṭṭha, vīsati ca tato pari;",
  "anya-e0703n29:275": "Añjalīpaggahādevā, pupphapuṇṇaghaṭā tato.",
  "anya-e0703n29:276": "91.",
  "anya-e0703n29:277": " Naccakā devatāceva, tūriyavādaka devatā;",
  "anya-e0703n29:278": "Ādāsagāhakā devā, pupphasākhā dharā tathā.",
  "anya-e0703n29:279": "92.",
  "anya-e0703n29:280": " Padumādigāhakā devā, aññe devā ca nekadhā;",
  "anya-e0703n29:281": "Ratanagghiya panti ca, dhammacakkāna meva ca.",
  "anya-e0703n29:282": "93.",
  "anya-e0703n29:283": " Khaggadharādevapanti, devāpātidharā tathā;",
  "anya-e0703n29:284": "Tesaṃ sīse pañcahatthā, gandhatelassa pūritā.",
  "anya-e0703n29:285": "94.",
  "anya-e0703n29:286": " Dukūlavaṭṭikā panti, sadāpañjalitā ahu;",
  "anya-e0703n29:287": "Phalikagghiye catukkaṇṇe, ekeko ca mahāmaṇi.",
  "anya-e0703n29:288": "95.",
  "anya-e0703n29:289": " Suvaṇṇamaṇi muttānaṃ, rāsiyo vajirassa ca;",
  "anya-e0703n29:290": "Catukkaṇṇesu cattāro, kathā’hesuṃ pabhassarā.",
  "anya-e0703n29:291": "96.",
  "anya-e0703n29:292": " Medavaṇṇakapāsāṇa, bhittiyaṃyeva ujjalā;",
  "anya-e0703n29:293": "Vijjātā appitā āsuṃ, dhātugabbhevibhūsitā.",
  "anya-e0703n29:294": "97.",
  "anya-e0703n29:295": " Rūpakānettasabbāni, dhātugabbhe manorame;",
  "anya-e0703n29:296": "Ghanakoṭṭi mahemassa, kārāpesi mahīpati.",
  "anya-e0703n29:297": "98.",
  "anya-e0703n29:298": " Kammādhiṭṭhāyako ettha, sabbaṃ saṃvidahi imaṃ;",
  "anya-e0703n29:299": "Indagutto mahāthero, chaḷabhiñño mahāmatī.",
  "anya-e0703n29:300": "99.",
  "anya-e0703n29:301": " Sabbaṃ rājiddhiyā etaṃ, devatānañca iddhiyā;",
  "anya-e0703n29:302": "Iddhiyā ariyānañca, asambādhaṃ patiṭṭhitaṃ.",
  "anya-e0703n29:303": "100.",
  "anya-e0703n29:304": " Niṭṭhantaṃ sugatañca pūjiyatamaṃ lokuttamaṃ nittamaṃ;",
  "anya-e0703n29:305": "Dhātu tassa vicuṇṇitaṃ janahitaṃ āsiṃsatā pūjiya;",
  "anya-e0703n29:306": "Puññaṃ taṃ samamicca’cecca matimā saddhāguṇalaṅkato;",
  "anya-e0703n29:307": "Tiṭṭhantaṃ sugataṃ viya’ssa munino dhātu ca sambūjaye.",
  "anya-e0703n29:308": "Sujanappasādasaṃvegatthāya kate mahāvaṃse",
  "anya-e0703n29:309": "Dhātugabbharacano nāma",
  "anya-e0703n29:310": "Tiṃsatimo paricchedo."
}