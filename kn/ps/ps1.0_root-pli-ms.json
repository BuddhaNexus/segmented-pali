{
"ps1.0:1.1": "Paṭisambhidāmagga",
"ps1.0:2.1": "1 Mahāvagga",
"ps1.0:3.1": "1.0 Mātikā",
"ps1.0:4.1": "Namo tassa Bhagavato Arahato Sammāsambuddhassa.",
"ps1.0:5.1": "Sotāvadhāne paññā sutamaye ñāṇaṃ.",
"ps1.0:6.1": "Sutvāna saṃvare paññā sīlamaye ñāṇaṃ.",
"ps1.0:7.1": "Saṃvaritvā samādahane paññā samādhibhāvanāmaye ñāṇaṃ.",
"ps1.0:8.1": "Paccayapariggahe paññā dhammaṭṭhitiñāṇaṃ.",
"ps1.0:9.1": "Atītānāgatapaccuppannānaṃ dhammānaṃ saṅkhipitvā vavatthāne paññā sammasane ñāṇaṃ.",
"ps1.0:10.1": "Paccuppannānaṃ dhammānaṃ vipariṇāmānupassane paññā udayabbayānupassane ñāṇaṃ.",
"ps1.0:11.1": "Ārammaṇaṃ paṭisaṅkhā bhaṅgānupassane paññā vipassane ñāṇaṃ.",
"ps1.0:12.1": "Bhayatupaṭṭhāne paññā ādīnave ñāṇaṃ.",
"ps1.0:13.1": "Muñcitukamyatāpaṭisaṅkhāsantiṭṭhanā paññā saṅkhārupekkhāsu ñāṇaṃ.",
"ps1.0:14.1": "Bahiddhā vuṭṭhānavivaṭṭane paññā gotrabhuñāṇaṃ.",
"ps1.0:15.1": "Dubhato vuṭṭhānavivaṭṭane paññā magge ñāṇaṃ.",
"ps1.0:16.1": "Payogappaṭippassaddhi paññā phale ñāṇaṃ.",
"ps1.0:17.1": "Chinnavaṭumānupassane paññā vimuttiñāṇaṃ.",
"ps1.0:18.1": "Tadā samudāgate dhamme passane paññā paccavekkhaṇe ñāṇaṃ.",
"ps1.0:19.1": "Ajjhattavavatthāne paññā vatthunānatte ñāṇaṃ.",
"ps1.0:20.1": "Bahiddhāvavatthāne paññā gocaranānatte ñāṇaṃ.",
"ps1.0:21.1": "Cariyāvavatthāne paññā cariyānānatte ñāṇaṃ.",
"ps1.0:22.1": "Catudhammavavatthāne paññā bhūminānatte ñāṇaṃ.",
"ps1.0:23.1": "Navadhammavavatthāne paññā dhammanānatte ñāṇaṃ.",
"ps1.0:24.1": "Abhiññāpaññā ñātaṭṭhe ñāṇaṃ.",
"ps1.0:25.1": "Pariññāpaññā tīraṇaṭṭhe ñāṇaṃ.",
"ps1.0:26.1": "Pahāne paññā pariccāgaṭṭhe ñāṇaṃ.",
"ps1.0:27.1": "Bhāvanāpaññā ekarasaṭṭhe ñāṇaṃ.",
"ps1.0:28.1": "Sacchikiriyāpaññā phassanaṭṭhe ñāṇaṃ.",
"ps1.0:29.1": "Atthanānatte paññā atthapaṭisambhide ñāṇaṃ.",
"ps1.0:30.1": "Dhammanānatte paññā dhammapaṭisambhide ñāṇaṃ.",
"ps1.0:31.1": "Niruttinānatte paññā niruttipaṭisambhide ñāṇaṃ.",
"ps1.0:32.1": "Paṭibhānanānatte paññā paṭibhānapaṭisambhide ñāṇaṃ.",
"ps1.0:33.1": "Vihāranānatte paññā vihāraṭṭhe ñāṇaṃ.",
"ps1.0:34.1": "Samāpattinānatte paññā samāpattaṭṭhe ñāṇaṃ.",
"ps1.0:35.1": "Vihārasamāpattinānatte paññā vihārasamāpattaṭṭhe ñāṇaṃ.",
"ps1.0:36.1": "Avikkhepaparisuddhattā āsavasamucchede paññā ānantarikasamādhimhi ñāṇaṃ.",
"ps1.0:37.1": "Dassanādhipateyyaṃ santo ca vihārādhigamo paṇītādhimuttatā paññā araṇavihāre ñāṇaṃ.",
"ps1.0:38.1": "Dvīhi balehi samannāgatattā tayo ca saṅkhārānaṃ paṭippassaddhiyā soḷasahi ñāṇacariyāhi navahi samādhicariyāhi vasibhāvatā paññā nirodhasamāpattiyā ñāṇaṃ.",
"ps1.0:39.1": "Sampajānassa pavattapariyādāne paññā parinibbāne ñāṇaṃ.",
"ps1.0:40.1": "Sabbadhammānaṃ sammā samucchede nirodhe ca anupaṭṭhānatā paññā samasīsaṭṭhe ñāṇaṃ.",
"ps1.0:41.1": "Puthunānattatejapariyādāne paññā sallekhaṭṭhe ñāṇaṃ.",
"ps1.0:42.1": "Asallīnattapahitattapaggahaṭṭhe paññā vīriyārambhe ñāṇaṃ.",
"ps1.0:43.1": "Nānādhammappakāsanatā paññā atthasandassane ñāṇaṃ.",
"ps1.0:44.1": "Sabbadhammānaṃ ekasaṅgahatānānattekattapaṭivedhe paññā dassanavisuddhiñāṇaṃ.",
"ps1.0:45.1": "Viditattā paññā khantiñāṇaṃ.",
"ps1.0:46.1": "Phuṭṭhattā paññā pariyogāhaṇe ñāṇaṃ.",
"ps1.0:47.1": "Samodahane paññā padesavihāre ñāṇaṃ.",
"ps1.0:48.1": "Adhipatattā paññā saññāvivaṭṭe ñāṇaṃ.",
"ps1.0:49.1": "Nānatte paññā cetovivaṭṭe ñāṇaṃ.",
"ps1.0:50.1": "Adhiṭṭhāne paññā cittavivaṭṭe ñāṇaṃ.",
"ps1.0:51.1": "Suññate paññā ñāṇavivaṭṭe ñāṇaṃ.",
"ps1.0:52.1": "Vosagge paññā vimokkhavivaṭṭe ñāṇaṃ.",
"ps1.0:53.1": "Tathaṭṭhe paññā saccavivaṭṭe ñāṇaṃ.",
"ps1.0:54.1": "Kāyampi cittampi ekavavatthānatā sukhasaññañca lahusaññañca adhiṭṭhānavasena ijjhanaṭṭhe paññā iddhividhe ñāṇaṃ.",
"ps1.0:55.1": "Vitakkavipphāravasena nānattekattasaddanimittānaṃ pariyogāhaṇe paññā sotadhātuvisuddhiñāṇaṃ.",
"ps1.0:56.1": "Tiṇṇannaṃ cittānaṃ vipphārattā indriyānaṃ pasādavasena nānattekattaviññāṇacariyā pariyogāhaṇe paññā cetopariyañāṇaṃ.",
"ps1.0:57.1": "Paccayappavattānaṃ dhammānaṃ nānattekattakammavipphāravasena pariyogāhaṇe paññā pubbenivāsānussatiñāṇaṃ.",
"ps1.0:58.1": "Obhāsavasena nānattekattarūpanimittānaṃ dassanaṭṭhe paññā dibbacakkhuñāṇaṃ.",
"ps1.0:59.1": "Catusaṭṭhiyā ākārehi tiṇṇannaṃ indriyānaṃ vasibhāvatā paññā āsavānaṃ khaye ñāṇaṃ.",
"ps1.0:60.1": "Pariññaṭṭhe paññā dukkhe ñāṇaṃ.",
"ps1.0:61.1": "Pahānaṭṭhe paññā samudaye ñāṇaṃ.",
"ps1.0:62.1": "Sacchikiriyaṭṭhe paññā nirodhe ñāṇaṃ.",
"ps1.0:63.1": "Bhāvanaṭṭhe paññā magge ñāṇaṃ.",
"ps1.0:64.1": "Dukkhe ñāṇaṃ.",
"ps1.0:65.1": "Dukkhasamudaye ñāṇaṃ.",
"ps1.0:66.1": "Dukkhanirodhe ñāṇaṃ.",
"ps1.0:67.1": "Dukkhanirodhagāminiyā paṭipadāya ñāṇaṃ.",
"ps1.0:68.1": "Atthapaṭisambhide ñāṇaṃ.",
"ps1.0:69.1": "Dhammapaṭisambhide ñāṇaṃ.",
"ps1.0:70.1": "Niruttipaṭisambhide ñāṇaṃ.",
"ps1.0:71.1": "Paṭibhānapaṭisambhide ñāṇaṃ.",
"ps1.0:72.1": "Indriyaparopariyattañāṇaṃ.",
"ps1.0:73.1": "Sattānaṃ āsayānusaye ñāṇaṃ.",
"ps1.0:74.1": "Yamakapāṭihīre ñāṇaṃ.",
"ps1.0:75.1": "Mahākaruṇāsamāpattiyā ñāṇaṃ.",
"ps1.0:76.1": "Sabbaññutaññāṇaṃ.",
"ps1.0:77.1": "Anāvaraṇañāṇaṃ.",
"ps1.0:78.1": "Imāni tesattati ñāṇāni.",
"ps1.0:78.2": "Imesaṃ tesattatiyā ñāṇānaṃ sattasaṭṭhi ñāṇāni sāvakasādhāraṇāni;",
"ps1.0:78.3": "cha ñāṇāni asādhāraṇāni sāvakehi.",
"ps1.0:79.1": "Mātikā niṭṭhitā."
}