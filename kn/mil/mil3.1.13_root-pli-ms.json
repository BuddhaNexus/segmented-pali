{
"mil3.1.13:1.1": "Milindapañha",
"mil3.1.13:2.1": "Mahāvagga",
"mil3.1.13:3.1": "13. Satilakkhaṇapañha",
"mil3.1.13:4.1": "Rājā āha—",
"mil3.1.13:4.2": "“bhante nāgasena, kiṃlakkhaṇā satī”ti?",
"mil3.1.13:4.3": "“Apilāpanalakkhaṇā, mahārāja, sati, upaggaṇhanalakkhaṇā cā”ti.",
"mil3.1.13:4.4": "“Kathaṃ, bhante, apilāpanalakkhaṇā satī”ti?",
"mil3.1.13:4.5": "“Sati, mahārāja, uppajjamānā kusalākusalasāvajjānavajjahīnappaṇītakaṇhasukkasappaṭibhāgadhamme apilāpeti ‘ime cattāro satipaṭṭhānā, ime cattāro sammappadhānā, ime cattāro iddhipādā, imāni pañcindriyāni, imāni pañca balāni, ime satta bojjhaṅgā, ayaṃ ariyo aṭṭhaṅgiko maggo, ayaṃ samatho, ayaṃ vipassanā, ayaṃ vijjā, ayaṃ vimuttī’ti.",
"mil3.1.13:4.6": "Tato yogāvacaro sevitabbe dhamme sevati, asevitabbe dhamme na sevati.",
"mil3.1.13:4.7": "Bhajitabbe dhamme bhajati abhajitabbe dhamme na bhajati.",
"mil3.1.13:4.8": "Evaṃ kho, mahārāja, apilāpanalakkhaṇā satī”ti.",
"mil3.1.13:5.1": "“Opammaṃ karohī”ti.",
"mil3.1.13:5.2": "“Yathā, mahārāja, rañño cakkavattissa bhaṇḍāgāriko rājānaṃ cakkavattiṃ sāyaṃ pātaṃ yasaṃ sarāpeti ‘ettakā, deva, te hatthī, ettakā assā, ettakā rathā, ettakā pattī, ettakaṃ hiraññaṃ, ettakaṃ suvaṇṇaṃ, ettakaṃ sāpateyyaṃ, taṃ devo saratū’ti rañño sāpateyyaṃ apilāpeti;",
"mil3.1.13:5.3": "evameva kho, mahārāja, sati uppajjamānā kusalākusalasāvajjānavajjahīnappaṇītakaṇhasukkasappaṭibhāgadhamme apilāpeti ‘ime cattāro satipaṭṭhānā, ime cattāro sammappadhānā, ime cattāro iddhipādā, imāni pañcindriyāni, imāni pañca balāni, ime satta bojjhaṅgā, ayaṃ ariyo aṭṭhaṅgiko maggo, ayaṃ samatho, ayaṃ vipassanā, ayaṃ vijjā, ayaṃ vimuttī’ti.",
"mil3.1.13:5.4": "Tato yogāvacaro sevitabbe dhamme sevati, asevitabbe dhamme na sevati.",
"mil3.1.13:5.5": "Bhajitabbe dhamme bhajati, abhajitabbe dhamme na bhajati.",
"mil3.1.13:5.6": "Evaṃ kho, mahārāja, apilāpanalakkhaṇā satī”ti.",
"mil3.1.13:6.1": "“Kathaṃ, bhante, upaggaṇhanalakkhaṇā satī”ti?",
"mil3.1.13:6.2": "“Sati, mahārāja, uppajjamānā hitāhitānaṃ dhammānaṃ gatiyo samanveti ‘ime dhammā hitā, ime dhammā ahitā.",
"mil3.1.13:6.3": "Ime dhammā upakārā, ime dhammā anupakārā’ti.",
"mil3.1.13:6.4": "Tato yogāvacaro ahite dhamme apanudeti, hite dhamme upaggaṇhāti.",
"mil3.1.13:6.5": "Anupakāre dhamme apanudeti, upakāre dhamme upaggaṇhāti.",
"mil3.1.13:6.6": "Evaṃ kho, mahārāja, upaggaṇhanalakkhaṇā satī”ti.",
"mil3.1.13:7.1": "“Opammaṃ karohī”ti.",
"mil3.1.13:7.2": "“Yathā, mahārāja, rañño cakkavattissa pariṇāyakaratanaṃ rañño hitāhite jānāti ‘ime rañño hitā, ime ahitā.",
"mil3.1.13:7.3": "Ime upakārā, ime anupakārā’ti.",
"mil3.1.13:7.4": "Tato ahite apanudeti, hite upaggaṇhāti.",
"mil3.1.13:7.5": "Anupakāre apanudeti, upakāre upaggaṇhāti.",
"mil3.1.13:7.6": "Evameva kho, mahārāja, sati uppajjamānā hitāhitānaṃ dhammānaṃ gatiyo samanveti ‘ime dhammā hitā, ime dhammā ahitā.",
"mil3.1.13:7.7": "Ime dhammā upakārā, ime dhammā anupakārā’ti.",
"mil3.1.13:7.8": "Tato yogāvacaro ahite dhamme apanudeti, hite dhamme upaggaṇhāti.",
"mil3.1.13:7.9": "Anupakāre dhamme apanudeti, upakāre damme upaggaṇhāti.",
"mil3.1.13:7.10": "Evaṃ kho, mahārāja, upaggaṇhanalakkhaṇā sati.",
"mil3.1.13:7.11": "Bhāsitampetaṃ, mahārāja, bhagavatā—",
"mil3.1.13:7.12": "‘satiñca khvāhaṃ, bhikkhave, sabbatthikaṃ vadāmī’”ti.",
"mil3.1.13:8.1": "“Kallosi, bhante nāgasenā”ti.",
"mil3.1.13:9.1": "Satilakkhaṇapañho terasamo."
}