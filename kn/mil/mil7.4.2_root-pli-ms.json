{
"mil7.4.2:1.1": "Milindapañha",
"mil7.4.2:2.1": "Opammakathāpañha",
"mil7.4.2:3.1": "Pathavīvagga",
"mil7.4.2:4.1": "2. Āpaṅgapañha",
"mil7.4.2:5.1": "“Bhante nāgasena, ‘āpassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
"mil7.4.2:5.2": "“Yathā, mahārāja, āpo susaṇṭhitamakampitamaluḷitasabhāvaparisuddho;",
"mil7.4.2:5.3": "evameva kho, mahārāja, yoginā yogāvacarena kuhanalapananemittakanippesikataṃ apanetvā susaṇṭhitamakampitamaluḷitasabhāvaparisuddhācārena bhavitabbaṃ.",
"mil7.4.2:5.4": "Idaṃ, mahārāja, āpassa paṭhamaṃ aṅgaṃ gahetabbaṃ.",
"mil7.4.2:6.1": "Puna caparaṃ, mahārāja, āpo sītalasabhāvasaṇṭhito;",
"mil7.4.2:6.2": "evameva kho, mahārāja, yoginā yogāvacarena sabbasattesu khantimettānuddayasampannena hitesinā anukampakena bhavitabbaṃ.",
"mil7.4.2:6.3": "Idaṃ, mahārāja, āpassa dutiyaṃ aṅgaṃ gahetabbaṃ.",
"mil7.4.2:7.1": "Puna caparaṃ, mahārāja, āpo asuciṃ suciṃ karoti;",
"mil7.4.2:7.2": "evameva kho, mahārāja, yoginā yogāvacarena gāme vā araññe vā upajjhāye upajjhāyamattesu ācariye ācariyamattesu sabbattha anadhikaraṇena bhavitabbaṃ anavasesakārinā.",
"mil7.4.2:7.3": "Idaṃ, mahārāja, āpassa tatiyaṃ aṅgaṃ gahetabbaṃ.",
"mil7.4.2:8.1": "Puna caparaṃ, mahārāja, āpo bahujanapatthito;",
"mil7.4.2:8.2": "evameva kho, mahārāja, yoginā yogāvacarena appicchasantuṭṭhapavivittapaṭisallānena satataṃ sabbalokamabhipatthitena bhavitabbaṃ.",
"mil7.4.2:8.3": "Idaṃ, mahārāja, āpassa catutthaṃ aṅgaṃ gahetabbaṃ.",
"mil7.4.2:9.1": "Puna caparaṃ, mahārāja, āpo na kassaci ahitamupadahati;",
"mil7.4.2:9.2": "evameva kho, mahārāja, yoginā yogāvacarena parabhaṇḍanakalahaviggahavivādarittajjhānaaratijananaṃ kāyavacīcittehi pāpakaṃ na karaṇīyaṃ.",
"mil7.4.2:9.3": "Idaṃ, mahārāja, āpassa pañcamaṃ aṅgaṃ gahetabbaṃ.",
"mil7.4.2:9.4": "Bhāsitampetaṃ, mahārāja, bhagavatā, devātidevena kaṇhajātake—",
"mil7.4.2:10.1": "‘Varañce me ado sakka,",
"mil7.4.2:10.2": "sabbabhūtānamissara;",
"mil7.4.2:10.3": "Na mano vā sarīraṃ vā,",
"mil7.4.2:10.4": "maṃ-kate sakka kassaci;",
"mil7.4.2:10.5": "Kadāci upahaññetha,",
"mil7.4.2:10.6": "etaṃ sakka varaṃ vare’”ti.",
"mil7.4.2:11.1": "Āpaṅgapañho dutiyo."
}