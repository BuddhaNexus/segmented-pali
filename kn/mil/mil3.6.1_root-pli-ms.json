{
"mil3.6.1:1.1": "Milindapañha",
"mil3.6.1:2.1": "Sativagga",
"mil3.6.1:3.1": "1. Kāyapiyāyanapañha",
"mil3.6.1:4.1": "Rājā āha—",
"mil3.6.1:4.2": "“bhante nāgasena, piyo pabbajitānaṃ kāyo”ti?",
"mil3.6.1:4.3": "“Na kho, mahārāja, piyo pabbajitānaṃ kāyo”ti.",
"mil3.6.1:4.4": "“Atha kissa nu kho, bhante, kelāyatha mamāyathā”ti?",
"mil3.6.1:4.5": "“Kiṃ pana te, mahārāja, kadāci karahaci saṅgāmagatassa kaṇḍappahāro hotī”ti?",
"mil3.6.1:4.6": "“Āma, bhante, hotī”ti.",
"mil3.6.1:4.7": "“Kiṃ nu kho, mahārāja, so vaṇo ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti?",
"mil3.6.1:4.8": "“Āma, bhante, ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti.",
"mil3.6.1:4.9": "“Kiṃ nu kho, mahārāja, piyo te vaṇo, tena ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti?",
"mil3.6.1:4.10": "“Na me, bhante, piyo vaṇo, api ca maṃsassa ruhanatthāya ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti.",
"mil3.6.1:4.11": "“Evameva kho, mahārāja, appiyo pabbajitānaṃ kāyo, atha ca pabbajitā anajjhositā kāyaṃ pariharanti brahmacariyānuggahāya.",
"mil3.6.1:4.12": "Api ca kho, mahārāja, vaṇūpamo kāyo vutto bhagavatā, tena pabbajitā vaṇamiva kāyaṃ pariharanti anajjhositā.",
"mil3.6.1:4.13": "Bhāsitampetaṃ, mahārāja, bhagavatā—",
"mil3.6.1:5.1": "‘Allacammappaṭicchanno,",
"mil3.6.1:5.2": "navadvāro mahāvaṇo;",
"mil3.6.1:5.3": "Samantato paggharati,",
"mil3.6.1:5.4": "asucipūtigandhiyo’”ti.",
"mil3.6.1:6.1": "“Kallosi, bhante nāgasenā”ti.",
"mil3.6.1:7.1": "Kāyapiyāyanapañho paṭhamo."
}