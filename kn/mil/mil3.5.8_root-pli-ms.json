{
"mil3.5.8:1.1": "Milindapañha",
"mil3.5.8:2.1": "Buddhavagga",
"mil3.5.8:3.1": "8. Kammaphalaatthibhāvapañha",
"mil3.5.8:4.1": "Rājā āha—",
"mil3.5.8:4.2": "“bhante nāgasena, iminā nāmarūpena kammaṃ kataṃ kusalaṃ vā akusalaṃ vā, kuhiṃ tāni kammāni tiṭṭhantī”ti?",
"mil3.5.8:4.3": "“Anubandheyyuṃ kho, mahārāja, tāni kammāni chāyāva anapāyinī”ti.",
"mil3.5.8:4.4": "“Sakkā pana, bhante, tāni kammāni dassetuṃ ‘idha vā idha vā tāni kammāni tiṭṭhantī’”ti?",
"mil3.5.8:4.5": "“Na sakkā, mahārāja, tāni kammāni dassetuṃ ‘idha vā idha vā tāni kammāni tiṭṭhantī’”ti.",
"mil3.5.8:5.1": "“Opammaṃ karohī”ti.",
"mil3.5.8:5.2": "“Taṃ kiṃ maññasi, mahārāja, yānimāni rukkhāni anibbattaphalāni, sakkā tesaṃ phalāni dassetuṃ ‘idha vā idha vā tāni phalāni tiṭṭhantī’”ti.",
"mil3.5.8:5.3": "“Na hi, bhante”ti.",
"mil3.5.8:5.4": "“Evameva kho, mahārāja, abbocchinnāya santatiyā na sakkā tāni kammāni dassetuṃ ‘idha vā idha vā tāni kammāni tiṭṭhantī’”ti.",
"mil3.5.8:6.1": "“Kallosi, bhante nāgasenā”ti.",
"mil3.5.8:7.1": "Kammaphalaatthibhāvapañho aṭṭhamo."
}