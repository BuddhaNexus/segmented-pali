{
"mil3.6.7:1.1": "Milindapañha",
"mil3.6.7:2.1": "Sativagga",
"mil3.6.7:3.1": "7. Sarāgavītarāganānākaraṇapañha",
"mil3.6.7:4.1": "Rājā āha—",
"mil3.6.7:4.2": "“bhante nāgasena, kiṃ nānākaraṇaṃ sarāgassa ca vītarāgassa cā”ti?",
"mil3.6.7:4.3": "“Eko kho, mahārāja, ajjhosito, eko anajjhosito”ti.",
"mil3.6.7:4.4": "“Kiṃ etaṃ, bhante, ajjhosito anajjhosito nāmā”ti?",
"mil3.6.7:4.5": "“Eko kho, mahārāja, atthiko, eko anatthiko”ti.",
"mil3.6.7:4.6": "“Passāmahaṃ, bhante, evarūpaṃ yo ca sarāgo, yo ca vītarāgo, sabbopeso sobhanaṃyeva icchati khādanīyaṃ vā bhojanīyaṃ vā, na koci pāpakaṃ icchatī”ti.",
"mil3.6.7:4.7": "“Avītarāgo kho, mahārāja, rasapaṭisaṃvedī ca rasarāgapaṭisaṃvedī ca bhojanaṃ bhuñjati, vītarāgo pana rasapaṭisaṃvedī bhojanaṃ bhuñjati, no ca kho rasarāgapaṭisaṃvedī”ti.",
"mil3.6.7:5.1": "“Kallosi, bhante nāgasenā”ti.",
"mil3.6.7:6.1": "Sarāgavītarāganānākaraṇapañho sattamo."
}