{
"mil3.2.9:1.1": "Milindapañha",
"mil3.2.9:2.1": "Addhānavagga",
"mil3.2.9:3.1": "9. Addhānapañha",
"mil3.2.9:4.1": "Rājā āha—",
"mil3.2.9:4.2": "“bhante nāgasena, yaṃ panetaṃ brūsi ‘dīghamaddhānan’ti, kimetaṃ addhānaṃ nāmā”ti?",
"mil3.2.9:4.3": "“Atīto, mahārāja, addhā, anāgato addhā, paccuppanno addhā”ti.",
"mil3.2.9:4.4": "“Kiṃ pana, bhante, sabbe addhā atthī”ti?",
"mil3.2.9:4.5": "“Koci, mahārāja, addhā atthi, koci natthī”ti.",
"mil3.2.9:4.6": "“Katamo pana, bhante, atthi, katamo natthī”ti?",
"mil3.2.9:4.7": "“Ye te, mahārāja, saṅkhārā atītā vigatā niruddhā vipariṇatā, so addhā natthi, ye dhammā vipākā, ye ca vipākadhammadhammā, ye ca aññatra paṭisandhiṃ denti, so addhā atthi.",
"mil3.2.9:4.8": "Ye sattā kālaṅkatā aññatra uppannā, so ca addhā atthi.",
"mil3.2.9:4.9": "Ye sattā kālaṅkatā aññatra anuppannā, so addhā natthi.",
"mil3.2.9:4.10": "Ye ca sattā parinibbutā, so ca addhā natthi parinibbutattā”ti.",
"mil3.2.9:5.1": "“Kallosi, bhante nāgasenā”ti.",
"mil3.2.9:6.1": "Addhānapañho navamo.",
"mil3.2.9:7.1": "Addhānavaggo dutiyo.",
"mil3.2.9:8.1": "Imasmiṃ vagge nava pañhā."
}