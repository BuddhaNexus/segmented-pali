{
"mil7.4.10:1.1": "Milindapañha",
"mil7.4.10:2.1": "Opammakathāpañha",
"mil7.4.10:3.1": "Pathavīvagga",
"mil7.4.10:4.1": "10. Cakkavattiṅgapañha",
"mil7.4.10:5.1": "“Bhante nāgasena, ‘cakkavattissa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti?",
"mil7.4.10:5.2": "“Yathā, mahārāja, cakkavattī catūhi saṅgahavatthūhi janaṃ saṅgaṇhāti;",
"mil7.4.10:5.3": "evameva kho, mahārāja, yoginā yogāvacarena catassannaṃ parisānaṃ mānasaṃ saṅgahetabbaṃ anuggahetabbaṃ sampahaṃsetabbaṃ.",
"mil7.4.10:5.4": "Idaṃ, mahārāja, cakkavattissa paṭhamaṃ aṅgaṃ gahetabbaṃ.",
"mil7.4.10:6.1": "Puna caparaṃ, mahārāja, cakkavattissa vijite corā na uṭṭhahanti;",
"mil7.4.10:6.2": "evameva kho, mahārāja, yoginā yogāvacarena kāmarāgabyāpādavihiṃsāvitakkā na uppādetabbā.",
"mil7.4.10:6.3": "Idaṃ, mahārāja, cakkavattissa dutiyaṃ aṅgaṃ gahetabbaṃ.",
"mil7.4.10:6.4": "Bhāsitampetaṃ, mahārāja, bhagavatā devātidevena—",
"mil7.4.10:7.1": "‘Vitakkūpasame ca yo rato,",
"mil7.4.10:7.2": "Asubhaṃ bhāvayate sadā sato;",
"mil7.4.10:7.3": "Esa kho byanti kāhiti,",
"mil7.4.10:7.4": "Esa checchati mārabandhanan’ti.",
"mil7.4.10:8.1": "Puna caparaṃ, mahārāja, cakkavattī divase divase samuddapariyantaṃ mahāpathaviṃ anuyāyati kalyāṇapāpakāni vicinamāno;",
"mil7.4.10:8.2": "evameva kho, mahārāja, yoginā yogāvacarena kāyakammaṃ vacīkammaṃ manokammaṃ divase divase paccavekkhitabbaṃ ‘kiṃ nu kho me imehi tīhi ṭhānehi anupavajjassa divaso vītivattatī’ti.",
"mil7.4.10:8.3": "Idaṃ, mahārāja, cakkavattissa tatiyaṃ aṅgaṃ gahetabbaṃ.",
"mil7.4.10:8.4": "Bhāsitampetaṃ, mahārāja, bhagavatā devātidevena aṅguttaranikāyavare—",
"mil7.4.10:9.1": "‘Kathambhūtassa me rattindivā vītivattantīti pabbajitena abhiṇhaṃ paccavekkhitabban’ti.",
"mil7.4.10:10.1": "Puna caparaṃ, mahārāja, cakkavattissa abbhantarabāhirārakkhā susaṃvihitā hoti;",
"mil7.4.10:10.2": "evameva kho, mahārāja, yoginā yogāvacarena abbhantarānaṃ bāhirānaṃ kilesānaṃ ārakkhāya satidovāriko ṭhapetabbo.",
"mil7.4.10:10.3": "Idaṃ, mahārāja, cakkavattissa catutthaṃ aṅgaṃ gahetabbaṃ.",
"mil7.4.10:10.4": "Bhāsitampetaṃ, mahārāja, bhagavatā devātidevena—",
"mil7.4.10:11.1": "‘Satidovāriko, bhikkhave, ariyasāvako akusalaṃ pajahati kusalaṃ bhāveti, sāvajjaṃ pajahati, anavajjaṃ bhāveti, suddhamattānaṃ pariharatī’”ti.",
"mil7.4.10:12.1": "Cakkavattiṅgapañho dasamo.",
"mil7.4.10:13.1": "Pathavīvaggo tatiyo.",
"mil7.4.10:14.1": "Tassuddānaṃ",
"mil7.4.10:15.1": "Pathavī āpo ca tejo ca,",
"mil7.4.10:15.2": "vāyo ca pabbatena ca;",
"mil7.4.10:15.3": "Ākāso candasūriyo ca,",
"mil7.4.10:15.4": "sakko ca cakkavattināti."
}