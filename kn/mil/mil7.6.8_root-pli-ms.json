{
"mil7.6.8:1.1": "Milindapañha",
"mil7.6.8:2.1": "Opammakathāpañha",
"mil7.6.8:3.1": "Sīhavagga",
"mil7.6.8:4.1": "8. Jalūkaṅgapañha",
"mil7.6.8:5.1": "“Bhante nāgasena, ‘jalūkāya ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
"mil7.6.8:5.2": "“Yathā, mahārāja, jalūkā yattha allīyati, tattheva daḷhaṃ allīyitvā ruhiraṃ pivati;",
"mil7.6.8:5.3": "evameva kho, mahārāja, yoginā yogāvacarena yasmiṃ ārammaṇe cittaṃ allīyati, taṃ ārammaṇaṃ vaṇṇato ca saṇṭhānato ca disato ca okāsato ca paricchedato ca liṅgato ca nimittato ca daḷhaṃ patiṭṭhāpetvā tenevārammaṇena vimuttirasamasecanakaṃ pātabbaṃ.",
"mil7.6.8:5.4": "Idaṃ, mahārāja, jalūkāya ekaṃ aṅgaṃ gahetabbaṃ.",
"mil7.6.8:5.5": "Bhāsitampetaṃ, mahārāja, therena anuruddhena—",
"mil7.6.8:6.1": "‘Parisuddhena cittena,",
"mil7.6.8:6.2": "Ārammaṇe patiṭṭhāya;",
"mil7.6.8:6.3": "Tena cittena pātabbaṃ,",
"mil7.6.8:6.4": "Vimuttirasamasecanan’”ti.",
"mil7.6.8:7.1": "Jalūkaṅgapañho aṭṭhamo."
}