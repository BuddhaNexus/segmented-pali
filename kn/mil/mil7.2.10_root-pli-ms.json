{
"mil7.2.10:1.1": "Milindapañha",
"mil7.2.10:2.1": "Opammakathāpañha",
"mil7.2.10:3.1": "Gadrabhavagga",
"mil7.2.10:4.1": "10. Makkaṭaṅgapañha",
"mil7.2.10:5.1": "“Bhante nāgasena, ‘makkaṭassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
"mil7.2.10:5.2": "“Yathā, mahārāja, makkaṭo vāsamupagacchanto tathārūpe okāse mahatimahārukkhe pavivitte sabbaṭṭhakasākhe bhīruttāṇe vāsamupagacchati;",
"mil7.2.10:5.3": "evameva kho, mahārāja, yoginā yogāvacarena lajjiṃ pesalaṃ sīlavantaṃ kalyāṇadhammaṃ bahussutaṃ dhammadharaṃ vinayadharaṃ piyaṃ garubhāvanīyaṃ vattāraṃ vacanakkhamaṃ ovādakaṃ viññāpakaṃ sandassakaṃ samādapakaṃ samuttejakaṃ sampahaṃsakaṃ evarūpaṃ kalyāṇamittaṃ ācariyaṃ nissāya viharitabbaṃ.",
"mil7.2.10:5.4": "Idaṃ, mahārāja, makkaṭassa paṭhamaṃ aṅgaṃ gahetabbaṃ.",
"mil7.2.10:6.1": "Puna caparaṃ, mahārāja, makkaṭo rukkheyeva carati tiṭṭhati nisīdati, yadi niddaṃ okkamati, tattheva rattiṃ vāsamanubhavati;",
"mil7.2.10:6.2": "evameva kho, mahārāja, yoginā yogāvacarena pavanābhimukhena bhavitabbaṃ, pavaneyeva ṭhānacaṅkamanisajjāsayanaṃ niddaṃ okkamitabbaṃ, tattheva satipaṭṭhānamanubhavitabbaṃ.",
"mil7.2.10:6.3": "Idaṃ, mahārāja, makkaṭassa dutiyaṃ aṅgaṃ gahetabbaṃ.",
"mil7.2.10:6.4": "Bhāsitampetaṃ, mahārāja, therena sāriputtena dhammasenāpatinā—",
"mil7.2.10:7.1": "‘Caṅkamantopi tiṭṭhanto,",
"mil7.2.10:7.2": "nisajjāsayanena vā;",
"mil7.2.10:7.3": "Pavane sobhate bhikkhu,",
"mil7.2.10:7.4": "pavanantaṃva vaṇṇitan’”ti.",
"mil7.2.10:8.1": "Makkaṭaṅgapañho dasamo.",
"mil7.2.10:9.1": "Gadrabhavaggo paṭhamo.",
"mil7.2.10:10.1": "Tassuddānaṃ",
"mil7.2.10:11.1": "Gadrabho ceva kukkuṭo,",
"mil7.2.10:11.2": "kalando dīpini dīpiko;",
"mil7.2.10:11.3": "Kummo vaṃso ca cāpo ca,",
"mil7.2.10:11.4": "vāyaso atha makkaṭoti."
}