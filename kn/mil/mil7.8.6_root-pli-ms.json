{
"mil7.8.6:1.1": "Milindapañha",
"mil7.8.6:2.1": "Opammakathāpañha",
"mil7.8.6:3.1": "Kumbhavagga",
"mil7.8.6:4.1": "6. Bhojanaṅgapañha",
"mil7.8.6:5.1": "“Bhante nāgasena, ‘bhojanassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
"mil7.8.6:5.2": "“Yathā, mahārāja, bhojanaṃ sabbasattānaṃ upatthambho;",
"mil7.8.6:5.3": "evameva kho, mahārāja, yoginā yogāvacarena sabbasattānaṃ maggupatthambhena bhavitabbaṃ.",
"mil7.8.6:5.4": "Idaṃ, mahārāja, bhojanassa paṭhamaṃ aṅgaṃ gahetabbaṃ.",
"mil7.8.6:6.1": "Puna caparaṃ, mahārāja, bhojanaṃ sabbasattānaṃ balaṃ vaḍḍheti;",
"mil7.8.6:6.2": "evameva kho, mahārāja, yoginā yogāvacarena puññavaḍḍhiyā vaḍḍhitabbaṃ.",
"mil7.8.6:6.3": "Idaṃ, mahārāja, bhojanassa dutiyaṃ aṅgaṃ gahetabbaṃ.",
"mil7.8.6:7.1": "Puna caparaṃ, mahārāja, bhojanaṃ sabbasattānaṃ abhipatthitaṃ;",
"mil7.8.6:7.2": "evameva kho, mahārāja, yoginā yogāvacarena sabbalokābhipatthitena bhavitabbaṃ.",
"mil7.8.6:7.3": "Idaṃ, mahārāja, bhojanassa tatiyaṃ aṅgaṃ gahetabbaṃ.",
"mil7.8.6:7.4": "Bhāsitampetaṃ, mahārāja, therena mahāmoggallānena—",
"mil7.8.6:8.1": "‘Saṃyamena niyamena,",
"mil7.8.6:8.2": "sīlena paṭipattiyā;",
"mil7.8.6:8.3": "Patthitena bhavitabbaṃ,",
"mil7.8.6:8.4": "sabbalokassa yoginā’”ti.",
"mil7.8.6:9.1": "Bhojanaṅgapañho chaṭṭho."
}