{
"mil3.7.9:1.1": "Milindapañha",
"mil3.7.9:2.1": "Arūpadhammavavatthānavagga",
"mil3.7.9:3.1": "9. Uttarakurukādigamanapañha",
"mil3.7.9:4.1": "Rājā āha—",
"mil3.7.9:4.2": "“bhante nāgasena, atthi koci, yo iminā sarīrena uttarakuruṃ vā gaccheyya, brahmalokaṃ vā, aññaṃ vā pana dīpan”ti?",
"mil3.7.9:4.3": "“Atthi, mahārāja, yo iminā cātummahābhūtikena kāyena uttarakuruṃ vā gaccheyya, brahmalokaṃ vā, aññaṃ vā pana dīpan”ti.",
"mil3.7.9:5.1": "“Kathaṃ, bhante nāgasena, iminā cātummahābhūtikena kāyena uttarakuruṃ vā gaccheyya, brahmalokaṃ vā, aññaṃ vā pana dīpan”ti?",
"mil3.7.9:5.2": "“Abhijānāsi nu tvaṃ, mahārāja, imissā pathaviyā vidatthiṃ vā ratanaṃ vā laṅghitā”ti?",
"mil3.7.9:5.3": "“Āma, bhante, abhijānāmi ‘ahaṃ, bhante nāgasena, aṭṭhapi rataniyo laṅghemī’”ti.",
"mil3.7.9:5.4": "“Kathaṃ tvaṃ, mahārāja, aṭṭhapi rataniyo laṅghesī”ti?",
"mil3.7.9:5.5": "“Ahañhi, bhante, cittaṃ uppādemi ‘ettha nipatissāmī’ti saha cittuppādena kāyo me lahuko hotī”ti.",
"mil3.7.9:5.6": "“Evameva kho, mahārāja, iddhimā bhikkhu cetovasippatto kāyaṃ citte samāropetvā cittavasena vehāsaṃ gacchatī”ti.",
"mil3.7.9:6.1": "“Kallosi, bhante nāgasenā”ti.",
"mil3.7.9:7.1": "Uttarakurukādigamanapañho navamo."
}