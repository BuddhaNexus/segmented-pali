{
"iti8:1.1": "Itivuttaka 8",
"iti8:2.1": "Mānapariññāsutta",
"iti8:3.1": "Vuttañhetaṃ bhagavatā vuttamarahatāti me sutaṃ:",
"iti8:4.1": "“Mānaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya.",
"iti8:4.2": "Mānañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā”ti.",
"iti8:4.3": "Etamatthaṃ bhagavā avoca.",
"iti8:4.4": "Tatthetaṃ iti vuccati:",
"iti8:5.1": "“Mānupetā ayaṃ pajā,",
"iti8:5.2": "mānaganthā bhave ratā;",
"iti8:5.3": "Mānaṃ aparijānantā,",
"iti8:5.4": "āgantāro punabbhavaṃ.",
"iti8:6.1": "Ye ca mānaṃ pahantvāna,",
"iti8:6.2": "vimuttā mānasaṅkhaye;",
"iti8:6.3": "Te mānaganthābhibhuno,",
"iti8:6.4": "sabbadukkhamupaccagun”ti.",
"iti8:7.1": "Ayampi attho vutto bhagavatā, iti me sutanti.",
"iti8:8.1": "Aṭṭhamaṃ."
}