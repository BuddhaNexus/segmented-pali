{
"iti33:1.1": "Itivuttaka 33",
"iti33:2.1": "Dutiyasīlasutta",
"iti33:3.1": "Vuttañhetaṃ bhagavatā vuttamarahatāti me sutaṃ:",
"iti33:4.1": "“Dvīhi, bhikkhave, dhammehi samannāgato puggalo yathābhataṃ nikkhitto evaṃ sagge.",
"iti33:4.2": "Katamehi dvīhi?",
"iti33:4.3": "Bhaddakena ca sīlena, bhaddikāya ca diṭṭhiyā.",
"iti33:4.4": "Imehi kho, bhikkhave, dvīhi dhammehi samannāgato puggalo yathābhataṃ nikkhitto evaṃ sagge”ti.",
"iti33:4.5": "Etamatthaṃ bhagavā avoca.",
"iti33:4.6": "Tatthetaṃ iti vuccati:",
"iti33:5.1": "“Bhaddakena ca sīlena,",
"iti33:5.2": "bhaddikāya ca diṭṭhiyā;",
"iti33:5.3": "Etehi dvīhi dhammehi,",
"iti33:5.4": "yo samannāgato naro;",
"iti33:5.5": "Kāyassa bhedā sappañño,",
"iti33:5.6": "saggaṃ so upapajjatī”ti.",
"iti33:6.1": "Ayampi attho vutto bhagavatā, iti me sutanti.",
"iti33:7.1": "Chaṭṭhaṃ."
}