{
"iti108:1.1": "Itivuttaka 108",
"iti108:2.1": "Kuhasutta",
"iti108:3.1": "Vuttañhetaṃ bhagavatā vuttamarahatāti me sutaṃ:",
"iti108:4.1": "“Ye keci, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā.",
"iti108:4.2": "Apagatā ca te, bhikkhave, bhikkhū imasmā dhammavinayā;",
"iti108:4.3": "na ca te imasmiṃ dhammavinaye vuddhiṃ virūḷhiṃ vepullaṃ āpajjanti.",
"iti108:4.4": "Ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā.",
"iti108:4.5": "Anapagatā ca te, bhikkhave, bhikkhū imasmā dhammavinayā;",
"iti108:4.6": "te ca imasmiṃ dhammavinaye vuddhiṃ virūḷhiṃ vepullaṃ āpajjantī”ti.",
"iti108:4.7": "Etamatthaṃ bhagavā avoca.",
"iti108:4.8": "Tatthetaṃ iti vuccati:",
"iti108:5.1": "“Kuhā thaddhā lapā siṅgī,",
"iti108:5.2": "unnaḷā asamāhitā;",
"iti108:5.3": "Na te dhamme virūhanti,",
"iti108:5.4": "sammāsambuddhadesite.",
"iti108:6.1": "Nikkuhā nillapā dhīrā,",
"iti108:6.2": "atthaddhā susamāhitā;",
"iti108:6.3": "Te ve dhamme virūhanti,",
"iti108:6.4": "sammāsambuddhadesite”ti.",
"iti108:7.1": "Ayampi attho vutto bhagavatā, iti me sutanti.",
"iti108:8.1": "Navamaṃ."
}