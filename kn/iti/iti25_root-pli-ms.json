{
"iti25:1.1": "Itivuttaka 25",
"iti25:2.1": "Musāvādasutta",
"iti25:3.1": "Vuttañhetaṃ bhagavatā vuttamarahatāti me sutaṃ:",
"iti25:4.1": "“Ekadhammaṃ atītassa, bhikkhave, purisapuggalassa nāhaṃ tassa kiñci pāpakammaṃ akaraṇīyanti vadāmi.",
"iti25:4.2": "Katamaṃ ekadhammaṃ?",
"iti25:4.3": "Yadidaṃ, bhikkhave, sampajānamusāvādo”ti.",
"iti25:4.4": "Etamatthaṃ bhagavā avoca.",
"iti25:4.5": "Tatthetaṃ iti vuccati:",
"iti25:5.1": "“Ekadhammaṃ atītassa,",
"iti25:5.2": "musāvādissa jantuno;",
"iti25:5.3": "Vitiṇṇaparalokassa,",
"iti25:5.4": "natthi pāpaṃ akāriyan”ti.",
"iti25:6.1": "Ayampi attho vutto bhagavatā, iti me sutanti.",
"iti25:7.1": "Pañcamaṃ."
}