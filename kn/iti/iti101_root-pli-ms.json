{
"iti101:1.1": "Itivuttaka 101",
"iti101:2.1": "Sulabhasutta",
"iti101:3.1": "Vuttañhetaṃ bhagavatā vuttamarahatāti me sutaṃ:",
"iti101:4.1": "“Cattārimāni, bhikkhave, appāni ceva sulabhāni ca, tāni ca anavajjāni.",
"iti101:4.2": "Katamāni cattāri?",
"iti101:4.3": "Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ.",
"iti101:4.4": "Piṇḍiyālopo, bhikkhave, bhojanānaṃ appañca sulabhañca, tañca anavajjaṃ.",
"iti101:4.5": "Rukkhamūlaṃ, bhikkhave, senāsanānaṃ appañca sulabhañca, tañca anavajjaṃ.",
"iti101:4.6": "Pūtimuttaṃ, bhikkhave, bhesajjānaṃ appañca sulabhañca tañca anavajjaṃ.",
"iti101:4.7": "Imāni kho, bhikkhave, cattāri appāni ceva sulabhāni ca, tāni ca anavajjāni.",
"iti101:4.8": "Yato kho, bhikkhave, bhikkhu appena ca tuṭṭho hoti sulabhena ca anavajjena ca, idamassāhaṃ aññataraṃ sāmaññaṅganti vadāmī”ti.",
"iti101:4.9": "Etamatthaṃ bhagavā avoca.",
"iti101:4.10": "Tatthetaṃ iti vuccati:",
"iti101:5.1": "“Anavajjena tuṭṭhassa,",
"iti101:5.2": "appena sulabhena ca;",
"iti101:5.3": "Na senāsanamārabbha,",
"iti101:5.4": "cīvaraṃ pānabhojanaṃ;",
"iti101:5.5": "Vighāto hoti cittassa,",
"iti101:5.6": "disā nappaṭihaññati.",
"iti101:6.1": "Ye cassa dhammā akkhātā,",
"iti101:6.2": "sāmaññassānulomikā;",
"iti101:6.3": "Adhiggahitā tuṭṭhassa,",
"iti101:6.4": "appamattassa bhikkhuno”ti.",
"iti101:7.1": "Ayampi attho vutto bhagavatā, iti me sutanti.",
"iti101:8.1": "Dutiyaṃ."
}