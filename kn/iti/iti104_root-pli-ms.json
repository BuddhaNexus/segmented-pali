{
"iti104:1.1": "Itivuttaka 104",
"iti104:2.1": "Sīlasampannasutta",
"iti104:3.1": "Vuttañhetaṃ bhagavatā vuttamarahatāti me sutaṃ:",
"iti104:4.1": "“Ye te, bhikkhave, bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṃsakā alaṃsamakkhātāro saddhammassa dassanampahaṃ, bhikkhave, tesaṃ bhikkhūnaṃ bahūpakāraṃ vadāmi;",
"iti104:4.2": "savanampahaṃ, bhikkhave, tesaṃ bhikkhūnaṃ bahūpakāraṃ vadāmi;",
"iti104:4.3": "upasaṅkamanampahaṃ, bhikkhave, tesaṃ bhikkhūnaṃ bahūpakāraṃ vadāmi;",
"iti104:4.4": "payirupāsanampahaṃ, bhikkhave, tesaṃ bhikkhūnaṃ bahūpakāraṃ vadāmi;",
"iti104:4.5": "anussaraṇampahaṃ, bhikkhave, tesaṃ bhikkhūnaṃ bahūpakāraṃ vadāmi;",
"iti104:4.6": "anupabbajjampahaṃ, bhikkhave, tesaṃ bhikkhūnaṃ bahūpakāraṃ vadāmi.",
"iti104:4.7": "Taṃ kissa hetu?",
"iti104:4.8": "Tathārūpe, bhikkhave, bhikkhū sevato bhajato payirupāsato aparipūropi sīlakkhandho bhāvanāpāripūriṃ gacchati, aparipūropi samādhikkhandho bhāvanāpāripūriṃ gacchati, aparipūropi paññākkhandho bhāvanāpāripūriṃ gacchati, aparipūropi vimuttikkhandho bhāvanāpāripūriṃ gacchati, aparipūropi vimuttiñāṇadassanakkhandho bhāvanāpāripūriṃ gacchati.",
"iti104:4.9": "Evarūpā ca te, bhikkhave, bhikkhū satthārotipi vuccanti, satthavāhātipi vuccanti, raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi vuccanti, pajjotakarātipi vuccanti, ukkādhārātipi vuccanti, pabhaṅkarātipi vuccanti, ariyātipi vuccanti, cakkhumantotipi vuccantī”ti.",
"iti104:4.10": "Etamatthaṃ bhagavā avoca.",
"iti104:4.11": "Tatthetaṃ iti vuccati:",
"iti104:5.1": "“Pāmojjakaraṇaṃ ṭhānaṃ,",
"iti104:5.2": "etaṃ hoti vijānataṃ;",
"iti104:5.3": "Yadidaṃ bhāvitattānaṃ,",
"iti104:5.4": "ariyānaṃ dhammajīvinaṃ.",
"iti104:6.1": "Te jotayanti saddhammaṃ,",
"iti104:6.2": "bhāsayanti pabhaṅkarā;",
"iti104:6.3": "Ālokakaraṇā dhīrā,",
"iti104:6.4": "cakkhumanto raṇañjahā.",
"iti104:7.1": "Yesaṃ ve sāsanaṃ sutvā,",
"iti104:7.2": "sammadaññāya paṇḍitā;",
"iti104:7.3": "Jātikkhayamabhiññāya,",
"iti104:7.4": "nāgacchanti punabbhavan”ti.",
"iti104:8.1": "Ayampi attho vutto bhagavatā, iti me sutanti.",
"iti104:9.1": "Pañcamaṃ."
}