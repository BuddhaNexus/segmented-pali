{
"iti74:1.1": "Itivuttaka 74",
"iti74:2.1": "Puttasutta",
"iti74:3.1": "Vuttañhetaṃ bhagavatā vuttamarahatāti me sutaṃ:",
"iti74:4.1": "“Tayome, bhikkhave, puttā santo saṃvijjamānā lokasmiṃ.",
"iti74:4.2": "Katame tayo?",
"iti74:4.3": "Atijāto, anujāto, avajātoti.",
"iti74:5.1": "Kathañca, bhikkhave, putto atijāto hoti?",
"iti74:5.2": "Idha, bhikkhave, puttassa mātāpitaro honti—",
"iti74:5.3": "na buddhaṃ saraṇaṃ gatā, na dhammaṃ saraṇaṃ gatā, na saṅghaṃ saraṇaṃ gatā;",
"iti74:5.4": "pāṇātipātā appaṭiviratā, adinnādānā appaṭiviratā, kāmesumicchācārā appaṭiviratā, musāvādā appaṭiviratā, surāmerayamajjapamādaṭṭhānā appaṭiviratā, dussīlā pāpadhammā.",
"iti74:5.5": "Putto ca nesaṃ hoti—",
"iti74:5.6": "buddhaṃ saraṇaṃ gato, dhammaṃ saraṇaṃ gato, saṅghaṃ saraṇaṃ gato;",
"iti74:5.7": "pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo.",
"iti74:5.8": "Evaṃ kho, bhikkhave, putto atijāto hoti.",
"iti74:6.1": "Kathañca, bhikkhave, putto anujāto hoti?",
"iti74:6.2": "Idha, bhikkhave, puttassa mātāpitaro honti—",
"iti74:6.3": "buddhaṃ saraṇaṃ gatā, dhammaṃ saraṇaṃ gatā, saṅghaṃ saraṇaṃ gatā;",
"iti74:6.4": "pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā.",
"iti74:6.5": "Puttopi nesaṃ hoti—",
"iti74:6.6": "buddhaṃ saraṇaṃ gato, dhammaṃ saraṇaṃ gato, saṅghaṃ saraṇaṃ gato;",
"iti74:6.7": "pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo.",
"iti74:6.8": "Evaṃ kho, bhikkhave, putto anujāto hoti.",
"iti74:7.1": "Kathañca, bhikkhave, putto avajāto hoti?",
"iti74:7.2": "Idha, bhikkhave, puttassa mātāpitaro honti—",
"iti74:7.3": "buddhaṃ saraṇaṃ gatā, dhammaṃ saraṇaṃ gatā, saṅghaṃ saraṇaṃ gatā;",
"iti74:7.4": "pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā.",
"iti74:7.5": "Putto ca nesaṃ hoti—",
"iti74:7.6": "na buddhaṃ saraṇaṃ gato, na dhammaṃ saraṇaṃ gato, na saṅghaṃ saraṇaṃ gato;",
"iti74:7.7": "pāṇātipātā appaṭivirato, adinnādānā appaṭivirato, kāmesumicchācārā appaṭivirato, musāvādā appaṭivirato, surāmerayamajjapamādaṭṭhānā appaṭivirato, dussīlo pāpadhammo.",
"iti74:7.8": "Evaṃ kho, bhikkhave, putto avajāto hoti.",
"iti74:7.9": "Ime kho, bhikkhave, tayo puttā santo saṃvijjamānā lokasmin”ti.",
"iti74:7.10": "Etamatthaṃ bhagavā avoca.",
"iti74:7.11": "Tatthetaṃ iti vuccati:",
"iti74:8.1": "“Atijātaṃ anujātaṃ,",
"iti74:8.2": "puttamicchanti paṇḍitā;",
"iti74:8.3": "Avajātaṃ na icchanti,",
"iti74:8.4": "yo hoti kulagandhano.",
"iti74:9.1": "Ete kho puttā lokasmiṃ,",
"iti74:9.2": "ye bhavanti upāsakā;",
"iti74:9.3": "Saddhā sīlena sampannā,",
"iti74:9.4": "vadaññū vītamaccharā;",
"iti74:9.5": "Cando abbhaghanā mutto,",
"iti74:9.6": "parisāsu virocare”ti.",
"iti74:10.1": "Ayampi attho vutto bhagavatā, iti me sutanti.",
"iti74:11.1": "Pañcamaṃ."
}