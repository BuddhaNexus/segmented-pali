{
"iti39:1.1": "Itivuttaka 39",
"iti39:2.1": "Desanāsutta",
"iti39:3.1": "Vuttañhetaṃ bhagavatā vuttamarahatāti me sutaṃ:",
"iti39:4.1": "“Tathāgatassa, bhikkhave, arahato sammāsambuddhassa dve dhammadesanā pariyāyena bhavanti.",
"iti39:4.2": "Katamā dve?",
"iti39:4.3": "‘Pāpaṃ pāpakato passathā’ti—",
"iti39:4.4": "ayaṃ paṭhamā dhammadesanā;",
"iti39:4.5": "‘pāpaṃ pāpakato disvā tattha nibbindatha virajjatha vimuccathā’ti—",
"iti39:4.6": "ayaṃ dutiyā dhammadesanā.",
"iti39:4.7": "Tathāgatassa, bhikkhave, arahato sammāsambuddhassa imā dve dhammadesanā pariyāyena bhavantī”ti.",
"iti39:4.8": "Etamatthaṃ bhagavā avoca.",
"iti39:4.9": "Tatthetaṃ iti vuccati:",
"iti39:5.1": "“Tathāgatassa buddhassa,",
"iti39:5.2": "sabbabhūtānukampino;",
"iti39:5.3": "Pariyāyavacanaṃ passa,",
"iti39:5.4": "dve ca dhammā pakāsitā.",
"iti39:6.1": "Pāpakaṃ passatha cetaṃ,",
"iti39:6.2": "tattha cāpi virajjatha;",
"iti39:6.3": "Tato virattacittāse,",
"iti39:6.4": "dukkhassantaṃ karissathā”ti.",
"iti39:7.1": "Ayampi attho vutto bhagavatā, iti me sutanti.",
"iti39:8.1": "Dutiyaṃ."
}