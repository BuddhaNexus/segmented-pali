{
"iti32:1.1": "Itivuttaka 32",
"iti32:2.1": "Paṭhamasīlasutta",
"iti32:3.1": "Vuttañhetaṃ bhagavatā vuttamarahatāti me sutaṃ:",
"iti32:4.1": "“Dvīhi, bhikkhave, dhammehi samannāgato puggalo yathābhataṃ nikkhitto evaṃ niraye.",
"iti32:4.2": "Katamehi dvīhi?",
"iti32:4.3": "Pāpakena ca sīlena, pāpikāya ca diṭṭhiyā.",
"iti32:4.4": "Imehi kho, bhikkhave, dvīhi dhammehi samannāgato puggalo yathābhataṃ nikkhitto evaṃ niraye”ti.",
"iti32:4.5": "Etamatthaṃ bhagavā avoca.",
"iti32:4.6": "Tatthetaṃ iti vuccati:",
"iti32:5.1": "“Pāpakena ca sīlena,",
"iti32:5.2": "pāpikāya ca diṭṭhiyā;",
"iti32:5.3": "Etehi dvīhi dhammehi,",
"iti32:5.4": "yo samannāgato naro;",
"iti32:5.5": "Kāyassa bhedā duppañño,",
"iti32:5.6": "nirayaṃ sopapajjatī”ti.",
"iti32:6.1": "Ayampi attho vutto bhagavatā, iti me sutanti.",
"iti32:7.1": "Pañcamaṃ."
}