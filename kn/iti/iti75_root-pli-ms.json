{
"iti75:1.1": "Itivuttaka 75",
"iti75:2.1": "Avuṭṭhikasutta",
"iti75:3.1": "Vuttañhetaṃ bhagavatā vuttamarahatāti me sutaṃ:",
"iti75:4.1": "“Tayome, bhikkhave, puggalā santo saṃvijjamānā lokasmiṃ.",
"iti75:4.2": "Katame tayo?",
"iti75:4.3": "Avuṭṭhikasamo, padesavassī, sabbatthābhivassī.",
"iti75:5.1": "Kathañca, bhikkhave, puggalo avuṭṭhikasamo hoti?",
"iti75:5.2": "Idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ.",
"iti75:5.3": "Evaṃ kho, bhikkhave, puggalo avuṭṭhikasamo hoti.",
"iti75:6.1": "Kathañca, bhikkhave, puggalo padesavassī hoti?",
"iti75:6.2": "Idha, bhikkhave, ekacco puggalo ekaccānaṃ dātā hoti, ekaccānaṃ na dātā hoti samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ.",
"iti75:6.3": "Evaṃ kho, bhikkhave, puggalo padesavassī hoti.",
"iti75:7.1": "Kathañca, bhikkhave, puggalo sabbatthābhivassī hoti?",
"iti75:7.2": "Idha, bhikkhave, ekacco puggalo sabbesaṃva deti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ.",
"iti75:7.3": "Evaṃ kho, bhikkhave, puggalo sabbatthābhivassī hoti.",
"iti75:7.4": "Ime kho, bhikkhave, tayo puggalā santo saṃvijjamānā lokasmin”ti.",
"iti75:7.5": "Etamatthaṃ bhagavā avoca.",
"iti75:7.6": "Tatthetaṃ iti vuccati:",
"iti75:8.1": "“Na samaṇe na brāhmaṇe,",
"iti75:8.2": "Na kapaṇaddhikavanibbake;",
"iti75:8.3": "Laddhāna saṃvibhājeti,",
"iti75:8.4": "Annaṃ pānañca bhojanaṃ;",
"iti75:8.5": "Taṃ ve avuṭṭhikasamoti,",
"iti75:8.6": "Āhu naṃ purisādhamaṃ.",
"iti75:9.1": "Ekaccānaṃ na dadāti,",
"iti75:9.2": "ekaccānaṃ pavecchati;",
"iti75:9.3": "Taṃ ve padesavassīti,",
"iti75:9.4": "āhu medhāvino janā.",
"iti75:10.1": "Subhikkhavāco puriso,",
"iti75:10.2": "sabbabhūtānukampako;",
"iti75:10.3": "Āmodamāno pakireti,",
"iti75:10.4": "detha dethāti bhāsati.",
"iti75:11.1": "Yathāpi megho thanayitvā,",
"iti75:11.2": "gajjayitvā pavassati;",
"iti75:11.3": "Thalaṃ ninnañca pūreti,",
"iti75:11.4": "abhisandantova vārinā.",
"iti75:12.1": "Evamevaṃ idhekacco,",
"iti75:12.2": "puggalo hoti tādiso;",
"iti75:12.3": "Dhammena saṃharitvāna,",
"iti75:12.4": "uṭṭhānādhigataṃ dhanaṃ;",
"iti75:12.5": "Tappeti annapānena,",
"iti75:12.6": "sammā patte vanibbake”ti.",
"iti75:13.1": "Ayampi attho vutto bhagavatā, iti me sutanti.",
"iti75:14.1": "Chaṭṭhaṃ."
}