{
"cnd12:1.1": "Cūḷaniddesa",
"cnd12:2.1": "Pārāyanavagganiddesa",
"cnd12:3.1": "Pucchāniddesa",
"cnd12:4.1": "8. Hemakamāṇavapucchāniddesa",
"cnd12:5.1": "Ye me pubbe viyākaṃsu,",
"cnd12:5.2": "iccāyasmā hemako",
"cnd12:5.3": "Huraṃ gotamasāsanā;",
"cnd12:5.4": "Iccāsi iti bhavissati,",
"cnd12:5.5": "Sabbaṃ taṃ itihītihaṃ;",
"cnd12:5.6": "Sabbaṃ taṃ takkavaḍḍhanaṃ,",
"cnd12:5.7": "Nāhaṃ tattha abhiramiṃ. #1",
"cnd12:6.1": "Ye me pubbe viyākaṃsūti yo ca bāvarī brāhmaṇo ye caññe tassa ācariyā, te sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ byākaṃsu ācikkhiṃsu desayiṃsu paññapiṃsu paṭṭhapiṃsu vivariṃsu vibhajiṃsu uttānīakaṃsu pakāsesunti—",
"cnd12:6.2": "ye me pubbe viyākaṃsu.",
"cnd12:6.3": "Iccāyasmā hemakoti.",
"cnd12:6.4": "Iccāti padasandhi … pe … padānupubbatāpetaṃ—",
"cnd12:6.7": "iccāti.",
"cnd12:6.8": "Āyasmāti piyavacanaṃ … pe ….",
"cnd12:6.9": "Hemakoti tassa brāhmaṇassa nāmaṃ … pe … abhilāpoti—",
"cnd12:6.10": "iccāyasmā hemako.",
"cnd12:7.1": "Huraṃ gotamasāsanāti huraṃ gotamasāsanā paraṃ gotamasāsanā pure gotamasāsanā paṭhamataraṃ gotamasāsanā buddhasāsanā jinasāsanā tathāgatasāsanā arahantasāsanāti—",
"cnd12:7.2": "huraṃ gotamasāsanā.",
"cnd12:8.1": "Iccāsi iti bhavissatīti evaṃ kira āsi, evaṃ kira bhavissatīti—",
"cnd12:8.2": "iccāsi iti bhavissati.",
"cnd12:9.1": "Sabbaṃ taṃ itihītihanti sabbaṃ taṃ itihītihaṃ itikirāya paraṃparāya piṭakasampadāya takkahetu nayahetu ākāraparivitakkena diṭṭhinijjhānakkhantiyā na sāmaṃ sayamabhiññātaṃ na attapaccakkhadhammaṃ kathayiṃsūti—",
"cnd12:9.2": "sabbaṃ taṃ itihītihaṃ.",
"cnd12:10.1": "Sabbaṃ taṃ takkavaḍḍhananti sabbaṃ taṃ takkavaḍḍhanaṃ vitakkavaḍḍhanaṃ saṅkappavaḍḍhanaṃ kāmavitakkavaḍḍhanaṃ byāpādavitakkavaḍḍhanaṃ vihiṃsāvitakkavaḍḍhanaṃ ñātivitakkavaḍḍhanaṃ janapadavitakkavaḍḍhanaṃ amarāvitakkavaḍḍhanaṃ parānudayatāpaṭisaṃyuttavitakkavaḍḍhanaṃ lābhasakkārasilokapaṭisaṃyuttavitakkavaḍḍhanaṃ anavaññattipaṭisaṃyuttavitakkavaḍḍhananti—",
"cnd12:10.2": "sabbaṃ taṃ takkavaḍḍhanaṃ.",
"cnd12:11.1": "Nāhaṃ tattha abhiraminti nāhaṃ tattha abhiramiṃ na vindiṃ nādhigacchiṃ na paṭilabhinti—",
"cnd12:11.2": "nāhaṃ tattha abhiramiṃ.",
"cnd12:11.3": "Tenāha so brāhmaṇo—",
"cnd12:12.1": "“Ye me pubbe viyākaṃsu,",
"cnd12:12.2": "iccāyasmā hemako",
"cnd12:12.3": "Huraṃ gotamasāsanā;",
"cnd12:12.4": "Iccāsi iti bhavissati,",
"cnd12:12.5": "Sabbaṃ taṃ itihītihaṃ;",
"cnd12:12.6": "Sabbaṃ taṃ takkavaḍḍhanaṃ,",
"cnd12:12.7": "Nāhaṃ tattha abhiramin”ti.",
"cnd12:13.1": "Tvañca me dhammamakkhāhi,",
"cnd12:13.2": "Taṇhānigghātanaṃ muni;",
"cnd12:13.3": "Yaṃ viditvā sato caraṃ,",
"cnd12:13.4": "Tare loke visattikaṃ. #2",
"cnd12:14.1": "Tvañca me dhammamakkhāhīti.",
"cnd12:14.2": "Tvanti bhagavantaṃ bhaṇati.",
"cnd12:14.3": "Dhammamakkhāhīti.",
"cnd12:14.4": "Dhammanti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṃ aṭṭhaṅgikaṃ maggaṃ nibbānañca nibbānagāminiñca paṭipadaṃ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
"cnd12:14.5": "tvañca me dhammamakkhāhi.",
"cnd12:15.1": "Taṇhānigghātanaṃ munīti.",
"cnd12:15.2": "Taṇhāti—",
"cnd12:15.3": "rūpataṇhā … pe … dhammataṇhā.",
"cnd12:15.6": "Taṇhānigghātanaṃ taṇhāpahānaṃ taṇhāvūpasamaṃ taṇhāpaṭinissaggaṃ taṇhāpaṭippassaddhiṃ amataṃ nibbānaṃ.",
"cnd12:15.7": "Munīti monaṃ vuccati ñāṇaṃ … pe …",
"cnd12:15.9": "saṅgajālamaticca so munīti—",
"cnd12:15.10": "taṇhānigghātanaṃ muni.",
"cnd12:16.1": "Yaṃ viditvā sato caranti yaṃ viditaṃ katvā tulayitvā tīrayitvā vibhāvayitvā vibhūtaṃ katvā.",
"cnd12:16.2": "“Sabbe saṅkhārā aniccā”ti viditaṃ katvā tulayitvā tīrayitvā vibhāvayitvā vibhūtaṃ katvā,",
"cnd12:16.3": "“sabbe saṅkhārā dukkhā”ti … pe …",
"cnd12:16.4": "“sabbe dhammā anattā”ti … pe …",
"cnd12:16.6": "“yaṃ kiñci samudayadhammaṃ sabbaṃ taṃ nirodhadhamman”ti viditaṃ katvā tulayitvā tīrayitvā vibhāvayitvā vibhūtaṃ katvā.",
"cnd12:16.7": "Satoti catūhi kāraṇehi sato—",
"cnd12:16.8": "kāye kāyānupassanāsatipaṭṭhānaṃ bhāvento sato … pe …",
"cnd12:16.9": "so vuccati sato.",
"cnd12:16.10": "Caranti caranto viharanto iriyanto vattento pālento yapento yāpentoti—",
"cnd12:16.11": "yaṃ viditvā sato caraṃ.",
"cnd12:17.1": "Tare loke visattikanti visattikā vuccati taṇhā.",
"cnd12:17.2": "Yo rāgo sārāgo … pe … abhijjhā lobho akusalamūlaṃ.",
"cnd12:17.5": "Visattikāti kenaṭṭhena visattikā … pe …",
"cnd12:17.7": "visaṭā vitthatāti visattikā.",
"cnd12:17.8": "Loketi apāyaloke manussaloke devaloke khandhaloke dhātuloke āyatanaloke.",
"cnd12:17.9": "Tare loke visattikanti loke vesā visattikā loke vetaṃ visattikaṃ sato tareyyaṃ uttareyyaṃ patareyyaṃ samatikkameyyaṃ vītivatteyyanti—",
"cnd12:17.10": "tare loke visattikaṃ.",
"cnd12:17.11": "Tenāha so brāhmaṇo—",
"cnd12:18.1": "“Tvañca me dhammamakkhāhi,",
"cnd12:18.2": "taṇhānigghātanaṃ muni;",
"cnd12:18.3": "Yaṃ viditvā sato caraṃ,",
"cnd12:18.4": "tare loke visattikan”ti.",
"cnd12:19.1": "Idha diṭṭhasutamutaviññātesu,",
"cnd12:19.2": "Piyarūpesu hemaka;",
"cnd12:19.3": "Chandarāgavinodanaṃ,",
"cnd12:19.4": "Nibbānapadamaccutaṃ. #3",
"cnd12:20.1": "Idha diṭṭhasutamutaviññātesūti.",
"cnd12:20.2": "Diṭṭhanti cakkhunā diṭṭhaṃ;",
"cnd12:20.3": "sutanti sotena sutaṃ;",
"cnd12:20.4": "mutanti ghānena ghāyitaṃ jivhāya sāyitaṃ kāyena phuṭṭhaṃ;",
"cnd12:20.5": "viññātanti manasā viññātanti—",
"cnd12:20.6": "idha diṭṭhasutamutaviññātesu.",
"cnd12:21.1": "Piyarūpesu hemakāti kiñca loke piyarūpaṃ sātarūpaṃ?",
"cnd12:21.2": "Cakkhu loke piyarūpaṃ sātarūpaṃ, sotaṃ loke … pe …",
"cnd12:21.4": "ghānaṃ loke …",
"cnd12:21.5": "jivhā loke …",
"cnd12:21.6": "kāyo loke …",
"cnd12:21.7": "mano loke piyarūpaṃ sātarūpaṃ;",
"cnd12:21.8": "rūpā loke piyarūpaṃ sātarūpaṃ, saddā loke …",
"cnd12:21.9": "gandhā loke …",
"cnd12:21.10": "rasā loke …",
"cnd12:21.11": "phoṭṭhabbā loke …",
"cnd12:21.12": "dhammā loke piyarūpaṃ sātarūpaṃ;",
"cnd12:21.13": "cakkhuviññāṇaṃ loke piyarūpaṃ sātarūpaṃ, sotaviññāṇaṃ loke piyarūpaṃ sātarūpaṃ, ghānaviññāṇaṃ loke …",
"cnd12:21.14": "jivhāviññāṇaṃ loke …",
"cnd12:21.15": "kāyaviññāṇaṃ loke …",
"cnd12:21.16": "manoviññāṇaṃ loke piyarūpaṃ sātarūpaṃ, cakkhusamphasso loke …",
"cnd12:21.17": "sotasamphasso loke …",
"cnd12:21.18": "ghānasamphasso loke …",
"cnd12:21.19": "jivhāsamphasso loke …",
"cnd12:21.20": "kāyasamphasso loke …",
"cnd12:21.21": "manosamphasso loke piyarūpaṃ sātarūpaṃ;",
"cnd12:21.22": "cakkhusamphassajā vedanā loke piyarūpaṃ sātarūpaṃ …",
"cnd12:21.23": "sotasamphassajā vedanā …",
"cnd12:21.24": "ghānasamphassajā vedanā …",
"cnd12:21.25": "jivhāsamphassajā vedanā …",
"cnd12:21.26": "kāyasamphassajā vedanā …",
"cnd12:21.27": "manosamphassajā vedanā loke piyarūpaṃ sātarūpaṃ;",
"cnd12:21.28": "rūpasaññā loke …",
"cnd12:21.29": "saddasaññā loke …",
"cnd12:21.30": "gandhasaññā loke …",
"cnd12:21.31": "rasasaññā loke …",
"cnd12:21.32": "phoṭṭhabbasaññā loke …",
"cnd12:21.33": "dhammasaññā loke piyarūpaṃ sātarūpaṃ, rūpasañcetanā loke …",
"cnd12:21.34": "saddasañcetanā loke …",
"cnd12:21.35": "gandhasañcetanā loke …",
"cnd12:21.36": "rasasañcetanā loke …",
"cnd12:21.37": "phoṭṭhabbasañcetanā loke …",
"cnd12:21.38": "dhammasañcetanā loke piyarūpaṃ sātarūpaṃ;",
"cnd12:21.39": "rūpataṇhā loke …",
"cnd12:21.40": "saddataṇhā loke …",
"cnd12:21.41": "gandhataṇhā loke …",
"cnd12:21.42": "rasataṇhā loke …",
"cnd12:21.43": "phoṭṭhabbataṇhā loke …",
"cnd12:21.44": "dhammataṇhā loke piyarūpaṃ sātarūpaṃ;",
"cnd12:21.45": "rūpavitakko loke …",
"cnd12:21.46": "saddavitakko loke …",
"cnd12:21.47": "gandhavitakko loke …",
"cnd12:21.48": "rasavitakko loke …",
"cnd12:21.49": "phoṭṭhabbavitakko loke …",
"cnd12:21.50": "dhammavitakko loke piyarūpaṃ sātarūpaṃ;",
"cnd12:21.51": "rūpavicāro loke piyarūpaṃ sātarūpaṃ, saddavicāro loke …",
"cnd12:21.52": "gandhavicāro loke …",
"cnd12:21.53": "rasavicāro loke …",
"cnd12:21.54": "phoṭṭhabbavicāro loke …",
"cnd12:21.55": "dhammavicāro loke piyarūpaṃ sātarūpanti—",
"cnd12:21.56": "piyarūpesu hemaka.",
"cnd12:22.1": "Chandarāgavinodananti.",
"cnd12:22.2": "Chandarāgoti yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṃ kāmogho kāmayogo kāmupādānaṃ kāmacchandanīvaraṇaṃ.",
"cnd12:22.3": "Chandarāgavinodananti chandarāgappahānaṃ chandarāgavūpasamaṃ chandarāgapaṭinissaggaṃ chandarāgapaṭippassaddhaṃ amataṃ nibbānanti—",
"cnd12:22.4": "chandarāgavinodanaṃ.",
"cnd12:23.1": "Nibbānapadamaccutanti nibbānapadaṃ tāṇapadaṃ leṇapadaṃ saraṇapadaṃ abhayapadaṃ.",
"cnd12:23.2": "Accutanti niccaṃ dhuvaṃ sassataṃ avipariṇāmadhammanti—",
"cnd12:23.3": "nibbānapadamaccutaṃ.",
"cnd12:23.4": "Tenāha bhagavā—",
"cnd12:24.1": "“Idha diṭṭhasutamutaviññātesu,",
"cnd12:24.2": "Piyarūpesu hemaka;",
"cnd12:24.3": "Chandarāgavinodanaṃ,",
"cnd12:24.4": "Nibbānapadamaccutan”ti.",
"cnd12:25.1": "Etadaññāya ye satā,",
"cnd12:25.2": "diṭṭhadhammābhinibbutā;",
"cnd12:25.3": "Upasantā ca te sadā,",
"cnd12:25.4": "tiṇṇā loke visattikaṃ. #4",
"cnd12:26.1": "Etadaññāya ye satāti.",
"cnd12:26.2": "Etanti amataṃ nibbānaṃ.",
"cnd12:26.3": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ.",
"cnd12:26.4": "Aññāyāti aññāya jānitvā tulayitvā tīrayitvā vibhāvayitvā vibhūtaṃ katvā.",
"cnd12:26.5": "“Sabbe saṅkhārā aniccā”ti aññāya jānitvā tulayitvā tīrayitvā vibhāvayitvā vibhūtaṃ katvā.",
"cnd12:26.6": "“Sabbe saṅkhārā dukkhā”ti …",
"cnd12:26.7": "“sabbe dhammā anattā”ti … pe …",
"cnd12:26.9": "“yaṃ kiñci samudayadhammaṃ sabbaṃ taṃ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṃ katvā.",
"cnd12:26.10": "Yeti arahanto khīṇāsavā.",
"cnd12:26.11": "Satāti catūhi kāraṇehi satā—",
"cnd12:26.12": "kāye kāyānupassanāsatipaṭṭhānaṃ bhāvitattā satā … pe …",
"cnd12:26.14": "te vuccanti satāti—",
"cnd12:26.15": "etadaññāya ye satā.",
"cnd12:27.1": "Diṭṭhadhammābhinibbutāti.",
"cnd12:27.2": "Diṭṭhadhammāti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā.",
"cnd12:27.3": "“Sabbe saṅkhārā aniccā”ti diṭṭhadhammā … pe …",
"cnd12:27.5": "“yaṃ kiñci samudayadhammaṃ sabbaṃ taṃ nirodhadhamman”ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā.",
"cnd12:27.6": "Abhinibbutāti rāgassa nibbāpitattā nibbutā, dosassa nibbāpitattā nibbutā, mohassa nibbāpitattā nibbutā, kodhassa … pe … upanāhassa … sabbākusalābhisaṅkhārānaṃ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti—",
"cnd12:27.10": "diṭṭhadhammābhinibbutā.",
"cnd12:28.1": "Upasantā ca te sadāti.",
"cnd12:28.2": "Upasantāti rāgassa upasamitattā nibbāpitattā upasantā … pe … dosassa … mohassa … kodhassa … upanāhassa … pe … sabbākusalābhisaṅkhārānaṃ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti upasantā.",
"cnd12:28.10": "Teti arahanto khīṇāsavā.",
"cnd12:28.11": "Sadāti sadā sabbakālaṃ niccakālaṃ dhuvakālaṃ satataṃ samitaṃ abbokiṇṇaṃ poṅkhānupoṅkhaṃ udakūmikajātaṃ avīcisantatisahitaṃ phassitaṃ purebhattaṃ pacchābhattaṃ purimayāmaṃ majjhimayāmaṃ pacchimayāmaṃ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandheti—",
"cnd12:28.12": "upasantā ca te sadā.",
"cnd12:29.1": "Tiṇṇā loke visattikanti visattikā vuccati taṇhā.",
"cnd12:29.2": "Yo rāgo sārāgo … pe … abhijjhā lobho akusalamūlaṃ.",
"cnd12:29.5": "Visattikāti kenaṭṭhena visattikā … pe …",
"cnd12:29.7": "visaṭā vitthatāti visattikā.",
"cnd12:29.8": "Loketi apāyaloke … pe … āyatanaloke.",
"cnd12:29.11": "Tiṇṇā loke visattikanti loke vesā visattikā loke vetaṃ visattikaṃ tiṇṇā uttiṇṇā nitthiṇṇā atikkantā samatikkantā vītivattāti—",
"cnd12:29.12": "tiṇṇā loke visattikaṃ.",
"cnd12:29.13": "Tenāha bhagavā—",
"cnd12:30.1": "“Etadaññāya ye satā,",
"cnd12:30.2": "diṭṭhadhammābhinibbutā;",
"cnd12:30.3": "Upasantā ca te sadā,",
"cnd12:30.4": "tiṇṇā loke visattikan”ti.",
"cnd12:31.1": "Saha gāthāpariyosānā … pe …",
"cnd12:31.3": "satthā me, bhante, bhagavā, sāvakohamasmīti.",
"cnd12:32.1": "Hemakamāṇavapucchāniddeso aṭṭhamo."
}