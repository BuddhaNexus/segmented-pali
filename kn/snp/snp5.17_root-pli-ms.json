{
"snp5.17:1.1": "Sutta Nipāta 5.17",
"snp5.17:2.1": "Piṅgiyamāṇavapucchā",
"snp5.17:3.1": "“Jiṇṇohamasmi abalo vītavaṇṇo,",
"snp5.17:3.2": "iccāyasmā piṅgiyo",
"snp5.17:3.3": "Nettā na suddhā savanaṃ na phāsu;",
"snp5.17:3.4": "Māhaṃ nassaṃ momuho antarāva,",
"snp5.17:3.5": "Ācikkha dhammaṃ yamahaṃ vijaññaṃ;",
"snp5.17:3.6": "Jātijarāya idha vippahānaṃ”.",
"snp5.17:4.1": "“Disvāna rūpesu vihaññamāne, #2",
"snp5.17:4.2": "piṅgiyāti bhagavā",
"snp5.17:4.3": "Ruppanti rūpesu janā pamattā;",
"snp5.17:4.4": "Tasmā tuvaṃ piṅgiya appamatto,",
"snp5.17:4.5": "Jahassu rūpaṃ apunabbhavāya”.",
"snp5.17:5.1": "“Disā catasso vidisā catasso, #3",
"snp5.17:5.2": "Uddhaṃ adho dasa disā imāyo;",
"snp5.17:5.3": "Na tuyhaṃ adiṭṭhaṃ asutaṃ amutaṃ,",
"snp5.17:5.4": "Atho aviññātaṃ kiñcanamatthi loke;",
"snp5.17:5.5": "Ācikkha dhammaṃ yamahaṃ vijaññaṃ,",
"snp5.17:5.6": "Jātijarāya idha vippahānaṃ”.",
"snp5.17:6.1": "“Taṇhādhipanne manuje pekkhamāno, #4",
"snp5.17:6.2": "piṅgiyāti bhagavā",
"snp5.17:6.3": "Santāpajāte jarasā parete;",
"snp5.17:6.4": "Tasmā tuvaṃ piṅgiya appamatto,",
"snp5.17:6.5": "Jahassu taṇhaṃ apunabbhavāyā”ti.",
"snp5.17:7.1": "Piṅgiyamāṇavapucchā soḷasamā."
}