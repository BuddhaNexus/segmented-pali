{
"snp3.5:1.1": "Sutta Nipāta 3.5",
"snp3.5:2.1": "Māghasutta",
"snp3.5:3.1": "Evaṃ me sutaṃ—",
"snp3.5:3.2": "ekaṃ samayaṃ bhagavā rājagahe viharati gijjhakūṭe pabbate.",
"snp3.5:3.3": "Atha kho māgho māṇavo yena bhagavā tenupasaṅkami;",
"snp3.5:3.4": "upasaṅkamitvā bhagavatā saddhiṃ sammodi.",
"snp3.5:3.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
"snp3.5:3.6": "Ekamantaṃ nisinno kho māgho māṇavo bhagavantaṃ etadavoca:",
"snp3.5:4.1": "“Ahañhi, bho gotama, dāyako dānapati vadaññū yācayogo;",
"snp3.5:4.2": "dhammena bhoge pariyesāmi;",
"snp3.5:4.3": "dhammena bhoge pariyesitvā dhammaladdhehi bhogehi dhammādhigatehi ekassapi dadāmi dvinnampi tiṇṇampi catunnampi pañcannampi channampi sattannampi aṭṭhannampi navannampi dasannampi dadāmi, vīsāyapi tiṃsāyapi cattālīsāyapi paññāsāyapi dadāmi, satassapi dadāmi, bhiyyopi dadāmi.",
"snp3.5:4.4": "Kaccāhaṃ, bho gotama, evaṃ dadanto evaṃ yajanto bahuṃ puññaṃ pasavāmī”ti?",
"snp3.5:5.1": "“Taggha tvaṃ, māṇava, evaṃ dadanto evaṃ yajanto bahuṃ puññaṃ pasavasi.",
"snp3.5:5.2": "Yo kho,māṇava, dāyako dānapati vadaññū yācayogo;",
"snp3.5:5.3": "dhammena bhoge pariyesati;",
"snp3.5:5.4": "dhammena bhoge pariyesitvā dhammaladdhehi bhogehi dhammādhigatehi ekassapi dadāti … pe …",
"snp3.5:5.6": "satassapi dadāti, bhiyyopi dadāti, bahuṃ so puññaṃ pasavatī”ti.",
"snp3.5:5.7": "Atha kho māgho māṇavo bhagavantaṃ gāthāya ajjhabhāsi—",
"snp3.5:6.1": "“Pucchāmahaṃ gotamaṃ vadaññuṃ,",
"snp3.5:6.2": "iti māgho māṇavo",
"snp3.5:6.3": "Kāsāyavāsiṃ agahaṃ carantaṃ;",
"snp3.5:6.4": "Yo yācayogo dānapati gahaṭṭho,",
"snp3.5:6.5": "Puññatthiko yajati puññapekkho;",
"snp3.5:6.6": "Dadaṃ paresaṃ idha annapānaṃ,",
"snp3.5:6.7": "Kathaṃ hutaṃ yajamānassa sujjhe”.",
"snp3.5:7.1": "“Yo yācayogo dānapati gahaṭṭho, #2",
"snp3.5:7.2": "māghāti bhagavā",
"snp3.5:7.3": "Puññatthiko yajati puññapekkho;",
"snp3.5:7.4": "Dadaṃ paresaṃ idha annapānaṃ,",
"snp3.5:7.5": "Ārādhaye dakkhiṇeyyebhi tādi”.",
"snp3.5:8.1": "“Yo yācayogo dānapati gahaṭṭho, #3",
"snp3.5:8.2": "iti māgho māṇavo",
"snp3.5:8.3": "Puññatthiko yajati puññapekkho;",
"snp3.5:8.4": "Dadaṃ paresaṃ idha annapānaṃ,",
"snp3.5:8.5": "Akkhāhi me bhagavā dakkhiṇeyye”.",
"snp3.5:9.1": "“Ye ve asattā vicaranti loke, #4",
"snp3.5:9.2": "Akiñcanā kevalino yatattā;",
"snp3.5:9.3": "Kālena tesu habyaṃ pavecche,",
"snp3.5:9.4": "Yo brāhmaṇo puññapekkho yajetha.",
"snp3.5:10.1": "Ye sabbasaṃyojanabandhanacchidā, #5",
"snp3.5:10.2": "Dantā vimuttā anīghā nirāsā;",
"snp3.5:10.3": "Kālena tesu habyaṃ pavecche,",
"snp3.5:10.4": "Yo brāhmaṇo puññapekkho yajetha.",
"snp3.5:11.1": "Ye sabbasaṃyojanavippamuttā, #6",
"snp3.5:11.2": "Dantā vimuttā anīghā nirāsā;",
"snp3.5:11.3": "Kālena tesu habyaṃ pavecche,",
"snp3.5:11.4": "Yo brāhmaṇo puññapekkho yajetha.",
"snp3.5:12.1": "Rāgañca dosañca pahāya mohaṃ, #7",
"snp3.5:12.2": "Khīṇāsavā vūsitabrahmacariyā;",
"snp3.5:12.3": "Kālena tesu habyaṃ pavecche,",
"snp3.5:12.4": "Yo brāhmaṇo puññapekkho yajetha.",
"snp3.5:13.1": "Yesu na māyā vasati na māno, #8",
"snp3.5:13.2": "Khīṇāsavā vūsitabrahmacariyā;",
"snp3.5:13.3": "Kālena tesu habyaṃ pavecche,",
"snp3.5:13.4": "Yo brāhmaṇo puññapekkho yajetha.",
"snp3.5:14.1": "Ye vītalobhā amamā nirāsā, #9",
"snp3.5:14.2": "Khīṇāsavā vūsitabrahmacariyā;",
"snp3.5:14.3": "Kālena tesu habyaṃ pavecche,",
"snp3.5:14.4": "Yo brāhmaṇo puññapekkho yajetha.",
"snp3.5:15.1": "Ye ve na taṇhāsu upātipannā, #10",
"snp3.5:15.2": "Vitareyya oghaṃ amamā caranti;",
"snp3.5:15.3": "Kālena tesu habyaṃ pavecche,",
"snp3.5:15.4": "Yo brāhmaṇo puññapekkho yajetha.",
"snp3.5:16.1": "Yesaṃ taṇhā natthi kuhiñci loke, #11",
"snp3.5:16.2": "Bhavābhavāya idha vā huraṃ vā;",
"snp3.5:16.3": "Kālena tesu habyaṃ pavecche,",
"snp3.5:16.4": "Yo brāhmaṇo puññapekkho yajetha.",
"snp3.5:17.1": "Ye kāme hitvā agahā caranti, #12",
"snp3.5:17.2": "Susaññatattā tasaraṃva ujjuṃ;",
"snp3.5:17.3": "Kālena tesu habyaṃ pavecche,",
"snp3.5:17.4": "Yo brāhmaṇo puññapekkho yajetha.",
"snp3.5:18.1": "Ye vītarāgā susamāhitindriyā, #13",
"snp3.5:18.2": "Candova rāhuggahaṇā pamuttā;",
"snp3.5:18.3": "Kālena tesu habyaṃ pavecche,",
"snp3.5:18.4": "Yo brāhmaṇo puññapekkho yajetha.",
"snp3.5:19.1": "Samitāvino vītarāgā akopā, #14",
"snp3.5:19.2": "Yesaṃ gatī natthidha vippahāya;",
"snp3.5:19.3": "Kālena tesu habyaṃ pavecche,",
"snp3.5:19.4": "Yo brāhmaṇo puññapekkho yajetha.",
"snp3.5:20.1": "Jahitvā jātimaraṇaṃ asesaṃ, #15",
"snp3.5:20.2": "Kathaṅkathiṃ sabbamupātivattā;",
"snp3.5:20.3": "Kālena tesu habyaṃ pavecche,",
"snp3.5:20.4": "Yo brāhmaṇo puññapekkho yajetha.",
"snp3.5:21.1": "Ye attadīpā vicaranti loke, #16",
"snp3.5:21.2": "Akiñcanā sabbadhi vippamuttā;",
"snp3.5:21.3": "Kālena tesu habyaṃ pavecche,",
"snp3.5:21.4": "Yo brāhmaṇo puññapekkho yajetha.",
"snp3.5:22.1": "Ye hettha jānanti yathā tathā idaṃ, #17",
"snp3.5:22.2": "Ayamantimā natthi punabbhavoti;",
"snp3.5:22.3": "Kālena tesu habyaṃ pavecche,",
"snp3.5:22.4": "Yo brāhmaṇo puññapekkho yajetha.",
"snp3.5:23.1": "Yo vedagū jhānarato satīmā, #18",
"snp3.5:23.2": "Sambodhipatto saraṇaṃ bahūnaṃ;",
"snp3.5:23.3": "Kālena tamhi habyaṃ pavecche,",
"snp3.5:23.4": "Yo brāhmaṇo puññapekkho yajetha”.",
"snp3.5:24.1": "“Addhā amoghā mama pucchanā ahu, #19",
"snp3.5:24.2": "iti māgho māṇavo",
"snp3.5:24.3": "Akkhāsi me bhagavā dakkhiṇeyye;",
"snp3.5:24.4": "Tvañhettha jānāsi yathā tathā idaṃ,",
"snp3.5:24.5": "Tathā hi te vidito esa dhammo.",
"snp3.5:25.1": "Yo yācayogo dānapati gahaṭṭho, #20",
"snp3.5:25.2": "Puññatthiko yajati puññapekkho;",
"snp3.5:25.3": "Dadaṃ paresaṃ idha annapānaṃ,",
"snp3.5:25.4": "Akkhāhi me bhagavā yaññasampadaṃ”.",
"snp3.5:26.1": "“Yajassu yajamāno māghāti bhagavā, #21",
"snp3.5:26.2": "Sabbattha ca vippasādehi cittaṃ;",
"snp3.5:26.3": "Ārammaṇaṃ yajamānassa yañño,",
"snp3.5:26.4": "Ettha patiṭṭhāya jahāti dosaṃ.",
"snp3.5:27.1": "So vītarāgo pavineyya dosaṃ, #22",
"snp3.5:27.2": "Mettaṃ cittaṃ bhāvayamappamāṇaṃ;",
"snp3.5:27.3": "Rattindivaṃ satatamappamatto,",
"snp3.5:27.4": "Sabbā disā pharati appamaññaṃ”.",
"snp3.5:28.1": "“Ko sujjhati muccati bajjhatī ca, #23",
"snp3.5:28.2": "Kenattanā gacchati brahmalokaṃ;",
"snp3.5:28.3": "Ajānato me muni brūhi puṭṭho,",
"snp3.5:28.4": "Bhagavā hi me sakkhi brahmajjadiṭṭho;",
"snp3.5:28.5": "Tuvañhi no brahmasamosi saccaṃ,",
"snp3.5:28.6": "Kathaṃ upapajjati brahmalokaṃ jutima”.",
"snp3.5:29.1": "“Yo yajati tividhaṃ yaññasampadaṃ, #24",
"snp3.5:29.2": "māghāti bhagavā",
"snp3.5:29.3": "Ārādhaye dakkhiṇeyyebhi tādi;",
"snp3.5:29.4": "Evaṃ yajitvā sammā yācayogo,",
"snp3.5:29.5": "Upapajjati brahmalokanti brūmī”ti.",
"snp3.5:30.1": "Evaṃ vutte, māgho māṇavo bhagavantaṃ etadavoca:",
"snp3.5:30.2": "“abhikkantaṃ, bho gotama … pe …",
"snp3.5:30.4": "ajjatagge pāṇupetaṃ saraṇaṃ gatan”ti.",
"snp3.5:31.1": "Māghasuttaṃ pañcamaṃ."
}