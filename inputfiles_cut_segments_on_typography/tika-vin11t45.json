{
  "tika-vin11t45:0_0": "Sedamocanakathāvaṇṇanā",
  "tika-vin11t45:1_0": "679.Suṇataṁ suṇantānaṁ bhikkhūnaṁ paṭubhāvakarā vinayavinicchaye paññākosallasādhikā tatoyeva varā uttamā.",
  "tika-vin11t45:1_1": "Sedamocanagāthāyoti atthapaccatthikānaṁ,",
  "tika-vin11t45:1_2": "sāsanapaccatthikānañca vissajjetumasakkuṇeyyabhāvena cintayantassa khinnasarīrā sede mocentīti sedamocanā.",
  "tika-vin11t45:1_3": "Atthānugatapañhā upālittherena ṭhapitā pañhagāthāyo,",
  "tika-vin11t45:1_4": "tappaṭibaddhā vissajjanagāthāyo ca ito paraṁ vakkhāmīti yojanā.",
  "tika-vin11t45:2_0": "681.Kabandhaṁ nāma asīsaṁ urasi jātaakkhimukhasarīraṁ. Yathāha –",
  "tika-vin11t45:2_1": "“asīsakaṁ kabandhaṁ,",
  "tika-vin11t45:2_2": "yassa ure akkhīni ceva mukhañca hotī”ti.",
  "tika-vin11t45:2_3": "Mukhena karaṇabhūtena.",
  "tika-vin11t45:2_4": "Katvāti sevitvā.",
  "tika-vin11t45:3_0": "682.Tassa bhikkhuno kathaṁ pārājiko siyā pārājikadhammo kathaṁ siyā.",
  "tika-vin11t45:4_0": "684.Kiñcīti pādaṁ vā pādārahaṁ vā parasantakaṁ.",
  "tika-vin11t45:4_1": "Parañca na samādapeti “amukassa itthannāmaṁ bhaṇḍaṁ avaharāhī”ti paraṁ na āṇāpeyya.",
  "tika-vin11t45:5_0": "685. Parassa kiñci nādiyantoti sambandho. Āṇattiñcāti ca-saddena saṁvidhānaṁ, saṅketañca saṅgaṇhāti.",
  "tika-vin11t45:6_0": "686.Garukaṁ bhaṇḍanti pādagghanakabhāvena garubhaṇḍaṁ.",
  "tika-vin11t45:6_1": "“Parikkhāra”nti etassa visesanaṁ.",
  "tika-vin11t45:6_2": "Parassa parikkhāranti parasantakaṁ yaṁ kiñci parikkhāraṁ.",
  "tika-vin11t45:7_0": "692.Manussuttarike dhammeti uttarimanussadhammavisaye.",
  "tika-vin11t45:7_1": "Katikaṁ katvānāti “evaṁ nisinne evaṁ ṭhite evaṁ gamane atthaṁ āvikarotī”tiādiṁ katvā.",
  "tika-vin11t45:7_2": "Sambhāvanādhippāyoti “arahā”ti gahetvā mahāsambhāvanaṁ karotīti adhippāyo hutvā.",
  "tika-vin11t45:7_3": "Atikkamati ceti tathā kataṁ katikaṁ atikkamati ce,",
  "tika-vin11t45:7_4": "tathārūpaṁ nisajjaṁ vā ṭhānaṁ vā gamanaṁ vā karotīti attho.",
  "tika-vin11t45:7_5": "Cutoti tathārūpaṁ nisajjādiṁ disvā kenaci manussajātikena “arahā”ti taṅkhaṇe ñāte so puggalo pārājikaṁ āpajjati.",
  "tika-vin11t45:8_0": "693. Ekavatthukā kathaṁ bhaveyyunti yojanā.",
  "tika-vin11t45:9_0": "694.Itthiyāti ekissā itthiyā.",
  "tika-vin11t45:9_1": "Paṭipajjantoti ekakkhaṇe aññena purisena vuttasāsanaṁ vatvā,",
  "tika-vin11t45:9_2": "iminā ca “paṭiggaṇhāti,",
  "tika-vin11t45:9_3": "vīmaṁsatī”ti aṅgadvayassa purimasiddhataṁ dīpeti imassa paccāharaṇakatañca.",
  "tika-vin11t45:9_4": "Kāyasaṁsaggaṁ samāpajjitvā duṭṭhullaṁ vatvā attakāmapāricariyāya vaṇṇaṁ bhaṇanto.",
  "tika-vin11t45:10_0": "695.Yathāvuttaṁ vattaṁ acaritvāti bhagavatā vuttaṁ parivāsādivattaṁ acaritvā.",
  "tika-vin11t45:11_0": "696. Bhikkhunīhi asādhāraṇasikkhāpadattā āha “natthi saṅghādisesatā”ti.",
  "tika-vin11t45:12_0": "697.Yena kuddho pasaṁsitoti ettha “nindito cā”ti seso.",
  "tika-vin11t45:13_0": "698.",
  "tika-vin11t45:13_1": "Titthiyānaṁ vaṇṇamhi bhaññamāne yo kujjhati,",
  "tika-vin11t45:13_2": "so ārādhakoti yojanā,",
  "tika-vin11t45:13_3": "paritosito pasaṁsitoti adhippāyo.",
  "tika-vin11t45:13_4": "Titthiyapubbo imasmiṁ sāsane pabbajjaṁ labhitvā titthiyānaṁ vaṇṇasmiṁ bhaññamāne sutvā sace kuppati anattamanaṁ karoti,",
  "tika-vin11t45:13_5": "ārādhako saṅghārādhako saṅghaṁ paritosento hoti,",
  "tika-vin11t45:13_6": "sambuddhassa vaṇṇasmiṁ bhaññamāne yadi kujjhati,",
  "tika-vin11t45:13_7": "ninditoti yojanā.",
  "tika-vin11t45:13_8": "Ettha sambuddhassāti upalakkhaṇaṁ.",
  "tika-vin11t45:14_0": "701.Gahetvāti paṭiggahetvā.",
  "tika-vin11t45:15_0": "751.“Na rattacitto”tiādinā purimānaṁ tiṇṇaṁ pārājikānaṁ vītikkamacittuppādamattassāpi abhāvaṁ dīpeti.",
  "tika-vin11t45:15_1": "Maraṇāyāti ettha “manussajātikassā”ti idaṁ pārājikapakaraṇatova labbhati.",
  "tika-vin11t45:15_2": "Tassāti kiñci dentassa.",
  "tika-vin11t45:15_3": "Tanti tathā dīyamānaṁ.",
  "tika-vin11t45:16_0": "752.“Parājayo”ti idaṁ abhabbapuggalesu saṅghabhedakassa antogadhattā vuttaṁ.",
  "tika-vin11t45:16_1": "Salākaggāhenāpi saṅghaṁ bhindanto saṅghabhedakova hoti.",
  "tika-vin11t45:17_0": "753. Addhayojane yaṁ tiṇṇaṁ cīvarānaṁ aññataraṁ ekaṁ cīvaraṁ nikkhipitvānāti yojanā.",
  "tika-vin11t45:18_0": "754.",
  "tika-vin11t45:18_1": "Suppatiṭṭhitanigrodhasadise rukkhamūlake ticīvaraṁ nikkhipitvā addhayojane aruṇaṁ uṭṭhāpentassāti yojanā.",
  "tika-vin11t45:19_0": "755. Kāyikā nānāvatthukāyo sambahulā āpattiyo apubbaṁ acarimaṁ ekakkhaṇe kathaṁ phuseti yojanā.",
  "tika-vin11t45:20_0": "757.",
  "tika-vin11t45:20_1": "Vācasikā na kāyikā nānāvatthukāyo sambahulā āpattiyo apubbaṁ acarimaṁ ekakkhaṇe kathaṁ phuseti yojanā.",
  "tika-vin11t45:21_0": "758.Vinayanasattheti vinayapiṭake. Tassa bhikkhussa.",
  "tika-vin11t45:22_0": "759.“Itthiyā”tiādīsu sahatthe karaṇavacanaṁ.",
  "tika-vin11t45:22_1": "Itthiyā vā purisena vā paṇḍakena vā nimittake methunaṁ na sevanto na paṭisevanto methunapaccayā cutoti yojanā.",
  "tika-vin11t45:23_0": "760. Kāyasaṁsaggoyeva kāyasaṁsaggatā, taṁ āpannā. Aṭṭhavatthukaṁ chejjanti evaṁnāmakaṁ pārājikaṁ.",
  "tika-vin11t45:24_0": "762.Samaye piṭṭhisaññiteti gimhānaṁ pacchimamāsassa paṭhamadivasato yāva hemantassa paṭhamadivaso,",
  "tika-vin11t45:24_1": "etthantare sattamāsamatte piṭṭhisaññite samaye.",
  "tika-vin11t45:24_2": "“Mātuyāpi cā”ti vattabbe “mātarampi cā”ti vuttaṁ.",
  "tika-vin11t45:24_3": "Soyeva vā pāṭho.",
  "tika-vin11t45:25_0": "764.“Avassutahatthato hi piṇḍaṁ gahetvā”ti iminā saṅghādisesassa vatthumāha,",
  "tika-vin11t45:25_1": "lasuṇanti pācittiyassa vatthuṁ,",
  "tika-vin11t45:25_2": "manussamaṁsanti thullaccayavatthuṁ,",
  "tika-vin11t45:25_3": "akappamaññanti dukkaṭavatthuṁ.",
  "tika-vin11t45:25_4": "Akappamaññanti ettha “maṁsa”nti seso.",
  "tika-vin11t45:25_5": "“Sabbe ekato”ti padacchedo.",
  "tika-vin11t45:25_6": "Ekatoti ettha “madditvā”ti seso,",
  "tika-vin11t45:25_7": "akappiyamaṁsehi saddhiṁ ekato madditvā khādatīti attho.",
  "tika-vin11t45:25_8": "Sabbametaṁ “gahetvā, madditvā,",
  "tika-vin11t45:25_9": "khādatī”ti kiriyānaṁ kammavacanaṁ.",
  "tika-vin11t45:25_10": "Manussamaṁsañcāti ettha ca-",
  "tika-vin11t45:25_11": "saddo paccekaṁ yojetabbo hoti.",
  "tika-vin11t45:25_12": "Tassāti bhikkhuniyā.",
  "tika-vin11t45:25_13": "Saṅghādisesapācittiyadukkaṭapāṭidesanīyathullaccayāni ekakkhaṇe honti.",
  "tika-vin11t45:26_0": "765.",
  "tika-vin11t45:26_1": "“Puggalo eko”ti padacchedo.",
  "tika-vin11t45:26_2": "Dvepi ca puṇṇavassāti paripuṇṇavīsativassā ca dve sāmaṇerā.",
  "tika-vin11t45:26_3": "Ekāva tesaṁ pana kammavācāti tesaṁ ubhinnaṁ sāmaṇerānaṁ ekena ācariyena ekāva upasampadakammavācā katā.",
  "tika-vin11t45:26_4": "Ekassāti ekassāpi sāmaṇerassa.",
  "tika-vin11t45:26_5": "Kammanti upasampadakammaṁ.",
  "tika-vin11t45:26_6": "Na rūhateti na sampajjati,",
  "tika-vin11t45:26_7": "kimettha kāraṇaṁ,",
  "tika-vin11t45:26_8": "vada bhaddamukhāti adhippāyo.",
  "tika-vin11t45:27_0": "766.Mahiddhikesūti dvīsu sāmaṇeresu.",
  "tika-vin11t45:27_1": "Sace pana eko kesaggamattampi ākāsago ākāsaṭṭho hoti,",
  "tika-vin11t45:27_2": "ākāsagatasseva kataṁ taṁ upasampadakammaṁ neva rūhati neva sampajjati,",
  "tika-vin11t45:27_3": "bhūmigatassa rūhatīti yojanā.",
  "tika-vin11t45:28_0": "767.",
  "tika-vin11t45:28_1": "Iddhiyā ākāse ṭhitena saṅghena bhūmigatassa sāmaṇerassa upasampadakammaṁ na kātabbaṁ.",
  "tika-vin11t45:28_2": "Yadi karoti,",
  "tika-vin11t45:28_3": "kuppatīti yojanā.",
  "tika-vin11t45:28_4": "Idañca sabbakammānaṁ sādhāraṇalakkhaṇaṁ. Yathāha –",
  "tika-vin11t45:28_5": "“saṅghenāpi ākāse nisīditvā bhūmigatassa kammaṁ na kātabbaṁ.",
  "tika-vin11t45:28_6": "Sace karoti,",
  "tika-vin11t45:28_7": "kuppatī”ti.",
  "tika-vin11t45:29_0": "768.",
  "tika-vin11t45:29_1": "Vatthaṁ kappakatañca na hoti,",
  "tika-vin11t45:29_2": "rattañca na hoti,",
  "tika-vin11t45:29_3": "kesakambalādi akappiyañca hoti,",
  "tika-vin11t45:29_4": "nivatthassa panāpatti taṁ pana nivatthassa bhikkhuno āpatti hoti.",
  "tika-vin11t45:29_5": "Anāpatti kathaṁ siyā,",
  "tika-vin11t45:29_6": "vada bhaddamukhāti yojanā.",
  "tika-vin11t45:30_0": "769.Ettha etasmiṁ akappiyavatthudhāraṇe tannimittaṁ.",
  "tika-vin11t45:30_1": "Acchinnacīvarassa bhikkhuno anāpatti siyāti yojanā.",
  "tika-vin11t45:30_2": "“Kiñcipī”tiādinā vuttamevatthaṁ samattheti.",
  "tika-vin11t45:30_3": "Assa acchinnacīvarassa bhikkhussa akappiyaṁ nāma kiñcipi cīvaraṁ na vijjati,",
  "tika-vin11t45:30_4": "tasmā anāpattīti adhippāyo.",
  "tika-vin11t45:31_0": "770.Kutopi ca purisassa hatthato bhojanassa kiñci na gaṇhati,",
  "tika-vin11t45:31_1": "bhojanato kiñcipi sayampi kassaci purisassa na deti,",
  "tika-vin11t45:31_2": "tathāpi garukaṁ vajjaṁ saṅghādisesāpattiṁ upeti āpajjati,",
  "tika-vin11t45:31_3": "taṁ kathamāpajjati,",
  "tika-vin11t45:31_4": "tvaṁ yadi vinaye kusalo asi,",
  "tika-vin11t45:31_5": "me mayhaṁ vada etaṁ kāraṇaṁ kathehīti yojanā.",
  "tika-vin11t45:31_6": "Haveti nipātamattaṁ.",
  "tika-vin11t45:32_0": "771.Yā pana bhikkhunī aññāya bhikkhuniyā “iṅgha, ayye,",
  "tika-vin11t45:32_1": "yaṁ te eso purisapuggalo deti khādanīyaṁ vā”tiādinā saṅghādisesamātikāya vuttanayena uyyojitā avassutamhā",
  "tika-vin11t45:32_2": "purisapuggalā yaṁ kiñci bhojanaṁ ādāya paṭiggahetvā sace bhuñjati,",
  "tika-vin11t45:32_3": "sā tathā bhuñjantī yāya uyyojitā bhuñjati,",
  "tika-vin11t45:32_4": "tassā uyyojikāya dhīrā vinayadharā paṇḍitā saṅghādisesaṁ kathayanti tassā uyyojitāya bhojanapariyosāne uyyojikāya saṅghādisesaṁ vadantīti yojanā. Yathāha –",
  "tika-vin11t45:32_5": "“tassā hi bhojanapariyosāne uyyojikāya saṅghādiseso hotī”ti.",
  "tika-vin11t45:33_0": "772. Taṁ kathaṁ yadi bujjhasi jānāsi, sādhukaṁ brūhi kathehīti yojanā.",
  "tika-vin11t45:34_0": "773.Niseviteti tāya uyyojitāya bhikkhuniyā tassa purisapuggalassa hatthato paṭiggahite tasmiṁ dantapone",
  "tika-vin11t45:34_1": "paribhutte uyyojikā lahuvajjaṁ āpajjatīti attho.",
  "tika-vin11t45:35_0": "775.“Ukkhittako”ti iminā āpattivajjamāha. Yathāha –",
  "tika-vin11t45:35_1": "“tena hi saddhiṁ vinayakammaṁ natthi,",
  "tika-vin11t45:35_2": "tasmā so saṅghādisesaṁ āpajjitvā chādento vajjaṁ na phusatī”ti.",
  "tika-vin11t45:36_0": "776.Sappāṇappāṇajanti sappāṇake ca appāṇake ca jātaṁ.",
  "tika-vin11t45:36_1": "Neva jaṅgamanti pādehi bhūmiyaṁ neva carantaṁ.",
  "tika-vin11t45:36_2": "Na vihaṅgamanti ākāse pakkhaṁ pasāretvā na carantaṁ.",
  "tika-vin11t45:36_3": "Dvijanti dvīhi paccayehi,",
  "tika-vin11t45:36_4": "dvikkhattuṁ vā jātattā dvijaṁ.",
  "tika-vin11t45:36_5": "Kantanti manoharaṁ.",
  "tika-vin11t45:36_6": "Akantanti amanoharaṁ.",
  "tika-vin11t45:37_0": "777.",
  "tika-vin11t45:37_1": "Sappāṇajo saddo cittajo vutto,",
  "tika-vin11t45:37_2": "appāṇajo utujo saddo vutto,",
  "tika-vin11t45:37_3": "so pana dvīheva paccayehi jātattā “dvijo”ti matoti yojanā.",
  "tika-vin11t45:38_0": "778.“Vinaye”tiādigāthā vaṇṇitatthāyeva.",
  "tika-vin11t45:39_0": "Iti uttare līnatthapakāsaniyā",
  "tika-vin11t45:40_0": "Sedamocanakathāvaṇṇanā niṭṭhitā."
}