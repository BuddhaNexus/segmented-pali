{
  "mnd5:0.1_0": "Mahāniddesa",
  "mnd5:0.2_0": "Aṭṭhakavagga",
  "mnd5:0.3_0": "5. Paramaṭṭhakasuttaniddesa",
  "mnd5:1.1_0": "Atha paramaṭṭhakasuttaniddesaṁ vakkhati—",
  "mnd5:2.1_0": "Paramanti diṭṭhīsu paribbasāno,",
  "mnd5:2.2_0": "Yaduttariṁ kurute jantu loke;",
  "mnd5:2.3_0": "Hīnāti aññe tato sabbamāha,",
  "mnd5:2.4_0": "Tasmā vivādāni avītivatto.",
  "mnd5:3.1_0": "Paramanti diṭṭhīsu paribbasānoti.",
  "mnd5:3.2_0": "Santeke samaṇabrāhmaṇā diṭṭhigatikā.",
  "mnd5:3.3_0": "Te dvāsaṭṭhiyā diṭṭhigatānaṁ aññataraññataraṁ diṭṭhigataṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ",
  "mnd5:3.3_1": "uttamaṁ pavaran”ti gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti",
  "mnd5:3.3_2": "pavasanti āvasanti parivasanti.",
  "mnd5:3.4_0": "Yathā āgārikā vā gharesu vasanti, sāpattikā vā āpattīsu vasanti, sakilesā vā kilesesu vasanti;",
  "mnd5:3.5_0": "evamevaṁ santeke samaṇabrāhmaṇā diṭṭhigatikā.",
  "mnd5:3.6_0": "Te dvāsaṭṭhiyā diṭṭhigatānaṁ aññataraññataraṁ diṭṭhigataṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ",
  "mnd5:3.6_1": "uttamaṁ pavaran”ti gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti",
  "mnd5:3.6_2": "pavasanti āvasanti parivasantīti—",
  "mnd5:3.7_0": "paramanti diṭṭhīsu paribbasāno.",
  "mnd5:4.1_0": "Yaduttariṁ kurute jantu loketi.",
  "mnd5:4.2_0": "Yaditi yaṁ.",
  "mnd5:4.3_0": "Uttariṁ kuruteti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti",
  "mnd5:4.4_0": "“ayaṁ satthā sabbaññū”ti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti.",
  "mnd5:4.5_0": "“Ayaṁ dhammo svākkhāto …,",
  "mnd5:4.6_0": "ayaṁ gaṇo suppaṭipanno …,",
  "mnd5:4.7_0": "ayaṁ diṭṭhi bhaddikā …,",
  "mnd5:4.8_0": "ayaṁ paṭipadā supaññattā …,",
  "mnd5:4.9_0": "ayaṁ maggo niyyāniko”ti uttariṁ karoti,",
  "mnd5:4.9_1": "aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti nibbatteti abhinibbatteti.",
  "mnd5:4.10_0": "Jantūti satto naro …pe… manujo.",
  "mnd5:4.11_0": "Loketi apāyaloke …pe… āyatanaloketi—",
  "mnd5:4.12_0": "yaduttariṁ kurute jantu loke.",
  "mnd5:5.1_0": "Hīnāti aññe tato sabbamāhāti attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe parappavāde khipati ukkhipati parikkhipati.",
  "mnd5:5.2_0": "“So satthā na sabbaññū,",
  "mnd5:5.3_0": "dhammo na svākkhāto,",
  "mnd5:5.4_0": "gaṇo na suppaṭipanno,",
  "mnd5:5.5_0": "diṭṭhi na bhaddikā,",
  "mnd5:5.6_0": "paṭipadā na supaññattā,",
  "mnd5:5.7_0": "maggo na niyyāniko,",
  "mnd5:5.8_0": "natthettha suddhi vā visuddhi vā parisuddhi vā mutti vā vimutti vā parimutti vā,",
  "mnd5:5.9_0": "natthettha sujjhanti vā visujjhanti vā parisujjhanti vā muccanti vā vimuccanti vā parimuccanti vā,",
  "mnd5:5.10_0": "hīnā nihīnā omakā lāmakā chatukkā parittā”ti evamāha evaṁ katheti evaṁ bhaṇati evaṁ dīpayati evaṁ voharatīti—",
  "mnd5:5.11_0": "hīnāti aññe tato sabbamāha.",
  "mnd5:6.1_0": "Tasmā vivādāni avītivattoti.",
  "mnd5:6.2_0": "Tasmāti taṅkāraṇā taṁhetu tappaccayā taṁnidānā.",
  "mnd5:6.3_0": "Vivādānīti diṭṭhikalahāni diṭṭhibhaṇḍanāni diṭṭhiviggahāni diṭṭhivivādāni diṭṭhimedhagāni ca.",
  "mnd5:6.4_0": "Avītivattoti anatikkanto asamatikkanto avītivattoti—",
  "mnd5:6.5_0": "tasmā vivādāni avītivatto.",
  "mnd5:7.1_0": "Tenāha bhagavā—",
  "mnd5:8.1_0": "“Paramanti diṭṭhīsu paribbasāno,",
  "mnd5:8.2_0": "Yaduttariṁ kurute jantu loke;",
  "mnd5:8.3_0": "Hīnāti aññe tato sabbamāha,",
  "mnd5:8.4_0": "Tasmā vivādāni avītivatto”ti.",
  "mnd5:9.1_0": "Yadattanī passati ānisaṁsaṁ,",
  "mnd5:9.2_0": "Diṭṭhe sute sīlavate mute vā;",
  "mnd5:9.3_0": "Tadeva so tattha samuggahāya,",
  "mnd5:9.4_0": "Nihīnato passati sabbamaññaṁ.",
  "mnd5:10.1_0": "Yadattanī passati ānisaṁsaṁ, diṭṭhe sute sīlavate mute vāti.",
  "mnd5:10.2_0": "Yadattanīti yaṁ attani.",
  "mnd5:10.3_0": "Attā vuccati diṭṭhigataṁ.",
  "mnd5:10.4_0": "Attano diṭṭhiyā dve ānisaṁse passati—",
  "mnd5:10.5_0": "diṭṭhadhammikañca ānisaṁsaṁ, samparāyikañca ānisaṁsaṁ.",
  "mnd5:10.6_0": "Katamo diṭṭhiyā diṭṭhadhammiko ānisaṁso?",
  "mnd5:10.7_0": "Yaṁdiṭṭhiko satthā hoti, taṁdiṭṭhikā sāvakā honti.",
  "mnd5:10.8_0": "Taṁdiṭṭhikaṁ satthāraṁ sāvakā sakkaronti garuṁ karonti mānenti pūjenti,",
  "mnd5:10.8_1": "labhati ca tatonidānaṁ cīvarapiṇḍapātasenāsanagilānapaccayabhesajjaparikkhāraṁ.",
  "mnd5:10.9_0": "Ayaṁ diṭṭhiyā diṭṭhadhammiko ānisaṁso.",
  "mnd5:10.10_0": "Katamo diṭṭhiyā samparāyiko ānisaṁso?",
  "mnd5:10.11_0": "Ayaṁ diṭṭhi alaṁ nāgattāya vā supaṇṇattāya vā yakkhattāya vā asurattāya vā gandhabbattāya vā mahārājattāya",
  "mnd5:10.11_1": "vā indattāya vā brahmattāya vā devattāya vā;",
  "mnd5:10.12_0": "ayaṁ diṭṭhi alaṁ suddhiyā visuddhiyā parisuddhiyā muttiyā vimuttiyā parimuttiyā;",
  "mnd5:10.13_0": "imāya diṭṭhiyā sujjhanti visujjhanti parisujjhanti muccanti vimuccanti parimuccanti;",
  "mnd5:10.14_0": "imāya diṭṭhiyā sujjhissāmi visujjhissāmi parisujjhissāmi muccissāmi vimuccissāmi parimuccissāmi āyatiṁ phalapāṭikaṅkhī hoti.",
  "mnd5:10.15_0": "Ayaṁ diṭṭhiyā samparāyiko ānisaṁso.",
  "mnd5:10.16_0": "Attano diṭṭhiyā ime dve ānisaṁse passati,",
  "mnd5:10.16_1": "diṭṭhasuddhiyāpi dve ānisaṁse passati,",
  "mnd5:10.16_2": "sutasuddhiyāpi dve ānisaṁse passati,",
  "mnd5:10.16_3": "sīlasuddhiyāpi dve ānisaṁse passati,",
  "mnd5:10.16_4": "vatasuddhiyāpi dve ānisaṁse passati,",
  "mnd5:10.16_5": "mutasuddhiyāpi dve ānisaṁse passati—",
  "mnd5:10.17_0": "diṭṭhadhammikañca ānisaṁsaṁ samparāyikañca ānisaṁsaṁ.",
  "mnd5:10.18_0": "Katamo mutasuddhiyā diṭṭhadhammiko ānisaṁso?",
  "mnd5:10.19_0": "Yaṁdiṭṭhiko satthā hoti taṁdiṭṭhikā sāvakā honti …pe…",
  "mnd5:10.20_0": "ayaṁ mutasuddhiyā diṭṭhadhammiko ānisaṁso.",
  "mnd5:10.21_0": "Katamo mutasuddhiyā samparāyiko ānisaṁso?",
  "mnd5:10.22_0": "Ayaṁ diṭṭhi alaṁ nāgattāya vā …pe…",
  "mnd5:10.23_0": "ayaṁ mutasuddhiyā samparāyiko ānisaṁso.",
  "mnd5:10.24_0": "Mutasuddhiyāpi ime dve ānisaṁse passati dakkhati oloketi nijjhāyati upaparikkhatīti—",
  "mnd5:10.25_0": "yadattanī passati ānisaṁsaṁ diṭṭhe sute sīlavate mute vā.",
  "mnd5:11.1_0": "Tadeva so tattha samuggahāyāti.",
  "mnd5:11.2_0": "Tadevāti taṁ diṭṭhigataṁ.",
  "mnd5:11.3_0": "Tatthāti sakāya diṭṭhiyā sakāya khantiyā sakāya ruciyā sakāya laddhiyā.",
  "mnd5:11.4_0": "Samuggahāyāti idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaranti gahetvā uggahetvā gaṇhitvā parāmasitvā abhinivisitvāti—",
  "mnd5:11.5_0": "tadeva so tattha samuggahāya.",
  "mnd5:12.1_0": "Nihīnato passati sabbamaññanti.",
  "mnd5:12.2_0": "Aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ hīnato nihīnato omakato lāmakato chatukkato",
  "mnd5:12.2_1": "parittato dissati passati dakkhati oloketi nijjhāyati upaparikkhatīti—",
  "mnd5:12.3_0": "nihīnato passati sabbamaññaṁ.",
  "mnd5:13.1_0": "Tenāha bhagavā—",
  "mnd5:14.1_0": "“Yadattanī passati ānisaṁsaṁ,",
  "mnd5:14.2_0": "Diṭṭhe sute sīlavate mute vā;",
  "mnd5:14.3_0": "Tadeva so tattha samuggahāya,",
  "mnd5:14.4_0": "Nihīnato passati sabbamaññan”ti.",
  "mnd5:15.1_0": "Taṁ vāpi ganthaṁ kusalā vadanti,",
  "mnd5:15.2_0": "Yaṁ nissito passati hīnamaññaṁ;",
  "mnd5:15.3_0": "Tasmā hi diṭṭhaṁ va sutaṁ mutaṁ vā,",
  "mnd5:15.4_0": "Sīlabbataṁ bhikkhu na nissayeyya.",
  "mnd5:16.1_0": "Taṁ vāpi ganthaṁ kusalā vadantīti.",
  "mnd5:16.2_0": "Kusalāti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā",
  "mnd5:16.2_1": "iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā,",
  "mnd5:16.2_2": "te kusalā evaṁ vadanti—",
  "mnd5:16.3_0": "“gantho eso, lagganaṁ etaṁ, bandhanaṁ etaṁ, palibodho eso”ti.",
  "mnd5:16.4_0": "Evaṁ vadanti evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd5:16.5_0": "taṁ vāpi ganthaṁ kusalā vadanti.",
  "mnd5:17.1_0": "Yaṁ nissito passati hīnamaññanti.",
  "mnd5:17.2_0": "Yaṁ nissitoti yaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissito sannissito allīno upagato ajjhosito adhimutto.",
  "mnd5:17.3_0": "Passati hīnamaññanti aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ hīnato nihīnato omakato",
  "mnd5:17.3_1": "lāmakato chatukkato parittato dissati passati dakkhati oloketi nijjhāyati upanijjhāyati upaparikkhatīti—",
  "mnd5:17.4_0": "yaṁ nissito passati hīnamaññaṁ.",
  "mnd5:18.1_0": "Tasmā hi diṭṭhaṁ va sutaṁ mutaṁ vā, sīlabbataṁ bhikkhu na nissayeyyāti.",
  "mnd5:18.2_0": "Tasmāti tasmā taṅkāraṇā taṁhetu tappaccayā taṁnidānā diṭṭhaṁ vā diṭṭhasuddhiṁ vā sutaṁ vā sutasuddhiṁ",
  "mnd5:18.2_1": "vā mutaṁ vā mutasuddhiṁ vā sīlaṁ vā sīlasuddhiṁ vā vataṁ vā vatasuddhiṁ vā na nissayeyya na gaṇheyya",
  "mnd5:18.2_2": "na parāmaseyya nābhiniveseyyāti—",
  "mnd5:18.3_0": "tasmā hi diṭṭhaṁ va sutaṁ mutaṁ vā sīlabbataṁ bhikkhu na nissayeyya.",
  "mnd5:19.1_0": "Tenāha bhagavā—",
  "mnd5:20.1_0": "“Taṁ vāpi ganthaṁ kusalā vadanti,",
  "mnd5:20.2_0": "Yaṁ nissito passati hīnamaññaṁ;",
  "mnd5:20.3_0": "Tasmā hi diṭṭhaṁ va sutaṁ mutaṁ vā,",
  "mnd5:20.4_0": "Sīlabbataṁ bhikkhu na nissayeyyā”ti.",
  "mnd5:21.1_0": "Diṭṭhimpi lokasmiṁ na kappayeyya,",
  "mnd5:21.2_0": "Ñāṇena vā sīlavatena vāpi;",
  "mnd5:21.3_0": "Samoti attānamanūpaneyya,",
  "mnd5:21.4_0": "Hīno na maññetha visesi vāpi.",
  "mnd5:22.1_0": "Diṭṭhimpi lokasmiṁ na kappayeyya, ñāṇena vā sīlavatena vāpīti.",
  "mnd5:22.2_0": "Aṭṭhasamāpattiñāṇena vā pañcābhiññāñāṇena vā micchāñāṇena vā,",
  "mnd5:22.2_1": "sīlena vā vatena vā sīlabbatena vā,",
  "mnd5:22.2_2": "diṭṭhiṁ na kappayeyya na janeyya na sañjaneyya na nibbatteyya na abhinibbatteyya.",
  "mnd5:22.3_0": "Lokasminti apāyaloke …pe… āyatanaloketi—",
  "mnd5:22.4_0": "diṭṭhimpi lokasmiṁ na kappayeyya ñāṇena vā sīlavatena vāpi.",
  "mnd5:23.1_0": "Samoti attānamanūpaneyyāti.",
  "mnd5:23.2_0": "Sadisohamasmīti attānaṁ na upaneyya jātiyā vā gottena vā kolaputtiyena vā vaṇṇapokkharatāya vā dhanena",
  "mnd5:23.2_1": "vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena",
  "mnd5:23.2_2": "vā vatthunāti—",
  "mnd5:23.3_0": "samoti attānamanūpaneyya.",
  "mnd5:24.1_0": "Hīno na maññetha visesi vāpīti.",
  "mnd5:24.2_0": "Hīnohamasmīti attānaṁ na upaneyya jātiyā vā gottena vā …pe… aññataraññatarena vā vatthunā.",
  "mnd5:24.3_0": "Seyyohamasmīti attānaṁ na upaneyya jātiyā vā gottena vā …pe… aññataraññatarena vā vatthunāti—",
  "mnd5:24.4_0": "hīno na maññetha visesi vāpi.",
  "mnd5:25.1_0": "Tenāha bhagavā—",
  "mnd5:26.1_0": "“Diṭṭhimpi lokasmiṁ na kappayeyya,",
  "mnd5:26.2_0": "Ñāṇena vā sīlavatena vāpi;",
  "mnd5:26.3_0": "Samoti attānamanūpaneyya,",
  "mnd5:26.4_0": "Hīno na maññetha visesi vāpī”ti.",
  "mnd5:27.1_0": "Attaṁ pahāya anupādiyāno,",
  "mnd5:27.2_0": "Ñāṇenapi so nissayaṁ no karoti;",
  "mnd5:27.3_0": "Sa ve viyattesu na vaggasārī,",
  "mnd5:27.4_0": "Diṭṭhimpi so na pacceti kiñci.",
  "mnd5:28.1_0": "Attaṁ pahāya anupādiyānoti.",
  "mnd5:28.2_0": "Attaṁ pahāyāti attadiṭṭhiṁ pahāya.",
  "mnd5:28.3_0": "Attaṁ pahāyāti gāhaṁ pahāya.",
  "mnd5:28.4_0": "Attaṁ pahāyāti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ pahāya",
  "mnd5:28.4_1": "pajahitvā vinodetvā byantiṁ karitvā anabhāvaṁ gametvāti—",
  "mnd5:28.5_0": "attaṁ pahāya.",
  "mnd5:28.6_0": "Anupādiyānoti catūhi upādānehi anupādiyamāno agaṇhamāno aparāmāsamāno anabhinivisamānoti—",
  "mnd5:28.7_0": "attaṁ pahāya anupādiyāno.",
  "mnd5:29.1_0": "Ñāṇenapi so nissayaṁ no karotīti aṭṭhasamāpattiñāṇena vā pañcābhiññāñāṇena vā micchāñāṇena vā taṇhānissayaṁ",
  "mnd5:29.1_1": "vā diṭṭhinissayaṁ vā na karoti na janeti na sañjaneti na nibbatteti na abhinibbattetīti—",
  "mnd5:29.2_0": "ñāṇenapi so nissayaṁ no karoti.",
  "mnd5:30.1_0": "Sa ve viyattesu na vaggasārīti sa ve viyattesu bhinnesu dvejjhāpannesu dveḷhakajātesu nānādiṭṭhikesu",
  "mnd5:30.1_1": "nānākhantikesu nānārucikesu nānāladdhikesu nānādiṭṭhinissayaṁ nissitesu chandāgatiṁ gacchantesu dosāgatiṁ",
  "mnd5:30.1_2": "gacchantesu mohāgatiṁ gacchantesu bhayāgatiṁ gacchantesu na chandāgatiṁ gacchati na dosāgatiṁ gacchati",
  "mnd5:30.1_3": "na mohāgatiṁ gacchati na bhayāgatiṁ gacchati na rāgavasena gacchati na dosavasena gacchati na mohavasena",
  "mnd5:30.1_4": "gacchati na mānavasena gacchati na diṭṭhivasena gacchati na uddhaccavasena gacchati na vicikicchāvasena",
  "mnd5:30.1_5": "gacchati na anusayavasena gacchati na vaggehi dhammehi yāyati niyyati vuyhati saṁharīyatīti—",
  "mnd5:30.2_0": "sa ve viyattesu na vaggasārī.",
  "mnd5:31.1_0": "Diṭṭhimpi so na pacceti kiñcīti.",
  "mnd5:31.2_0": "Tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni.",
  "mnd5:31.3_0": "So kiñci diṭṭhigataṁ na pacceti na paccāgacchatīti—",
  "mnd5:31.4_0": "diṭṭhimpi so na pacceti kiñci.",
  "mnd5:32.1_0": "Tenāha bhagavā—",
  "mnd5:33.1_0": "“Attaṁ pahāya anupādiyāno,",
  "mnd5:33.2_0": "Ñāṇenapi so nissayaṁ no karoti;",
  "mnd5:33.3_0": "Sa ve viyattesu na vaggasārī,",
  "mnd5:33.4_0": "Diṭṭhimpi so na pacceti kiñcī”ti.",
  "mnd5:34.1_0": "Yassūbhayante paṇidhīdha natthi,",
  "mnd5:34.2_0": "Bhavābhavāya idha vā huraṁ vā;",
  "mnd5:34.3_0": "Nivesanā tassa na santi keci,",
  "mnd5:34.4_0": "Dhammesu niccheyya samuggahītaṁ.",
  "mnd5:35.1_0": "Yassūbhayante paṇidhīdha natthi, bhavābhavāya idha vā huraṁ vāti yassāti arahato khīṇāsavassa.",
  "mnd5:35.2_0": "Antoti phasso eko anto, phassasamudayo dutiyo anto;",
  "mnd5:35.3_0": "atīto eko anto, anāgato dutiyo anto;",
  "mnd5:35.4_0": "sukhā vedanā eko anto, dukkhā vedanā dutiyo anto;",
  "mnd5:35.5_0": "nāmaṁ eko anto, rūpaṁ dutiyo anto;",
  "mnd5:35.6_0": "cha ajjhattikāni āyatanāni eko anto, cha bāhirāni āyatanāni dutiyo anto;",
  "mnd5:35.7_0": "sakkāyo eko anto, sakkāyasamudayo dutiyo anto.",
  "mnd5:35.8_0": "Paṇidhi vuccati taṇhā.",
  "mnd5:35.9_0": "Yo rāgo sārāgo …pe… abhijjhā lobho akusalamūlaṁ.",
  "mnd5:36.1_0": "Bhavābhavāyāti bhavābhavāya kammabhavāya punabbhavāya kāmabhavāya,",
  "mnd5:36.1_1": "kammabhavāya kāmabhavāya punabbhavāya rūpabhavāya,",
  "mnd5:36.1_2": "kammabhavāya rūpabhavāya punabbhavāya arūpabhavāya,",
  "mnd5:36.1_3": "kammabhavāya arūpabhavāya punabbhavāya punappunabbhavāya punappunagatiyā punappunaupapattiyā punappunapaṭisandhiyā punappunaattabhāvābhinibbattiyā.",
  "mnd5:36.2_0": "Idhāti sakattabhāvo,",
  "mnd5:36.3_0": "hurāti parattabhāvo;",
  "mnd5:36.4_0": "idhāti sakarūpavedanāsaññāsaṅkhāraviññāṇaṁ,",
  "mnd5:36.5_0": "hurāti pararūpavedanāsaññāsaṅkhāraviññāṇaṁ;",
  "mnd5:36.6_0": "idhāti cha ajjhattikāni āyatanāni,",
  "mnd5:36.7_0": "hurāti cha bāhirāni āyatanāni;",
  "mnd5:36.8_0": "idhāti manussaloko,",
  "mnd5:36.9_0": "hurāti devaloko;",
  "mnd5:36.10_0": "idhāti kāmadhātu,",
  "mnd5:36.11_0": "hurāti rūpadhātu arūpadhātu;",
  "mnd5:36.12_0": "idhāti kāmadhātu rūpadhātu.",
  "mnd5:36.13_0": "Hurāti arūpadhātu.",
  "mnd5:36.14_0": "Yassūbhayante paṇidhīdha natthi bhavābhavāya idha vā huraṁ vāti.",
  "mnd5:36.15_0": "Yassa ubho ante ca bhavābhavāya ca idha hurañca paṇidhi taṇhā natthi na santi na saṁvijjati nupalabbhati,",
  "mnd5:36.15_1": "pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—",
  "mnd5:36.16_0": "yassūbhayante paṇidhīdha natthi bhavābhavāya idha vā huraṁ vā.",
  "mnd5:37.1_0": "Nivesanā tassa na santi kecīti.",
  "mnd5:37.2_0": "Nivesanāti dve nivesanā—",
  "mnd5:37.3_0": "taṇhānivesanā ca diṭṭhinivesanā ca …pe…",
  "mnd5:37.4_0": "ayaṁ taṇhānivesanā …pe…",
  "mnd5:37.5_0": "ayaṁ diṭṭhinivesanā.",
  "mnd5:37.6_0": "Tassāti arahato khīṇāsavassa.",
  "mnd5:37.7_0": "Nivesanā tassa na santi kecīti nivesanā tassa na santi keci natthi na santi na saṁvijjanti nupalabbhanti,",
  "mnd5:37.7_1": "pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—",
  "mnd5:37.8_0": "nivesanā tassa na santi keci.",
  "mnd5:38.1_0": "Dhammesu niccheyya samuggahītanti.",
  "mnd5:38.2_0": "Dhammesūti dvāsaṭṭhiyā diṭṭhigatesu.",
  "mnd5:38.3_0": "Niccheyyāti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṁ katvā.",
  "mnd5:38.4_0": "Samuggahītanti odhiggāho bilaggāho varaggāho koṭṭhāsaggāho uccayaggāho samuccayaggāho,",
  "mnd5:38.4_1": "“idaṁ saccaṁ tacchaṁ tathaṁ bhūtaṁ yāthāvaṁ aviparītan”ti gahitaṁ parāmaṭṭhaṁ abhiniviṭṭhaṁ ajjhositaṁ",
  "mnd5:38.4_2": "adhimuttaṁ natthi na santi na saṁvijjati nupalabbhati,",
  "mnd5:38.4_3": "pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—",
  "mnd5:38.5_0": "dhammesu niccheyya samuggahītaṁ.",
  "mnd5:39.1_0": "Tenāha bhagavā—",
  "mnd5:40.1_0": "“Yassūbhayante paṇidhīdha natthi,",
  "mnd5:40.2_0": "Bhavābhavāya idha vā huraṁ vā;",
  "mnd5:40.3_0": "Nivesanā tassa na santi keci,",
  "mnd5:40.4_0": "Dhammesu niccheyya samuggahītan”ti.",
  "mnd5:41.1_0": "Tassīdha diṭṭhe va sute mute vā,",
  "mnd5:41.2_0": "Pakappitā natthi aṇūpi saññā;",
  "mnd5:41.3_0": "Taṁ brāhmaṇaṁ diṭṭhimanādiyānaṁ,",
  "mnd5:41.4_0": "Kenīdha lokasmiṁ vikappayeyya.",
  "mnd5:42.1_0": "Tassīdha diṭṭhe va sute mute vā, pakappitā natthi aṇūpi saññāti.",
  "mnd5:42.2_0": "Tassāti arahato khīṇāsavassa.",
  "mnd5:42.3_0": "Tassa diṭṭhe vā diṭṭhasuddhiyā vā sute vā sutasuddhiyā vā mute vā mutasuddhiyā vā saññāpubbaṅgamatā saññāvikappayeyyatā",
  "mnd5:42.3_1": "saññāviggahena saññāya uṭṭhapitā samuṭṭhapitā kappitā pakappitā saṅkhatā abhisaṅkhatā saṇṭhapitā,",
  "mnd5:42.3_2": "diṭṭhi natthi na santi na saṁvijjati nupalabbhati,",
  "mnd5:42.3_3": "pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—",
  "mnd5:42.4_0": "tassīdha diṭṭhe va sute mute vā pakappitā natthi aṇūpi saññā.",
  "mnd5:43.1_0": "Taṁ brāhmaṇaṁ diṭṭhimanādiyānanti.",
  "mnd5:43.2_0": "Brāhmaṇoti sattannaṁ dhammānaṁ bāhitattā brāhmaṇo—",
  "mnd5:43.3_0": "sakkāyadiṭṭhi bāhitā hoti …pe…",
  "mnd5:43.4_0": "asito tādi pavuccate sa brahmā.",
  "mnd5:43.5_0": "Taṁ brāhmaṇaṁ diṭṭhimanādiyānanti.",
  "mnd5:43.6_0": "Taṁ brāhmaṇaṁ diṭṭhimanādiyantaṁ agaṇhantaṁ aparāmasantaṁ anabhinivesantanti—",
  "mnd5:43.7_0": "taṁ brāhmaṇaṁ diṭṭhimanādiyānaṁ.",
  "mnd5:44.1_0": "Kenīdha lokasmiṁ vikappayeyyāti.",
  "mnd5:44.2_0": "Kappāti dve kappā—",
  "mnd5:44.3_0": "taṇhākappo ca diṭṭhikappo ca …pe…",
  "mnd5:44.4_0": "ayaṁ taṇhākappo …pe…",
  "mnd5:44.5_0": "ayaṁ diṭṭhikappo.",
  "mnd5:44.6_0": "Tassa taṇhākappo pahīno, diṭṭhikappo paṭinissaṭṭho.",
  "mnd5:44.7_0": "Taṇhākappassa pahīnattā,",
  "mnd5:44.7_1": "diṭṭhikappassa paṭinissaṭṭhattā kena rāgena kappeyya kena dosena kappeyya kena mohena kappeyya kena mānena",
  "mnd5:44.7_2": "kappeyya kāya diṭṭhiyā kappeyya kena uddhaccena kappeyya kāya vicikicchāya kappeyya kehi anusayehi kappeyya—",
  "mnd5:44.8_0": "rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā.",
  "mnd5:44.9_0": "Te abhisaṅkhārā pahīnā.",
  "mnd5:44.10_0": "Abhisaṅkhārānaṁ pahīnattā gatiyo kena kappeyya—",
  "mnd5:44.11_0": "nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā.",
  "mnd5:44.12_0": "So hetu natthi paccayo natthi kāraṇaṁ natthi, yena kappeyya vikappeyya vikappaṁ āpajjeyya.",
  "mnd5:44.13_0": "Lokasminti apāyaloke …pe… āyatanaloketi—",
  "mnd5:44.14_0": "kenīdha lokasmiṁ vikappayeyya.",
  "mnd5:45.1_0": "Tenāha bhagavā—",
  "mnd5:46.1_0": "“Tassīdha diṭṭhe va sute mute vā,",
  "mnd5:46.2_0": "Pakappitā natthi aṇūpi saññā;",
  "mnd5:46.3_0": "Taṁ brāhmaṇaṁ diṭṭhimanādiyānaṁ,",
  "mnd5:46.4_0": "Kenīdha lokasmiṁ vikappayeyyā”ti.",
  "mnd5:47.1_0": "Na kappayanti na purekkharonti,",
  "mnd5:47.2_0": "Dhammāpi tesaṁ na paṭicchitāse;",
  "mnd5:47.3_0": "Na brāhmaṇo sīlavatena neyyo,",
  "mnd5:47.4_0": "Pāraṅgato na pacceti tādī.",
  "mnd5:48.1_0": "Na kappayanti na purekkharontīti.",
  "mnd5:48.2_0": "Kappāti dve kappā—",
  "mnd5:48.3_0": "taṇhākappo ca diṭṭhikappo ca.",
  "mnd5:48.4_0": "Katamo taṇhākappo?",
  "mnd5:48.5_0": "Yāvatā taṇhāsaṅkhātena sīmakataṁ mariyādikataṁ odhikataṁ pariyantakataṁ pariggahitaṁ mamāyitaṁ—",
  "mnd5:48.6_0": "idaṁ mamaṁ,",
  "mnd5:48.6_1": "etaṁ mamaṁ,",
  "mnd5:48.6_2": "ettakaṁ mamaṁ,",
  "mnd5:48.6_3": "ettāvatā mamaṁ,",
  "mnd5:48.6_4": "mama rūpā saddā gandhā rasā phoṭṭhabbā,",
  "mnd5:48.6_5": "attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ",
  "mnd5:48.6_6": "gāmanigamarājadhāniyo raṭṭhañca janapado ca koso ca koṭṭhāgārañca,",
  "mnd5:48.6_7": "kevalampi mahāpathaviṁ taṇhāvasena mamāyati,",
  "mnd5:48.6_8": "yāvatā aṭṭhasatataṇhāvicaritaṁ—",
  "mnd5:48.7_0": "ayaṁ taṇhākappo.",
  "mnd5:48.8_0": "Katamo diṭṭhikappo?",
  "mnd5:48.9_0": "Vīsativatthukā sakkāyadiṭṭhi,",
  "mnd5:48.9_1": "dasavatthukā micchādiṭṭhi,",
  "mnd5:48.9_2": "dasavatthukā antaggāhikādiṭṭhi,",
  "mnd5:48.9_3": "yā evarūpā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkāyikaṁ diṭṭhivipphanditaṁ diṭṭhisaṁyojanaṁ",
  "mnd5:48.9_4": "gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho",
  "mnd5:48.9_5": "vipallāsaggāho micchāgāho,",
  "mnd5:48.9_6": "ayāthāvakasmiṁ yāthāvakanti gāho,",
  "mnd5:48.9_7": "yāvatā dvāsaṭṭhi diṭṭhigatāni—",
  "mnd5:48.10_0": "ayaṁ diṭṭhikappo.",
  "mnd5:48.11_0": "Tesaṁ taṇhākappo pahīno, diṭṭhikappo paṭinissaṭṭho.",
  "mnd5:48.12_0": "Taṇhākappassa pahīnattā,",
  "mnd5:48.12_1": "diṭṭhikappassa paṭinissaṭṭhattā taṇhākappaṁ vā diṭṭhikappaṁ vā na kappenti na janenti na sañjanenti na nibbattenti na abhinibbattentīti—",
  "mnd5:48.13_0": "na kappayanti.",
  "mnd5:49.1_0": "Na purekkharontīti.",
  "mnd5:49.2_0": "Purekkhārāti dve purekkhārā—",
  "mnd5:49.3_0": "taṇhāpurekkhāro ca diṭṭhipurekkhāro ca …pe…",
  "mnd5:49.4_0": "ayaṁ taṇhāpurekkhāro …pe…",
  "mnd5:49.5_0": "ayaṁ diṭṭhipurekkhāro.",
  "mnd5:49.6_0": "Tesaṁ taṇhāpurekkhāro pahīno, diṭṭhipurekkhāro paṭinissaṭṭho.",
  "mnd5:49.7_0": "Taṇhāpurekkhārassa pahīnattā,",
  "mnd5:49.7_1": "diṭṭhipurekkhārassa paṭinissaṭṭhattā na taṇhaṁ vā na diṭṭhiṁ vā purato katvā caranti na taṇhādhajā na",
  "mnd5:49.7_2": "taṇhāketū na taṇhādhipateyyā na diṭṭhidhajā na diṭṭhiketū na diṭṭhādhipateyyā.",
  "mnd5:49.8_0": "Na taṇhāya vā na diṭṭhiyā vā parivāretvā carantīti—",
  "mnd5:49.9_0": "na kappayanti na purekkharonti.",
  "mnd5:50.1_0": "Dhammāpi tesaṁ na paṭicchitāseti.",
  "mnd5:50.2_0": "Dhammā vuccanti dvāsaṭṭhi diṭṭhigatāni.",
  "mnd5:50.3_0": "Tesanti tesaṁ arahantānaṁ khīṇāsavānaṁ.",
  "mnd5:50.4_0": "Na paṭicchitāseti “sassato loko, idameva saccaṁ moghamaññan”ti na paṭicchitāse.",
  "mnd5:50.5_0": "“Asassato loko …",
  "mnd5:50.6_0": "antavā loko …",
  "mnd5:50.7_0": "anantavā loko …",
  "mnd5:50.8_0": "taṁ jīvaṁ taṁ sarīraṁ …",
  "mnd5:50.9_0": "aññaṁ jīvaṁ aññaṁ sarīraṁ …",
  "mnd5:50.10_0": "hoti tathāgato paraṁ maraṇā …",
  "mnd5:50.11_0": "na hoti tathāgato paraṁ maraṇā …",
  "mnd5:50.12_0": "hoti ca na ca hoti tathāgato paraṁ maraṇā …",
  "mnd5:50.13_0": "neva hoti na na hoti tathāgato paraṁ maraṇā, idameva saccaṁ moghamaññan”ti na paṭicchitāseti—",
  "mnd5:50.14_0": "dhammāpi tesaṁ na paṭicchitāse.",
  "mnd5:51.1_0": "Na brāhmaṇo sīlavatena neyyoti.",
  "mnd5:51.2_0": "Nāti paṭikkhepo.",
  "mnd5:51.3_0": "Brāhmaṇoti sattannaṁ dhammānaṁ bāhitattā brāhmaṇo—",
  "mnd5:51.4_0": "sakkāyadiṭṭhi bāhitā hoti …pe…",
  "mnd5:51.5_0": "asito tādi vuccate sa brahmā.",
  "mnd5:51.6_0": "Na brāhmaṇo sīlavatena neyyoti.",
  "mnd5:51.7_0": "Brāhmaṇo sīlena vā vatena vā sīlabbatena vā na yāyati na niyyati na vuyhati na saṁharīyatīti—",
  "mnd5:51.8_0": "na brāhmaṇo sīlavatena neyyo.",
  "mnd5:52.1_0": "Pāraṅgato na pacceti tādīti.",
  "mnd5:52.2_0": "Pāraṁ vuccati amataṁ nibbānaṁ.",
  "mnd5:52.3_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "mnd5:52.4_0": "So pāraṅgato pārappatto antagato antappatto koṭigato koṭippatto (vitthāro) jātimaraṇasaṁsāro,",
  "mnd5:52.4_1": "natthi tassa punabbhavoti—",
  "mnd5:52.5_0": "pāraṅgato.",
  "mnd5:52.6_0": "Na paccetīti sotāpattimaggena ye kilesā pahīnā, te kilese na puneti na pacceti na paccāgacchati.",
  "mnd5:52.7_0": "Sakadāgāmimaggena ye kilesā pahīnā, te kilese na puneti na pacceti na paccāgacchati.",
  "mnd5:52.8_0": "Anāgāmimaggena ye kilesā pahīnā, te kilese na puneti na pacceti na paccāgacchati.",
  "mnd5:52.9_0": "Arahattamaggena ye kilesā pahīnā, te kilese na puneti na pacceti na paccāgacchatīti—",
  "mnd5:52.10_0": "pāraṅgato na pacceti.",
  "mnd5:52.11_0": "Tādīti arahā pañcahākārehi tādī—",
  "mnd5:52.12_0": "iṭṭhāniṭṭhe tādī, cattāvīti tādī, tiṇṇāvīti tādī, muttāvīti tādī, taṁniddesā tādī.",
  "mnd5:53.1_0": "Kathaṁ arahā iṭṭhāniṭṭhe tādī?",
  "mnd5:53.2_0": "Arahā lābhepi tādī,",
  "mnd5:53.2_1": "alābhepi tādī,",
  "mnd5:53.2_2": "yasepi tādī,",
  "mnd5:53.2_3": "ayasepi tādī,",
  "mnd5:53.2_4": "pasaṁsāyapi tādī,",
  "mnd5:53.2_5": "nindāyapi tādī,",
  "mnd5:53.2_6": "sukhepi tādī,",
  "mnd5:53.2_7": "dukkhepi tādī.",
  "mnd5:53.3_0": "Ekañce bāhaṁ gandhena limpeyyuṁ, ekañce bāhaṁ vāsiyā taccheyyuṁ—",
  "mnd5:53.4_0": "amusmiṁ natthi rāgo,",
  "mnd5:53.4_1": "amusmiṁ natthi paṭighaṁ,",
  "mnd5:53.4_2": "anunayapaṭighavippahīno ugghātinighātivītivatto anurodhavirodhasamatikkanto.",
  "mnd5:53.5_0": "Evaṁ arahā iṭṭhāniṭṭhe tādī.",
  "mnd5:54.1_0": "Kathaṁ arahā cattāvīti tādī?",
  "mnd5:54.2_0": "Arahato rāgo catto vanto mutto pahīno paṭinissaṭṭho.",
  "mnd5:54.3_0": "Doso …",
  "mnd5:54.4_0": "moho …",
  "mnd5:54.5_0": "kodho …",
  "mnd5:54.6_0": "upanāho …",
  "mnd5:54.7_0": "makkho …",
  "mnd5:54.8_0": "paḷāso …",
  "mnd5:54.9_0": "issā …",
  "mnd5:54.10_0": "macchariyaṁ …",
  "mnd5:54.11_0": "māyā …",
  "mnd5:54.12_0": "sāṭheyyaṁ …",
  "mnd5:54.13_0": "thambho …",
  "mnd5:54.14_0": "sārambho …",
  "mnd5:54.15_0": "māno …",
  "mnd5:54.16_0": "atimāno …",
  "mnd5:54.17_0": "mado …",
  "mnd5:54.18_0": "pamādo …",
  "mnd5:54.19_0": "sabbe kilesā …",
  "mnd5:54.20_0": "sabbe duccaritā …",
  "mnd5:54.21_0": "sabbe darathā …",
  "mnd5:54.22_0": "sabbe pariḷāhā …",
  "mnd5:54.23_0": "sabbe santāpā …",
  "mnd5:54.24_0": "sabbākusalābhisaṅkhārā cattā vantā muttā pahīnā paṭinissaṭṭhā.",
  "mnd5:54.25_0": "Evaṁ arahā cattāvīti tādī.",
  "mnd5:55.1_0": "Kathaṁ arahā tiṇṇāvīti tādī?",
  "mnd5:55.2_0": "Arahā kāmoghaṁ tiṇṇo bhavoghaṁ tiṇṇo diṭṭhoghaṁ tiṇṇo avijjoghaṁ tiṇṇo sabbaṁ saṁsārapathaṁ tiṇṇo uttiṇṇo nittiṇṇo atikkanto samatikkanto vītivatto.",
  "mnd5:55.3_0": "So vuṭṭhavāso ciṇṇacaraṇo jātimaraṇasaṁsāro, natthi tassa punabbhavoti.",
  "mnd5:55.4_0": "Evaṁ arahā tiṇṇāvīti tādī.",
  "mnd5:56.1_0": "Kathaṁ arahā muttāvīti tādī?",
  "mnd5:56.2_0": "Arahato rāgā cittaṁ muttaṁ vimuttaṁ suvimuttaṁ,",
  "mnd5:56.3_0": "dosā cittaṁ muttaṁ vimuttaṁ suvimuttaṁ,",
  "mnd5:56.4_0": "mohā cittaṁ muttaṁ vimuttaṁ suvimuttaṁ,",
  "mnd5:56.5_0": "kodhā …",
  "mnd5:56.6_0": "upanāhā …",
  "mnd5:56.7_0": "makkhā …",
  "mnd5:56.8_0": "paḷāsā …",
  "mnd5:56.9_0": "issāya …",
  "mnd5:56.10_0": "macchariyā …",
  "mnd5:56.11_0": "māyāya …",
  "mnd5:56.12_0": "sāṭheyyā …",
  "mnd5:56.13_0": "thambhā …",
  "mnd5:56.14_0": "sārambhā …",
  "mnd5:56.15_0": "mānā …",
  "mnd5:56.16_0": "atimānā …",
  "mnd5:56.17_0": "madā …",
  "mnd5:56.18_0": "pamādā …",
  "mnd5:56.19_0": "sabbakilesehi …",
  "mnd5:56.20_0": "sabbaduccaritehi …",
  "mnd5:56.21_0": "sabbadarathehi …",
  "mnd5:56.22_0": "sabbapariḷāhehi …",
  "mnd5:56.23_0": "sabbasantāpehi …",
  "mnd5:56.24_0": "sabbākusalābhisaṅkhārehi cittaṁ muttaṁ vimuttaṁ suvimuttaṁ.",
  "mnd5:56.25_0": "Evaṁ arahā muttāvīti tādī.",
  "mnd5:57.1_0": "Kathaṁ arahā taṁniddesā tādī?",
  "mnd5:57.2_0": "Arahā sīle sati sīlavāti taṁniddesā tādī;",
  "mnd5:57.3_0": "saddhāya sati saddhoti taṁniddesā tādī;",
  "mnd5:57.4_0": "vīriye sati vīriyavāti taṁniddesā tādī;",
  "mnd5:57.5_0": "satiyā sati satimāti taṁniddesā tādī;",
  "mnd5:57.6_0": "samādhimhi sati samāhitoti taṁniddesā tādī;",
  "mnd5:57.7_0": "paññāya sati paññavāti taṁniddesā tādī;",
  "mnd5:57.8_0": "vijjāya sati tevijjoti taṁniddesā tādī;",
  "mnd5:57.9_0": "abhiññāya sati chaḷabhiññoti taṁniddesā tādī.",
  "mnd5:57.10_0": "Evaṁ arahā taṁniddesā tādīti—",
  "mnd5:57.11_0": "pāraṅgato na pacceti tādī.",
  "mnd5:58.1_0": "Tenāha bhagavā—",
  "mnd5:59.1_0": "“Na kappayanti na purekkharonti,",
  "mnd5:59.2_0": "Dhammāpi tesaṁ na paṭicchitāse;",
  "mnd5:59.3_0": "Na brāhmaṇo sīlavatena neyyo,",
  "mnd5:59.4_0": "Pāraṅgato na pacceti tādī”ti.",
  "mnd5:60.1_0": "Paramaṭṭhakasuttaniddeso pañcamo."
}