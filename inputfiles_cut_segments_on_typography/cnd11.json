{
  "cnd11:0.1_0": "Cūḷaniddesa",
  "cnd11:0.2_0": "Pārāyanavagganiddesa",
  "cnd11:0.3_0": "Pucchāniddesa",
  "cnd11:0.4_0": "7. Nandamāṇavapucchāniddesa",
  "cnd11:1.1_0": "<b>Santi loke munayo,</b>",
  "cnd11:1.2_0": "(iccāyasmā nando)",
  "cnd11:1.3_0": "<b>Janā vadanti tayidaṁ kathaṁsu;</b>",
  "cnd11:1.4_0": "<b>Ñāṇūpapannaṁ muni no vadanti,</b>",
  "cnd11:1.5_0": "<b>Udāhu ve jīvitenūpapannaṁ. </b>",
  "cnd11:2.1_0": "<b>Santi loke munayo</b>ti.",
  "cnd11:2.2_0": "<b>Santī</b>ti santi saṁvijjanti atthi upalabbhanti.",
  "cnd11:2.3_0": "<b>Loke</b>ti apāyaloke …pe… āyatanaloke.",
  "cnd11:2.4_0": "<b>Munayo</b>ti munināmakā ājīvakā nigaṇṭhā jaṭilā tāpasā.",
  "cnd11:2.5_0": "Devā loke munayoti sañjānanti, na ca te munayoti.",
  "cnd11:2.6_0": "Santi loke munayo.",
  "cnd11:2.7_0": "<b>Iccāyasmā nando</b>ti.",
  "cnd11:2.8_0": "<b>Iccā</b>ti padasandhi …pe….",
  "cnd11:2.9_0": "<b>Āyasmā</b>ti piyavacanaṁ …pe….",
  "cnd11:2.10_0": "<b>Nando</b>ti tassa brāhmaṇassa nāmaṁ …pe… abhilāpoti—",
  "cnd11:2.11_0": "iccāyasmā nando.",
  "cnd11:3.1_0": "<b>Janā vadanti tayidaṁ kathaṁsū</b>ti.",
  "cnd11:3.2_0": "<b>Janā</b>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.",
  "cnd11:3.3_0": "<b>Vadantī</b>ti kathenti bhaṇanti dīpayanti voharanti.",
  "cnd11:3.4_0": "<b>Tayidaṁ kathaṁsū</b>ti saṁsayapucchā vimatipucchā dveḷhakapucchā anekaṁsapucchā “evaṁ nu kho,",
  "cnd11:3.4_1": "na nu kho,",
  "cnd11:3.4_2": "kiṁ nu kho,",
  "cnd11:3.4_3": "kathaṁ nu kho”ti—",
  "cnd11:3.5_0": "janā vadanti tayidaṁ kathaṁsu.",
  "cnd11:4.1_0": "<b>Ñāṇūpapannaṁ muni no vadantī</b>ti.",
  "cnd11:4.2_0": "Aṭṭha samāpattiñāṇena vā pañcābhiññāñāṇena vā upetaṁ samupetaṁ upāgataṁ samupāgataṁ upapannaṁ samupapannaṁ",
  "cnd11:4.2_1": "samannāgataṁ muniṁ vadanti kathenti bhaṇanti dīpayanti voharantīti—",
  "cnd11:4.3_0": "ñāṇūpapannaṁ muni no vadanti.",
  "cnd11:5.1_0": "<b>Udāhu ve jīvitenūpapannan</b>ti udāhu anekavividhaatiparamadukkarakārikalūkhajīvitānuyogena upetaṁ",
  "cnd11:5.1_1": "samupetaṁ upāgataṁ samupāgataṁ upapannaṁ samupapannaṁ samannāgataṁ muniṁ vadanti kathenti bhaṇanti dīpayanti",
  "cnd11:5.1_2": "voharantīti—",
  "cnd11:5.2_0": "udāhu ve jīvitenūpapannaṁ.",
  "cnd11:5.3_0": "Tenāha so brāhmaṇo—",
  "cnd11:6.1_0": "“Santi loke munayo,",
  "cnd11:6.2_0": "(iccāyasmā nando)",
  "cnd11:6.3_0": "Janā vadanti tayidaṁ kathaṁsu;",
  "cnd11:6.4_0": "Ñāṇūpapannaṁ muni no vadanti,",
  "cnd11:6.5_0": "Udāhu ve jīvitenūpapannan”ti.",
  "cnd11:7.1_0": "<b>Na diṭṭhiyā na sutiyā na ñāṇena,</b>",
  "cnd11:7.2_0": "<b>Munīdha nanda kusalā vadanti;</b>",
  "cnd11:7.3_0": "<b>Visenikatvā anīghā nirāsā,</b>",
  "cnd11:7.4_0": "<b>Caranti ye te munayoti brūmi. </b>",
  "cnd11:8.1_0": "<b>Na diṭṭhiyā na sutiyā na ñāṇenā</b>ti.",
  "cnd11:8.2_0": "<b>Na diṭṭhiyā</b>ti na diṭṭhasuddhiyā.",
  "cnd11:8.3_0": "<b>Na sutiyā</b>ti na sutasuddhiyā.",
  "cnd11:8.4_0": "<b>Na ñāṇenā</b>ti napi aṭṭhasamāpattiñāṇena napi pañcābhiññāñāṇena napi micchāñāṇenāti—",
  "cnd11:8.5_0": "na diṭṭhiyā na sutiyā na ñāṇena.",
  "cnd11:9.1_0": "<b>Munīdha nanda kusalā vadantī</b>ti.",
  "cnd11:9.2_0": "<b>Kusalā</b>ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā",
  "cnd11:9.2_1": "sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā",
  "cnd11:9.2_2": "nibbānakusalā diṭṭhasuddhiyā vā sutasuddhiyā vā aṭṭhasamāpattiñāṇena vā pañcābhiññāñāṇena vā micchāñāṇena",
  "cnd11:9.2_3": "vā diṭṭhena vā sutena vā upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ muniṁ",
  "cnd11:9.2_4": "na vadanti na kathenti na bhaṇanti na dīpayanti na voharantīti—",
  "cnd11:9.3_0": "munīdha nanda kusalā vadanti.",
  "cnd11:10.1_0": "<b>Visenikatvā anīghā nirāsā, caranti ye te munayoti brūmī</b>ti",
  "cnd11:10.2_0": "<b>senā</b> vuccati mārasenā,",
  "cnd11:10.2_1": "kāyaduccaritaṁ mārasenā,",
  "cnd11:10.2_2": "vacīduccaritaṁ mārasenā,",
  "cnd11:10.2_3": "manoduccaritaṁ mārasenā,",
  "cnd11:10.2_4": "rāgo mārasenā,",
  "cnd11:10.2_5": "doso mārasenā,",
  "cnd11:10.2_6": "moho mārasenā,",
  "cnd11:10.2_7": "kodho …pe… upanāho … makkho … paḷāso … issā …",
  "cnd11:10.2_8": "macchariyaṁ … māyā …",
  "cnd11:10.2_9": "sāṭheyyaṁ … thambho …",
  "cnd11:10.2_10": "sārambho … māno … atimāno … mado … pamādo …",
  "cnd11:10.2_11": "sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā mārasenā.",
  "cnd11:10.3_0": "Vuttañhetaṁ bhagavatā—",
  "cnd11:11.1_0": "“Kāmā te paṭhamā senā,",
  "cnd11:11.2_0": "dutiyā arati vuccati;",
  "cnd11:11.3_0": "Tatiyā khuppipāsā te,",
  "cnd11:11.4_0": "catutthī taṇhā pavuccati.",
  "cnd11:12.1_0": "Pañcamaṁ thinamiddhaṁ te,",
  "cnd11:12.2_0": "Chaṭṭhā bhīrū pavuccati;",
  "cnd11:12.3_0": "Sattamī vicikicchā te,",
  "cnd11:12.4_0": "Makkho thambho te aṭṭhamo;",
  "cnd11:12.5_0": "Lābho siloko sakkāro,",
  "cnd11:12.6_0": "Micchāladdho ca yo yaso.",
  "cnd11:13.1_0": "Yo cattānaṁ samukkaṁse,",
  "cnd11:13.2_0": "pare ca avajānati;",
  "cnd11:13.3_0": "Esā namuci te senā,",
  "cnd11:13.4_0": "kaṇhassābhippahārinī;",
  "cnd11:13.5_0": "Na naṁ asūro jināti,",
  "cnd11:13.6_0": "jetvā ca labhate sukhan”ti.",
  "cnd11:14.1_0": "Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā,",
  "cnd11:14.1_1": "tena vuccanti visenikatvā.",
  "cnd11:14.2_0": "<b>Anīghā</b>ti rāgo nīgho,",
  "cnd11:14.2_1": "doso nīgho,",
  "cnd11:14.2_2": "moho nīgho,",
  "cnd11:14.2_3": "kodho nīgho,",
  "cnd11:14.2_4": "upanāho nīgho …pe…",
  "cnd11:14.2_5": "sabbākusalābhisaṅkhārā nīghā.",
  "cnd11:14.3_0": "Yesaṁ ete nīghā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā te vuccanti anīghā.",
  "cnd11:14.4_0": "<b>Nirāsā</b>ti āsā vuccati taṇhā.",
  "cnd11:14.5_0": "Yo rāgo sārāgo …pe…",
  "cnd11:14.6_0": "avijjā lobho akusalamūlaṁ.",
  "cnd11:14.7_0": "Yesaṁ esā āsā taṇhā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhā,",
  "cnd11:14.7_1": "te vuccanti nirāsā arahanto khīṇāsavā.",
  "cnd11:14.8_0": "<b>Visenikatvā anīghā nirāsā,",
  "cnd11:14.8_1": "caranti ye te munayoti brūmī</b>ti ye te visenikatvāva anīghā ca nirāsā ca caranti viharanti iriyanti vattenti pālenti yapenti yāpenti,",
  "cnd11:14.8_2": "te loke munayoti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—",
  "cnd11:14.9_0": "visenikatvā anīghā nirāsā, caranti ye te munayoti brūmi.",
  "cnd11:14.10_0": "Tenāha bhagavā—",
  "cnd11:15.1_0": "“Na diṭṭhiyā na sutiyā na ñāṇena,",
  "cnd11:15.2_0": "Munīdha nanda kusalā vadanti;",
  "cnd11:15.3_0": "Visenikatvā anīghā nirāsā,",
  "cnd11:15.4_0": "Caranti ye te munayoti brūmī”ti.",
  "cnd11:16.1_0": "<b>Ye kecime samaṇabrāhmaṇāse,</b>",
  "cnd11:16.2_0": "(iccāyasmā nando)",
  "cnd11:16.3_0": "<b>Diṭṭhassutenāpi vadanti suddhiṁ;</b>",
  "cnd11:16.4_0": "<b>Sīlabbatenāpi vadanti suddhiṁ,</b>",
  "cnd11:16.5_0": "<b>Anekarūpena vadanti suddhiṁ.</b>",
  "cnd11:17.1_0": "<b>Kaccissu te bhagavā tattha yatā carantā,</b>",
  "cnd11:17.2_0": "<b>Atāru jātiñca jarañca mārisa;</b>",
  "cnd11:17.3_0": "<b>Pucchāmi taṁ bhagavā brūhi metaṁ. </b>",
  "cnd11:18.1_0": "<b>Ye kecime samaṇabrāhmaṇāse</b>ti.",
  "cnd11:18.2_0": "<b>Ye kecī</b>ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—",
  "cnd11:18.3_0": "ye kecīti.",
  "cnd11:18.4_0": "<b>Samaṇā</b>ti ye keci ito bahiddhā pabbajjūpagatā paribbājakasamāpannā.",
  "cnd11:18.5_0": "<b>Brāhmaṇā</b>ti ye keci bhovādikāti—",
  "cnd11:18.6_0": "ye kecime samaṇabrāhmaṇāse.",
  "cnd11:18.7_0": "<b>Iccāyasmā nando</b>ti.",
  "cnd11:18.8_0": "<b>Iccā</b>ti padasandhi …pe….",
  "cnd11:18.9_0": "<b>Āyasmā</b>ti piyavacanaṁ …pe….",
  "cnd11:18.10_0": "<b>Nando</b>ti.",
  "cnd11:18.11_0": "Tassa brāhmaṇassa nāmaṁ …pe… abhilāpoti—",
  "cnd11:18.12_0": "iccāyasmā nando.",
  "cnd11:19.1_0": "<b>Diṭṭhassutenāpi vadanti suddhin</b>ti diṭṭhenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ",
  "cnd11:19.1_1": "vadanti kathenti bhaṇanti dīpayanti voharanti;",
  "cnd11:19.2_0": "sutenapi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti;",
  "cnd11:19.3_0": "diṭṭhassutenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:19.4_0": "diṭṭhassutenāpi vadanti suddhiṁ.",
  "cnd11:20.1_0": "<b>Sīlabbatenāpi vadanti suddhin</b>ti sīlenapi suddhiṁ visuddhiṁ parisuddhiṁ muttiṁ vimuttiṁ parimuttiṁ",
  "cnd11:20.1_1": "vadanti kathenti bhaṇanti dīpayanti voharanti;",
  "cnd11:20.2_0": "vatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti;",
  "cnd11:20.3_0": "sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:20.4_0": "sīlabbatenāpi vadanti suddhiṁ.",
  "cnd11:21.1_0": "<b>Anekarūpena vadanti suddhin</b>ti anekavidhakotūhalamaṅgalena suddhiṁ visuddhiṁ parisuddhiṁ muttiṁ",
  "cnd11:21.1_1": "vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:21.2_0": "anekarūpena vadanti suddhiṁ.",
  "cnd11:22.1_0": "<b>Kaccissu te bhagavā tattha yatā carantā</b>ti.",
  "cnd11:22.2_0": "<b>Kaccissū</b>ti saṁsayapucchā vimatipucchā dveḷhakapucchā anekaṁsapucchā,",
  "cnd11:22.2_1": "“evaṁ nu kho,",
  "cnd11:22.2_2": "na nu kho,",
  "cnd11:22.2_3": "kiṁ nu kho,",
  "cnd11:22.2_4": "kathaṁ nu kho”ti—",
  "cnd11:22.3_0": "kaccissu.",
  "cnd11:22.4_0": "<b>Te</b>ti diṭṭhigatikā.",
  "cnd11:22.5_0": "<b>Bhagavā</b>ti gāravādhivacanametaṁ …pe… sacchikā paññatti, yadidaṁ bhagavāti—",
  "cnd11:22.6_0": "kaccissu te bhagavā.",
  "cnd11:22.7_0": "<b>Tattha yatā carantā</b>ti.",
  "cnd11:22.8_0": "<b>Tatthā</b>ti sakāya diṭṭhiyā sakāya khantiyā sakāya ruciyā sakāya laddhiyā.",
  "cnd11:22.9_0": "<b>Yatā</b>ti yattā paṭiyattā guttā gopitā rakkhitā saṁvutā.",
  "cnd11:22.10_0": "<b>Carantā</b>ti carantā viharantā iriyantā vattentā pālentā yapentā yāpentāti—",
  "cnd11:22.11_0": "kaccissu te bhagavā tattha yatā carantā.",
  "cnd11:23.1_0": "<b>Atāru jātiñca jarañca mārisā</b>ti jātijarāmaraṇaṁ atariṁsu uttariṁsu patariṁsu samatikkamiṁsu vītivattiṁsu.",
  "cnd11:23.2_0": "<b>Mārisā</b>ti piyavacanaṁ garuvacanaṁ sagāravasappatissādhivacanametaṁ—",
  "cnd11:23.3_0": "mārisāti—",
  "cnd11:23.4_0": "atāru jātiñca jarañca mārisa.",
  "cnd11:24.1_0": "<b>Pucchāmi taṁ bhagavā brūhi metan</b>ti.",
  "cnd11:24.2_0": "<b>Pucchāmi tan</b>ti pucchāmi taṁ yācāmi taṁ ajjhesāmi taṁ, kathayassu meti pucchāmi taṁ.",
  "cnd11:24.3_0": "<b>Bhagavā</b>ti …pe…",
  "cnd11:24.4_0": "sacchikā paññatti, yadidaṁ bhagavāti.",
  "cnd11:24.5_0": "<b>Brūhi metan</b>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd11:24.6_0": "pucchāmi taṁ bhagavā brūhi metaṁ.",
  "cnd11:24.7_0": "Tenāha so brāhmaṇo—",
  "cnd11:25.1_0": "“Ye kecime samaṇabrāhmaṇāse,",
  "cnd11:25.2_0": "(iccāyasmā nando)",
  "cnd11:25.3_0": "Diṭṭhassutenāpi vadanti suddhiṁ;",
  "cnd11:25.4_0": "Sīlabbatenāpi vadanti suddhiṁ,",
  "cnd11:25.5_0": "Anekarūpena vadanti suddhiṁ.",
  "cnd11:26.1_0": "Kaccissu te bhagavā tattha yatā carantā,",
  "cnd11:26.2_0": "Atāru jātiñca jarañca mārisa;",
  "cnd11:26.3_0": "Pucchāmi taṁ bhagavā brūhi metan”ti.",
  "cnd11:27.1_0": "<b>Ye kecime samaṇabrāhmaṇāse,</b>",
  "cnd11:27.2_0": "(nandāti bhagavā)",
  "cnd11:27.3_0": "<b>Diṭṭhassutenāpi vadanti suddhiṁ;</b>",
  "cnd11:27.4_0": "<b>Sīlabbatenāpi vadanti suddhiṁ,</b>",
  "cnd11:27.5_0": "<b>Anekarūpena vadanti suddhiṁ;</b>",
  "cnd11:27.6_0": "<b>Kiñcāpi te tattha yatā caranti,</b>",
  "cnd11:27.7_0": "<b>Nātariṁsu jātijaranti brūmi. </b>",
  "cnd11:28.1_0": "<b>Ye kecime samaṇabrāhmaṇāse</b>ti.",
  "cnd11:28.2_0": "<b>Ye kecī</b>ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—",
  "cnd11:28.3_0": "ye kecīti.",
  "cnd11:28.4_0": "<b>Samaṇā</b>ti ye keci ito bahiddhā pabbajjūpagatā paribbājakasamāpannā.",
  "cnd11:28.5_0": "<b>Brāhmaṇā</b>ti ye keci bhovādikāti—",
  "cnd11:28.6_0": "ye kecime samaṇabrāhmaṇāse.",
  "cnd11:28.7_0": "<b>Nandāti bhagavā</b>ti.",
  "cnd11:28.8_0": "<b>Nandā</b>ti bhagavā taṁ brāhmaṇaṁ nāmena ālapati.",
  "cnd11:28.9_0": "<b>Bhagavā</b>ti gāravādhivacanametaṁ …pe… sacchikā paññatti, yadidaṁ bhagavāti—",
  "cnd11:28.10_0": "nandāti bhagavā.",
  "cnd11:29.1_0": "<b>Diṭṭhassutenāpi vadanti suddhin</b>ti diṭṭhenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ",
  "cnd11:29.1_1": "vadanti kathenti bhaṇanti dīpayanti voharanti;",
  "cnd11:29.2_0": "sutenapi suddhiṁ …pe…",
  "cnd11:29.3_0": "diṭṭhassutenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:29.4_0": "diṭṭhassutenāpi vadanti suddhiṁ.",
  "cnd11:30.1_0": "<b>Sīlabbatenāpi vadanti suddhin</b>ti sīlenapi suddhiṁ visuddhiṁ parisuddhiṁ muttiṁ vimuttiṁ parimuttiṁ",
  "cnd11:30.1_1": "vadanti kathenti bhaṇanti dīpayanti voharanti;",
  "cnd11:30.2_0": "vatenāpi suddhiṁ …pe… voharanti;",
  "cnd11:30.3_0": "sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:30.4_0": "sīlabbatenāpi vadanti suddhiṁ.",
  "cnd11:31.1_0": "<b>Anekarūpena vadanti suddhin</b>ti anekavidhakotūhalamaṅgalena suddhiṁ visuddhiṁ parisuddhiṁ muttiṁ",
  "cnd11:31.1_1": "vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:31.2_0": "anekarūpena vadanti suddhiṁ.",
  "cnd11:32.1_0": "<b>Kiñcāpi te tattha yatā carantī</b>ti.",
  "cnd11:32.2_0": "<b>Kiñcāpī</b>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—",
  "cnd11:32.3_0": "kiñcāpīti.",
  "cnd11:32.4_0": "<b>Te</b>ti diṭṭhigatikā.",
  "cnd11:32.5_0": "<b>Tatthā</b>ti sakāya diṭṭhiyā sakāya khantiyā sakāya ruciyā sakāya laddhiyā.",
  "cnd11:32.6_0": "<b>Yatā</b>ti yattā paṭiyattā guttā gopitā rakkhitā saṁvutā.",
  "cnd11:32.7_0": "<b>Carantī</b>ti caranti viharanti iriyanti vattenti pālenti yapenti yāpentīti—",
  "cnd11:32.8_0": "kiñcāpi te tattha yatā caranti.",
  "cnd11:33.1_0": "<b>Nātariṁsu jātijaranti brūmī</b>ti jātijarāmaraṇaṁ na tariṁsu na uttariṁsu na patariṁsu na samatikkamiṁsu na vītivattiṁsu,",
  "cnd11:33.1_1": "jātijarāmaraṇā anikkhantā anissaṭā anatikkantā asamatikkantā avītivattā,",
  "cnd11:33.1_2": "antojātijarāmaraṇe parivattenti,",
  "cnd11:33.1_3": "antosaṁsārapathe parivattenti,",
  "cnd11:33.1_4": "jātiyā anugatā,",
  "cnd11:33.1_5": "jarāya anusaṭā,",
  "cnd11:33.1_6": "byādhinā abhibhūtā,",
  "cnd11:33.1_7": "maraṇena abbhāhatā atāṇā aleṇā asaraṇā asaraṇībhūtāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—",
  "cnd11:33.2_0": "nātariṁsu jātijaranti brūmi.",
  "cnd11:33.3_0": "Tenāha bhagavā—",
  "cnd11:34.1_0": "“Ye kecime samaṇabrāhmaṇāse,",
  "cnd11:34.2_0": "(nandāti bhagavā)",
  "cnd11:34.3_0": "Diṭṭhassutenāpi vadanti suddhiṁ;",
  "cnd11:34.4_0": "Sīlabbatenāpi vadanti suddhiṁ,",
  "cnd11:34.5_0": "Anekarūpena vadanti suddhiṁ;",
  "cnd11:34.6_0": "Kiñcāpi te tattha yatā caranti,",
  "cnd11:34.7_0": "Nātariṁsu jātijaranti brūmī”ti.",
  "cnd11:35.1_0": "<b>Ye kecime samaṇabrāhmaṇāse,</b>",
  "cnd11:35.2_0": "(iccāyasmā nando)",
  "cnd11:35.3_0": "<b>Diṭṭhassutenāpi vadanti suddhiṁ;</b>",
  "cnd11:35.4_0": "<b>Sīlabbatenāpi vadanti suddhiṁ,</b>",
  "cnd11:35.5_0": "<b>Anekarūpena vadanti suddhiṁ.</b>",
  "cnd11:36.1_0": "<b>Te ce munī brūsi anoghatiṇṇe,</b>",
  "cnd11:36.2_0": "<b>Atha ko carahi devamanussaloke;</b>",
  "cnd11:36.3_0": "<b>Atāri jātiñca jarañca mārisa,</b>",
  "cnd11:36.4_0": "<b>Pucchāmi taṁ bhagavā brūhi metaṁ. </b>",
  "cnd11:37.1_0": "<b>Ye kecime samaṇabrāhmaṇāse</b>ti.",
  "cnd11:37.2_0": "<b>Ye kecī</b>ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—",
  "cnd11:37.3_0": "ye kecīti.",
  "cnd11:37.4_0": "<b>Samaṇā</b>ti ye keci ito bahiddhā pabbajjūpagatā paribbājakasamāpannā.",
  "cnd11:37.5_0": "<b>Brāhmaṇā</b>ti ye keci bhovādikāti—",
  "cnd11:37.6_0": "ye kecime samaṇabrāhmaṇāse.",
  "cnd11:37.7_0": "<b>Iccāyasmā nando</b>ti.",
  "cnd11:37.8_0": "<b>Iccā</b>ti padasandhi …pe…",
  "cnd11:37.9_0": "iccāyasmā nando.",
  "cnd11:38.1_0": "<b>Diṭṭhassutenāpi vadanti suddhin</b>ti diṭṭhenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ",
  "cnd11:38.1_1": "vadanti kathenti bhaṇanti dīpayanti voharanti;",
  "cnd11:38.2_0": "sutenāpi suddhiṁ …pe…",
  "cnd11:38.3_0": "diṭṭhassutenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:38.4_0": "diṭṭhassutenāpi vadanti suddhiṁ.",
  "cnd11:39.1_0": "<b>Sīlabbatenāpi vadanti suddhin</b>ti sīlenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ",
  "cnd11:39.1_1": "vadanti kathenti bhaṇanti dīpayanti voharanti;",
  "cnd11:39.2_0": "vatenāpi suddhiṁ …pe… voharanti;",
  "cnd11:39.3_0": "sīlabbatenāpi suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:39.4_0": "sīlabbatenāpi vadanti suddhiṁ.",
  "cnd11:40.1_0": "<b>Anekarūpena vadanti suddhin</b>ti anekavidhakotūhalamaṅgalena suddhiṁ visuddhiṁ parisuddhiṁ muttiṁ",
  "cnd11:40.1_1": "vimuttiṁ parimuttiṁ vadanti kathenti bhaṇanti dīpayanti voharantīti—",
  "cnd11:40.2_0": "anekarūpena vadanti suddhiṁ.",
  "cnd11:41.1_0": "<b>Te ce munī brūsi anoghatiṇṇe</b>ti.",
  "cnd11:41.2_0": "<b>Te ce</b>ti diṭṭhigatike.",
  "cnd11:41.3_0": "<b>Munī</b>ti monaṁ vuccati ñāṇaṁ …pe… saṅgajālamaticca so muni.",
  "cnd11:41.4_0": "<b>Brūsi anoghatiṇṇe</b>ti kāmoghaṁ bhavoghaṁ diṭṭhoghaṁ avijjoghaṁ atiṇṇe anatikkante asamatikkante",
  "cnd11:41.4_1": "avītivatte antojātijarāmaraṇe parivattente antosaṁsārapathe parivattente jātiyā anugate jarāya anusaṭe",
  "cnd11:41.4_2": "byādhinā abhibhūte maraṇena abbhāhate atāṇe aleṇe asaraṇe asaraṇībhūte.",
  "cnd11:41.5_0": "<b>Brūsī</b>ti brūsi ācikkhasi desesi paññapesi paṭṭhapesi vivarasi vibhajasi uttānīkarosi pakāsesīti—",
  "cnd11:41.6_0": "te ce munī brūsi anoghatiṇṇe.",
  "cnd11:42.1_0": "<b>Atha ko carahi devamanussaloke,",
  "cnd11:42.1_1": "atāri jātiñca jarañca mārisā</b>ti atha ko eso sadevake loke samārake sabrahmake sassamaṇabrāhmaṇiyā",
  "cnd11:42.1_2": "pajāya sadevamanussāya jātijarāmaraṇaṁ atari uttari patari samatikkami vītivattayi.",
  "cnd11:42.2_0": "<b>Mārisā</b>ti piyavacanaṁ garuvacanaṁ sagāravasappatissādhivacanametaṁ mārisāti—",
  "cnd11:42.3_0": "atha ko carahi devamanussaloke, atāri jātiñca jarañca mārisa.",
  "cnd11:43.1_0": "<b>Pucchāmi taṁ bhagavā brūhi metan</b>ti.",
  "cnd11:43.2_0": "<b>Pucchāmi tan</b>ti pucchāmi taṁ yācāmi taṁ ajjhesāmi taṁ pasādemi taṁ.",
  "cnd11:43.3_0": "<b>Bhagavā</b>ti gāravādhivacanametaṁ …pe… sacchikā paññatti, yadidaṁ bhagavāti.",
  "cnd11:43.4_0": "<b>Brūhi metan</b>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd11:43.5_0": "pucchāmi taṁ bhagavā brūhi metaṁ.",
  "cnd11:43.6_0": "Tenāha so brāhmaṇo—",
  "cnd11:44.1_0": "“Ye kecime samaṇabrāhmaṇāse,",
  "cnd11:44.2_0": "(iccāyasmā nando)",
  "cnd11:44.3_0": "Diṭṭhassutenāpi vadanti suddhiṁ;",
  "cnd11:44.4_0": "Sīlabbatenāpi vadanti suddhiṁ,",
  "cnd11:44.5_0": "Anekarūpena vadanti suddhiṁ.",
  "cnd11:45.1_0": "Te ce munī brūsi anoghatiṇṇe,",
  "cnd11:45.2_0": "Atha ko carahi devamanussaloke;",
  "cnd11:45.3_0": "Atāri jātiñca jarañca mārisa,",
  "cnd11:45.4_0": "Pucchāmi taṁ bhagavā brūhi metan”ti.",
  "cnd11:46.1_0": "<b>Nāhaṁ sabbe samaṇabrāhmaṇāse,</b>",
  "cnd11:46.2_0": "(nandāti bhagavā)",
  "cnd11:46.3_0": "<b>Jātijarāya nivutāti brūmi;</b>",
  "cnd11:46.4_0": "<b>Ye sīdha diṭṭhaṁ va sutaṁ mutaṁ vā,</b>",
  "cnd11:46.5_0": "<b>Sīlabbataṁ vāpi pahāya sabbaṁ.</b>",
  "cnd11:47.1_0": "<b>Anekarūpampi pahāya sabbaṁ,</b>",
  "cnd11:47.2_0": "<b>Taṇhaṁ pariññāya anāsavāse;</b>",
  "cnd11:47.3_0": "<b>Te ve narā oghatiṇṇāti brūmi. </b>",
  "cnd11:48.1_0": "<b>Nāhaṁ sabbe samaṇabrāhmaṇāse,",
  "cnd11:48.1_1": "(nandāti bhagavā) jātijarāya nivutāti brūmī</b>ti nāhaṁ, nanda,",
  "cnd11:48.1_2": "sabbe samaṇabrāhmaṇā jātijarāya āvutā nivutā ovutā pihitā paṭicchannā paṭikujjitāti vadāmi.",
  "cnd11:48.2_0": "Atthi te samaṇabrāhmaṇā yesaṁ jāti ca jarāmaraṇañca pahīnā ucchinnamūlā tālāvatthukatā anabhāvaṅkatā",
  "cnd11:48.2_1": "āyatiṁ anuppādadhammāti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—",
  "cnd11:48.3_0": "nāhaṁ sabbe samaṇabrāhmaṇāse, (nandāti bhagavā) jātijarāya nivutāti brūmi.",
  "cnd11:49.1_0": "<b>Ye sīdha diṭṭhaṁ va sutaṁ mutaṁ vā,",
  "cnd11:49.1_1": "sīlabbataṁ vāpi pahāya sabban</b>ti ye sabbā diṭṭhasuddhiyo pahāya jahitvā pajahitvā vinodetvā byantīkaritvā anabhāvaṁ gametvā.",
  "cnd11:49.2_0": "Ye sabbā sutasuddhiyo pahāya …pe…",
  "cnd11:49.3_0": "ye sabbā mutasuddhiyo pahāya,",
  "cnd11:49.4_0": "ye sabbā diṭṭhasutamutasuddhiyo pahāya",
  "cnd11:49.5_0": "ye sabbā sīlasuddhiyo pahāya,",
  "cnd11:49.6_0": "ye sabbā vatasuddhiyo pahāya,",
  "cnd11:49.7_0": "ye sabbā sīlabbatasuddhiyo pahāya jahitvā pajahitvā vinodetvā byantīkaritvā anabhāvaṁ gametvāti—",
  "cnd11:49.8_0": "ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ.",
  "cnd11:50.1_0": "<b>Anekarūpampi pahāya sabban</b>ti anekavidhakotūhalamaṅgalena suddhiṁ visuddhiṁ parisuddhiṁ muttiṁ",
  "cnd11:50.1_1": "vimuttiṁ parimuttiṁ pahāya jahitvā pajahitvā vinodetvā byantīkaritvā anabhāvaṁ gametvāti—",
  "cnd11:50.2_0": "anekarūpampi pahāya sabbaṁ.",
  "cnd11:51.1_0": "<b>Taṇhaṁ pariññāya anāsavā se, te ve narā oghatiṇṇāti brūmī</b>ti.",
  "cnd11:51.2_0": "<b>Taṇhā</b>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā.",
  "cnd11:51.3_0": "<b>Taṇhaṁ pariññāyā</b>ti taṇhaṁ tīhi pariññāhi parijānitvā—",
  "cnd11:51.4_0": "ñātapariññāya, tīraṇapariññāya, pahānapariññāya.",
  "cnd11:51.5_0": "Katamā ñātapariññā?",
  "cnd11:51.6_0": "Taṇhaṁ jānāti “ayaṁ rūpataṇhā,",
  "cnd11:51.6_1": "ayaṁ saddataṇhā,",
  "cnd11:51.6_2": "ayaṁ gandhataṇhā,",
  "cnd11:51.6_3": "ayaṁ rasataṇhā,",
  "cnd11:51.6_4": "ayaṁ phoṭṭhabbataṇhā,",
  "cnd11:51.6_5": "ayaṁ dhammataṇhā”ti jānāti passati—",
  "cnd11:51.7_0": "ayaṁ ñātapariññā.",
  "cnd11:52.1_0": "Katamā tīraṇapariññā?",
  "cnd11:52.2_0": "Evaṁ ñātaṁ katvā taṇhaṁ tīreti aniccato dukkhato rogato gaṇḍato …pe…",
  "cnd11:52.3_0": "nissaraṇato tīreti—",
  "cnd11:52.4_0": "ayaṁ tīraṇapariññā.",
  "cnd11:53.1_0": "Katamā pahānapariññā?",
  "cnd11:53.2_0": "Evaṁ tīrayitvā taṇhaṁ pajahati vinodeti byantīkaroti anabhāvaṁ gameti.",
  "cnd11:53.3_0": "Vuttañhetaṁ bhagavatā—",
  "cnd11:53.4_0": "“yo, bhikkhave, taṇhāya chandarāgo taṁ pajahatha.",
  "cnd11:53.5_0": "Evaṁ sā taṇhā pahīnā bhavissati ucchinnamūlā tālāvatthukatā anabhāvaṅkatā āyatiṁ anuppādadhammā”.",
  "cnd11:53.6_0": "Ayaṁ pahānapariññā.",
  "cnd11:53.7_0": "<b>Taṇhaṁ pariññāyā</b>ti taṇhaṁ imāhi tīhi pariññāhi parijānitvā.",
  "cnd11:53.8_0": "<b>Anāsavā</b>ti cattāro āsavā—",
  "cnd11:53.9_0": "kāmāsavo, bhavāsavo, diṭṭhāsavo, avijjāsavo.",
  "cnd11:53.10_0": "Yesaṁ ime āsavā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā,",
  "cnd11:53.10_1": "te vuccanti anāsavā arahanto khīṇāsavā—",
  "cnd11:53.11_0": "taṇhaṁ pariññāya anāsavā.",
  "cnd11:54.1_0": "<b>Te ve narā oghatiṇṇāti brūmī</b>ti ye taṇhaṁ pariññāya anāsavā,",
  "cnd11:54.1_1": "te kāmoghaṁ tiṇṇā bhavoghaṁ tiṇṇā diṭṭhoghaṁ tiṇṇā avijjoghaṁ tiṇṇā sabbasaṁsārapathaṁ tiṇṇā uttiṇṇā",
  "cnd11:54.1_2": "nitthiṇṇā atikkantā samatikkantā vītivattāti brūmi ācikkhāmi desemi paññapemi paṭṭhapemi vivarāmi vibhajāmi",
  "cnd11:54.1_3": "uttānīkaromi pakāsemīti—",
  "cnd11:54.2_0": "taṇhaṁ pariññāya anāsavāse te ve narā oghatiṇṇāti brūmi.",
  "cnd11:54.3_0": "Tenāha bhagavā—",
  "cnd11:55.1_0": "“Nāhaṁ sabbe samaṇabrāhmaṇāse,",
  "cnd11:55.2_0": "(nandāti bhagavā)",
  "cnd11:55.3_0": "Jātijarāya nivutāti brūmi;",
  "cnd11:55.4_0": "Ye sīdha diṭṭhaṁ va sutaṁ mutaṁ vā,",
  "cnd11:55.5_0": "Sīlabbataṁ vāpi pahāya sabbaṁ.",
  "cnd11:56.1_0": "Anekarūpampi pahāya sabbaṁ,",
  "cnd11:56.2_0": "Taṇhaṁ pariññāya anāsavāse;",
  "cnd11:56.3_0": "Te ve narā oghatiṇṇāti brūmī”ti.",
  "cnd11:57.1_0": "<b>Etābhinandāmi vaco mahesino,</b>",
  "cnd11:57.2_0": "<b>Sukittitaṁ gotamanūpadhīkaṁ;</b>",
  "cnd11:57.3_0": "<b>Ye sīdha diṭṭhaṁ va sutaṁ mutaṁ vā,</b>",
  "cnd11:57.4_0": "<b>Sīlabbataṁ vāpi pahāya sabbaṁ.</b>",
  "cnd11:58.1_0": "<b>Anekarūpampi pahāya sabbaṁ,</b>",
  "cnd11:58.2_0": "<b>Taṇhaṁ pariññāya anāsavāse;</b>",
  "cnd11:58.3_0": "<b>Ahampi te oghatiṇṇāti brūmi. </b>",
  "cnd11:59.1_0": "<b>Etābhinandāmi vaco mahesino</b>ti.",
  "cnd11:59.2_0": "<b>Etan</b>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ nandāmi abhinandāmi modāmi anumodāmi",
  "cnd11:59.2_1": "icchāmi sādiyāmi patthayāmi pihayāmi abhijappāmi.",
  "cnd11:59.3_0": "<b>Mahesino</b>ti kiṁ mahesi bhagavā?",
  "cnd11:59.4_0": "Mahantaṁ sīlakkhandhaṁ esī gavesī pariyesīti mahesi …pe…",
  "cnd11:59.5_0": "kahaṁ narāsabhoti mahesīti—",
  "cnd11:59.6_0": "etābhinandāmi vaco mahesino.",
  "cnd11:60.1_0": "<b>Sukittitaṁ gotamanūpadhīkan</b>ti.",
  "cnd11:60.2_0": "<b>Sukittitan</b>ti sukittitaṁ suācikkhitaṁ sudesitaṁ supaññapitaṁ supaṭṭhapitaṁ suvivaṭaṁ suvibhattaṁ suuttānīkataṁ supakāsitaṁ.",
  "cnd11:60.3_0": "<b>Gotamanūpadhīkan</b>ti upadhī vuccanti kilesā ca khandhā ca abhisaṅkhārā ca.",
  "cnd11:60.4_0": "Upadhippahānaṁ upadhivūpasamaṁ upadhinissaggaṁ upadhipaṭippassaddhaṁ amataṁ nibbānanti—",
  "cnd11:60.5_0": "sukittitaṁ gotamanūpadhīkaṁ.",
  "cnd11:61.1_0": "<b>Ye sīdha diṭṭhaṁ va sutaṁ mutaṁ vā,",
  "cnd11:61.1_1": "sīlabbataṁ vāpi pahāya sabban</b>ti ye sabbā diṭṭhasuddhiyo pahāya jahitvā pajahitvā vinodetvā byantīkaritvā anabhāvaṁ gametvā.",
  "cnd11:61.2_0": "Ye sabbā sutasuddhiyo …pe…",
  "cnd11:61.3_0": "ye sabbā mutasuddhiyo …",
  "cnd11:61.4_0": "ye sabbā diṭṭhasutamutasuddhiyo …",
  "cnd11:61.5_0": "ye sabbā sīlasuddhiyo …",
  "cnd11:61.6_0": "ye sabbā vatasuddhiyo …",
  "cnd11:61.7_0": "ye sabbā sīlabbatasuddhiyo pahāya jahitvā pajahitvā vinodetvā byantīkaritvā anabhāvaṁ gametvāti—",
  "cnd11:61.8_0": "ye sīdha diṭṭhaṁ va sutaṁ mutaṁ vā, sīlabbataṁ vāpi pahāya sabbaṁ.",
  "cnd11:62.1_0": "<b>Anekarūpampi pahāya sabban</b>ti anekavidhakotūhalamaṅgalena suddhiṁ visuddhiṁ parisuddhiṁ muttiṁ",
  "cnd11:62.1_1": "vimuttiṁ parimuttiṁ pahāya jahitvā pajahitvā vinodetvā byantīkaritvā anabhāvaṁ gametvāti—",
  "cnd11:62.2_0": "anekarūpampi pahāya sabbaṁ.",
  "cnd11:63.1_0": "<b>Taṇhaṁ pariññāya anāsavāse, ahampi te oghatiṇṇāti brūmī</b>ti.",
  "cnd11:63.2_0": "<b>Taṇhā</b>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā.",
  "cnd11:63.3_0": "<b>Taṇhaṁ pariññāyā</b>ti taṇhaṁ tīhi pariññāhi parijānitvā—",
  "cnd11:63.4_0": "ñātapariññāya, tīraṇapariññāya, pahānapariññāya.",
  "cnd11:63.5_0": "Katamā ñātapariññā?",
  "cnd11:63.6_0": "Taṇhaṁ jānāti—",
  "cnd11:63.7_0": "ayaṁ rūpataṇhā,",
  "cnd11:63.7_1": "ayaṁ saddataṇhā,",
  "cnd11:63.7_2": "ayaṁ gandhataṇhā,",
  "cnd11:63.7_3": "ayaṁ rasataṇhā,",
  "cnd11:63.7_4": "ayaṁ phoṭṭhabbataṇhā,",
  "cnd11:63.7_5": "ayaṁ dhammataṇhāti jānāti passati—",
  "cnd11:63.8_0": "ayaṁ ñātapariññā.",
  "cnd11:64.1_0": "Katamā tīraṇapariññā?",
  "cnd11:64.2_0": "Evaṁ ñātaṁ katvā taṇhaṁ tīreti aniccato dukkhato rogato gaṇḍato sallato aghato ābādhato parato palokato",
  "cnd11:64.2_1": "ītito upaddavato bhayato upasaggato calato pabhaṅguto addhuvato atāṇato aleṇato asaraṇato asaraṇībhūtato",
  "cnd11:64.2_2": "rittato tucchato suññato anattato ādīnavato vipariṇāmadhammato asārakato aghamūlato vadhakato vibhavato",
  "cnd11:64.2_3": "sāsavato saṅkhatato mārāmisato jātidhammato jarādhammato byādhidhammato maraṇadhammato sokaparidevadukkhadomanassupāyāsadhammato",
  "cnd11:64.2_4": "saṅkilesadhammato samudayato atthaṅgamato assādato ādīnavato nissaraṇato tīreti—",
  "cnd11:64.3_0": "ayaṁ tīraṇapariññā.",
  "cnd11:65.1_0": "Katamā pahānapariññā?",
  "cnd11:65.2_0": "Evaṁ tīrayitvā taṇhaṁ pajahati vinodeti byantīkaroti anabhāvaṁ gameti—",
  "cnd11:65.3_0": "ayaṁ pahānapariññā.",
  "cnd11:66.1_0": "<b>Taṇhaṁ pariññāyā</b>ti taṇhaṁ imāhi tīhi pariññāhi parijānitvā.",
  "cnd11:66.2_0": "<b>Anāsavā</b>ti cattāro āsavā—",
  "cnd11:66.3_0": "kāmāsavo, bhavāsavo, diṭṭhāsavo, avijjāsavo.",
  "cnd11:66.4_0": "Yesaṁ ime āsavā pahīnā ucchinnamūlā tālāvatthukatā anabhāvaṅkatā āyatiṁ anuppādadhammā,",
  "cnd11:66.4_1": "te vuccanti anāsavā arahanto khīṇāsavā.",
  "cnd11:66.5_0": "<b>Taṇhaṁ pariññāya anāsavāse, ahampi te oghatiṇṇā</b>ti.",
  "cnd11:66.6_0": "<b>Brūmī</b>ti ye taṇhaṁ pariññāya anāsavā,",
  "cnd11:66.6_1": "ahampi te kāmoghaṁ tiṇṇā bhavoghaṁ tiṇṇā diṭṭhoghaṁ tiṇṇā avijjoghaṁ tiṇṇā sabbasaṁsārapathaṁ tiṇṇā uttiṇṇā",
  "cnd11:66.6_2": "nitthiṇṇā atikkantā samatikkantā vītivattāti brūmi vadāmīti—",
  "cnd11:66.7_0": "taṇhaṁ pariññāya anāsavāse, ahampi te oghatiṇṇāti brūmi.",
  "cnd11:66.8_0": "Tenāha so brāhmaṇo—",
  "cnd11:67.1_0": "“Etābhinandāmi vaco mahesino,",
  "cnd11:67.2_0": "Sukittitaṁ gotamanūpadhīkaṁ;",
  "cnd11:67.3_0": "Ye sīdha diṭṭhaṁ va sutaṁ mutaṁ vā,",
  "cnd11:67.4_0": "Sīlabbataṁ vāpi pahāya sabbaṁ.",
  "cnd11:68.1_0": "Anekarūpampi pahāya sabbaṁ,",
  "cnd11:68.2_0": "Taṇhaṁ pariññāya anāsavāse;",
  "cnd11:68.3_0": "Ahampi te oghatiṇṇāti brūmī”ti.",
  "cnd11:68.4_0": "Nandamāṇavapucchāniddeso sattamo."
}