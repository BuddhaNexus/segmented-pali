{
  "tika-s0303t:0_0": "Namo tassa bhagavato arahato sammāsambuddhassa",
  "tika-s0303t:1_0": "Saṃyuttanikāye",
  "tika-s0303t:2_0": "Khandhavaggaṭīkā",
  "tika-s0303t:3_0": "1. Khandhasaṃyuttaṃ",
  "tika-s0303t:4_0": "1. Nakulapituvaggo",
  "tika-s0303t:5_0": "1. Nakulapitusuttavaṇṇanā",
  "tika-s0303t:6_0": "1.",
  "tika-s0303t:6_1": "Bhaggā nāma jānapadino rājakumārā.",
  "tika-s0303t:6_2": "Tesaṃ nivāso ekopi janapado ruḷhīvasena “bhaggā”tveva vuccatīti katvā vuttaṃ “evaṃnāmake janapade”ti,",
  "tika-s0303t:6_3": "evaṃ bahuvacanavasena laddhanāme”ti attho.",
  "tika-s0303t:6_4": "Tasmiṃ vanasaṇḍeti yo pana vanasaṇḍo pubbe migānaṃ abhayatthāya dinno,",
  "tika-s0303t:6_5": "tasmiṃ vanasaṇḍe.",
  "tika-s0303t:6_6": "Yasmā so gahapati tasmiṃ nagare “nakulapitā”ti puttassa vasena paññāyittha,",
  "tika-s0303t:6_7": "tasmā vuttaṃ “nakulapitā”ti nakulassa nāma dārakassa pitāti attho.",
  "tika-s0303t:6_8": "Bhariyāpissa “nakulamātā”ti paññāyittha.",
  "tika-s0303t:7_0": "Jarājiṇṇoti jarāvasena jiṇṇo,",
  "tika-s0303t:7_1": "na byādhiādīnaṃ vasena jiṇṇo.",
  "tika-s0303t:7_2": "Vayovuḍḍhoti jiṇṇattā eva vayovuḍḍhippattiyā vuḍḍho,",
  "tika-s0303t:7_3": "na sīlādivuḍḍhiyā.",
  "tika-s0303t:7_4": "Jātiyā mahantatāya cirarattatāya jātimahallako.",
  "tika-s0303t:7_5": "Tiyaddhagatoti paṭhamo majjhimo pacchimoti tayo addhe gato.",
  "tika-s0303t:7_6": "Tattha paṭhamaṃ dutiyañca atikkantattā pacchimaṃ upagatattā vayoanuppatto.",
  "tika-s0303t:7_7": "Āturakāyoti dukkhavedanāpavisatāya anassādakāyo.",
  "tika-s0303t:7_8": "Gelaññaṃ pana dukkhagatikanti “gilānakāyo”ti vuttaṃ.",
  "tika-s0303t:7_9": "Tathā hi saccavibhaṅge dukkhasaccaniddese dukkhaggahaṇeneva gahitattā byādhi na niddiṭṭho.",
  "tika-s0303t:7_10": "Niccapaggharaṇaṭṭhenāti sabbadā asucipaggharaṇabhāvena.",
  "tika-s0303t:7_11": "So panassa āturabhāvenāti āha –",
  "tika-s0303t:7_12": "“āturaṃyeva nāmā”ti.",
  "tika-s0303t:7_13": "Visesenāti adhikabhāvena.",
  "tika-s0303t:7_14": "Āturatīti āturo.",
  "tika-s0303t:7_15": "Saṅgāmappatto santattakāyo.",
  "tika-s0303t:7_16": "Jarāya āturatā jarāturatā.",
  "tika-s0303t:7_17": "Kusalapakkhavaḍḍhanena mano bhāventīti manobhāvanīyā.",
  "tika-s0303t:7_18": "Manasā vā bhāvanīyā sambhāvanīyāti manobhāvanīyā.",
  "tika-s0303t:7_19": "Anusāsatūti anu anu sāsatūti ayamettha atthoti āha –",
  "tika-s0303t:7_20": "“punappunaṃ sāsatū”ti.",
  "tika-s0303t:7_21": "Aparāparaṃ pavattitaṃ hitavacanaṃ.",
  "tika-s0303t:7_22": "Anotiṇṇe vatthusmiṃ yo evaṃ karoti,",
  "tika-s0303t:7_23": "tassa ayaṃ guṇo dosoti vacanaṃ.",
  "tika-s0303t:7_24": "Tantivasenāti tantisannissayena ayaṃ anusāsanī nāma.",
  "tika-s0303t:7_25": "Paveṇīti tantiyā eva vevacanaṃ.",
  "tika-s0303t:8_0": "Aṇḍaṃ viya bhūtoti adhikopamā kāyassa aṇḍakosato abaladubbalabhāvato.",
  "tika-s0303t:8_1": "Tenāha “aṇḍaṃ hī”tiādi.",
  "tika-s0303t:8_2": "Bāloyeva tādisattabhāvasamaṅgī muhuttampi ārogyaṃ paṭijānanto.",
  "tika-s0303t:9_0": "Vippasannānīti pakatimākāraṃ atikkamitvā visesena pasannāni. Tenāha –",
  "tika-s0303t:9_1": "“suu pasannānī”ti.",
  "tika-s0303t:9_2": "Pasannacittasamuṭṭhitarūpasampadāhi tāhi tassa mukhavaṇṇassa pārisuddhīti āha –",
  "tika-s0303t:9_3": "“parisuddhoti niddoso”ti.",
  "tika-s0303t:9_4": "Tenevāha “nirupakkilesatāyā”tiādi.",
  "tika-s0303t:9_5": "Etenevassindriyavippasannatākāraṇampi saṃvaṇṇitanti daṭṭhabbaṃ.",
  "tika-s0303t:9_6": "Esa mukhavaṇṇo.",
  "tika-s0303t:9_7": "Nayaggāhapaññā kiresāti idaṃ anāvajjanavaseneva vuttabhāvaṃ sandhāyāha.",
  "tika-s0303t:10_0": "Yaṃ neva puttassātiādi “ovadatu no, bhante,",
  "tika-s0303t:10_1": "bhagavā yathā mayaṃ paralokepi aññamaññaṃ samāgaccheyyāmā”ti vuttavacanaṃ sandhāya vuttameva.",
  "tika-s0303t:10_2": "Madhuradhammadesanāyeva satthu sammukhā paṭiladdhā,",
  "tika-s0303t:10_3": "tassa attano pemagāravagahitattā “amatābhiseko”ti veditabbo.",
  "tika-s0303t:11_0": "Idaṃ padadvayaṃ.",
  "tika-s0303t:11_1": "Ārakattā kilesehi maggena samucchinnattā.",
  "tika-s0303t:11_2": "Anayeti avaḍḍhiyaṃ,",
  "tika-s0303t:11_3": "anattheti attho.",
  "tika-s0303t:11_4": "Anaye vā anupāye.",
  "tika-s0303t:11_5": "Na iriyanato avattanato.",
  "tika-s0303t:11_6": "Ayeti vaḍḍhiyaṃ atthe upāye ca.",
  "tika-s0303t:11_7": "Araṇīyatoti payirupāsitabbato.",
  "tika-s0303t:11_8": "Niruttinayena padasiddhi veditabbā purimesu atthavikappesu,",
  "tika-s0303t:11_9": "pacchime pana saddasatthavasenapi.",
  "tika-s0303t:11_10": "Yadipi ariyasaddo “ye hi vo ariyā parisuddhakāyakammantā”tiādīsu visuddhāsayapayogesu puthujjanesupi vaṭṭati,",
  "tika-s0303t:11_11": "idha pana ariyamaggādhigamena sabbalokuttarabhāvena ca ariyabhāvo adhippetoti dassento āha –",
  "tika-s0303t:11_12": "“buddhā cā”tiādi.",
  "tika-s0303t:11_13": "Tattha paccekabuddhā tathāgatasāvakā ca sappurisāti idaṃ “ariyā sappurisā”ti idha vuttapadānaṃ atthaṃ asaṅkarato dassetuṃ vuttaṃ.",
  "tika-s0303t:11_14": "Yasmā pana nippariyāyato ariyasappurisabhāvā abhinnasabhāvā,",
  "tika-s0303t:11_15": "tasmā “sabbeva vā”tiādi vuttaṃ.",
  "tika-s0303t:12_0": "Ettāvatā hi buddhasāvako vutto,",
  "tika-s0303t:12_1": "tassa hi ekantena kalyāṇamitto icchitabbo parato ghosamantarena paṭhamamaggassa anuppajjanato.",
  "tika-s0303t:12_2": "Visesato cassa bhagavāva “kalyāṇamitto”ti adhippeto.",
  "tika-s0303t:12_3": "Vuttañhetaṃ “mamañhi, ānanda,",
  "tika-s0303t:12_4": "kalyāṇamittaṃ āgamma jātidhammā sattā jātiyā parimuccantī”tiādi.",
  "tika-s0303t:12_5": "So eva ca aveccapasādādhigamena daḷhabhatti nāma.",
  "tika-s0303t:12_6": "Vuttampi cetaṃ “yaṃ mayā sāvakānaṃ sikkhāpadaṃ paññattaṃ,",
  "tika-s0303t:12_7": "taṃ mama sāvakā jīvitahetupi nātikkamantī”ti.",
  "tika-s0303t:12_8": "Kataññutādīhi paccekabuddhabuddhāti ettha kataṃ jānātīti kataññū.",
  "tika-s0303t:12_9": "Kataṃ viditaṃ pākaṭaṃ karotīti katavedī.",
  "tika-s0303t:12_10": "Paccekabuddhā hi anekesupi kappasatasahassesu kataṃ upakāraṃ jānanti,",
  "tika-s0303t:12_11": "katañca pākaṭaṃ karonti satijananaāmisapaṭiggahaṇādinā.",
  "tika-s0303t:12_12": "Tathā saṃsāradukkhadukkhitassa sakkaccaṃ karonti kiccaṃ,",
  "tika-s0303t:12_13": "yaṃ attanā kātuṃ sakkā.",
  "tika-s0303t:12_14": "Sammāsambuddho pana kappānaṃ asaṅkhyeyyasahassesupi kataṃ upakāraṃ maggaphalānaṃ upanissayañca jānanti,",
  "tika-s0303t:12_15": "pākaṭañca karonti.",
  "tika-s0303t:12_16": "Sīho viya ca evaṃ sabbattha sakkaccameva dhammadesanaṃ karontena buddhakiccaṃ karonti.",
  "tika-s0303t:12_17": "Yāya paṭipattiyā ariyā diṭṭhā nāma honti,",
  "tika-s0303t:12_18": "tassā appaṭipajjanaṃ,",
  "tika-s0303t:12_19": "tattha ca ādarābhāvo ariyānaṃ adassanasīlatā,",
  "tika-s0303t:12_20": "na ca dassane sādhukāritāti veditabbā.",
  "tika-s0303t:12_21": "Cakkhunā adassāvīti ettha cakkhu nāma na maṃsacakkhu eva,",
  "tika-s0303t:12_22": "atha kho dibbacakkhupīti āha “dibbacakkhunā vā”ti.",
  "tika-s0303t:12_23": "Ariyabhāvoti yehi yogato “ariyā”ti vuccanti,",
  "tika-s0303t:12_24": "te maggaphaladhammā daṭṭhabbā.",
  "tika-s0303t:13_0": "Tatrāti ñāṇadassanasseva dassanabhāve.",
  "tika-s0303t:13_1": "Vatthūti adhippetatthañāpanakāraṇaṃ.",
  "tika-s0303t:13_2": "Evaṃ vuttepīti evaṃ aññāpadesena attupanāyikaṃ katvā vuttepi.",
  "tika-s0303t:13_3": "Dhammanti lokuttaradhammaṃ,",
  "tika-s0303t:13_4": "catusaccadhammaṃ vā.",
  "tika-s0303t:13_5": "Ariyakaradhammā aniccānupassanādayo,",
  "tika-s0303t:13_6": "vipassiyamānā vā aniccādayo,",
  "tika-s0303t:13_7": "cattāri vā ariyasaccāni.",
  "tika-s0303t:14_0": "Avinītoti na vinīto adhisīlasikkhādīnaṃ vasena na sikkhito.",
  "tika-s0303t:14_1": "Yesaṃ saṃvaravinayādīnaṃ abhāvena ayaṃ “avinīto”ti vuccati,",
  "tika-s0303t:14_2": "te tāva dassetuṃ “duvidho vinayo nāmā”tiādimāha.",
  "tika-s0303t:14_3": "Tattha sīlasaṃvaroti pātimokkhasaṃvaro veditabbo,",
  "tika-s0303t:14_4": "so ca atthato kāyikavācasiko avītikkamo.",
  "tika-s0303t:14_5": "Satisaṃvaroti indriyārakkhā,",
  "tika-s0303t:14_6": "sā ca tathāpavattā satiyeva.",
  "tika-s0303t:14_7": "Ñāṇasaṃvaroti “sotānaṃ saṃvaraṃ brūmī”ti vatvā “paññāyete pidhīyare”ti vacanato sotasaṅkhātānaṃ taṇhādiṭṭhiduccaritaavijjāavasiṭṭhakilesānaṃ",
  "tika-s0303t:14_8": "saṃvaro pidahanaṃ samucchedañāṇanti veditabbaṃ.",
  "tika-s0303t:14_9": "Khantisaṃvaroti adhivāsanā,",
  "tika-s0303t:14_10": "sā ca tathāpavattā khandhā, adoso vā,",
  "tika-s0303t:14_11": "“paññā”ti keci vadanti.",
  "tika-s0303t:14_12": "Vīriyasaṃvaro kāmavitakkādīnaṃ vinodanavasena pavattaṃ vīriyameva.",
  "tika-s0303t:14_13": "Tena tena aṅgena tassa tassa aṅgassa pahānaṃ tadaṅgappahānaṃ.",
  "tika-s0303t:14_14": "Vikkhambhanavasena pahānaṃ vikkhambhanappahānaṃ.",
  "tika-s0303t:14_15": "Sesapadattayepi eseva nayo.",
  "tika-s0303t:15_0": "Iminā pātimokkhasaṃvarenātiādi sīlasaṃvarādīnaṃ vivaraṇaṃ.",
  "tika-s0303t:15_1": "Tattha samupetoti iti-",
  "tika-s0303t:15_2": "saddo ādiattho.",
  "tika-s0303t:15_3": "Tena “upagato”tiādinā vibhaṅge āgataṃ saṃvaravibhaṅgaṃ dasseti.",
  "tika-s0303t:15_4": "Kāyaduccaritādīnanti dussīlyasaṅkhātānaṃ kāyavacīduccaritādīnaṃ muṭṭhasaccasaṅkhātassa pamādassa,",
  "tika-s0303t:15_5": "abhijjhādīnaṃ vā akkhantiaññāṇakosajjānañca.",
  "tika-s0303t:15_6": "Saṃvaraṇatoti pidahanato,",
  "tika-s0303t:15_7": "vinayanatoti kāyavācācittānaṃ virūpapavattiyā vinayanato,",
  "tika-s0303t:15_8": "kāyaduccaritādīnaṃ vā apanayanato,",
  "tika-s0303t:15_9": "kāyādīnaṃ vā jimhapavattiṃ vicchinditvā ujukanayanatoti attho.",
  "tika-s0303t:15_10": "Paccayasamavāye uppajjanārahānaṃ kāyaduccaritādīnaṃ tathā tathā anuppādanameva saṃvaraṇaṃ vinayanañca veditabbaṃ.",
  "tika-s0303t:16_0": "Yaṃ pahānanti sambandho.",
  "tika-s0303t:16_1": "“Nāmarūpaparicchedādīsu vipassanāñāṇesū”ti kasmā vuttaṃ?",
  "tika-s0303t:16_2": "Nanu nāmarūpaparicchedapaccayapariggahakaṅkhāvitaraṇāni na vipassanāñāṇāni sammasanākārena appavattanato?",
  "tika-s0303t:16_3": "Saccametaṃ,",
  "tika-s0303t:16_4": "vipassanāñāṇassa pana adhiṭṭhānabhāvato evaṃ vuttaṃ.",
  "tika-s0303t:16_5": "Nāmarūpamattamidaṃ,",
  "tika-s0303t:16_6": "“natthi ettha attā vā attaniyaṃ vā”ti evaṃ pavattañāṇaṃ nāmarūpavavatthānaṃ.",
  "tika-s0303t:16_7": "Sati vijjamāne khandhapañcakasaṅkhāte kāye,",
  "tika-s0303t:16_8": "sayaṃ vā satī tasmiṃ kāye diṭṭhi sakkāyadiṭṭhi,",
  "tika-s0303t:16_9": "sā ca “rūpaṃ attato samanupassatī”ti evaṃ pavattā attadiṭṭhi.",
  "tika-s0303t:16_10": "Tassa nāmarūpassa kammāvijjādipaccayapariggaṇhanañāṇaṃ paccayapariggaho.",
  "tika-s0303t:16_11": "“Natthi hetu,",
  "tika-s0303t:16_12": "natthi paccayo sattānaṃ saṃkilesāyā”tiādinayappavattā ahetudiṭṭhi.",
  "tika-s0303t:16_13": "“Issarapurisapajāpatipakatiaṇukālādīhi loko pavattati nivattati cā”ti tathā tathā pavattā diṭṭhi visamahetudiṭṭhi.",
  "tika-s0303t:16_14": "Tassevāti paccayapariggahasseva.",
  "tika-s0303t:16_15": "Kaṅkhāvitaraṇenāti yathā etarahi nāmarūpassa kammādipaccayato uppatti,",
  "tika-s0303t:16_16": "evaṃ atīte anāgatepīti tīsu kālesu vicikicchāpanayanañāṇena.",
  "tika-s0303t:16_17": "Kathaṃkathībhāvassāti “ahosiṃ nu kho ahaṃ atītamaddhāna”ntiādinayapavattāya saṃsayappavattiyā.",
  "tika-s0303t:16_18": "Kalāpasammasanenāti “yaṃ kiñci rūpaṃ atītānāgatapaccuppanna”ntiādinā khandhapañcakaṃ ekādasasu okāsesu",
  "tika-s0303t:16_19": "pakkhipitvā sammasanavasena pavattena vipassanāñāṇena.",
  "tika-s0303t:16_20": "Ahaṃ mamāti gāhassāti “attā attaniya”nti gahaṇassa.",
  "tika-s0303t:16_21": "Maggāmaggavavatthānenāti maggāmaggañāṇavisuddhiyā.",
  "tika-s0303t:16_22": "Amagge maggasaññāyāti amagge obhāsādike “maggo”ti uppannasaññāya.",
  "tika-s0303t:16_23": "Yasmā sammadeva saṅkhārānaṃ udayaṃ passanto “evamete saṅkhārā anurūpakāraṇato uppajjanti,",
  "tika-s0303t:16_24": "na pana ucchijjantī”ti gaṇhāti,",
  "tika-s0303t:16_25": "tasmā vuttaṃ “udayadassanena ucchedadiṭṭhiyā”ti.",
  "tika-s0303t:16_26": "Yasmā pana saṅkhārānaṃ vayaṃ “yadipime saṅkhārā avicchinnā vattanti,",
  "tika-s0303t:16_27": "uppannuppannā pana appaṭisandhikā nirujjhantevā”ti passato kuto sassataggāho.",
  "tika-s0303t:16_28": "Tasmā vuttaṃ “vayadassanena sassatadiṭṭhiyā”ti.",
  "tika-s0303t:16_29": "Bhayadassanenāti bhayatūpaṭṭhānañāṇena.",
  "tika-s0303t:16_30": "Sabhayeti sabbabhayānaṃ ākarabhāvato sakaladukkhavūpasamasaṅkhātassa paramassāsassa paṭipakkhabhāvato ca sabhaye khandhapañcake.",
  "tika-s0303t:16_31": "Abhayasaññāyāti “abhayaṃ khema”nti uppannasaññāya.",
  "tika-s0303t:16_32": "Assādasaññā nāma pañcupādānakkhandhesu assādanavasena pavattasaññā,",
  "tika-s0303t:16_33": "yo “ālayābhiniveso”tipi vuccati.",
  "tika-s0303t:16_34": "Abhiratisaññā tattheva abhiramaṇavasena pavattasaññā,",
  "tika-s0303t:16_35": "yā “nandī”tipi vuccati.",
  "tika-s0303t:16_36": "Amuccitukāmatā ādānaṃ.",
  "tika-s0303t:16_37": "Anupekkhā saṅkhārehi anibbindanaṃ,",
  "tika-s0303t:16_38": "sālayatāti attho.",
  "tika-s0303t:16_39": "Dhammaṭṭhitiyaṃ paṭiccasamuppāde.",
  "tika-s0303t:16_40": "Paṭilomabhāvo sassatucchedaggāho,",
  "tika-s0303t:16_41": "paccayākārapaṭicchādakamoho vā.",
  "tika-s0303t:16_42": "Nibbāne ca paṭilomabhāvo saṅkhāresu nati,",
  "tika-s0303t:16_43": "nibbānapaṭicchādakamoho vā.",
  "tika-s0303t:16_44": "Saṅkhāranimittaggāhoti yādisassa kilesassa appahīnatā vipassanā saṅkhāranimittaṃ na muñcati,",
  "tika-s0303t:16_45": "so kileso,",
  "tika-s0303t:16_46": "yo “saṃyogābhiniveso”tipi vuccati,",
  "tika-s0303t:16_47": "saṅkhāranimittaggāhassa,",
  "tika-s0303t:16_48": "atikkamanameva vā pahānaṃ.",
  "tika-s0303t:17_0": "Pavatti eva pavattibhāvo,",
  "tika-s0303t:17_1": "pariyuṭṭhānanti attho.",
  "tika-s0303t:17_2": "Nīvaraṇādidhammānanti ādi-",
  "tika-s0303t:17_3": "saddena nīvaraṇapakkhiyā kilesā vitakkavicārādayo ca gayhanti.",
  "tika-s0303t:17_4": "Catunnaṃ ariyamaggānaṃ bhāvitattā accantaṃ appavattibhāvena yaṃ pahānanti sambandho.",
  "tika-s0303t:17_5": "Kena pana pahānanti?",
  "tika-s0303t:17_6": "“Ariyamaggehevā”ti viññāyamānoyamattho tesaṃ bhāvitattā appavattivacanato.",
  "tika-s0303t:17_7": "“Samudayapakkhikassā”ti ettha cattāropi maggā catusaccābhisamayāti katvā tehi pahātabbena tena tena samudayasaṅkhātena",
  "tika-s0303t:17_8": "lobhena saha pahātabbattā samudayasabhāvattā ca.",
  "tika-s0303t:17_9": "Saccavibhaṅge ca sabbakilesānaṃ samudayabhāvassa vuttattā “samudayapakkhikā”ti diṭṭhiādayo vuccanti.",
  "tika-s0303t:17_10": "Paṭipassaddhattaṃ vūpasantatā.",
  "tika-s0303t:18_0": "Saṅkhatanissaṭatā saṅkhārasabhāvābhāvo.",
  "tika-s0303t:18_1": "Pahīnasabbasaṅkhatanti virahitasabbasaṅkhataṃ,",
  "tika-s0303t:18_2": "visaṅkhāranti attho.",
  "tika-s0303t:18_3": "Pahānañca taṃ vinayo cāti pahānavinayo purimena atthena.",
  "tika-s0303t:18_4": "Dutiyena pana pahīyatīti pahānaṃ,",
  "tika-s0303t:18_5": "tassa vinayoti yojetabbo.",
  "tika-s0303t:19_0": "Bhinnasaṃvarattāti naṭṭhasaṃvarattā,",
  "tika-s0303t:19_1": "saṃvarābhāvatoti attho.",
  "tika-s0303t:19_2": "Tena asamādinnasaṃvaropi saṅgahitova hoti.",
  "tika-s0303t:19_3": "Samādānena hi sampādetabbo saṃvaro,",
  "tika-s0303t:19_4": "tadabhāve na hotīti.",
  "tika-s0303t:19_5": "Ariyeti ariyo.",
  "tika-s0303t:19_6": "Paccattavacanañhetaṃ.",
  "tika-s0303t:19_7": "Eseseti eso eso,",
  "tika-s0303t:19_8": "atthato anaññoti attho.",
  "tika-s0303t:19_9": "Tajjāteti atthato taṃsabhāvo,",
  "tika-s0303t:19_10": "sappuriso ariyasabhāvo,",
  "tika-s0303t:19_11": "ariyo ca sappurisabhāvoti attho.",
  "tika-s0303t:20_0": "So ahanti attanā parikappitaṃ attānaṃ diṭṭhigatiko vadati.",
  "tika-s0303t:20_1": "“Ahaṃbuddhinibandhano attā”ti hi attavādino laddhi.",
  "tika-s0303t:20_2": "Advayanti dvayatārahitaṃ.",
  "tika-s0303t:20_3": "Abhinnaṃ vaṇṇameva “accī”ti gahetvā “accīti vaṇṇo evā”ti tesaṃ ekattaṃ passanto viya yathāparikappitaṃ attānaṃ “rūpa”nti,",
  "tika-s0303t:20_4": "yathādiṭṭhaṃ vā rūpaṃ,",
  "tika-s0303t:20_5": "“attā”ti gahetvā tesaṃ ekattaṃ passanto daṭṭhabbo.",
  "tika-s0303t:20_6": "Ettha ca “rūpaṃ attā”ti imissā pavattiyā abhāvepi rūpe attaggahaṇaṃ pavattamānaṃ acciyaṃ vaṇṇaggahaṇaṃ viya “advayadassana”nti vuttaṃ.",
  "tika-s0303t:20_7": "Upamāyo ca anaññattādigahaṇanidassanavaseneva vuttā,",
  "tika-s0303t:20_8": "na vaṇṇādīnaṃ viya attano vijjamānadassanatthaṃ.",
  "tika-s0303t:20_9": "Na hi attani sāmibhāvena rūpañca sakiñcanabhāvena samanupassati.",
  "tika-s0303t:20_10": "Attani vā rūpanti attānaṃ rūpassa sabhāvato ādhāraṇabhāvena.",
  "tika-s0303t:20_11": "Rūpasmiṃ vā attānanti rūpassa attano ādhāraṇabhāvena diṭṭhipassanāya passati.",
  "tika-s0303t:20_12": "Pariyuṭṭhaṭṭhāyīti pariyuṭṭhānappattāhi diṭṭhitaṇhāhi “rūpaṃ attā,",
  "tika-s0303t:20_13": "rūpavā attā”tiādinā khandhapañcakaṃ micchā gahetvā tiṭṭhanato.",
  "tika-s0303t:20_14": "Tenāha “pariyuṭṭhānākārenā”tiādi.",
  "tika-s0303t:20_15": "Eseva nayoti yo “idhekacco rūpaṃ attato samanupassatī”tiādinā rūpakkhandhe vutto saṃvaṇṇanānayo,",
  "tika-s0303t:20_16": "vedanākkhandhādīsupi eso eva nayo veditabbo.",
  "tika-s0303t:21_0": "Suddharūpamevāti arūpena amissitaṃ kevalaṃ rūpameva.",
  "tika-s0303t:21_1": "Arūpanti suddhaarūpaṃ rūpassa aggahitattā.",
  "tika-s0303t:21_2": "Catūsu khandhesu tiṇṇaṃ tiṇṇaṃ vasenāti catūsu khandhesu tiṇṇaṃ tiṇṇaṃ gahaṇavasena rūpārūpamissako attā",
  "tika-s0303t:21_3": "kathito tasmiṃ tasmiṃ gahaṇe vedanādivinimuttaarūpadhamme kasiṇarūpena saddhiṃ sabbarūpadhamme ca ekajjhaṃ",
  "tika-s0303t:21_4": "gahaṇasiddhito.",
  "tika-s0303t:21_5": "Pañcasu ṭhānesu ucchedadiṭṭhi kathitā,",
  "tika-s0303t:21_6": "te te eva dhamme “attā”ti gahaṇato tesañca ucchedabhāvato.",
  "tika-s0303t:21_7": "Avasesesu pana pannarasasu ṭhānesu rūpaṃ “attā”ti gahetvāpi diṭṭhigatiko tattha niccasaññaṃ na vissajjeti",
  "tika-s0303t:21_8": "kasiṇarūpena taṃ missetvā tassa ca uppādādīnaṃ adassanato,",
  "tika-s0303t:21_9": "tasmāssa tatthapi hotiyeva sassatadiṭṭhi ekaccasassatagāhavasenapi.",
  "tika-s0303t:21_10": "Maggāvaraṇā viparītadassanato.",
  "tika-s0303t:21_11": "Na saggāvaraṇā akammapathappattatāya.",
  "tika-s0303t:21_12": "Akiriyāhetukanatthikadiṭṭhiyo eva hi kammapathadiṭṭhiyo.",
  "tika-s0303t:22_0": "Kāyoti rūpakāyo.",
  "tika-s0303t:22_1": "So āturoyeva asavasabhāvato.",
  "tika-s0303t:22_2": "Rāgadosamohānugatanti appahīnarāgadosamohasantāne pavattaṃ.",
  "tika-s0303t:22_3": "Idhāti imasmiṃ sutte.",
  "tika-s0303t:22_4": "Dassitaṃ āturabhāvena.",
  "tika-s0303t:22_5": "Nikkilesatāyāti sayaṃ pahīnakilesasantānagatatāya.",
  "tika-s0303t:22_6": "Sekhā neva āturacittā pahīnakilese upādāya,",
  "tika-s0303t:22_7": "appahīne pana upādāya āturacittā.",
  "tika-s0303t:22_8": "Anāturacittataṃyeva bhajanti vaṭṭānusārimahājanassa viya tesaṃ cittassa kilesavasena āturattābhāvato.",
  "tika-s0303t:23_0": "Nakulapitusuttavaṇṇanā niṭṭhitā.",
  "tika-s0303t:24_0": "2. Devadahasuttavaṇṇanā",
  "tika-s0303t:25_0": "2.",
  "tika-s0303t:25_1": "Devā vuccanti rājāno “dibbanti kāmaguṇehi kīḷanti laḷanti,",
  "tika-s0303t:25_2": "attano vā puññānubhāvena jotantī”ti katvā.",
  "tika-s0303t:25_3": "Tesaṃ dahoti devadaho.",
  "tika-s0303t:25_4": "Sayaṃjāto vā so hoti,",
  "tika-s0303t:25_5": "tasmāpi “devadaho”ti vutto.",
  "tika-s0303t:25_6": "Tassa avidūre nigamo “devadaha”ntveva saṅkhaṃ gato yathā “varaṇānagaraṃ,",
  "tika-s0303t:25_7": "godhāgāmo”ti.",
  "tika-s0303t:25_8": "Pacchābhūmiyaṃ aparadisāyaṃ niviṭṭhajanapado pacchābhūmaṃ,",
  "tika-s0303t:25_9": "taṃ gantukāmā pacchābhūmagamikā.",
  "tika-s0303t:25_10": "Te sabhāreti te bhikkhū therassa vasena sabhāre kātukāmatāya.",
  "tika-s0303t:25_11": "Yadi thero tesaṃ bhāro,",
  "tika-s0303t:25_12": "therassapi te bhārā evāti “te sabhāre kātukāmatāyā”ti vuttaṃ.",
  "tika-s0303t:25_13": "Evañhi thero te ovaditabbe anusāsitabbe maññatīti.",
  "tika-s0303t:25_14": "Idāni tamatthaṃ vivaranto “yo hī”tiādimāha.",
  "tika-s0303t:25_15": "Ayaṃ nibbhāro nāma kañci puggalaṃ attano bhāraṃ katvā avattanato.",
  "tika-s0303t:26_0": "Catubbidhenāti dhātukosallaṃ āyatanakosallaṃ paṭiccasamuppādakosallaṃ ṭhānāṭṭhānakosallanti evaṃ catubbidhena.",
  "tika-s0303t:27_0": "Te mahallakābādhikātidaharapuggale gaṇhitvāva gacchati.",
  "tika-s0303t:27_1": "Te hi divasadvayena vūpasantaparissamā eva.",
  "tika-s0303t:27_2": "Hatthivānaratittirapaṭibaddhaṃ vatthuṃ kathetvā.",
  "tika-s0303t:27_3": "“Eḷakāḷagumbeti kāḷatiṇagacchamaṇḍape”tipi vadanti.",
  "tika-s0303t:28_0": "Vividhaṃ nānābhūtaṃ rajjaṃ virajjaṃ,",
  "tika-s0303t:28_1": "virajjameva verajjaṃ,",
  "tika-s0303t:28_2": "tattha gataṃ,",
  "tika-s0303t:28_3": "paradesagatanti attho.",
  "tika-s0303t:28_4": "Tenāha “ekassā”tiādi.",
  "tika-s0303t:28_5": "Cittasudattādayoti cittagahapatianāthapiṇḍikādayo.",
  "tika-s0303t:28_6": "Vīmaṃsakāti dhammavicārakā.",
  "tika-s0303t:28_7": "Kinti kīdisaṃ.",
  "tika-s0303t:28_8": "Dassananti siddhantaṃ.",
  "tika-s0303t:28_9": "Ācikkhati kīdisanti adhippāyo.",
  "tika-s0303t:28_10": "Dhammassāti bhagavatā vuttadhammassa.",
  "tika-s0303t:28_11": "Anudhammanti anukūlaṃ avirujjhanadhammaṃ.",
  "tika-s0303t:28_12": "So pana veneyyajjhāsayānurūpadesanāvitthāroti āha –",
  "tika-s0303t:28_13": "“vuttabyākaraṇassa anubyākaraṇa”nti.",
  "tika-s0303t:28_14": "Dhāreti attano phalanti dhammo,",
  "tika-s0303t:28_15": "kāraṇanti āha –",
  "tika-s0303t:28_16": "“sahadhammikoti sakāraṇo”ti.",
  "tika-s0303t:28_17": "Imināpi pāṭhantarena vādo eva dīpito,",
  "tika-s0303t:28_18": "na tena pakāsitā kiriyā.",
  "tika-s0303t:29_0": "Taṇhāvaseneva channampi padānaṃ attho veditabbo.",
  "tika-s0303t:29_1": "Yasmā rāgādayo taṇhāya eva avatthāvisesāti.",
  "tika-s0303t:29_2": "Tenāha “taṇhā hī”tiādi.",
  "tika-s0303t:29_3": "Vihananti kāyaṃ cittañcāti vighāto,",
  "tika-s0303t:29_4": "dukkhanti āha –",
  "tika-s0303t:29_5": "“avighātoti nidukkho”ti.",
  "tika-s0303t:29_6": "Upāyāseti upatāpetīti upāyāso, upatāpo.",
  "tika-s0303t:29_7": "Tappaṭipakkho pana anupāyāso nirūpatāpo daṭṭhabbo.",
  "tika-s0303t:29_8": "Sabbatthāti sabbavāresu.",
  "tika-s0303t:30_0": "Devadahasuttavaṇṇanā niṭṭhitā.",
  "tika-s0303t:31_0": "3. Hāliddikānisuttavaṇṇanā",
  "tika-s0303t:32_0": "3.",
  "tika-s0303t:32_1": "“Avantidakkhiṇāpathe”ti aññesu suttapadesu āgatattā āha “avantidakkhiṇāpathasaṅkhāte”ti.",
  "tika-s0303t:32_2": "Majjhimadesato hi dakkhiṇadisāya avantiraṭṭhaṃ.",
  "tika-s0303t:32_3": "Pavattayittha ettha laddhīti pavattaṃ,",
  "tika-s0303t:32_4": "pavattitabbaṭṭhānanti āha “laddhipavattaṭṭhāne”ti.",
  "tika-s0303t:32_5": "Ruppanasabhāvo dhammoti katvā rūpadhātūti rūpakkhandho vutto.",
  "tika-s0303t:32_6": "Rūpadhātumhi ārammaṇapaccayabhūtena rāgena sahajātenapi asahajātenapi upanissayabhūtena appahīnabhāveneva vinibaddhaṃ paṭibaddhaṃ kammaviññāṇaṃ.",
  "tika-s0303t:32_7": "Okasārīti vuccati –",
  "tika-s0303t:32_8": "“tasmiṃ rūpadhātusaññite oke sarati pavattatī”ti katvā.",
  "tika-s0303t:32_9": "Avati ettha gacchati pavattatīti okaṃ,",
  "tika-s0303t:32_10": "pavattiṭṭhānaṃ. Tenāha –",
  "tika-s0303t:32_11": "“gehasārī ālayasārī”ti.",
  "tika-s0303t:33_0": "Ugacchati vā ettha vedanādīhi saddhiṃ samavetīti oko,",
  "tika-s0303t:33_1": "cakkhurūpādi.",
  "tika-s0303t:33_2": "Paccayoti ārammaṇādivasena paccayo.",
  "tika-s0303t:33_3": "Paccayo hotīti anantarasamanantarādinā ceva kammūpanissayaārammaṇādinā ca.",
  "tika-s0303t:33_4": "“Viññāṇadhātu kho,",
  "tika-s0303t:33_5": "gahapatī”ti evaṃ vutte “kammaviññāṇavipākaviññāṇesu kataraṃ nu kho”ti sammoho bhaveyya.",
  "tika-s0303t:33_6": "Tassa sammohassa vighātatthaṃ apagamanatthaṃ.",
  "tika-s0303t:33_7": "Asambhinnāvāti asaṃkiṇṇāva desanā katā.",
  "tika-s0303t:33_8": "Ārammaṇavasena catasso abhisaṅkhāraviññāṇaṭṭhitiyo vuttā –",
  "tika-s0303t:33_9": "“rūpupayaṃ vā,",
  "tika-s0303t:33_10": "bhikkhave,",
  "tika-s0303t:33_11": "viññāṇaṃ tiṭṭhamānaṃ tiṭṭheyya,",
  "tika-s0303t:33_12": "rūpārammaṇa”ntiādinā.",
  "tika-s0303t:33_13": "Tā viññāṇaṭṭhitiyo dassetumpi.",
  "tika-s0303t:34_0": "Daḷhaṃ abhinivesavasena ārammaṇaṃ upentīti upayā,",
  "tika-s0303t:34_1": "taṇhādiṭṭhiyo.",
  "tika-s0303t:34_2": "Adhiṭṭhānabhūtāti patiṭṭhānabhūtā.",
  "tika-s0303t:34_3": "Abhinivesabhūtāti taṃ taṃ ārammaṇaṃ abhinivissa ajjhosāya pavattiyā kāraṇabhūtā.",
  "tika-s0303t:34_4": "Anusayabhūtāti rāgānusayadiṭṭhānusayabhūtā.",
  "tika-s0303t:34_5": "Uparimakoṭiyāti pahānassa uparimakoṭiyā.",
  "tika-s0303t:34_6": "Buddhānaññeva hi te savāsanā pahīnā.",
  "tika-s0303t:34_7": "Pubbe aggahitaṃ viññāṇaṃ aggahitamevāti katvā kasmā idha desanā katāti codeti –",
  "tika-s0303t:34_8": "“idha viññāṇaṃ kasmā gahita”nti.",
  "tika-s0303t:34_9": "Pubbe “viññāṇadhāturāgavinibandhañca viññāṇa”nti vuccamāne yathā yathā sammoho siyā paccayapaccayuppannavibhāgassa dukkarattā,",
  "tika-s0303t:34_10": "idha pana sammohassa okāsova natthi avisesena pañcasu khandhesu kilesappahānavasenāti.",
  "tika-s0303t:34_11": "Tenāha “kilesappahānadassanattha”ntiādi.",
  "tika-s0303t:34_12": "Kammaviññāṇena okaṃ asarantenā”ti itthambhūtalakkhaṇe karaṇavacanaṃ.",
  "tika-s0303t:34_13": "Asarantenāti anupagacchantena.",
  "tika-s0303t:35_0": "Paccayaṭṭhenāti ārammaṇādipaccayabhāvena.",
  "tika-s0303t:35_1": "Nimittaṃ uppattikaṃ.",
  "tika-s0303t:35_2": "Ārammaṇa…pe…",
  "tika-s0303t:35_3": "niketanti ārammaṇakaraṇasaṅkhātena nivāsaṭṭhānabhūtena rūpameva niketanti rūpanimittaniketaṃ.",
  "tika-s0303t:36_0": "Chandarāgassa balavadubbalatāyāti ajjhattakhandhapañcake chandarāgassa balavabhāvena taṃ “oko”ti,",
  "tika-s0303t:36_1": "bahiddhā chasu ārammaṇesu tassa dubbalatāya tāni “niketa”nti vuttāni.",
  "tika-s0303t:36_2": "Idāni yathāvuttamatthaṃ pākaṭaṃ katvā dassetuṃ “samānepi hī”tiādi vuttaṃ.",
  "tika-s0303t:36_3": "Okoti vuccati gehameva rattiṭṭhānabhāvato.",
  "tika-s0303t:36_4": "Niketanti vuccati uyyānādi divāṭṭhānabhāvato.",
  "tika-s0303t:36_5": "Tato dubbalataro hoti chandarāgo.",
  "tika-s0303t:37_0": "Gehassitasukhenāti gehanissitena cittassa sukhena sukhito sukhappatto hoti.",
  "tika-s0303t:37_1": "Kiccakaraṇīyesūti khuddakesu ceva mahantesu ca kattabbatthesu.",
  "tika-s0303t:37_2": "Sayanti attanā.",
  "tika-s0303t:37_3": "Antoti cittajjhāsaye.",
  "tika-s0303t:38_0": "Evaṃrūpoti īdisarūpo.",
  "tika-s0303t:38_1": "Vaṇṇasaddo viya rūpasaddo rūpāyatanassa viya saṇṭhānassapi vācakoti adhippāyena “dīgharassa kāḷodātādīsu rūpesū”ti vuttaṃ.",
  "tika-s0303t:38_2": "Sukhādīsūti somanassādīsu.",
  "tika-s0303t:38_3": "Tattha hi “abhiṇhaṃ somanassito bhaveyya”nti patthanā siyā.",
  "tika-s0303t:38_4": "Evaṃsañño nāmāti visayavasena saññāvisesapatthanamāha.",
  "tika-s0303t:38_5": "Evaṃviññāṇoti pana idha visayamukhena viññāṇavisesapatthanaṃ vadati –",
  "tika-s0303t:38_6": "“evaṃnipuṇarūpadassanasamatthaṃ,",
  "tika-s0303t:38_7": "evaṃpañcapasādapaṭimaṇḍitanissayañca me viññāṇaṃ bhaveyyā”ti.",
  "tika-s0303t:39_0": "Vaṭṭaṃ purato akurūmānoti loke cittaṃ apatthento.",
  "tika-s0303t:39_1": "Asiliṭṭhaṃ pubbenāparaṃ asambaddhaṃ.",
  "tika-s0303t:39_2": "Vadanti etenāti vādo,",
  "tika-s0303t:39_3": "dosoti āha –",
  "tika-s0303t:39_4": "“tuyhaṃ doso”tiādi.",
  "tika-s0303t:39_5": "Idheva imasmiṃyeva samāgame.",
  "tika-s0303t:39_6": "Nibbeṭhehi dosato attānaṃ mocehi.",
  "tika-s0303t:40_0": "Hāliddikānisuttavaṇṇanā niṭṭhitā.",
  "tika-s0303t:41_0": "4. Dutiyahāliddikānisuttavaṇṇanā",
  "tika-s0303t:42_0": "4.",
  "tika-s0303t:42_1": "Cūḷachakkapañheti mūlapaṇṇāse cūḷataṇhāsaṅkhayasutte.",
  "tika-s0303t:42_2": "Mahāsakkapañhepīti mahātaṇhāsaṅkhayasuttepi.",
  "tika-s0303t:42_3": "Etanti “ye te samaṇabrāhmaṇā”tiādisuttapadaṃ.",
  "tika-s0303t:42_4": "Taṇhā sammadeva khīyati etthāti taṇhāsaṅkhayo,",
  "tika-s0303t:42_5": "asaṅkhatā dhātūti āha “taṇhāsaṅkhaye nibbāne”ti.",
  "tika-s0303t:42_6": "Antaṃ atikkantaniṭṭhāti antarahitaniṭṭhā.",
  "tika-s0303t:42_7": "Tenāha “satataniṭṭhā”ti.",
  "tika-s0303t:42_8": "Sesapadesūti “accantayogakkhemino”tiādīsu.",
  "tika-s0303t:43_0": "Dutiyahāliddikānisuttavaṇṇanā niṭṭhitā.",
  "tika-s0303t:44_0": "5. Samādhisuttavaṇṇanā",
  "tika-s0303t:45_0": "5.",
  "tika-s0303t:45_1": "Samādhīti appanāsamādhi,",
  "tika-s0303t:45_2": "upacārasamādhi vā.",
  "tika-s0303t:45_3": "Kammaṭṭhānanti samādhipādakaṃ vipassanākammaṭṭhānaṃ.",
  "tika-s0303t:45_4": "“Phātiṃ gamissatī”ti pāṭho.",
  "tika-s0303t:45_5": "Patthetīti “aho vata me īdisaṃ rūpaṃ bhaveyyā”ti.",
  "tika-s0303t:45_6": "Abhivadatīti taṇhādiṭṭhivasena abhinivesaṃ vadati.",
  "tika-s0303t:45_7": "Tenāha “tāya abhinandanāyā”tiādi.",
  "tika-s0303t:45_8": "“Aho piyaṃ iṭṭha”nti vacībhede asatipi tathā lobhuppāde sati abhivadatiyeva nāma.",
  "tika-s0303t:45_9": "Tenāha “vācaṃ abhindanto”ti.",
  "tika-s0303t:45_10": "“Mama ida”nti attano pariṇāmetvā anaññagocaraṃ viya katvā gaṇhanto ajjhosāya tiṭṭhati nāmāti dassento āha “gilitvāti pariniṭṭhapetvā gaṇhātī”ti.",
  "tika-s0303t:45_11": "“Abhinandatī”tiādayo pubbabhāgavasena vuttā,",
  "tika-s0303t:45_12": "“uppajjati nandī”ti dvārappattavasena.",
  "tika-s0303t:45_13": "Paṭhamehi padehi anusayo,",
  "tika-s0303t:45_14": "pacchimena pariyuṭṭhānanti keci “gahaṇaṭṭhena upādāna”nti katvā.",
  "tika-s0303t:45_15": "Nābhinandati nābhivadatīti ettha heṭṭhā vuttavipariyāyena attho veditabbo.",
  "tika-s0303t:45_16": "Na “iṭṭhaṃ kanta”nti vadatīti “iṭṭha”nti na vadati,",
  "tika-s0303t:45_17": "“kanta”nti na vadati.",
  "tika-s0303t:45_18": "Nābhivadatiyeva taṇhāya anupādiyattā.",
  "tika-s0303t:46_0": "Samādhisuttavaṇṇanā niṭṭhitā.",
  "tika-s0303t:47_0": "6. Paṭisallāṇasuttavaṇṇanā",
  "tika-s0303t:48_0": "6.",
  "tika-s0303t:48_1": "Ñatvā āhāti “sati kāyaviveke cittaviveko,",
  "tika-s0303t:48_2": "tasmiṃ sati upadhiviveko ca imesaṃ laddhuṃ vaṭṭatī”ti ñatvā āha.",
  "tika-s0303t:49_0": "Paṭisallāṇasuttavaṇṇanā niṭṭhitā.",
  "tika-s0303t:50_0": "7. Upādāparitassanāsuttavaṇṇanā",
  "tika-s0303t:51_0": "7.",
  "tika-s0303t:51_1": "Gahaṇena uppannaṃ paritassananti khandhapañcake “ahaṃ mamā”ti gahaṇena uppannaṃ taṇhāparitassanaṃ diṭṭhiparitassanañca.",
  "tika-s0303t:51_2": "Aparitassananti paritassanābhāvaṃ,",
  "tika-s0303t:51_3": "paritassanapaṭipakkhaṃ vā.",
  "tika-s0303t:51_4": "Ahu vata metaṃ balayobbanādi.",
  "tika-s0303t:51_5": "Kammaviññāṇanti vipariṇāmārammaṇaṃ taṇhādiṭṭhisahagataṃ viññāṇaṃ tadanuvatti ca.",
  "tika-s0303t:51_6": "Anuparivatti nāma taṃ ārammaṇaṃ katvā pavatti.",
  "tika-s0303t:51_7": "Tenāha “vipariṇāmārammaṇacittato”ti.",
  "tika-s0303t:51_8": "Akusaladhammasamuppādāti taṇhāya aññākusaladhammasamuppādā.",
  "tika-s0303t:51_9": "Pariyādiyitvāti khepetvā,",
  "tika-s0303t:51_10": "tassa pavattituṃ okāsaṃ adatvā.",
  "tika-s0303t:51_11": "Sauttāsoti taṇhādiṭṭhivasena sauttāso.",
  "tika-s0303t:51_12": "Gaṇhitvāti taṇhādiṭṭhiggāhehi gahetvā tesañceva vasena paritassako.",
  "tika-s0303t:51_13": "Rūpabhedānuparivatti cittaṃ na hoti.",
  "tika-s0303t:51_14": "Vaṭṭatīti sabbākārena vattuṃ yuttanti attho.",
  "tika-s0303t:52_0": "Upādāparitassanāsuttavaṇṇanā niṭṭhitā.",
  "tika-s0303t:53_0": "8. Dutiyaupādāparitassanāsuttavaṇṇanā",
  "tika-s0303t:54_0": "8.",
  "tika-s0303t:54_1": "Taṇhāmānadiṭṭhivasena desanā katā “etaṃ mama,",
  "tika-s0303t:54_2": "esohamasmi,",
  "tika-s0303t:54_3": "eso me attā”ti desanāya āgatattā.",
  "tika-s0303t:54_4": "Catūsu suttesūti pañcamādīsu catūsu suttesu.",
  "tika-s0303t:54_5": "Catutthe pana vivaṭṭameva kathitaṃ.",
  "tika-s0303t:55_0": "Dutiyaupādāparitassanāsuttavaṇṇanā niṭṭhitā.",
  "tika-s0303t:56_0": "9. Kālattayaaniccasuttavaṇṇanā",
  "tika-s0303t:57_0": "9.",
  "tika-s0303t:57_1": "Yadi atītānāgataṃ etarahi natthibhāvato aniccaṃ,",
  "tika-s0303t:57_2": "paccuppannampi tadā natthīti ko pana vādo tassa aniccatāya,",
  "tika-s0303t:57_3": "paccuppannamhi kathāva kā udayabbayaparicchinnattā tassa.",
  "tika-s0303t:57_4": "Vuttañhetaṃ “nibbattā ye ca tiṭṭhanti,",
  "tika-s0303t:57_5": "āragge sāsapūpamā”ti.",
  "tika-s0303t:58_0": "Kālattayaaniccasuttavaṇṇanā niṭṭhitā.",
  "tika-s0303t:59_0": "10-11. Kālattayadukkhasuttādivaṇṇanā",
  "tika-s0303t:60_0": "10- 11.",
  "tika-s0303t:60_1": "Tathārūpenevāti yathārūpeneva puggalajjhāsayena navamaṃ suttaṃ kathitaṃ,",
  "tika-s0303t:60_2": "tathārūpenevāti.",
  "tika-s0303t:60_3": "Te kira bhikkhū atītānāgataṃ “dukkha”nti sallakkhetvā,",
  "tika-s0303t:60_4": "tathā “anattā”ti sallakkhetvā paccuppanne kilamiṃsu.",
  "tika-s0303t:60_5": "“Atha nesa”ntiādi sabbaṃ heṭṭhā vuttanayena vattabbaṃ.",
  "tika-s0303t:61_0": "Kālattayadukkhasuttādivaṇṇanā niṭṭhitā.",
  "tika-s0303t:62_0": "Nakulapituvaggavaṇṇanā niṭṭhitā.",
  "tika-s0303t:63_0": "2. Aniccavaggo",
  "tika-s0303t:64_0": "1-10. Aniccādisuttavaṇṇanā",
  "tika-s0303t:65_0": "12-21. Pucchāvasikaṃ ānandattherassa pucchāvasena desitattā.",
  "tika-s0303t:66_0": "Aniccādisuttavaṇṇanā niṭṭhitā.",
  "tika-s0303t:67_0": "Aniccavaggavaṇṇanā niṭṭhitā.",
  "tika-s0303t:68_0": "3. Bhāravaggo",
  "tika-s0303t:69_0": "1. Bhārasuttavaṇṇanā",
  "tika-s0303t:70_0": "22.",
  "tika-s0303t:70_1": "Upādānānaṃ ārammaṇabhūtā khandhā upādānakkhandhā.",
  "tika-s0303t:70_2": "Parihārabhāriyaṭṭhenāti parihārassa bhāriyabhāvena garutarabhāvena.",
  "tika-s0303t:70_3": "Vuttameva atthaṃ pākaṭaṃ kātuṃ “etesañhī”tiādimāha.",
  "tika-s0303t:70_4": "Tattha yasmā etāni ṭhānagamanādīni rūpārūpadhammānaṃ paṅgulajaccandhānaṃ viya aññamaññūpassayavasena ijjhanti,",
  "tika-s0303t:70_5": "na paccekaṃ,",
  "tika-s0303t:70_6": "tasmā “etesa”nti avisesavacanaṃ kataṃ.",
  "tika-s0303t:70_7": "Puggalanti khandhasantānaṃ vadati.",
  "tika-s0303t:70_8": "Khandhasantāno hi avicchedena pavattamāno yāva parinibbānā khandhabhāraṃ vahanto viya loke khāyati tabbinimuttassa sattassa abhāvato.",
  "tika-s0303t:70_9": "Tenāha “puggalo”tiādi.",
  "tika-s0303t:70_10": "Bhārahāroti jātoti bhārahāro nāma jāto.",
  "tika-s0303t:71_0": "Punabbhavakaraṇaṃ punabbhavo,",
  "tika-s0303t:71_1": "taṃ phalaṃ arahati,",
  "tika-s0303t:71_2": "tattha niyuttāti vā ponobhavikā.",
  "tika-s0303t:71_3": "Tabbhāvasahagataṃ yathā “sanidassanā dhammā”ti,",
  "tika-s0303t:71_4": "na saṃsaṭṭhasahagataṃ,",
  "tika-s0303t:71_5": "nāpi ārammaṇasahagataṃ.",
  "tika-s0303t:71_6": "“Tatra tatrā”ti yaṃ yaṃ uppattiṭṭhānaṃ,",
  "tika-s0303t:71_7": "rūpādiārammaṇaṃ vā patvā tatratatrābhinandinī.",
  "tika-s0303t:71_8": "Tenāha “upapattiṭṭhāne vā”tiādi.",
  "tika-s0303t:71_9": "Pañcakāmaguṇikoti pañcakāmaguṇārammaṇo.",
  "tika-s0303t:71_10": "Rūpārūpūpapattibhave rāgo rūpārūpabhavarāgo.",
  "tika-s0303t:71_11": "Jhānanikanti jhānasaṅkhāte kammabhave rāgo.",
  "tika-s0303t:71_12": "Sassatādiṭṭhīti bhavadiṭṭhi,",
  "tika-s0303t:71_13": "taṃsahagato rāgo.",
  "tika-s0303t:71_14": "Ayanti rāgo bhavataṇhā nāma.",
  "tika-s0303t:71_15": "Ucchedadiṭṭhi vibhavadiṭṭhi nāma,",
  "tika-s0303t:71_16": "taṃsahagato chandarāgo vibhavataṇhā nāma.",
  "tika-s0303t:71_17": "Esa puggalo khandhabhāraṃ ādiyati taṇhāvasena paṭisandhiggahaṇato.",
  "tika-s0303t:71_18": "“Asesamettha taṇhā virajjati palujjati nirujjhati pahīyatī”tiādinā sabbapadāni nibbānavaseneva veditabbānīti āha “sabbaṃ nibbānasseva vevacana”nti.",
  "tika-s0303t:72_0": "Bhārasuttavaṇṇanā niṭṭhitā.",
  "tika-s0303t:73_0": "2. Pariññasuttavaṇṇanā",
  "tika-s0303t:74_0": "23.",
  "tika-s0303t:74_1": "Parijānitabbeti pahānapariññāya parijānitabbe.",
  "tika-s0303t:74_2": "Tathā parijānanañca tattha chandarāgappahānaṃ,",
  "tika-s0303t:74_3": "tesaṃ atikkamoti āha “samatikkamitabbeti attho”ti.",
  "tika-s0303t:74_4": "Accantapariññanti nibbānaṃ vadati.",
  "tika-s0303t:74_5": "Tenāha “samatikkamanti attho”ti.",
  "tika-s0303t:75_0": "Pariññasuttavaṇṇanā niṭṭhitā.",
  "tika-s0303t:76_0": "3. Abhijānasuttavaṇṇanā",
  "tika-s0303t:77_0": "24.",
  "tika-s0303t:77_1": "Ñātapariññā kathitā “abhivisiṭṭhāya paññāya jānana”nti katvā.",
  "tika-s0303t:77_2": "Dutiyapadenāti “parijāna”nti padena.",
  "tika-s0303t:77_3": "Tatiyacatutthehīti “virājayaṃ pajaha”nti padehi.",
  "tika-s0303t:78_0": "Abhijānasuttavaṇṇanā niṭṭhitā.",
  "tika-s0303t:79_0": "4-9. Chandarāgasuttādivaṇṇanā",
  "tika-s0303t:80_0": "25- 30.",
  "tika-s0303t:80_1": "Dhātusaṃyutte vuttanayeneva veditabbāni,",
  "tika-s0303t:80_2": "kevalañhi ettha khandhavasena desanā āgatā,",
  "tika-s0303t:80_3": "tattha dhātuvasenāti ayameva viseso.",
  "tika-s0303t:80_4": "Cattāri saccāni kathitāni assādādīnavanissaraṇavasena desanāya pavattattā.",
  "tika-s0303t:81_0": "Chandarāgasuttādivaṇṇanā niṭṭhitā.",
  "tika-s0303t:82_0": "10. Aghamūlasuttavaṇṇanā",
  "tika-s0303t:83_0": "31.",
  "tika-s0303t:83_1": "Aghaṃ vuccati pāpaṃ,",
  "tika-s0303t:83_2": "aghanimittatāya aghaṃ dukkhaṃ.",
  "tika-s0303t:83_3": "Idañhi dukkhaṃ nāma visesato pāpahetukaṃ kammaphalasaññitaṃ.",
  "tika-s0303t:83_4": "Tathā vaṭṭadukkhaṃ avijjātaṇhāmūlakattā.",
  "tika-s0303t:83_5": "Aghassa nimittatāya aghaṃ dukkhaṃ.",
  "tika-s0303t:83_6": "Vaṭṭānusārī mahājano hi dukkhābhibhūto tassa patikāraṃ maññamāno taṃ taṃ karotīti.",
  "tika-s0303t:84_0": "Aghamūlasuttavaṇṇanā niṭṭhitā.",
  "tika-s0303t:85_0": "11. Pabhaṅgusuttavaṇṇanā",
  "tika-s0303t:86_0": "32. Pabhijjanasabhāvanti khaṇe khaṇe pabhaṅgusabhāvaṃ.",
  "tika-s0303t:87_0": "Pabhaṅgusuttavaṇṇanā niṭṭhitā.",
  "tika-s0303t:88_0": "Bhāravaggavaṇṇanā niṭṭhitā.",
  "tika-s0303t:89_0": "4. Natumhākaṃvaggo",
  "tika-s0303t:90_0": "1. Natumhākaṃsuttavaṇṇanā",
  "tika-s0303t:91_0": "33.",
  "tika-s0303t:91_1": "Chandarāgappahānenāti tappaṭibaddhassa chandarāgassa pajahanena.",
  "tika-s0303t:91_2": "Dabbādi pākatikatiṇaṃ pākaṭamevāti apākaṭaṃ dassetuṃ tālanāḷikerādi dassitaṃ,",
  "tika-s0303t:91_3": "tiṇakaṭṭhānaṃ vā bhedadassanatthaṃ.",
  "tika-s0303t:91_4": "Piyālo phārusakaṃ.",
  "tika-s0303t:92_0": "Natumhākaṃsuttavaṇṇanā niṭṭhitā.",
  "tika-s0303t:93_0": "3. Aññatarabhikkhusuttavaṇṇanā",
  "tika-s0303t:94_0": "35.",
  "tika-s0303t:94_1": "Yadi rūpaṃ anusetīti rūpadhamme ārabbha yadi rāgādayo anusayanavasena pavattanti.",
  "tika-s0303t:94_2": "Tena saṅkhaṃ gacchatīti tena rāgādinā taṃsamaṅgīpuggalo saṅkhātabbataṃ “ratto duṭṭho”tiādinā voharitabbataṃ upagacchatīti.",
  "tika-s0303t:94_3": "Tenāha “kāmarāgādīsū”tiādi.",
  "tika-s0303t:94_4": "Abhūtenāti ajātena anusayavasena appavattena.",
  "tika-s0303t:94_5": "Anusayasīsena hettha abhibhavaṃ vadati.",
  "tika-s0303t:94_6": "Yato “ratto duṭṭho mūḷhoti saṅkhaṃ na gacchatī”ti vuttaṃ.",
  "tika-s0303t:94_7": "Nippariyāyato hi maggavajjhakilesā anusayo.",
  "tika-s0303t:95_0": "Aññatarabhikkhusuttavaṇṇanā niṭṭhitā.",
  "tika-s0303t:96_0": "4. Dutiyaaññatarabhikkhusuttavaṇṇanā",
  "tika-s0303t:97_0": "36.",
  "tika-s0303t:97_1": "Taṃ anusayitaṃ rūpanti taṃ rāgādinā anusayitaṃ rūpaṃ marantena anusayena anumarati.",
  "tika-s0303t:97_2": "Tena vuttaṃ “na hī”tiādi.",
  "tika-s0303t:97_3": "Yena anusayena marantena taṃ anumarati.",
  "tika-s0303t:97_4": "Tena saṅkhaṃ gacchatīti tathābhūtato tena “ratto”tiādivohāraṃ labhati.",
  "tika-s0303t:97_5": "Yena anusayena kāraṇabhūtena anumīyati, tena.",
  "tika-s0303t:98_0": "Dutiyaaññatarabhikkhusuttavaṇṇanā niṭṭhitā.",
  "tika-s0303t:99_0": "5-6. Ānandasuttādivaṇṇanā",
  "tika-s0303t:100_0": "37- 38.",
  "tika-s0303t:100_1": "Ṭhitiyā ṭhitikkhaṇena sahitaṃ ṭhitaṃ.",
  "tika-s0303t:100_2": "Ṭhitassa aññathattanti uppādakkhaṇato aññathābhāvo.",
  "tika-s0303t:100_3": "Paññāyatīti upalabbhati.",
  "tika-s0303t:100_4": "Paccayavasena dharamānattā eva jīvamānassa jīvitindriyavasena jarā paññāyati uppādakkhaṇato aññathattappattiyā.",
  "tika-s0303t:100_5": "Vuttameva atthaṃ pākaṭataraṃ kātuṃ “ṭhitī”tiādi vuttaṃ. Jīvi…pe… nāmaṃ.",
  "tika-s0303t:100_6": "Tathā hi abhidhamme “āyu ṭhitī”ti niddiṭṭhaṃ.",
  "tika-s0303t:100_7": "Aññathattanti jarāya nāmanti sambandho.",
  "tika-s0303t:101_0": "Tīṇi lakkhaṇāni honti saṅkhatasabhāvalakkhaṇato.",
  "tika-s0303t:101_1": "Yo koci rūpadhammo vā arūpadhammo vā lokiyo vā lokuttaro vā saṅkhāro. Saṅkhāro,",
  "tika-s0303t:101_2": "na lakkhaṇaṃ uppādādisabhāvattā.",
  "tika-s0303t:101_3": "Lakkhaṇaṃ,",
  "tika-s0303t:101_4": "na saṅkhāro uppādādirahitattā. Na ca…pe…",
  "tika-s0303t:101_5": "sakkā saṅkhāradhammattā lakkhaṇassa.",
  "tika-s0303t:101_6": "Nāpi lakkhaṇaṃ vinā saṅkhāro paññāpetuṃ sakkā saṅkhārabhāvena.",
  "tika-s0303t:101_7": "Tenāha “lakkhaṇenā”tiādi.",
  "tika-s0303t:101_8": "Idāni yathāvuttamatthaṃ upamāya vibhāvetuṃ “yathā”tiādimāha.",
  "tika-s0303t:101_9": "Tattha lakkhaṇanti kāḷarattasabalādibhāvalakkhaṇaṃ pākaṭaṃ hoti “ayaṃ asukassa gāvī”ti.",
  "tika-s0303t:102_0": "Evaṃ saṅkhāropi paññāyati sabhāvato upadhārentassa uppādalakkhaṇampi uppādāvatthāti katvā.",
  "tika-s0303t:102_1": "Kālasaṅkhātoti uppajjamānakālasaṅkhāto.",
  "tika-s0303t:102_2": "Tassa saṅkhārassa.",
  "tika-s0303t:102_3": "Khaṇopīti uppādakkhaṇopi paññāyati.",
  "tika-s0303t:102_4": "Uppādopīti uppādalakkhaṇopi.",
  "tika-s0303t:102_5": "Jarālakkhaṇanti uppannajīraṇalakkhaṇaṃ,",
  "tika-s0303t:102_6": "taṃ “ṭhitassa aññathatta”nti vuttaṃ.",
  "tika-s0303t:102_7": "“Bhaṅgakkhaṇe saṅkhāropi taṃlakkhaṇampi kālasaṅkhāto tassa khaṇopi paññāyatī”ti pāṭho.",
  "tika-s0303t:102_8": "Keci pana “jarāpī”ti padampettha pakkhipanti.",
  "tika-s0303t:102_9": "Evañca vadanti “na hi tasmiṃ khaṇe taruṇo hutvā saṅkhāro bhijjati,",
  "tika-s0303t:102_10": "atha kho jiyyamāno mahallako viya jiṇṇo eva hutvā bhijjatī”ti,",
  "tika-s0303t:102_11": "bhaṅgeneva pana jarā abhibhuyyati khaṇassa atiittarabhāvato na sakkā paññāpetuṃ ṭhitiyāti tesaṃ adhippāyo.",
  "tika-s0303t:102_12": "Tānīti arūpadhammānaṃ tīṇi lakkhaṇāni.",
  "tika-s0303t:102_13": "Atthikkhaṇanti arūpadhammavijjamānakkhaṇaṃ,",
  "tika-s0303t:102_14": "uppādakkhaṇanti adhippāyo.",
  "tika-s0303t:102_15": "Sabbadhammānanti sabbesaṃ rūpārūpadhammānaṃ ṭhitiyā na bhavitabbaṃ.",
  "tika-s0303t:102_16": "Tassevāti tassā eva ṭhitiyā.",
  "tika-s0303t:102_17": "Tamatthanti jarālakkhaṇassa paññāpetuṃ asakkuṇeyyabhāvaṃ.",
  "tika-s0303t:102_18": "Aññe pana “santativasena ṭhānaṃ ṭhitī”ti vadanti,",
  "tika-s0303t:102_19": "tayidaṃ akāraṇaṃ aṭṭhānaṃ.",
  "tika-s0303t:102_20": "Yasmā sutte “ṭhitassa aññathattaṃ paññāyatī”ti uppādavayehi nibbisesena ṭhitiyā jotitattā.",
  "tika-s0303t:102_21": "Yaṃ panettha vattabbaṃ,",
  "tika-s0303t:102_22": "taṃ heṭṭhā vuttameva.",
  "tika-s0303t:102_23": "Apica yathā dhammassa uppādāvatthāya bhinnā bhaṅgāvatthā icchitā,",
  "tika-s0303t:102_24": "aññathā uppajjamānameva bhijjatīti āpajjati,",
  "tika-s0303t:102_25": "evaṃ bhaṅgāvatthāyapi bhinnā bhaṅgābhimukhāvatthā icchitabbā.",
  "tika-s0303t:102_26": "Na hi abhaṅgābhimukho bhijjati.",
  "tika-s0303t:102_27": "Na cettha sakkā uppādābhimukhāvatthaṃ parikappetuṃ tadā tassa aladdhattalābhattā.",
  "tika-s0303t:102_28": "Ayaṃ visesoti ṭhitikkhaṇo nāma rūpadhammānaṃyeva,",
  "tika-s0303t:102_29": "na arūpadhammānanti ayaṃ īdiso viseso.",
  "tika-s0303t:102_30": "Ācariyamati nāma tasseva ācariyassa mati,",
  "tika-s0303t:102_31": "sā sabbadubbalāti āha “tasmā”tiādi.",
  "tika-s0303t:103_0": "Ānandasuttādivaṇṇanā niṭṭhitā.",
  "tika-s0303t:104_0": "7-10. Anudhammasuttādivaṇṇanā",
  "tika-s0303t:105_0": "39- 42.",
  "tika-s0303t:105_1": "Apāyadukkhe sakalasaṃsāradukkhe ca patituṃ adatvā dhāraṇaṭṭhena dhammo,",
  "tika-s0303t:105_2": "maggaphalanibbānāni.",
  "tika-s0303t:105_3": "Tadanulomikā cassa pubbabhāgapaṭipadāti āha “dhammānudhammapaṭipannassā”tiādi.",
  "tika-s0303t:105_4": "“Nibbidābahulo”ti aṭṭhakathāyaṃ paduddhāro kato,",
  "tika-s0303t:105_5": "pāḷiyaṃ pana “nibbidābahulaṃ vihareyyā”ti āgataṃ.",
  "tika-s0303t:105_6": "Ukkaṇṭhanabahuloti sabbabhavesu ukkaṇṭhanabahulo.",
  "tika-s0303t:105_7": "Tīhi pariññāhīti ñātatīraṇappahānapariññāhi.",
  "tika-s0303t:105_8": "Parijānātīti tebhūmakadhamme paricchijja jānāti,",
  "tika-s0303t:105_9": "vipassanaṃ ussukkāpeti.",
  "tika-s0303t:105_10": "Parimuccati sabbasaṃkilesato “maggo pavattito parimuccatī”ti vuttattā.",
  "tika-s0303t:105_11": "Tathāti iminā ito paresu tīsu maggo hotīti dasseti.",
  "tika-s0303t:105_12": "Idhāti imasmiṃ sutte.",
  "tika-s0303t:105_13": "Aniyamitāti aggahitā.",
  "tika-s0303t:105_14": "Tesu niyamitā “aniccānupassī”tiādivacanato.",
  "tika-s0303t:105_15": "Sāti anupassanā.",
  "tika-s0303t:105_16": "Tattha niyamitavasenevāti idaṃ lakkhaṇavacanaṃ yathā “yadi me byādhayo bhaveyyuṃ,",
  "tika-s0303t:105_17": "dātabbamidamosadha”nti.",
  "tika-s0303t:105_18": "Na hi sakkā etissā eva anupassanāya vasena sammasanācāraṃ matthakaṃ pāpetunti.",
  "tika-s0303t:106_0": "Anudhammasuttādivaṇṇanā niṭṭhitā.",
  "tika-s0303t:107_0": "Natumhākaṃvaggavaṇṇanā niṭṭhitā.",
  "tika-s0303t:108_0": "5. Attadīpavaggo",
  "tika-s0303t:109_0": "1. Attadīpasuttavaṇṇanā",
  "tika-s0303t:110_0": "43.",
  "tika-s0303t:110_1": "Dvīhi bhāgehi āpo ettha gatāti dīpo,",
  "tika-s0303t:110_2": "dīpo viyāti dīpo oghehi anajjhottharanīyatāya.",
  "tika-s0303t:110_3": "Yo paro na hoti, so attā,",
  "tika-s0303t:110_4": "idha pana dhammo adhippeto.",
  "tika-s0303t:110_5": "Attā dīpo etesanti attadīpā.",
  "tika-s0303t:110_6": "Paṭisaraṇattho dīpaṭṭhoti āha –",
  "tika-s0303t:110_7": "“attasaraṇāti idaṃ tasseva vevacana”nti.",
  "tika-s0303t:110_8": "Lokiyalokuttaro dhammo attā nāma ekantanāthabhāvato.",
  "tika-s0303t:110_9": "Paṭhamena padena vutto eva attho dutiyapadena vuccatīti vuttaṃ “tenevāhā”tiādi.",
  "tika-s0303t:110_10": "Yavati etasmā phalaṃ pasavatīti yoni, kāraṇaṃ.",
  "tika-s0303t:110_11": "Kiṃ pabhuti uppattiṭṭhānaṃ etesanti kiṃ pabhutikā.",
  "tika-s0303t:110_12": "Pahānadassanatthaṃ āraddhaṃ.",
  "tika-s0303t:110_13": "Tenevāha “pubbe ceva…pe…",
  "tika-s0303t:110_14": "te pahīyantī”ti.",
  "tika-s0303t:110_15": "Na paritassati taṇhāparittāsassa abhāvato.",
  "tika-s0303t:110_16": "Vipassanaṅgenāti vipassanāsaṅkhātena kāraṇena.",
  "tika-s0303t:111_0": "Attadīpasuttavaṇṇanā niṭṭhitā.",
  "tika-s0303t:112_0": "2. Paṭipadāsuttavaṇṇanā",
  "tika-s0303t:113_0": "44.",
  "tika-s0303t:113_1": "Sabhāvatosanto vijjamāno kāyo rūpādidhammasamūhoti sakkāyoti āha –",
  "tika-s0303t:113_2": "“sakkāyo dukkha”nti.",
  "tika-s0303t:113_3": "Diṭṭhi eva samanupassanā,",
  "tika-s0303t:113_4": "diṭṭhisahitā vā samanupassanā diṭṭhisamanupassanā,",
  "tika-s0303t:113_5": "diṭṭhimaññanāya saddhiṃ itaramaññanā.",
  "tika-s0303t:113_6": "Saha vipassanāya catumaggañāṇaṃ samanupassanā “catunnaṃ ariyasaccānaṃ sammadeva anurūpato passanā”ti katvā.",
  "tika-s0303t:114_0": "Paṭipadāsuttavaṇṇanā niṭṭhitā.",
  "tika-s0303t:115_0": "3. Aniccasuttavaṇṇanā",
  "tika-s0303t:116_0": "45.",
  "tika-s0303t:116_1": "Virāgo nāma maggo,",
  "tika-s0303t:116_2": "vimuttiphalanti āha –",
  "tika-s0303t:116_3": "“maggakkhaṇe virajjati,",
  "tika-s0303t:116_4": "phalakkhaṇe vimuccatī”ti.",
  "tika-s0303t:116_5": "Aggahetvāti evaṃ nirujjhamānehi āsavehi “ahaṃ mamā”ti kañci dhammaṃ anādiyitvā.",
  "tika-s0303t:116_6": "“Cittaṃ virattaṃ,",
  "tika-s0303t:116_7": "vimuttaṃ hotī”ti vuttattā phalaṃ gayhati,",
  "tika-s0303t:116_8": "“khīṇā jātī”tiādinā paccavekkhaṇāti āha “saha phalena paccavekkhaṇadassanattha”nti.",
  "tika-s0303t:116_9": "Upari kattabbakiccābhāvena ṭhitaṃ.",
  "tika-s0303t:116_10": "Tenāha “vimuttattā ṭhita”nti.",
  "tika-s0303t:116_11": "Yaṃ pattabbaṃ,",
  "tika-s0303t:116_12": "taṃ aggaphalassa pattabhāvena adhigatattā santuṭṭhaṃ parituṭṭhaṃ.",
  "tika-s0303t:117_0": "Aniccasuttavaṇṇanā niṭṭhitā.",
  "tika-s0303t:118_0": "4. Dutiyaaniccasuttavaṇṇanā",
  "tika-s0303t:119_0": "46.",
  "tika-s0303t:119_1": "Pubbantaṃ atītakhandhakoṭṭhāsaṃ.",
  "tika-s0303t:119_2": "Anugatāti sassatādīni kappetvā gahaṇavasena anugatā.",
  "tika-s0303t:119_3": "Aṭṭhārasa diṭṭhiyoti catasso sassatadiṭṭhiyo,",
  "tika-s0303t:119_4": "catasso ekaccasassatadiṭṭhiyo,",
  "tika-s0303t:119_5": "catasso antānantikadiṭṭhiyo,",
  "tika-s0303t:119_6": "catasso amarāvikkhepadiṭṭhiyo,",
  "tika-s0303t:119_7": "dve adhiccasamuppannadiṭṭhiyoti evaṃ aṭṭhārasa diṭṭhiyo na honti paccayaghātena.",
  "tika-s0303t:119_8": "Aparantanti anāgataṃ khandhakoṭṭhāsaṃ sassatādibhāvaṃ kappetvā gahaṇavasena anugatā.",
  "tika-s0303t:119_9": "Soḷasa saññīvādā,",
  "tika-s0303t:119_10": "aṭṭha asaññīvādā,",
  "tika-s0303t:119_11": "aṭṭha nevasaññīnāsaññīvādā,",
  "tika-s0303t:119_12": "satta ucchedavādā,",
  "tika-s0303t:119_13": "pañca paramadiṭṭhadhammanibbānavādāti evaṃ catucattālīsa diṭṭhiyo na honti paccayaghātena.",
  "tika-s0303t:119_14": "Sassatadiṭṭhithāmaso ceva sīlabbatadiṭṭhiparāmāso ca na hoti paccayaghātena.",
  "tika-s0303t:119_15": "Tenāha “ettāvatā paṭhamamaggo dassito”ti anavasesadiṭṭhipahānakittanato.",
  "tika-s0303t:119_16": "Pahīnā vikkhambhitā.",
  "tika-s0303t:119_17": "Idaṃ panāti “rūpasmi”ntiādi.",
  "tika-s0303t:120_0": "Dutiyaaniccasuttavaṇṇanā niṭṭhitā.",
  "tika-s0303t:121_0": "5. Samanupassanāsuttavaṇṇanā",
  "tika-s0303t:122_0": "47.",
  "tika-s0303t:122_1": "Paripuṇṇagāhavasenāti pañcakkhandhe asesetvā ekajjhaṃ “attā”ti gahaṇavasena.",
  "tika-s0303t:122_2": "Etesaṃ pañcannaṃ upādānakkhandhānaṃ aññataraṃ “attā”ti samanupassanti.",
  "tika-s0303t:122_3": "Itīti evaṃ.",
  "tika-s0303t:122_4": "Yassa puggalassa ayaṃ attadiṭṭhisaṅkhātā samanupassanā atthi paṭipakkhena avihatattā saṃvijjati.",
  "tika-s0303t:122_5": "Pañcannaṃ indriyānanti cakkhādīnaṃ indriyānaṃ.",
  "tika-s0303t:123_0": "Ārammaṇanti kammaviññāṇassa ārammaṇaṃ.",
  "tika-s0303t:123_1": "Mānavasena ca diṭṭhivasena ca “asmī”ti gāhe sijjhante taṃsahagatā taṇhāpi taggahitāva hotīti vuttaṃ “taṇhāmānadiṭṭhivasena asmīti evampissa hotī”ti.",
  "tika-s0303t:123_2": "Gahetvāti ahaṃkāravatthuvasena gahetvā.",
  "tika-s0303t:123_3": "Ayaṃ ahamasmīti ayaṃ cakkhādiko,",
  "tika-s0303t:123_4": "sukhādiko vā ahamasmi.",
  "tika-s0303t:123_5": "“Rūpī attā arogo paraṃ maraṇā”ti evamādigahaṇavasena pavattanato vuttaṃ “rūpī bhavissantiādīni sabbāni sassatameva bhajantī”ti.",
  "tika-s0303t:123_6": "Vipassanābhinivesato pubbe yathevākārāni pañcindriyāni,",
  "tika-s0303t:123_7": "atha vipassanābhinivesato paraṃ tenevākārena ṭhitesu cakkhādīsu indriyesu avijjā pahīyati vipassanaṃ vaḍḍhaetvā maggassa uppādanena,",
  "tika-s0303t:123_8": "atha maggaparamparāya arahattamaggavijjā uppajjati.",
  "tika-s0303t:123_9": "Taṇhāmānadiṭṭhiyo kammasambhārabhāvato.",
  "tika-s0303t:123_10": "Kammassa…pe…",
  "tika-s0303t:123_11": "eko sandhīti hetuphalasandhi.",
  "tika-s0303t:123_12": "Puna eko sandhīti phalahetusandhimāha.",
  "tika-s0303t:123_13": "Tayo papañcā atīto addhā atītabhavaaddhānaṃ tesaṃ adhippetattā.",
  "tika-s0303t:123_14": "Anāgatassa paccayo dassito assutavato puthujjanassa vasena.",
  "tika-s0303t:123_15": "Sutavato pana ariyasāvakassa vasena vaṭṭassa vūpasamo dassitoti.",
  "tika-s0303t:124_0": "Samanupassanāsuttavaṇṇanā niṭṭhitā.",
  "tika-s0303t:125_0": "6. Khandhasuttavaṇṇanā",
  "tika-s0303t:126_0": "48.",
  "tika-s0303t:126_1": "Tathevāti ārammaṇabhāveneva.",
  "tika-s0303t:126_2": "Ārammaṇakaraṇavasena upādānehi upādātabbanti upādāniyaṃ.",
  "tika-s0303t:126_3": "Idhāpīti upādānakkhandhesupi.",
  "tika-s0303t:126_4": "Vibhāgatthe gayhamāne aniṭṭhappasaṅgopi siyā,",
  "tika-s0303t:126_5": "abhidhamme ca rāsaṭṭho eva āgato,",
  "tika-s0303t:126_6": "“tadekajjhaṃ abhisaṃyuhitvā”ti vacanato “rāsaṭṭhena”icceva vuttaṃ.",
  "tika-s0303t:127_0": "Khandhasuttavaṇṇanā niṭṭhitā.",
  "tika-s0303t:128_0": "7-8. Soṇasuttādivaṇṇanā",
  "tika-s0303t:129_0": "49- 50.",
  "tika-s0303t:129_1": "Visiṭṭhoti padhāno.",
  "tika-s0303t:129_2": "Uttamoti ukkaṭṭho.",
  "tika-s0303t:129_3": "Aññaṃ kiṃ bhaveyyāti aññaṃ kiṃ kāraṇaṃ bhaveyya tathā samanupassanāya aññesaṃ avijjamānatāya vacanapariṭṭhitipabhinnato.",
  "tika-s0303t:129_4": "Vajirabhedadesanaṃ nāma atthato teparivaṭṭadesanā.",
  "tika-s0303t:130_0": "Soṇasuttādivaṇṇanā niṭṭhitā.",
  "tika-s0303t:131_0": "9-10. Nandikkhayasuttādivaṇṇanā",
  "tika-s0303t:132_0": "51- 52.",
  "tika-s0303t:132_1": "Navamadasamesūti suttadvayaṃ saheva uddhaṭaṃ,",
  "tika-s0303t:132_2": "dvīsupi atthavaṇṇanāya sarikkhabhāvato.",
  "tika-s0303t:132_3": "Nandanaṭṭhena nandī,",
  "tika-s0303t:132_4": "rañjanaṭṭhena rāgo.",
  "tika-s0303t:132_5": "Satipi saddatthato bhede “imesaṃ atthato ninnānākaraṇatāyā”ti vatvāpi pahāyakadhammabhedena pana labbhateva",
  "tika-s0303t:132_6": "bhedamattāti dassetuṃ “nibbidānupassanāya vā”tiādi vuttaṃ.",
  "tika-s0303t:132_7": "Virajjanto rāgaṃ pajahatīti sambandho.",
  "tika-s0303t:132_8": "Ettāvatāti “nandikkhayā rāgakkhayo”ti ettāvatā.",
  "tika-s0303t:132_9": "Vipassanaṃ niṭṭhapetvā vipassanākiccassa pariyosānena.",
  "tika-s0303t:132_10": "Rāgakkhayāti vuṭṭhānagāminipariyosānāya vipassanāya rāgassa khepitattā.",
  "tika-s0303t:132_11": "Anantaraṃ uppannena ariyamaggena samucchedavasena nandikkhayoti.",
  "tika-s0303t:132_12": "Tenāha “idha maggaṃ dassetvā”ti.",
  "tika-s0303t:132_13": "Anantaraṃ pana uppannena ariyaphalena paṭipassaddhivasena nandirāgakkhayā sabbaṃ saṃkilesato cittaṃ vimuccatīti.",
  "tika-s0303t:132_14": "Tenāha “phalaṃ dassita”nti.",
  "tika-s0303t:133_0": "Nandikkhayasuttādivaṇṇanā niṭṭhitā.",
  "tika-s0303t:134_0": "Attadīpavaggavaṇṇanā niṭṭhitā.",
  "tika-s0303t:135_0": "Mūlapaṇṇāsako samatto.",
  "tika-s0303t:136_0": "6. Upayavaggo",
  "tika-s0303t:137_0": "1. Upayasuttavaṇṇanā",
  "tika-s0303t:138_0": "53.",
  "tika-s0303t:138_1": "Upetīti upayo.",
  "tika-s0303t:138_2": "Kathamupeti?",
  "tika-s0303t:138_3": "Taṇhāmānādivasenāti āha “taṇhāmānadiṭṭhivasenā”ti.",
  "tika-s0303t:138_4": "Kathamidaṃ labbhatīti?",
  "tika-s0303t:138_5": "“Avimutto”ti vacanato.",
  "tika-s0303t:138_6": "Taṇhādiṭṭhivasena hi baddho,",
  "tika-s0303t:138_7": "kiṃ upetīti āha “pañcakkhandhe”ti tabbinimuttassa tathā upetassa abhāvato.",
  "tika-s0303t:138_8": "Ko panupetīti?",
  "tika-s0303t:138_9": "Taṃsamaṅgīpuggalo.",
  "tika-s0303t:138_10": "Taṇhādiṭṭhivasena upagamassa vuttattā viññāṇanti akusalakammaviññāṇamevāti vadanti.",
  "tika-s0303t:138_11": "Javāpetvāti gahitajavaṃ katvā.",
  "tika-s0303t:138_12": "Yathā paṭisandhiṃ ākaḍḍhituṃ samatthaṃ,",
  "tika-s0303t:138_13": "evaṃ katvā.",
  "tika-s0303t:138_14": "Tenāha “paṭisandhī”tiādi.",
  "tika-s0303t:138_15": "Aggahaṇe kāraṇaṃ vuttameva “okaṃ pahāya aniketasārī”ti gāthāya vissajjane.",
  "tika-s0303t:138_16": "Kammanimittādivasena paṭisandhiyā paccayabhūtaṃ ārammaṇaṃ paṭisandhijanakassa kammassa vasena vocchijjati.",
  "tika-s0303t:138_17": "Patiṭṭhā na hoti sarāgakāle viya anupaṭṭhānato.",
  "tika-s0303t:138_18": "Appatiṭṭhitaṃ viññāṇaṃ vuttappakārena.",
  "tika-s0303t:138_19": "Anabhisaṅkharitvāti anuppādetvā paccayaghātena.",
  "tika-s0303t:139_0": "Upayasuttavaṇṇanā niṭṭhitā.",
  "tika-s0303t:140_0": "2. Bījasuttavaṇṇanā",
  "tika-s0303t:141_0": "54.",
  "tika-s0303t:141_1": "Bījajātānīti jāta-",
  "tika-s0303t:141_2": "saddo padapūraṇamattanti āha “bījānī”ti.",
  "tika-s0303t:141_3": "Vacanti setavacaṃ.",
  "tika-s0303t:141_4": "Ajjukanti tacchakaṃ.",
  "tika-s0303t:141_5": "Phaṇijjakaṃ tulasi.",
  "tika-s0303t:141_6": "Abhinnānīti ekadesenapi akhaṇḍitāni.",
  "tika-s0303t:141_7": "Bījatthāyāti bījakiccāya.",
  "tika-s0303t:141_8": "Na upakappatīti paccayo na hotīti dasseti.",
  "tika-s0303t:141_9": "Na pāpitānīti pūtitaṃ na upagatāni.",
  "tika-s0303t:141_10": "Taṇḍulasārassa ādānato sārādāni.",
  "tika-s0303t:141_11": "Ārammaṇaggahaṇavasena viññāṇaṃ tiṭṭhati etthāti viññāṇaṭṭhitiyo.",
  "tika-s0303t:141_12": "Ārammaṇavasenāti ārammaṇabhāvavasena.",
  "tika-s0303t:141_13": "Sinehanaṭṭhenāti taṇhāyanavasena siniddhatāpādanena,",
  "tika-s0303t:141_14": "yato “nandūpasecana”nti vuttaṃ.",
  "tika-s0303t:141_15": "Tathā hi viropitaṃ taṃ kammaviññāṇaṃ paṭisandhiaṅkuruppādanasamatthaṃ hoti.",
  "tika-s0303t:141_16": "Sappaccayanti avijjāayonisonamanasikārādipaccayehi sappaccayaṃ.",
  "tika-s0303t:141_17": "Viruhati vipākasantānuppādanasamattho hutvā.",
  "tika-s0303t:142_0": "Bījasuttavaṇṇanā niṭṭhitā.",
  "tika-s0303t:143_0": "3. Udānasuttavaṇṇanā",
  "tika-s0303t:144_0": "55.",
  "tika-s0303t:144_1": "Udānaṃ udāharīti attamanavācaṃ nicchāresi.",
  "tika-s0303t:144_2": "Esa vuttappakāro udāhāro.",
  "tika-s0303t:144_3": "Bhuso nissayo upanissayo,",
  "tika-s0303t:144_4": "dānameva upanissayo dānūpanissayo.",
  "tika-s0303t:144_5": "Esa nayo sesesupi.",
  "tika-s0303t:144_6": "Tattha dānūpanissayo annādivatthūsu balavāti balavabhāvena hoti,",
  "tika-s0303t:144_7": "tasmā upanissayabahulo kāmarāgappahāneneva kataparicayattā vipassanamanuyuñjanto na cirasseva anāgāmiphalaṃ pāpuṇāti,",
  "tika-s0303t:144_8": "tathā suvisuddhasīlūpanissayo kāmadosajigucchanena.",
  "tika-s0303t:144_9": "Yadi evaṃ kasmā ime dve upanissayā dubbalāti vuttā?",
  "tika-s0303t:144_10": "Vijjūpamaññāṇasseva paccayabhāvato.",
  "tika-s0303t:144_11": "Sopi bhāvanūpanissayasahāyalābheneva,",
  "tika-s0303t:144_12": "na kevalaṃ.",
  "tika-s0303t:144_13": "Bhāvanā pana paṭivedhassa visesahetubhāvato balavā upanissayo.",
  "tika-s0303t:144_14": "Tathā hi sā vajirūpamañāṇassa visesapaccayo.",
  "tika-s0303t:144_15": "Tenāha “bhāvanūpanissayo arahattaṃ pāpetī”ti.",
  "tika-s0303t:145_0": "Soti milakatthero.",
  "tika-s0303t:145_1": "Vihāranti vasanaṭṭhānaṃ.",
  "tika-s0303t:145_2": "Vihārapaccante hi paṇṇasālāya thero viharati.",
  "tika-s0303t:145_3": "Upaṭṭhāti ekalakkhaṇena.",
  "tika-s0303t:145_4": "Kūṭagoṇo viya gamanavīthiṃ.",
  "tika-s0303t:145_5": "Tatthāti allakaṭṭharāsimhi.",
  "tika-s0303t:145_6": "Udakamaṇikānanti udakathevānaṃ.",
  "tika-s0303t:146_0": "Attaniyeva upanesi udānakathāya vuttadhammānaṃ paripuṇṇānaṃ attani saṃvijjamānattā.",
  "tika-s0303t:146_1": "Tenāha “uṭṭhānavatā”tiādi.",
  "tika-s0303t:146_2": "Ayañhi milakatthero sikkhāya gāravo sappatisso vattapaṭivattaṃ pūrento visuddhasīlo hutvā ṭhito,",
  "tika-s0303t:146_3": "tasmā “dubbalūpanissaye”ti vuttaṃ.",
  "tika-s0303t:146_4": "Tenāha bhagavā udānento “no cassaṃ…pe…",
  "tika-s0303t:146_5": "saññojanānī”ti.",
  "tika-s0303t:147_0": "Sace ahaṃ na bhaveyyanti yadi ahaṃ nāma koci na bhaveyyaṃ tādisassa ahaṃsaddavacanīyassa kassaci atthassa abhāvato.",
  "tika-s0303t:147_1": "Tato eva mama parikkhāropi na bhaveyyatassa ca pabhaṅgubhāvena anavaṭṭhitabhāvato.",
  "tika-s0303t:147_2": "Evaṃ attuddesikabhāvena padadvayassa atthaṃ vatvā idāni kammaphalavasena vattuṃ “sace vā panā”tiādi vuttaṃ.",
  "tika-s0303t:147_3": "Atītapaccuppannavasena suññataṃ dassetvā idāni paccuppannānāgatavasena taṃ dassento “idāni panā”tiādi vuttaṃ.",
  "tika-s0303t:147_4": "Evaṃ adhimuccantoti edisaṃ adhimuttiṃ pavattento.",
  "tika-s0303t:147_5": "Vibhavissatīti vinassissati.",
  "tika-s0303t:147_6": "Vibhavo hi vināso.",
  "tika-s0303t:147_7": "Tenāha “bhijjissatī”ti.",
  "tika-s0303t:147_8": "Vibhavadassanaṃ vibhavoti uttarapadalopena vuttanti āha “vibhavadassanenā”ti.",
  "tika-s0303t:147_9": "Vibhavadassanaṃ nāma accantāya vināsassa dassanaṃ.",
  "tika-s0303t:147_10": "Tanti ariyamaggaṃ.",
  "tika-s0303t:147_11": "Sāmaññajotanā hesā visesaniṭṭhā hotīti tatiyamaggavasena attho veditabbo.",
  "tika-s0303t:148_0": "Upari maggaphalanti aggamaggaphalaṃ.",
  "tika-s0303t:148_1": "Natthi etissā jātiyā antaranti anantarā,",
  "tika-s0303t:148_2": "anantarā vipassanā maggassa.",
  "tika-s0303t:148_3": "Gotrabhū pana anulomavīthipariyāpannattā vipassanāgatikaṃ vā siyā,",
  "tika-s0303t:148_4": "nibbānārammaṇattā maggagatikaṃ vāti na tena maggo antariko nāma hoti.",
  "tika-s0303t:148_5": "Tenāha “vipassanā maggassa āsannānantaraṃ nāmā”ti.",
  "tika-s0303t:148_6": "Phalaṃ pana nibbānārammaṇattā kilesānaṃ pajahanavasena pavattanato lokuttarabhāvato ca kammamaggagatikameva,",
  "tika-s0303t:148_7": "kusalavipākabhāvena pana nesaṃ attho pabhedoti vipassanāya phalassa siyā anantaratāti vuttaṃ “phalassa dūrānantaraṃ nāmā”ti.",
  "tika-s0303t:148_8": "“Āsavānaṃ khayo”ti pana aggamagge vuccamāne vipassanānaṃ āsannatāya vattabbameva natthi.",
  "tika-s0303t:148_9": "Atasitāyeti na tasitabbe tāsaṃ anāpajjitabbe.",
  "tika-s0303t:148_10": "Tāsoti tāsahetu “tasati etasmā”ti katvā.",
  "tika-s0303t:148_11": "Soti assutavā puthujjano.",
  "tika-s0303t:148_12": "Tilakkhaṇāhatanti aniccatādilakkhaṇattayalakkhitaṃ.",
  "tika-s0303t:148_13": "Manamhi naṭṭhoti īsakaṃ naṭṭhomhi,",
  "tika-s0303t:148_14": "tato parampi tattheva ṭhatvā kiñci apūritattā eva muttoti adhippāyo.",
  "tika-s0303t:148_15": "“Na tāso nāma hotī”ti vatvā tassa atāsabhāvaṃ dassetuṃ “na hī”tiādi vuttaṃ.",
  "tika-s0303t:148_16": "Kalyāṇaputhujjano hi bhayatupaṭṭhānañāṇena “sabhayā saṅkhārā”ti vipassanto na uttasati.",
  "tika-s0303t:149_0": "Udānasuttavaṇṇanā niṭṭhitā.",
  "tika-s0303t:150_0": "4. Upādānaparipavattasuttavaṇṇanā",
  "tika-s0303t:151_0": "56.",
  "tika-s0303t:151_1": "Catunnaṃ parivaṭṭanavasenāti paccekakkhandhesu catunnaṃ ariyasaccānaṃ parivaṭṭanavasena.",
  "tika-s0303t:151_2": "Rūpaṃ abbhaññāsinti sakalabhūtupādārūpaṃ kucchitabhāvato tattha ca tucchavipallāsatāya “dukkhasacca”nti abhivisiṭṭhena ñāṇena aññāsiṃ paṭivijjhiṃ.",
  "tika-s0303t:151_3": "Āhāravasena rūpakāyassa hānivuddhādīnaṃ pākaṭabhāvato visesapaccayato ca tassa “āhārasamudayā”ti vuttaṃ.",
  "tika-s0303t:151_4": "Dukkhasamudayakathā nāma vaṭṭakathāti “sacchandarāgo”ti visesetvā vuttaṃ.",
  "tika-s0303t:151_5": "Chandarāgaggahaṇena ca upādānakammāvijjāpi gahitā eva.",
  "tika-s0303t:151_6": "Paṭipannā hontīti attho.",
  "tika-s0303t:151_7": "Vattamānakālappayogo hesa yathā “kusalaṃ cittaṃ uppannaṃ hotī”ti.",
  "tika-s0303t:151_8": "Patiṭṭhahantīti patiṭṭhaṃ labhanti.",
  "tika-s0303t:151_9": "Kevalinoti idha vimuttiguṇena pāripūrīti āha “sakalino katasabbakiccā”ti.",
  "tika-s0303t:151_10": "Yena teti yena avasiṭṭhena te asekkhe paññāpentā paññāpeyyuṃ,",
  "tika-s0303t:151_11": "taṃ nesaṃ vaṭṭaṃ sekkhānaṃ viya natthi paññāpanāya.",
  "tika-s0303t:151_12": "Vaṭṭanti kāraṇaṃ vaṭṭanaṭṭhena phalassa pavattanaṭṭhena.",
  "tika-s0303t:151_13": "Asekkhabhūmivāroti asekkhabhūmippavatti.",
  "tika-s0303t:152_0": "Upādānaparipavattasuttavaṇṇanā niṭṭhitā.",
  "tika-s0303t:153_0": "5. Sattaṭṭhānasuttavaṇṇanā",
  "tika-s0303t:154_0": "57.",
  "tika-s0303t:154_1": "Sattasu okāsesūti rūpapajānanādīsu sattasu okāsesu.",
  "tika-s0303t:154_2": "Vusitavāsoti vusitaariyavāso.",
  "tika-s0303t:154_3": "Etthāti imasmiṃ uddese.",
  "tika-s0303t:154_4": "Sesaṃ nāma idha vuttāvasesaṃ.",
  "tika-s0303t:154_5": "Vuttanayenāti heṭṭhā vuttanayena veditabbaṃ.",
  "tika-s0303t:154_6": "Ussadanandiyanti ussannaguṇavato tosanaṃ sammodāpanaṃ.",
  "tika-s0303t:154_7": "Guṇakittanena palobhanīyaṃ sekkhakalyāṇaputhujjanānaṃ pasāduppādanena.",
  "tika-s0303t:154_8": "Idāni vuttameva atthaṃ pākaṭaṃ kātuṃ “yathā hī”tiādi vuttaṃ.",
  "tika-s0303t:155_0": "Ettāvatāti pañcannaṃ khandhānaṃ vasena sattasu ṭhānesu kosalladīpanena ettakena desanākkamena.",
  "tika-s0303t:155_1": "Tanti ārammaṇaṃ.",
  "tika-s0303t:155_2": "Dhātuādimattamevāti dhātāyatanapaṭiccasamuppādamattameva.",
  "tika-s0303t:155_3": "Imesu dhammesūti imesu jātādīsu.",
  "tika-s0303t:155_4": "Kammaṃ katvāti sammasanakammaṃ niṭṭhapetvāti attho.",
  "tika-s0303t:155_5": "Evamettha pañcannaṃ khandhānaṃ vasena sattaṭṭhānakosallapavattiyā pabhedena vibhajitvā “tividhūpaparikkhī”ti dasseti dhammarājā.",
  "tika-s0303t:156_0": "Sattaṭṭhānasuttavaṇṇanā niṭṭhitā.",
  "tika-s0303t:157_0": "6. Sammāsambuddhasuttavaṇṇanā",
  "tika-s0303t:158_0": "58.",
  "tika-s0303t:158_1": "Adhikaṃ savisesaṃ payasati payuñjati etenāti adhippayāso,",
  "tika-s0303t:158_2": "visiṭṭhapayogo.",
  "tika-s0303t:158_3": "Tenāha “adhikapayogo”ti.",
  "tika-s0303t:158_4": "Imañhi magganti aṭṭhaṅgikaṃ ariyamaggamāha.",
  "tika-s0303t:158_5": "Idhāti imasmiṃ sutte.",
  "tika-s0303t:158_6": "Avattamānaṭṭhenāti buddhuppādato pubbe na vattamānabhāvena.",
  "tika-s0303t:158_7": "Maggaṃ jānātīti samudāgamato paṭṭhāya sapubbabhāgaṃ sasambhāravisayaṃ saphalaṃ saudrayaṃ ariyaṃ maggaṃ jānāti avabujjhatīti maggaññū.",
  "tika-s0303t:158_8": "Viditanti aññesampi ñātaṃ paṭiladdhaṃ hatthatale āmalakaṃ viya pākaṭaṃ akāsi,",
  "tika-s0303t:158_9": "tathā katvā desesi.",
  "tika-s0303t:158_10": "Amagge parivajjanena magge paṭipattīti tassa maggakusalatā viya amaggakusalatāpi icchitabbāti āha “magge ca amagge ca kovido”ti.",
  "tika-s0303t:158_11": "Ahaṃ paṭhamaṃ gatoti ahaṃ paṭhamamaggena samannāgato.",
  "tika-s0303t:159_0": "Sammāsambuddhasuttavaṇṇanā niṭṭhitā.",
  "tika-s0303t:160_0": "7. Anattalakkhaṇasuttavaṇṇanā",
  "tika-s0303t:161_0": "59.",
  "tika-s0303t:161_1": "Purāṇupaṭṭhāketi pubbe padhānapadahanakāle upaṭṭhākabhūte.",
  "tika-s0303t:161_2": "“Avasavattanaṭṭhena assāmikaṭṭhena suññataṭṭhena attapaṭikkhepaṭṭhenā”ti evaṃ pubbe vuttehi.",
  "tika-s0303t:161_3": "Ettakena ṭhānenāti “rūpaṃ,",
  "tika-s0303t:161_4": "bhikkhave,",
  "tika-s0303t:161_5": "anattā”ti ārabhitvā yāva “evaṃ me viññāṇaṃ mā ahosī”ti ettakena suttapadesena.",
  "tika-s0303t:161_6": "Akathitasseva kathanaṃ uttaraṃ,",
  "tika-s0303t:161_7": "na kathitassāti vuttaṃ “tāni dassetvā”ti.",
  "tika-s0303t:161_8": "Samodhānetvāti sampiṇḍitvā.",
  "tika-s0303t:161_9": "Vitthārakathāti vitthārato aṭṭhakathā.",
  "tika-s0303t:161_10": "Anattalakkhaṇamevāti tabbahulatāya tappadhānatāya ca vuttaṃ.",
  "tika-s0303t:161_11": "Aniccatādīnampi hi tattha taṃdīpanatthameva vuttattā tadeva jeṭṭhaṃ padhānaṃ tathā veneyyajjhāsayato.",
  "tika-s0303t:162_0": "Anattalakkhaṇasuttavaṇṇanā niṭṭhitā.",
  "tika-s0303t:163_0": "8. Mahālisuttavaṇṇanā",
  "tika-s0303t:164_0": "60.",
  "tika-s0303t:164_1": "Ekantadukkhantiādīni padāni vuttanayāneva,",
  "tika-s0303t:164_2": "tasmā tattha vuttanayeneva attho veditabbo.",
  "tika-s0303t:164_3": "Ettha ca yathā sarāgo hetu paccayo saṃkilesāya,",
  "tika-s0303t:164_4": "evaṃ savipassano maggo hetu paccayo ca visuddhiyāti daṭṭhabbaṃ.",
  "tika-s0303t:165_0": "Mahālisuttavaṇṇanā niṭṭhitā.",
  "tika-s0303t:166_0": "9. Ādittasuttavaṇṇanā",
  "tika-s0303t:167_0": "61.",
  "tika-s0303t:167_1": "Ekādasahīti rāgādīhi upāyāsapariyosānehi ekādasahi santāpanaṭṭhena aggīhi.",
  "tika-s0303t:167_2": "Dvīsūti aṭṭhamanavamesu.",
  "tika-s0303t:167_3": "Dukkhalakkhaṇamevāti tabbahulatāya tappadhānatāya ca vuttaṃ.",
  "tika-s0303t:168_0": "Ādittasuttavaṇṇanā niṭṭhitā.",
  "tika-s0303t:169_0": "10. Niruttipathasuttavaṇṇanā",
  "tika-s0303t:170_0": "62.",
  "tika-s0303t:170_1": "Niruttiyova niruttipathāti patha-",
  "tika-s0303t:170_2": "saddena padavaḍḍhanamāha yathā “bījāniyeva bījajātānī”ti.",
  "tika-s0303t:170_3": "Niruttivasenāti nibbacanavasena.",
  "tika-s0303t:170_4": "Pathā ca atthānurūpabhāvato.",
  "tika-s0303t:170_5": "Tīṇipīti niruttiadhivacanapaññattipathapadāni.",
  "tika-s0303t:170_6": "Tathā hi “phusatīti phasso”tiādinā nīharitvā vacanaṃ nirutti,",
  "tika-s0303t:170_7": "“sirīvaḍḍhako dhanavaḍḍhako”tiādinā vacanamattameva adhikāraṃ katvā pavattaṃ adhivacanaṃ,",
  "tika-s0303t:170_8": "“takko vitakko”tiādinā taṃtaṃpakārena ñāpanato paññatti.",
  "tika-s0303t:170_9": "Atha vā taṃtaṃatthappakāsanena nicchitaṃ,",
  "tika-s0303t:170_10": "niyataṃ vā vacanaṃ nirutti. Adhi-",
  "tika-s0303t:170_11": "saddo uparibhāge,",
  "tika-s0303t:170_12": "upari vacanaṃ adhivacanaṃ.",
  "tika-s0303t:170_13": "Kassa upari?",
  "tika-s0303t:170_14": "Pakāsetabbassa atthassāti pākaṭoyamattho.",
  "tika-s0303t:170_15": "Adhīnaṃ vacanaṃ adhivacanaṃ.",
  "tika-s0303t:170_16": "Kena adhīnaṃ? Atthena.",
  "tika-s0303t:170_17": "Atthassa paññāpanatthena paññattīti evaṃ niruttiādipadānaṃ sabbavacanesu pavatti veditabbā.",
  "tika-s0303t:170_18": "Aññathā “phusatīti phasso”tiādippakārena niddhāraṇavacanānaṃyeva niruttitā,",
  "tika-s0303t:170_19": "sirivaḍḍhakadhanavaḍḍhakapakārānameva abhilāpanaṃ adhivacanatā.",
  "tika-s0303t:170_20": "“Takko vitakko”ti evaṃpakārānameva ekameva atthaṃ tena tena pakārena ñāpentānaṃ vacanānaṃ paññattitā ca āpajjeyya.",
  "tika-s0303t:170_21": "Asaṃkiṇṇāti na saṃkiṇṇā.",
  "tika-s0303t:170_22": "Tenāha “avijahitā…pe…",
  "tika-s0303t:170_23": "achaḍḍitā”ti.",
  "tika-s0303t:170_24": "Na saṃkīyantīti na saṃkirīyanti,",
  "tika-s0303t:170_25": "na saṃkīyissanti na saṃkirīyissantīti attho.",
  "tika-s0303t:170_26": "Appaṭikuṭṭhāti na paṭikkhittā.",
  "tika-s0303t:170_27": "Yasmā bhaṅgaṃ atikkantaṃ uppādādi atikkantameva hoti,",
  "tika-s0303t:170_28": "tasmā vuttaṃ “bhaṅgamevā”ti.",
  "tika-s0303t:170_29": "Yasmā desantaraṃ saṅkantopi atikkantanti vuccati,",
  "tika-s0303t:170_30": "tasmā tadābhāvaṃ dassetuṃ “desantaraṃ asaṅkamitvā”ti vuttaṃ.",
  "tika-s0303t:170_31": "Yattha yattha hi saṅkhārā uppajjanti,",
  "tika-s0303t:170_32": "tattha tattheva bhijjanti nirujjhanti vipariṇamanti vināsaṃ āpajjanti.",
  "tika-s0303t:170_33": "Tenāha “vipariṇatanti…pe…",
  "tika-s0303t:170_34": "naṭṭha”nti.",
  "tika-s0303t:170_35": "Apākaṭībhūtaṃ ajātattā eva.",
  "tika-s0303t:171_0": "Vasabhaṇagottatāya vassabhaññā.",
  "tika-s0303t:171_1": "Mūladiṭṭhigatikāti mūlabhūtā diṭṭhigatikā,",
  "tika-s0303t:171_2": "imasmiṃ kappe sabbapaṭhamaṃ tādisadiṭṭhisamuppādakā.",
  "tika-s0303t:171_3": "Punappunaṃ āvajjentassāti ahetuvādapaṭisaṃyuttaganthaṃ uggahetvā pariyāpuṇitvā tadatthaṃ vīmaṃsantassa “natthi hetu,",
  "tika-s0303t:171_4": "natthi paccayo sattānaṃ saṃkilesāyā”tiādinayappavattāya laddhiyā ārammaṇe micchāsati santiṭṭhati,",
  "tika-s0303t:171_5": "“natthi hetū”tiādivasena anussavūpaladdhe atthe tadākāraparivitakkanehi saviggahe viya sarūpato cittassa",
  "tika-s0303t:171_6": "paccupaṭṭhite cirakālaparicayena “evameta”nti nijjhānakkhamabhāvūpagamanena nijjhānakkhantiyā tathāgahite",
  "tika-s0303t:171_7": "punappunaṃ tatheva āsevantassa bahulīkarontassa micchāvitakkena samādiyamānā micchāvāyāmūpatthambhitā",
  "tika-s0303t:171_8": "ataṃsabhāvaṃ “taṃsabhāva”nti gaṇhantī micchāsatīti laddhanāmā taṃladdhisahagatā taṇhā santiṭṭhati.",
  "tika-s0303t:171_9": "Yathāsakaṃ vitakkādipaccayalābhena tasmiṃ ārammaṇe adhiṭṭhitatāya anekaggataṃ pahāya cittaṃ ekaggataṃ appitaṃ viya hoti micchāsamādhinā.",
  "tika-s0303t:171_10": "Sopi hi paccayavisesehi laddhabhāvanābalo īdise ṭhāne samādhānapatirūpakiccakaro hotiyeva vālavijjhanādīsu viyāti daṭṭhabbaṃ.",
  "tika-s0303t:171_11": "Tathā hi anekakkhattuṃ tenākārena pubbabhāgiyesu javanavāresu pavattesu sabbapacchime javanavāre satta javanāni javanti.",
  "tika-s0303t:171_12": "Tattha paṭhame satekiccho hoti,",
  "tika-s0303t:171_13": "tathā dutiyādīsu.",
  "tika-s0303t:171_14": "Sattame pana javane sampatte atekiccho hoti.",
  "tika-s0303t:171_15": "Tenāha “assādentassā”tiādi.",
  "tika-s0303t:171_16": "Imesupīti dvīsupi ṭhānesu.",
  "tika-s0303t:172_0": "Paccuppannaṃ vāti ettha iti-",
  "tika-s0303t:172_1": "saddo ādiattho.",
  "tika-s0303t:172_2": "Tena “yadetaṃ anāgataṃ nāma,",
  "tika-s0303t:172_3": "nayidaṃ anāgata”ntiādikaṃ saṅgaṇhāti.",
  "tika-s0303t:172_4": "Tepīti te vassabhaññāpi na maññiṃsu lokasamaññāya anatikkamanīyato.",
  "tika-s0303t:172_5": "Tenāha “atītaṃ panā”tiādi.",
  "tika-s0303t:172_6": "Khandhānaṃ upari niruḷhā paṇṇatti.",
  "tika-s0303t:173_0": "Niruttipathasuttavaṇṇanā niṭṭhitā.",
  "tika-s0303t:174_0": "Upayavaggavaṇṇanā niṭṭhitā.",
  "tika-s0303t:175_0": "7. Arahantavaggo",
  "tika-s0303t:176_0": "1. Upādiyamānasuttavaṇṇanā",
  "tika-s0303t:177_0": "63.",
  "tika-s0303t:177_1": "Gaṇhamānoti “etaṃ mamā”tiādinā gaṇhamāno.",
  "tika-s0303t:177_2": "Pāsenāti rāgapāsena.",
  "tika-s0303t:177_3": "Tañhi māro mārapāsoti maññati.",
  "tika-s0303t:177_4": "Tenāha “antalikkhacaro pāso,",
  "tika-s0303t:177_5": "yvāyaṃ carati mānaso”ti.",
  "tika-s0303t:177_6": "Mutto nāma hoti anupādiyato sabbaso khandhassa abhāvato.",
  "tika-s0303t:178_0": "Upādiyamānasuttavaṇṇanā niṭṭhitā.",
  "tika-s0303t:179_0": "2-6. Maññamānasuttādivaṇṇanā",
  "tika-s0303t:180_0": "64- 68.",
  "tika-s0303t:180_1": "“Etaṃ mamā”tiādinā.",
  "tika-s0303t:180_2": "Maññanā abhinandanā ca.",
  "tika-s0303t:180_3": "Taṇhāchandoti taṇhā eva chando.",
  "tika-s0303t:180_4": "Sā hi taṇhāyanaṭṭhena taṇhā,",
  "tika-s0303t:180_5": "chandikataṭṭhena chando.",
  "tika-s0303t:180_6": "Catutthaṃ aniccalakkhaṇamukhena vuttaṃ,",
  "tika-s0303t:180_7": "pañcamaṃ dukkhalakkhaṇamukhena,",
  "tika-s0303t:180_8": "chaṭṭhaṃ anattalakkhaṇamukhena.",
  "tika-s0303t:180_9": "Sesaṃ tīsupi sadisamevāti vuttaṃ “eseva nayo”ti.",
  "tika-s0303t:181_0": "Maññamānasuttādivaṇṇanā niṭṭhitā.",
  "tika-s0303t:182_0": "7. Anattaniyasuttavaṇṇanā",
  "tika-s0303t:183_0": "69. Anattaniyanti na attaniyaṃ. Tenāha “na attano santaka”nti.",
  "tika-s0303t:184_0": "Anattaniyasuttavaṇṇanā niṭṭhitā.",
  "tika-s0303t:185_0": "8-10. Rajanīyasaṇṭhitasuttādivaṇṇanā",
  "tika-s0303t:186_0": "70- 72.",
  "tika-s0303t:186_1": "Rajanīyenāti rajanīyena rāguppādakena.",
  "tika-s0303t:186_2": "Tenāha “rāgassa paccayabhāvenā”ti.",
  "tika-s0303t:186_3": "Rāhulasaṃyutte rāhulattherassa pucchāvasena āgatā.",
  "tika-s0303t:186_4": "Idha rādhattherassa surādhattherassa ca pucchāvasena,",
  "tika-s0303t:186_5": "pāḷi pana sabbattha sadisā.",
  "tika-s0303t:186_6": "Tenāha “vuttanayeneva veditabbānī”ti.",
  "tika-s0303t:187_0": "Rajanīyasaṇṭhitasuttādivaṇṇanā niṭṭhitā.",
  "tika-s0303t:188_0": "Arahantavaggavaṇṇanā niṭṭhitā.",
  "tika-s0303t:189_0": "8. Khajjanīyavaggo",
  "tika-s0303t:190_0": "1-3. Assādasuttādivaṇṇanā",
  "tika-s0303t:191_0": "73- 75.",
  "tika-s0303t:191_1": "Catusaccameva kathitaṃ assādādīnañceva samudayādīnañca vasena desanāya pavattattā.",
  "tika-s0303t:191_2": "Yasmā assādo samudayasaccaṃ,",
  "tika-s0303t:191_3": "ādīnavo dukkhasaccaṃ,",
  "tika-s0303t:191_4": "nissaraṇaṃ maggasaccaṃ nirodhasaccañcāti vuttovāyamattho;",
  "tika-s0303t:191_5": "dutiye samudayassādo samudayasaccaṃ,",
  "tika-s0303t:191_6": "ādīnavo dukkhasaccaṃ,",
  "tika-s0303t:191_7": "atthaṅgamo nirodhasaccaṃ,",
  "tika-s0303t:191_8": "nissaraṇaṃ maggasaccanti vuttovāyamattho;",
  "tika-s0303t:191_9": "tatiyaṃ ariyasāvakasseva vasena vuttaṃ.",
  "tika-s0303t:192_0": "Assādasuttādivaṇṇanā niṭṭhitā.",
  "tika-s0303t:193_0": "4. Arahantasuttavaṇṇanā",
  "tika-s0303t:194_0": "76.",
  "tika-s0303t:194_1": "Yattakā sattāvāsāti tasmiṃ tasmiṃ sattanikāye āvasanaṭṭhena sattā eva sattāvāsā.",
  "tika-s0303t:194_2": "Tena yattakā sattāvāsā,",
  "tika-s0303t:194_3": "tehi sabbehipi ete aggā ete seṭṭhā,",
  "tika-s0303t:194_4": "ye ime arahantāti dasseti.",
  "tika-s0303t:194_5": "Purimanayenevāti purimasmiṃ sattaṭṭhānakosallasutte vuttanayena.",
  "tika-s0303t:195_0": "Tadatthaparidīpanāhīti “pañcakkhandhe pariññāya.",
  "tika-s0303t:195_1": "Taṇhā tesaṃ na vijjati.",
  "tika-s0303t:195_2": "Asmimāno samucchinno”tiādinā tassa yathāniddiṭṭhassa suttassa atthadīpanāhi ceva “anejaṃ te anuppattā,",
  "tika-s0303t:195_3": "cittaṃ tesaṃ anāvila”ntiādinā visesatthaparidīpanāhi ca.",
  "tika-s0303t:195_4": "Jhānamaggaphalapariyāpannaṃ atisayitasukhaṃ etesamatthīti sukhinoti āha “jhāna…pe…",
  "tika-s0303t:195_5": "sukhitā”ti.",
  "tika-s0303t:195_6": "Taṇhā tesaṃ na vijjatīti ettha tesaṃ apāyadukkhajanikā taṇhā na vijjatīti vuttaṃ.",
  "tika-s0303t:195_7": "Vaṭṭamūlikāya taṇhāya abhāvā “nandī tesaṃ na vijjatī”ti ettha vuccatīti.",
  "tika-s0303t:195_8": "Imassapīti pi-",
  "tika-s0303t:195_9": "saddena dukkhassābhāvenapīti dukkhābhāvo viya vaṭṭamūlikataṇhābhāvo sampiṇḍīyatīti daṭṭhabbaṃ.",
  "tika-s0303t:195_10": "Tena hi te anupādisesanibbānappattiyā accantasukhitā evāti vuccantīti.",
  "tika-s0303t:195_11": "“Seyyohamasmī”tiādinayappavattiyā navavidho.",
  "tika-s0303t:195_12": "Ñāṇenāti aggamaggaññāṇena.",
  "tika-s0303t:196_0": "Arahattaṃ anuppattā.",
  "tika-s0303t:196_1": "Alittāti amakkhitā.",
  "tika-s0303t:196_2": "Brahmabhūtāti brahmabhāvaṃ pattā,",
  "tika-s0303t:196_3": "brahmato vā ariyamaggañāṇato bhūtā ariyāya jātiyā jātā.",
  "tika-s0303t:196_4": "Satta saddhammā gocaro pavattiṭṭhānaṃ etesanti sattasaddhammagocarā.",
  "tika-s0303t:197_0": "Nirāsaṅkacāro nāma gahito kutocipi tesaṃ āsaṅkāya abhāvato.",
  "tika-s0303t:197_1": "Sammādiṭṭhiādīhi dasahi aṅgehi sammāvimutti-",
  "tika-s0303t:197_2": "sammāñāṇapariyosānehi.",
  "tika-s0303t:197_3": "“Āguṃ na karotī”tiādīhi catūhi kāraṇehi.",
  "tika-s0303t:197_4": "Taṇhā tesaṃ na vijjatīti idampi taṇhāpahānassa bahūpakāratādassanaṃ.",
  "tika-s0303t:197_5": "Tenāha “dāsakārikā taṇhāpi tesaṃ natthī”ti.",
  "tika-s0303t:198_0": "Na vikampanti “seyyohamasmī”tiādinā.",
  "tika-s0303t:199_0": "Uddhaṃ tiriyaṃ apācīnanti ettha “uddhaṃ vuccatī”tiādinā rūpamukhena attabhāvaṃ gahetvā pavatto paṭhamanayo.",
  "tika-s0303t:199_1": "Kālattayavasena dhammappavattiṃ gahetvā pavatto dutiyanayo.",
  "tika-s0303t:199_2": "Ṭhānavasena sakalalokadhātuṃ gahetvā pavatto tatiyanayo.",
  "tika-s0303t:199_3": "Buddhāti cattāri saccāni buddhavanto.",
  "tika-s0303t:200_0": "Sīhanādasamodhānanti sīhanādānaṃ saṃkalanaṃ.",
  "tika-s0303t:200_1": "Loke attano uttaritarassābhāvā anuttarā.",
  "tika-s0303t:200_2": "Uttaro tāva tiṭṭhatu puriso,",
  "tika-s0303t:200_3": "sadisopi tāva natthīti asadisā.",
  "tika-s0303t:200_4": "Sakalampi bhavaṃ uttaritvā bhavapiṭṭhe ṭhatvā vimuttisukhena sukhitattādivasena ekavīsatiyākārehi sīhanādaṃ nadanti.",
  "tika-s0303t:201_0": "Arahantasuttavaṇṇanā niṭṭhitā.",
  "tika-s0303t:202_0": "5. Dutiyaarahantasuttavaṇṇanā",
  "tika-s0303t:203_0": "77. Suddhikamevāti suddhasaṃkhittabandhameva katvā.",
  "tika-s0303t:204_0": "Dutiyaarahantasuttavaṇṇanā niṭṭhitā.",
  "tika-s0303t:205_0": "6. Sīhasuttavaṇṇanā",
  "tika-s0303t:206_0": "78.",
  "tika-s0303t:206_1": "Sīhoti parissayasahanato paṭipakkhahananato ca “sīho’ti laddhanāmo migādhipati.",
  "tika-s0303t:206_2": "Cattāroti ca samānepi sīhajātikabhāve vaṇṇavisesādisiddhena visesena cattāro sīhā.",
  "tika-s0303t:206_3": "Te idāni nāmato vaṇṇato āhārato dassetvā idhādhippetasīhaṃ nānappakārato vibhāvetuṃ “tiṇasīho”tiādi āraddhaṃ.",
  "tika-s0303t:206_4": "Tiṇabhakkho sīho tiṇasīho purimapade uttarapadalopena yathā “sākapatthivo”ti.",
  "tika-s0303t:206_5": "Kāḷavaṇṇatāya kāḷasīho.",
  "tika-s0303t:206_6": "Tathā paṇḍusīho.",
  "tika-s0303t:206_7": "Tenāha “kāḷasīho kāḷagāvisadiso,",
  "tika-s0303t:206_8": "paṇḍusīho paṇḍupalāsavaṇṇagāvisadiso”ti.",
  "tika-s0303t:206_9": "Rattakambalassa viya kesaro kesarakalāpo etassa atthīti kesarī.",
  "tika-s0303t:206_10": "Lākhārasaparikammakatehi viya pādapariyantehīti yojanā.",
  "tika-s0303t:207_0": "Kammānubhāvasiddhaādhipaccamahesakkhatāhi sabbamigagaṇassa rājā suvaṇṇaguhato vātiādi “sīhassa vihāro kiriyā evaṃ hotī”ti katvā vuttaṃ.",
  "tika-s0303t:208_0": "Samaṃ patiṭṭhāpetvāti sabbabhāgehi samameva bhūmiyaṃ patiṭṭhāpetvā.",
  "tika-s0303t:208_1": "Ākaḍḍhitvāti purato ākaḍḍhitvā.",
  "tika-s0303t:208_2": "Abhiharitvāti abhimukhaṃ haritvā.",
  "tika-s0303t:208_3": "Saṅghātanti vināsaṃ.",
  "tika-s0303t:208_4": "Vīsatiyaṭṭhikaṃ ṭhānaṃ usabhaṃ.",
  "tika-s0303t:209_0": "Samasīhoti samajātiko samabhāgo ca sīho.",
  "tika-s0303t:209_1": "Samānosmīti desanāmattaṃ,",
  "tika-s0303t:209_2": "samappabhāvatāyapi na bhāyati.",
  "tika-s0303t:209_3": "Sakkāyadiṭṭhibalavatāyāti “ke aññe amhehi uttaritarā,",
  "tika-s0303t:209_4": "atha kho mayameva mahābalā”ti evaṃ balātimānanimittāya ahaṅkārahetubhūtāya sakkāyadiṭṭhiyā balabhāvena.",
  "tika-s0303t:209_5": "Sakkāyadiṭṭhipahīnattāti sakkāyadiṭṭhiyā pahīnattā nirahaṅkārattā attasinehassa suṭṭhu samugghāṭitattā na bhāyati.",
  "tika-s0303t:210_0": "Tathā tathāti sīhasadisatādinā tena tena pakārena attānaṃ kathesīti vatvā tamatthaṃ vivaritvā dassetuṃ “sīhoti kho”tiādi vuttaṃ.",
  "tika-s0303t:211_0": "Katābhinīhārassa lokanāthassa bodhiyā niyatabhāvappattiyā ekantabhāvībuddhabhāvoti katvā “tīsu pāsādesu nivāsakālo,",
  "tika-s0303t:211_1": "magadharañño paṭiññādānakālo,",
  "tika-s0303t:211_2": "pāyāsassa paribhuttakālo”tiādinā abhisambodhito purimāvatthāpi sīhasadisaṃ katvā dassitā. Bhāvini,",
  "tika-s0303t:211_3": "bhūtopacāropi hi lokavohāro.",
  "tika-s0303t:211_4": "Vijjābhāvasāmaññato bhūtavijjā itaravijjāpi ekajjhaṃ gahetvā paṭiccasamuppādasammasanato taṃ puretaraṃ",
  "tika-s0303t:211_5": "siddhaṃ vipākaṃ viya katvā āha “tisso vijjā visodhetvā”ti.",
  "tika-s0303t:211_6": "Anulomapaṭilomato pavattañāṇavasena “yamakañāṇamanthanenā”ti vuttaṃ.",
  "tika-s0303t:212_0": "Tattha viharantassāti ajapālanigrodhamūle viharantassa.",
  "tika-s0303t:212_1": "Ekādasame divaseti sattasattāhato paraṃ ekādasame divase.",
  "tika-s0303t:212_2": "Acalapallaṅketi isipatane dhammacakkapavattanatthaṃ nisinnapallaṅke.",
  "tika-s0303t:212_3": "Tampi hi kenaci appaṭivattiyadhammacakkapavattanatthaṃ nisajjāti katvā vajirāsanaṃ viya acalapallaṅkaṃ vuccati.",
  "tika-s0303t:212_4": "Imasmiñca pana padeti “dveme,",
  "tika-s0303t:212_5": "bhikkhave,",
  "tika-s0303t:212_6": "antā”tiādinayappavatte imasmiṃ saddhammakoṭṭhāse.",
  "tika-s0303t:212_7": "Dhammaghoso…pe…",
  "tika-s0303t:212_8": "dasasahassilokadhātuṃ paṭicchādesi “sabbattha ṭhitā suṇantū”ti adhiṭṭhānena.",
  "tika-s0303t:212_9": "Soḷasahākārehīti “dukkhapariññā,",
  "tika-s0303t:212_10": "samudayappahānaṃ,",
  "tika-s0303t:212_11": "nirodhasacchikiriyā,",
  "tika-s0303t:212_12": "maggabhāvanā”ti evaṃ ekekasmiṃ magge cattāri cattāri katvā soḷasahi ākārehi.",
  "tika-s0303t:213_0": "Vuttoyeva,",
  "tika-s0303t:213_1": "na idha vattabbo,",
  "tika-s0303t:213_2": "tasmā tattha vuttanayeneva veditabboti adhippāyo.",
  "tika-s0303t:213_3": "Yasmā ca aparehipi aṭṭhahi kāraṇehi bhagavā tathāgatoti ārabhitvā udānaṭṭhakathādīsupi tathāgatapadassa attho vutto eva,",
  "tika-s0303t:213_4": "tasmā tattha vuttanayena attho veditabbo.",
  "tika-s0303t:213_5": "Yadipi bhagavā na bodhipallaṅke nisinnamattova abhisambuddho jāto,",
  "tika-s0303t:213_6": "tathāpi tāya nisajjāya nisinnova panujja sabbaparissayaṃ abhisambuddho jāto.",
  "tika-s0303t:213_7": "Tathā hi taṃ “aparājitapallaṅka”nti vuccati.",
  "tika-s0303t:213_8": "Tasmā “yāva bodhipallaṅkā vā”ti vatvā tena aparitussanto “yāva arahattamaggañāṇā vā”ti āha.",
  "tika-s0303t:214_0": "Iti rūpanti ettha iti-",
  "tika-s0303t:214_1": "saddo nidassanattho.",
  "tika-s0303t:214_2": "Tena rūpaṃ sarūpato parimāṇato paricchedato dassitanti āha “idaṃ rupa”ntiādi.",
  "tika-s0303t:214_3": "“Idaṃ rūpa”nti hi iminā bhūtupādāyabhedarūpaṃ sarūpato dassitaṃ.",
  "tika-s0303t:214_4": "Ettakaṃ rūpanti iminā taṃ parimāṇato dassitaṃ.",
  "tika-s0303t:214_5": "Tassa ca parimāṇassa ekantabhāvadassanena “na ito bhiyyo rūpaṃ atthī”ti vuttaṃ.",
  "tika-s0303t:214_6": "Sabhāvatoti salakkhaṇato.",
  "tika-s0303t:214_7": "Sarasatoti sakiccato.",
  "tika-s0303t:214_8": "Pariyantatoti parimāṇapariyantato.",
  "tika-s0303t:214_9": "Paricchedatoti yattake ṭhāne tassa pavatti,",
  "tika-s0303t:214_10": "tassa paricchedanato.",
  "tika-s0303t:214_11": "Paricchindanatoti pariyosānappattito.",
  "tika-s0303t:214_12": "Taṃ sabbaṃ dassitaṃ hoti yathāvuttena vibhāgena.",
  "tika-s0303t:214_13": "Ayaṃ rūpassa samudayo nāmāti ayaṃ āhārādi rūpassa samudayo nāma.",
  "tika-s0303t:214_14": "Tenāha “ettāvatā”tiādi.",
  "tika-s0303t:214_15": "Atthaṅgamoti nirodho.",
  "tika-s0303t:214_16": "“Āhārasamudayā āhāranirodhā”ti ca asādhāraṇameva gahetvā sese ādi-",
  "tika-s0303t:214_17": "saddena saṅgaṇhāti.",
  "tika-s0303t:215_0": "Paṇṇāsalakkhaṇapaṭimaṇḍitanti paṇṇāsaudayabbayalakkhaṇavibhūsitaṃ samudayatthaṅgamagahaṇato.",
  "tika-s0303t:215_1": "Khīṇāsavattāti anavasesaṃ sāvasesañca āsavānaṃ parikkhīṇattā.",
  "tika-s0303t:215_2": "Anāgāmīnampi hi bhayaṃ cittutrāso ca na hotīti.",
  "tika-s0303t:215_3": "Ñāṇasaṃvego bhayatūpaṭṭhānañāṇaṃ.",
  "tika-s0303t:215_4": "Itaresaṃ pana devānanti akhīṇāsave deve sandhāya vadati.",
  "tika-s0303t:215_5": "Bhoti dhammālapanamattanti vācasikaṃ tathālapanamattaṃ.",
  "tika-s0303t:216_0": "Cakkanti satthu āṇācakkaṃ,",
  "tika-s0303t:216_1": "taṃ pana dhammato āgatanti dhammacakkaṃ.",
  "tika-s0303t:216_2": "Tattha ariyasāvakānaṃ paṭivedhadhammato āgatanti dhammacakkaṃ.",
  "tika-s0303t:216_3": "Itaresaṃ desanādhammato āgatanti dhammacakkaṃ.",
  "tika-s0303t:216_4": "Duvidhepi ñāṇaṃ padhānanti ñāṇasīsena vuttaṃ “paṭivedhañāṇampi desanāñāṇampī”ti.",
  "tika-s0303t:216_5": "Idāni taṃ ñāṇadvayaṃ sarūpato dassetuṃ “paṭivedhañāṇaṃ nāmā”tiādi vuttaṃ.",
  "tika-s0303t:216_6": "Yasmā cassa ñāṇassa suppaṭividdhattā bhagavā tāni saṭṭhi nayasahassāni veneyyānaṃ dassetuṃ samattho ahosi,",
  "tika-s0303t:216_7": "tasmā tāni saṭṭhi nayasahassāni tena ñāṇena saddhiṃyeva siddhānīti katvā dassento “saṭṭhiyā ca nayasahassehi paṭivijjhī”ti āha.",
  "tika-s0303t:216_8": "Tiparivaṭṭanti idaṃ dukkhanti ca,",
  "tika-s0303t:216_9": "pariññeyyanti ca,",
  "tika-s0303t:216_10": "pariññātanti ca evaṃ tiparivaṭṭaṃ,",
  "tika-s0303t:216_11": "taṃyeva dvādasākāraṃ.",
  "tika-s0303t:216_12": "Tanti desanāñāṇaṃ pavatteti esa bhagavā.",
  "tika-s0303t:216_13": "Appaṭipuggaloti patinidhibhūtapuggalarahito.",
  "tika-s0303t:216_14": "Ekasadisassāti nibbikārassa.",
  "tika-s0303t:217_0": "Sīhasuttavaṇṇanā niṭṭhitā.",
  "tika-s0303t:218_0": "7. Khajjanīyasuttavaṇṇanā",
  "tika-s0303t:219_0": "79.",
  "tika-s0303t:219_1": "Vipassanāvasenāti etarahi rūpavedanādayo anussaritvā “pubbepāhaṃ evaṃvedano ahosi”nti atītānaṃ rūpavedanādīnaṃ",
  "tika-s0303t:219_2": "paccuppannehi visesābhāvadassanā vipassanā,",
  "tika-s0303t:219_3": "tassā vipassanāya vasena.",
  "tika-s0303t:219_4": "Yvāyaṃ “na idaṃ abhiññāvasenā”ti paṭikkhepo kato,",
  "tika-s0303t:219_5": "tassa kāraṇaṃ dassento “abhiññāvasena hī”tiādimāha.",
  "tika-s0303t:219_6": "Khandhapaṭibaddhā nāma gottavaṇṇahārādayo.",
  "tika-s0303t:219_7": "Evaṃ anussarantoti yathāvuttavipassanāvasena anussaranto.",
  "tika-s0303t:219_8": "Sabhāvadhammānaṃ eva anussaraṇassa vuttattā “suññatāpabba”nti vuttaṃ.",
  "tika-s0303t:220_0": "Yasmā te eva rūpādayo neva attā,",
  "tika-s0303t:220_1": "na attaniyā asārā anissarā,",
  "tika-s0303t:220_2": "tasmā tato suññā,",
  "tika-s0303t:220_3": "tesaṃ bhāvo suññatā,",
  "tika-s0303t:220_4": "tassā lakkhaṇaṃ ruppanādikaṃ dassetuṃ.",
  "tika-s0303t:221_0": "Kiñcāti hetuatthajotake kāraṇe paccattavacananti āha “kiñcāti kāraṇapucchā,",
  "tika-s0303t:221_1": "kena kāraṇena rūpaṃ vadethā”ti.",
  "tika-s0303t:221_2": "Etanti etaṃ bhūtupādāyabhedaṃ dhammajātaṃ.",
  "tika-s0303t:221_3": "Kena kāraṇena rūpaṃ nāmāti kiṃ kāraṇaṃ nissāya rūpanti vuccatīti attho.",
  "tika-s0303t:221_4": "Kāraṇuddesoti kāraṇassa uddisanaṃ.",
  "tika-s0303t:221_5": "Ruppatīti ettha rūpaṃ nāma sītādivirodhipaccayasannipātena visadisuppatti.",
  "tika-s0303t:221_6": "Tenāha “sītenapī”tiādi.",
  "tika-s0303t:221_7": "Pabbatapādeti cakkavāḷapabbatapāde,",
  "tika-s0303t:221_8": "so pana tattha accuggato pākāro viya ṭhito.",
  "tika-s0303t:221_9": "Tathā hi tattha sattā olambantā tiṭṭhanti.",
  "tika-s0303t:221_10": "Hatthapāsāgatāti hatthapāsaṃ āgatā upāgatā.",
  "tika-s0303t:221_11": "Tatthāti tasmiṃ hatthapāsāgate satte.",
  "tika-s0303t:221_12": "Chijjitvāti mucchāpattiyā muccitvā,",
  "tika-s0303t:221_13": "aṅgapaccaṅgaucchedavasena vā paricchijjitvā.",
  "tika-s0303t:221_14": "Accantakhāre udaketi ātapasantāpābhāvena atisītabhāvameva sandhāya accantakhāratā vuttā siyā.",
  "tika-s0303t:221_15": "Na hi taṃ kappasaṇṭhānaudakaṃ sampattikaramahāmeghavuṭṭhaṃ pathavīsandhārakaṃ kappavināsaudakaṃ viya khāraṃ bhavituṃ arahati,",
  "tika-s0303t:221_16": "tathā sati pathavīpi vilīyeyyāti.",
  "tika-s0303t:221_17": "Mahiṃsakaraṭṭhaṃ nāma himavantapadese ekaṃ raṭṭhaṃ.",
  "tika-s0303t:222_0": "Avīcimahānirayeti saussadaṃ avīcinirayaṃ vuttaṃ. Gaṅgāpiṭṭheti gaṅgātīre.",
  "tika-s0303t:223_0": "Sarantā gacchantīti sarīsapapadassa atthaṃ vadati.",
  "tika-s0303t:223_1": "Etanti ruppanaṃ.",
  "tika-s0303t:223_2": "Yathā kaṭhinatā pathaviyā paccattalakkhaṇaṃ,",
  "tika-s0303t:223_3": "evaṃ ruppanaṃ rūpakkhandhassa paccattalakkhaṇaṃ,",
  "tika-s0303t:223_4": "sabhāvabhūtalakkhaṇanti attho.",
  "tika-s0303t:224_0": "Purimasadisanti purime rūpakkhandhe vuttena sadisaṃ.",
  "tika-s0303t:224_1": "Taṃ “kinti kāraṇapucchā”tiādinā vuttanayeneva veditabbaṃ.",
  "tika-s0303t:224_2": "Sukhaṃ iṭṭhārammaṇaṃ.",
  "tika-s0303t:224_3": "Sukhādīnaṃ vedanānaṃ.",
  "tika-s0303t:224_4": "Paccayatoti ārammaṇapaccayato.",
  "tika-s0303t:224_5": "Ayamatthoti “sukhārammaṇaṃ sukhanti vuccatī”ti ayamattho.",
  "tika-s0303t:224_6": "Uttarapadalopena hesa niddeso.",
  "tika-s0303t:224_7": "Vedayatīti anubhavati.",
  "tika-s0303t:224_8": "Vedayitalakkhaṇāti anubhavanalakkhaṇā.",
  "tika-s0303t:225_0": "Nīlapuppheti nīlavaṇṇapupphe.",
  "tika-s0303t:225_1": "Vatthe vāti nīlavatthe. Vā-",
  "tika-s0303t:225_2": "saddena vaṇṇadhātuādiṃ saṅgaṇhāti.",
  "tika-s0303t:225_3": "Appanaṃ vā jhānaṃ vāpento.",
  "tika-s0303t:225_4": "Uppajjanasaññāpīti yaṃ kiñci nīlaṃ rūpāyatanaṃ ārabbha uppajjanasaññāpi,",
  "tika-s0303t:225_5": "yā pakiṇṇakasaññāti vuccati.",
  "tika-s0303t:226_0": "Rūpattāyāti rūpabhāvāya.",
  "tika-s0303t:226_1": "Yāgumevāti yāgubhāvinameva vatthuṃ.",
  "tika-s0303t:226_2": "Yāguttāya yāgubhāvāya.",
  "tika-s0303t:226_3": "Pacati nāma puggalo.",
  "tika-s0303t:226_4": "Evanti yathā yāguādivatthuṃ puriso yāguādiatthāya pacati nipphādeti,",
  "tika-s0303t:226_5": "ayaṃ evaṃ ruppanādisabhāve dhammasamūhe yathāsakaṃ paccayehi abhisaṅkhariyamāne cetanāpadhāno dhammasamūho",
  "tika-s0303t:226_6": "pavattanatthaṃ visesapaccayo hutvā te abhisaṅkharoti niropeti nibbatteti.",
  "tika-s0303t:226_7": "Tenāha “paccayehī”tiādi.",
  "tika-s0303t:226_8": "Rūpamevāti rūpasabhāvameva,",
  "tika-s0303t:226_9": "na aññaṃ sabhāvaṃ.",
  "tika-s0303t:226_10": "Abhisaṅkharotīti itarehi paccayadhammehi adhikaṃ suṭṭhu paccayataṃ karoti.",
  "tika-s0303t:226_11": "“Upagacchati yāpeti āyūhatī”ti tasseva vevacanāni.",
  "tika-s0303t:226_12": "Abhisaṅkharaṇameva hi āyūhanādīni.",
  "tika-s0303t:226_13": "Nibbattetīti tesaṃ dhammānaṃ ruppanādibhāvena nibbattiyā paccayo hotīti attho.",
  "tika-s0303t:226_14": "Cetayitalakkhaṇassa saṅkhārassāti idaṃ saṅkhārakkhandhadhammānaṃ cetanāpadhānattā vuttaṃ.",
  "tika-s0303t:226_15": "Tathā hi bhagavā suttantabhājanīye saṅkhārakkhandhaṃ vibhajantena cetanāva vibhattā.",
  "tika-s0303t:227_0": "Vātiṅgaṇaṃ brahatiphalaṃ.",
  "tika-s0303t:227_1": "Caturassavallīti tivutālatā.",
  "tika-s0303t:227_2": "Akhārikanti khārarasarahitaṃ,",
  "tika-s0303t:227_3": "taṃ pana paṇṇaphalādi.",
  "tika-s0303t:227_4": "Yattha loṇaraso adhiko,",
  "tika-s0303t:227_5": "taṃ loṇikanti āha “loṇayāgū”tiādi.",
  "tika-s0303t:227_6": "Ambilādibhedaṃ rasaṃ.",
  "tika-s0303t:228_0": "Ākārasaṇṭhānagahaṇavasenāti nīlapītādiākāragahaṇavasena ceva vaṭṭacaturassādisaṇṭhānagahaṇavasena ca.",
  "tika-s0303t:228_1": "Vināpi ākārasaṇṭhānāti ākārasaṇṭhānehi vinā,",
  "tika-s0303t:228_2": "te ṭhapetvāpi.",
  "tika-s0303t:228_3": "Paccattabhedagahaṇavasenāti tassa tassa ārammaṇassa pabhedagahaṇavasena.",
  "tika-s0303t:228_4": "Asammohatoti yāthāvato.",
  "tika-s0303t:228_5": "Viseso visesatthadīpanato,",
  "tika-s0303t:228_6": "aviseso ayaṃ dhammo avisesadīpanato.",
  "tika-s0303t:228_7": "Tenāha “viseso veditabbo”ti.",
  "tika-s0303t:228_8": "Jānanañhi avisiṭṭhaṃ,",
  "tika-s0303t:228_9": "taṃ samāsapadato upasaggā visesenti.",
  "tika-s0303t:228_10": "Tathā hi sañjānanapadaṃ paccabhiññāṇanimittaṃ ākāragahaṇamattaṃ bodheti,",
  "tika-s0303t:228_11": "vijānanapadaṃ tato visiṭṭhavisayagahaṇaṃ.",
  "tika-s0303t:228_12": "Pajānanapadaṃ pana tatopi visiṭṭhataraṃ pakārato avabodhaṃ bodheti.",
  "tika-s0303t:228_13": "Tenāha “tassāpī”tiādi.",
  "tika-s0303t:228_14": "Ārammaṇasañjānanamattamevāti nīlādibhedassa ārammaṇassa sallakkhaṇamattameva.",
  "tika-s0303t:228_15": "Avadhāraṇena lakkhaṇapaṭivedhattaṃ nivatteti.",
  "tika-s0303t:228_16": "Tenāha “anicca”ntiādi.",
  "tika-s0303t:228_17": "Ñāṇasampayuttacittehi vipassantassa vipassanāya paguṇabhāve sati ñāṇavippayuttena cittenapi vipassanā",
  "tika-s0303t:228_18": "hotiyevāti āha “aniccādivasena lakkhaṇapaṭivedhañca pāpetī”ti.",
  "tika-s0303t:228_19": "Paṭivedhanti ca upaladdhimeva vadati,",
  "tika-s0303t:228_20": "na paṭivijjhanaṃ.",
  "tika-s0303t:228_21": "Tenāha “ussakkitvā panā”tiādi.",
  "tika-s0303t:228_22": "Ussakkitvāti ussakkāpetvā maggapātubhāvampi pāpeti asammohasabhāvattā.",
  "tika-s0303t:228_23": "Yathā lakkhaṇapaṭivedhakāle sañjānanalakkhaṇavasena saññāṇaanurūpavaseneva pavattaṃ,",
  "tika-s0303t:228_24": "evaṃ viññāṇavijānanavasena vāyaṃ anurūpavaseneva pavattatīti daṭṭhabbaṃ.",
  "tika-s0303t:229_0": "Idāni tamatthaṃ heraññikādiupamāya vibhāvetuṃ “yathā hī”tiādimāha.",
  "tika-s0303t:229_1": "Hiraññaṃ vuccati kahāpaṇaṃ,",
  "tika-s0303t:229_2": "hiraññajānane niyutto heraññiko.",
  "tika-s0303t:229_3": "Lokavohāre ajātā asañjātā buddhi etassāti ajātabuddhi,",
  "tika-s0303t:229_4": "bāladārako.",
  "tika-s0303t:229_5": "Vohārakusalo gāmavāsī puriso gāmikapuriso.",
  "tika-s0303t:229_6": "Upabhogaparibhogārahattā upabhogaparibhogaṃ.",
  "tika-s0303t:229_7": "Tambakaṃsamayattā kūṭo.",
  "tika-s0303t:229_8": "Mahāsārattā cheko.",
  "tika-s0303t:229_9": "Aḍḍhasārattā karaṭo.",
  "tika-s0303t:229_10": "Nihīnasārattā saṇho.",
  "tika-s0303t:229_11": "Ettha ca yathā heraññiko kahāpaṇaṃ cittādibhāvato uddhaṃ kūṭādibhāvaṃ rūpadassanādivasena uppattiṭṭhānatopi jānanto anekākārato jānāti,",
  "tika-s0303t:229_12": "evaṃ paññā ārammaṇaṃ nānappakārato jānāti paṭivijjhati,",
  "tika-s0303t:229_13": "tāya saddhiṃ pavattamānaviññāṇampi yathāvisayaṃ ārammaṇaṃ jānāti.",
  "tika-s0303t:230_0": "Evaṃ svāyaṃ nesaṃ jānane viseso aññesaṃ avisayo,",
  "tika-s0303t:230_1": "buddhānaṃ eva visayoti idaṃ visesaṃ milindapañhena vibhāvetuṃ “tenāhā”tiādimāha,",
  "tika-s0303t:230_2": "taṃ suviññeyyameva.",
  "tika-s0303t:231_0": "Attasuññānaṃ sabhāvadhammānaṃ dhammamattatāya kathitattā “anattalakkhaṇaṃ kathetvā”ti vuttaṃ.",
  "tika-s0303t:231_1": "Heṭṭhimamaggā ca yadi adhigatā,",
  "tika-s0303t:231_2": "arahattassa anadhigatattā “ekadesamattenā”ti vuttaṃ,",
  "tika-s0303t:231_3": "taṃ aniccalakkhaṇaṃ dassetuṃ idaṃ pabbamāraddhaṃ,",
  "tika-s0303t:231_4": "itarāni dve lakkhaṇāni tassa parihārabhāvenāti adhippāyo.",
  "tika-s0303t:232_0": "Yasmā panettha “taṃ kiṃ maññatha,",
  "tika-s0303t:232_1": "bhikkhave”tiādidesanāya tīsu lakkhaṇesu idameva padhānabhāvena dassitaṃ,",
  "tika-s0303t:232_2": "idaṃ appadhānabhāvenāti na sakkā vattuṃ,",
  "tika-s0303t:232_3": "tasmā “tīṇi lakkhaṇāni samodhānetvā dassetumpī”ti vuttaṃ.",
  "tika-s0303t:232_4": "Apacinātīti apacayagāmidhamme nivatteti ekaṃsato apacayagāmipaṭipadāya paripūraṇato.",
  "tika-s0303t:232_5": "Tenāha “no ācinātī”tiādi.",
  "tika-s0303t:232_6": "Vaṭṭaṃ vināsetīti vidhamati adassanaṃ gameti.",
  "tika-s0303t:232_7": "Neva cinātīti na vaḍḍheti.",
  "tika-s0303t:232_8": "Tadevāti taṃ vaṭṭaṃ eva.",
  "tika-s0303t:232_9": "Vissajjetīti chaḍḍeti.",
  "tika-s0303t:232_10": "Vikiratīti viddhaṃseti.",
  "tika-s0303t:232_11": "Vidhūpetīti vaṭṭattayasaṅkhātaṃ aggikkhandhaṃ vigatadhūmaṃ vigatasantāpaṃ karotīti atthoti āha “nibbāpetī”ti.",
  "tika-s0303t:233_0": "Evaṃ passantiādi anāgāmiphale ṭhitassa ariyasāvakassa aggamaggaphalādhigamāya desanāti adhippāyenāha",
  "tika-s0303t:233_1": "“vaṭṭaṃ vināsetvā ṭhitaṃ mahākhīṇāsavaṃ dassessāmī”ti.",
  "tika-s0303t:233_2": "Khīṇāsavassa anāgatabhāvadassanaṃyeva,",
  "tika-s0303t:233_3": "sabbā cāyaṃ heṭṭhimā desanā suddhavipassanākathā,",
  "tika-s0303t:233_4": "sahapaṭhamamaggā vā sahavijjūpamadhammā vā vipassanākathāti dassento “ettakena ṭhānenā”tiādimāha.",
  "tika-s0303t:234_0": "Namassantiyeva mahatā gāravabahumānena.",
  "tika-s0303t:234_1": "Tenāha “namo te purisājaññā”tiādi.",
  "tika-s0303t:234_2": "Tattha nidassanaṃ dassento “āyasmantaṃ nītattheraṃ viyā”ti vatvā tamatthaṃ vibhāvetuṃ “thero”tiādimāha.",
  "tika-s0303t:234_3": "Tattha khuraggeyevāti kesoropanatthaṃ khuradhārāya agge sīse ṭhapite tacapañcakakammaṭṭhānamukhena bhāvanaṃ anuyuñjanto arahattaṃ patvā.",
  "tika-s0303t:234_4": "Brahmavimānāti brahmānaṃ nivāsabhūtā vimānā.",
  "tika-s0303t:235_0": "Khajjanīyasuttavaṇṇanā niṭṭhitā.",
  "tika-s0303t:236_0": "8. Piṇḍolyasuttavaṇṇanā",
  "tika-s0303t:237_0": "80.",
  "tika-s0303t:237_1": "Apakarīyati etenāti apakaraṇaṃ, padaṃ.",
  "tika-s0303t:237_2": "Apakaraṇaṃ pakaraṇaṃ kāraṇanti atthato ekaṃ.",
  "tika-s0303t:237_3": "Tenāha “kismiñcideva kāraṇe”ti.",
  "tika-s0303t:237_4": "Nīharitvāti attano samīpacārabhāvato apanetvā.",
  "tika-s0303t:237_5": "Tathākaraṇañca evamete ettakampi appaṭirūpaṃ akatvā āyatiṃ sammā paṭipajjissantīti.",
  "tika-s0303t:237_6": "Laddhabalāti laddhañāṇabalā.",
  "tika-s0303t:238_0": "Ekadvīhikāyāti ekekassa ceva dvinnaṃ dvinnañca īhikā gati upasaṅkamanā ekadvīhikā.",
  "tika-s0303t:238_1": "Tenāha “ekeko ceva dve dve ca hutvā”ti.",
  "tika-s0303t:238_2": "Puthujjanānaṃ samuditānaṃ nāma kiriyā tādisīpi siyāti vuttaṃ “keḷimpi kareyyu”nti.",
  "tika-s0303t:238_3": "Parikappanavasena sammāsambuddhaṃ uddissa pesalā bhikkhūpi evaṃ karontīti.",
  "tika-s0303t:239_0": "Yugandharapabbatādīnaṃ antare sīdantaraṃ samuddaṃ nāma.",
  "tika-s0303t:239_1": "Tattha kira vāto na vāyati,",
  "tika-s0303t:239_2": "patitaṃ yaṃ kiñcipi sīdantaranadiyaṃ vilīyantā sīdanteva,",
  "tika-s0303t:239_3": "tasmā taṃ parivāretvā ṭhitā yugandharādayopi sīdapabbatā nāma.",
  "tika-s0303t:239_4": "Taṃ sandhāya vuttaṃ “sīdantare sannisinnaṃ mahāsamuddaṃ viyā”ti.",
  "tika-s0303t:239_5": "Āhārahetūti āmisahetu sappitelādinimittaṃ,",
  "tika-s0303t:239_6": "tesaṃ paṇāmanā.",
  "tika-s0303t:240_0": "Pacchimanti nihīnaṃ. Tenāha “lāmaka”nti, lāmakanto idhādhippeto –",
  "tika-s0303t:241_0": "“Migānaṃ koṭṭhuko anto, pakkhīnaṃ pana vāyaso;",
  "tika-s0303t:242_0": "Eraṇḍo anto rukkhānaṃ, tayo antā samāgatā”ti. –",
  "tika-s0303t:243_0": "Ādīsu viya.",
  "tika-s0303t:243_1": "Ulatīti abhicarati.",
  "tika-s0303t:243_2": "Abhisapanti etenāti abhisāpo.",
  "tika-s0303t:243_3": "Abhisāpavatthu piṇḍolyaṃ.",
  "tika-s0303t:243_4": "Attho phalaṃ vaso etassāti atthavasaṃ, kāraṇaṃ,",
  "tika-s0303t:243_5": "tampi tesu atthi,",
  "tika-s0303t:243_6": "tattha niyuttāti atthavasikā.",
  "tika-s0303t:244_0": "Anto hadayassa abbhantare anupaviṭṭhā sokavatthūhi.",
  "tika-s0303t:245_0": "Abhijjhāyitāti abhijjhāyanasīlo.",
  "tika-s0303t:245_1": "Abhiṇhappavattiyā ceva bahulabhāvena ca bahularāgo.",
  "tika-s0303t:245_2": "Pūtibhāvenāti kuthitabhāvena.",
  "tika-s0303t:245_3": "Byāpādo hi uppajjamāno cittaṃ apagandhaṃ karoti,",
  "tika-s0303t:245_4": "na sucimanuññabhāvaṃ.",
  "tika-s0303t:245_5": "Bhattanikkhittakāko viyāti idaṃ bhattaṭṭhānassa asaraṇena kākassa naṭṭhasatitā paññāyatīti katvā vuttaṃ,",
  "tika-s0303t:245_6": "na bhattanikkhittatāya.",
  "tika-s0303t:245_7": "Asaṇṭhitoti asaṇṭhitacitto.",
  "tika-s0303t:245_8": "Kaṭṭhatthanti kaṭṭhena kattabbakiccaṃ.",
  "tika-s0303t:246_0": "Pāpavitakkehi kato,",
  "tika-s0303t:246_1": "tasmā te anavasesato pahātabbāti dassanatthaṃ.",
  "tika-s0303t:246_2": "Dvinnaṃ vuttattā eko pubbabhāgo,",
  "tika-s0303t:246_3": "itaro missakoti vattuṃ yuttanti adhippāyena “ettha cā”tiādi vuttaṃ.",
  "tika-s0303t:246_4": "Evaṃ taṃ bhāventassa nirujjhanti evāti ekekamissakatāvasena gahetabbanti porāṇā.",
  "tika-s0303t:246_5": "Upari tiparivaṭṭadesanāya animittasamādhiyeva dīpito.",
  "tika-s0303t:246_6": "Tenāha “yāvañcida”nti.",
  "tika-s0303t:246_7": "Niddosoti vītarāgādinā niddoso.",
  "tika-s0303t:247_0": "Piṇḍolyasuttavaṇṇanā niṭṭhitā.",
  "tika-s0303t:248_0": "9. Pālileyyasuttavaṇṇanā",
  "tika-s0303t:249_0": "81. Pariyādiṇṇarūpacittāti rāgādīhi pariyādiyitvā khepetvā gahitacittā.",
  "tika-s0303t:250_0": "Bhagavato cāro vidito paricayavasena.",
  "tika-s0303t:250_1": "Satthā paribhogaṃ karoti anuggaṇhanto “evaṃ hissa duggatimokkho bhavissatī”ti.",
  "tika-s0303t:250_2": "Aññatrāti vinā.",
  "tika-s0303t:251_0": "Nāgenāti buddhanāgena aṅkusarahitena.",
  "tika-s0303t:251_1": "Tato eva ujubhūtena cittena.",
  "tika-s0303t:251_2": "Īsādantassa naṅgalasadisadantassa hatthino evaṃ cittaṃ sameti.",
  "tika-s0303t:251_3": "Tattha kāraṇamāha “yadeko ramatī vane”ti.",
  "tika-s0303t:251_4": "Etena kāyavivekena ratisāmaññaṃ vadati.",
  "tika-s0303t:252_0": "Attano dhammatāyāti pakatiyā sayameva.",
  "tika-s0303t:253_0": "Āsavānaṃ khayoti idha arahattaṃ adhippetaṃ,",
  "tika-s0303t:253_1": "taṃ pana aggamaggānantaramevāti āha “maggānantaraṃ arahattaphala”nti.",
  "tika-s0303t:253_2": "Vicayo desanāpaññā adhippetā,",
  "tika-s0303t:253_3": "sā ca anekadhā pavattā evāti vuttaṃ “vicayaso”ti,",
  "tika-s0303t:253_4": "anekakkhattuṃ pavattamānāpi vicayo evāti katvā “vicayenā”ti attho vutto.",
  "tika-s0303t:253_5": "Sāsanadhammoti sīlakkhandhādiparidīpano pariyattidhammo.",
  "tika-s0303t:253_6": "Parivitakko udapādi “cattāro satipaṭṭhānā”tiādinā,",
  "tika-s0303t:253_7": "evaṃ koṭṭhāsato paricchijja desite mayā dhamme katamassa jānanassa antarā āsavānaṃ khayo hotīti ekaccassa kaṅkhā hotiyevāti adhippāyo.",
  "tika-s0303t:253_8": "Diṭṭhi eva samanupassanā diṭṭhisamanupassanā.",
  "tika-s0303t:253_9": "Diṭṭhisaṅkhāroti diṭṭhipaccayo saṅkhāro.",
  "tika-s0303t:253_10": "Tato eva taṇhāpaccayo hotīti vuttaṃ “tatojo so saṅkhāro”ti.",
  "tika-s0303t:253_11": "Tato taṇhāto so saṅkhāro jātoti catūsu esa diṭṭhisaṅkhāro diṭṭhūpanissayo saṅkhāro jāyati.",
  "tika-s0303t:253_12": "Avijjāsamphassoti avijjāsampayuttasamphasso.",
  "tika-s0303t:253_13": "Evamettha bhagavā saḷāyatananāmarūpaviññāṇāni saṅkhārapakkhikāneva katvā dasseti.",
  "tika-s0303t:254_0": "Ettake ṭhāneti “idha bhikkhave assutavā puthujjano”tiādiṃ katvā yāva “na me bhavissatī”ti ettake ṭhāne.",
  "tika-s0303t:254_1": "Gahitagahitadiṭṭhinti sakkāyadiṭṭhiyā “so attā,",
  "tika-s0303t:254_2": "so loko”tiādinā pavattaṃ sassatadiṭṭhiṃ,",
  "tika-s0303t:254_3": "no cassaṃ,",
  "tika-s0303t:254_4": "no ca me siyā”tiādinā pavattaṃ ucchedadiṭṭhinti tathā tathā gahitadiṭṭhiṃ. “Iti kho,",
  "tika-s0303t:254_5": "bhikkhave,",
  "tika-s0303t:254_6": "sopi saṅkhāro anicco”tiādidesanāya vissajjāpento āgato.",
  "tika-s0303t:254_7": "Tattha tatthevāssa uppannadiṭṭhivivecanato imissā desanāya puggalajjhāsayena pavattitatā veditabbā,",
  "tika-s0303t:254_8": "tevīsatiyā ṭhānesu arahattapāpanena desanāvilāso.",
  "tika-s0303t:254_9": "Tatojo so saṅkhāroti tato vicikicchāya paccayabhūtataṇhāto jāto vicikicchāya sampayutto saṅkhāro.",
  "tika-s0303t:254_10": "Yadi sahajātādipaccayavasena tato taṇhāto jātoti tatojo saṅkhāroti vucceyya,",
  "tika-s0303t:254_11": "idamayuttanti dassento “taṇhāsampayutta…pe…",
  "tika-s0303t:254_12": "jāyatī”ti codeti.",
  "tika-s0303t:254_13": "Itaro upanissayakoṭi idhādhippetāti dassento “appahīnattā”ti vatvā “yassa hī”tiādinā tamatthaṃ vivarati.",
  "tika-s0303t:254_14": "Na hi taṇhāya vicikicchā sambhavati.",
  "tika-s0303t:254_15": "Yadi asati sahajātakoṭiyā upanissayakoṭiyā taṇhāpaccayā vicikicchāya sambhavo eva.",
  "tika-s0303t:254_16": "Diṭṭhiyāpīti dvāsaṭṭhidiṭṭhiyāpi.",
  "tika-s0303t:254_17": "Tenāha “catūsu hī”tiādi.",
  "tika-s0303t:254_18": "Vīsati sakkāyadiṭṭhiyo sassatadiṭṭhiṃ ucchedadiṭṭhiṃ vicikicchañca pakkhipitvā paccekaṃ aniccatāmukhena",
  "tika-s0303t:254_19": "vipassanaṃ dassetvā arahattaṃ pāpetvā desanā niṭṭhāpitāti āha “tevīsatiyā ṭhānesū”tiādi.",
  "tika-s0303t:255_0": "Pālileyyasuttavaṇṇanā niṭṭhitā.",
  "tika-s0303t:256_0": "10. Puṇṇamasuttavaṇṇanā",
  "tika-s0303t:257_0": "82.",
  "tika-s0303t:257_1": "Dissati apadissatīti deso, kāraṇaṃ,",
  "tika-s0303t:257_2": "tañca kho ñāpakaṃ daṭṭhabbaṃ.",
  "tika-s0303t:257_3": "Yañhi so jānitukāmo ruppanādisabhāvaṃ,",
  "tika-s0303t:257_4": "paṭhamaṃ pana sarūpaṃ pucchitvā puna tassa viseso pucchitabboti paṭhamaṃ “ime nu kho”tiādinā pucchaṃ karoti,",
  "tika-s0303t:257_5": "idhāpi ca so viseso eva tassa bhikkhuno antanti dasseti.",
  "tika-s0303t:257_6": "Ajānanto viya pucchati tesaṃ hetunti adhippāyo.",
  "tika-s0303t:258_0": "Taṇhāchandamūlakā pabhavattā.",
  "tika-s0303t:258_1": "Pañcupādānakkhandhāti ettha visesato taṇhupādānassa gahaṇaṃ itarassa taggahaṇeneva gahitaṃ tadavinābhāvatoti chandarāgo eva uddhaṭo.",
  "tika-s0303t:258_2": "Idanti tappañhapaṭikkhipanaṃ.",
  "tika-s0303t:258_3": "Yadipi khandhā upādānehi asahajātāpi honti upādānassa anārammaṇabhūtāpi,",
  "tika-s0303t:258_4": "upādānaṃ pana tehi sahajātameva,",
  "tika-s0303t:258_5": "tadārammaṇañca hotiyevāti dasseti.",
  "tika-s0303t:258_6": "Na hi asahajātaṃ anārammaṇañca upādānaṃ atthīti.",
  "tika-s0303t:258_7": "Idāni tamatthaṃ vivaritvā dassetuṃ “taṇhāsampayuttasmi”ntiādi vuttaṃ,",
  "tika-s0303t:258_8": "taṃ suviññeyyameva.",
  "tika-s0303t:258_9": "Ārammaṇatoti ārammaṇakaraṇato.",
  "tika-s0303t:258_10": "“Evaṃrūpo siya”nti evaṃpavattassa chandarāgassa “evaṃvedano siya”nti evaṃpavattiyā abhāvato tattha tattheva natasaṅkhārā bhijjanti,",
  "tika-s0303t:258_11": "tasmā rūpavedanārammaṇānaṃ chandarāgādīnaṃ abhāvato attheva chandarāgavemattatā.",
  "tika-s0303t:258_12": "Chandarāgassa pahānādivasena chandarāgapaṭisaṃyuttassa apucchitattā,",
  "tika-s0303t:258_13": "“anusandhi na ghaṭiyatī”ti vuttaṃ.",
  "tika-s0303t:258_14": "Kiñcāpi na ghaṭiyatīti aññasseva pucchitattā,",
  "tika-s0303t:258_15": "tathāpi sānusandhikāva pucchā,",
  "tika-s0303t:258_16": "tato eva sānusandhikaṃ vissajjanaṃ.",
  "tika-s0303t:258_17": "Tattha kāraṇamāha “tesaṃ tesa”ntiādinā.",
  "tika-s0303t:258_18": "Tena ajjhāsayānusandhivasena sānusandhikāneva pucchāvissajjanānīti dasseti.",
  "tika-s0303t:259_0": "Puṇṇamasuttavaṇṇanā niṭṭhitā.",
  "tika-s0303t:260_0": "Khajjanīyavaggavaṇṇanā niṭṭhitā.",
  "tika-s0303t:261_0": "9. Theravaggo",
  "tika-s0303t:262_0": "1. Ānandasuttavaṇṇanā",
  "tika-s0303t:263_0": "83.",
  "tika-s0303t:263_1": "Paṭiccāti nissayaṃ katvā.",
  "tika-s0303t:263_2": "“Esohamasmī”ti diṭṭhiggāho,",
  "tika-s0303t:263_3": "“seyyohamasmī”ti mānaggāho ca taṇhāvaseneva hontīti taṇhāpi tathāpavattiyā paccayabhūtā tathāpavatti",
  "tika-s0303t:263_4": "evāti vuttaṃ “asmīti evaṃ pavattaṃ taṇhāmānadiṭṭhipapañcattayaṃ hotī”ti.",
  "tika-s0303t:263_5": "Daharasaddo bāladārakepi pavattatīti tato visesanatthaṃ “yuvā”ti vuttaṃ.",
  "tika-s0303t:263_6": "Yuvāpi eko amaṇḍanasīloti tato visesanatthaṃ “maṇḍanakajātiko”ti vuttaṃ.",
  "tika-s0303t:263_7": "Tena mukhanimittapaccavekkhaṇassa sabbhāvaṃ dasseti.",
  "tika-s0303t:263_8": "Tanti ādāsamaṇḍalaṃ olokayato.",
  "tika-s0303t:263_9": "Parammukhaṃ hutvā paññāyeyyāti yadi puratthimadisābhimukhaṃ hutvā ṭhitaṃ,",
  "tika-s0303t:263_10": "mukhanimittampi puratthimadisābhimukhameva hutvā paññāyeyyāti attho.",
  "tika-s0303t:263_11": "Yadipi parassa sadisassa mukhaṃ bhaveyya,",
  "tika-s0303t:263_12": "tathāpi kāci asadisatā bhaveyyāti vuttaṃ “vaṇṇādīhi asadisaṃ hutvā paññāyeyyā”ti.",
  "tika-s0303t:263_13": "Nibhāsarūpanti paṭibhāsarūpaṃ.",
  "tika-s0303t:263_14": "Nibhāsarūpaṃ tāva kaṃsādimaye pabhassare maṇḍale paññāyatu,",
  "tika-s0303t:263_15": "udake pana kathanti “kena kāraṇenā”ti pucchati.",
  "tika-s0303t:263_16": "Itaro “mahābhūtānaṃ visuddhatāyā”ti vadanto tatthāpi yathāladdhapabhassarabhāvenevāti dasseti.",
  "tika-s0303t:263_17": "Ettha ca maṇḍanajātiko puriso viya puthujjano,",
  "tika-s0303t:263_18": "ādāsatalādayo viya pañcakkhandhā,",
  "tika-s0303t:263_19": "mukhanimittaṃ viya “asmī”ti gahaṇaṃ,",
  "tika-s0303t:263_20": "mukhanimittaṃ upādāya dissamānarūpādi viya “asmī”ti sati “ahamasmī”ti “parosmī”tiādayo gāhavisesā.",
  "tika-s0303t:263_21": "Abhisametoti abhisamito,",
  "tika-s0303t:263_22": "ayameva vā pāṭho.",
  "tika-s0303t:264_0": "Ānandasuttavaṇṇanā niṭṭhitā.",
  "tika-s0303t:265_0": "2. Tissasuttavaṇṇanā",
  "tika-s0303t:266_0": "84.",
  "tika-s0303t:266_1": "Madhurakaṃ vuccati kāye vibhāranti āha –",
  "tika-s0303t:266_2": "“madhurakajāto viyāti sañjātagarubhāvo viyā”ti.",
  "tika-s0303t:266_3": "Garubhāve sati lahutā anokāsāva,",
  "tika-s0303t:266_4": "tathā mudutā kammaññatā cāti vuttaṃ “akammañño”ti.",
  "tika-s0303t:266_5": "“Kāye”ti ānetvā vattabbaṃ.",
  "tika-s0303t:266_6": "Na pakkhāyantīti pakāsā hutvā na khāyanti.",
  "tika-s0303t:266_7": "Tenāha “na pākaṭā hontī”ti.",
  "tika-s0303t:266_8": "Upaṭṭhahantīti upatiṭṭhanti.",
  "tika-s0303t:266_9": "Na dissatīti gahaṇaṃ na gacchati.",
  "tika-s0303t:266_10": "Mahāvicikicchāti aṭṭhavatthukā soḷasavatthukā ca vimati.",
  "tika-s0303t:266_11": "Na hi uppajjati paripakkakusalamūlattā.",
  "tika-s0303t:267_0": "Kāmānametaṃ adhivacananti padaṃ uddharitvā yena adhippāyena bhagavatā ninnaṃ pallalaṃ kāmānaṃ nidassanabhāvena ābhataṃ,",
  "tika-s0303t:267_1": "taṃ adhippāyaṃ vibhāvetuṃ “yathā hī”tiādi vuttaṃ.",
  "tika-s0303t:268_0": "Tissasuttavaṇṇanā niṭṭhitā.",
  "tika-s0303t:269_0": "3. Yamakasuttavaṇṇanā",
  "tika-s0303t:270_0": "85.",
  "tika-s0303t:270_1": "Diṭṭhi eva diṭṭhigataṃ “gūthagataṃ muttagata”nti yathā.",
  "tika-s0303t:270_2": "Diṭṭhigataṃ nāma jātaṃ khandhavinimuttassa sattassa gahitattā.",
  "tika-s0303t:271_0": "Kupiteti diṭṭhisaṅkhātarogena kupite.",
  "tika-s0303t:271_1": "Paggayhāti tesaṃ bhikkhūnaṃ santike viya therassa sāriputtassa sammukhā attano laddhiṃ paggayha “evaṃ khvāha”nti evaṃ nicchayena vattuṃ asakkonto.",
  "tika-s0303t:272_0": "Anuyogavattaṃ nāma yena yutto,",
  "tika-s0303t:272_1": "tassa attano gāhaṃ nijjhānakkhantiyāva yāthāvato pavedanaṃ.",
  "tika-s0303t:272_2": "Therassa anuyoge bhummanti “taṃ kiṃ maññasi,",
  "tika-s0303t:272_3": "āvuso yamakā”tiādinā therena kathitapucchāya bhummaniddeso.",
  "tika-s0303t:272_4": "Sace taṃ āvusoti idanti “sace taṃ,",
  "tika-s0303t:272_5": "āvuso”ti evamādikaṃ idaṃ vacanaṃ.",
  "tika-s0303t:272_6": "Etanti yamakattheraṃ.",
  "tika-s0303t:272_7": "Aññanti arahattaṃ.",
  "tika-s0303t:272_8": "Vattabbākārena vadanto atthato arahattaṃ byākaronto nāma hotīti adhippāyena vadati.",
  "tika-s0303t:273_0": "Etassa paṭhamamaggassāti etassa idāniyeva tiparivaṭṭadesanāvasāne tayā adhigatassa paṭhamamaggassa.",
  "tika-s0303t:273_1": "Catūhi yogehīti attato piyato udāsinato veritoti catūhipi uppajjanaanatthayogehi.",
  "tika-s0303t:274_0": "Upetīti taṇhupayadiṭṭhupayehi upādiyati taṇhādiṭṭhivatthuṃ pappoti.",
  "tika-s0303t:274_1": "Upādiyatīti daḷhaggāhaṃ gaṇhāti.",
  "tika-s0303t:274_2": "Adhitiṭṭhatīti abhinivissa tiṭṭhati. Kinti?",
  "tika-s0303t:274_3": "“Attā me”ti.",
  "tika-s0303t:274_4": "Paccatthikā me eteti ete rūpavedanādayo pañcupādānakkhandhā mayhaṃ paccatthikā anatthāvahattāti vipassanāñāṇena ñatvā.",
  "tika-s0303t:274_5": "Vipassanāya yojetvāti vipassanāya khandhe yojetvā.",
  "tika-s0303t:275_0": "Yamakasuttavaṇṇanā niṭṭhitā.",
  "tika-s0303t:276_0": "4. Anurādhasuttavaṇṇanā",
  "tika-s0303t:277_0": "86.",
  "tika-s0303t:277_1": "Tasseva vihārassāti mahāvane yasmiṃ vihāre bhagavā viharati,",
  "tika-s0303t:277_2": "tasseva vihārassa.",
  "tika-s0303t:277_3": "Imeti aññatitthiyā.",
  "tika-s0303t:277_4": "Yasmā ayaṃ thero ṭhapanīyaṃ pañhaṃ ṭhapanīyabhāvena na ṭhapesi, tasmā.",
  "tika-s0303t:277_5": "Aññatitthiyā…pe…",
  "tika-s0303t:277_6": "etadavocuṃ.",
  "tika-s0303t:277_7": "Tenāha “ekadesena sāsanasamayaṃ jānantā”ti.",
  "tika-s0303t:278_0": "Gahitameva hoti tato pageva siddhattā.",
  "tika-s0303t:278_1": "Tenāha “tassa mūlattā”ti.",
  "tika-s0303t:278_2": "Evanti “dukkhañceva paññapemi,",
  "tika-s0303t:278_3": "dukkhassa ca nirodha”nti evaṃ.",
  "tika-s0303t:278_4": "Vaṭṭavivaṭṭamevāti pañcannaṃ pana khandhānaṃ samanupassanāya vasena vaṭṭaṃ,",
  "tika-s0303t:278_5": "“evaṃ passa”ntiādinā vivaṭṭaṃ kathitameva.",
  "tika-s0303t:279_0": "Anurādhasuttavaṇṇanā niṭṭhitā.",
  "tika-s0303t:280_0": "5. Vakkalisuttavaṇṇanā",
  "tika-s0303t:281_0": "87.",
  "tika-s0303t:281_1": "Nagaramajjhe mahāābādho uppajjīti nagaramajjhena āgacchanto kammasamuṭṭhāno mahanto ābādho uppajjati.",
  "tika-s0303t:281_2": "Samantato adhosīti sabbabhāgena paripphandi.",
  "tika-s0303t:281_3": "Iriyāpathaṃ yāpetunti sayananisajjādibhedaṃ iriyāpathaṃ pavattetuṃ.",
  "tika-s0303t:281_4": "Nivattantīti osakkanti,",
  "tika-s0303t:281_5": "parihāyantīti attho.",
  "tika-s0303t:281_6": "Adhigacchantīti vaḍḍhanti.",
  "tika-s0303t:281_7": "Satthu guṇasarīraṃ nāma navavidhalokuttaradhammādhigamamūlanti katvā vuttaṃ “navavidho hi…pe…",
  "tika-s0303t:281_8": "kāyo nāmā”ti,",
  "tika-s0303t:281_9": "yathā sattānaṃ kāyo paṭisandhimūlako.",
  "tika-s0303t:282_0": "Kāḷasilāyaṃ katavihāro kāḷasilāvihāro.",
  "tika-s0303t:282_1": "Maggavimokkhatthāyāti aggamaggavimokkhādhigamāya.",
  "tika-s0303t:282_2": "Devatāti suddhāvāsadevatā.",
  "tika-s0303t:282_3": "Alāmakaṃ nāma puthujjanakālakiriyāya abhāvato.",
  "tika-s0303t:282_4": "Tenāha “thero kirā”tiādi.",
  "tika-s0303t:282_5": "Ekaṃ dve ñāṇānīti ekaṃ dve paccavekkhaṇañāṇāni sabhāvato avassaṃ uppajjanti,",
  "tika-s0303t:282_6": "ayaṃ dhammatā.",
  "tika-s0303t:282_7": "Maggaphalanibbānapaccavekkhaṇāni taṃtaṃmaggavuṭṭhāne uppajjanti eva.",
  "tika-s0303t:282_8": "Ekaṃ dveti vacanaṃ uppannabhāvadassanatthaṃ vuttaṃ.",
  "tika-s0303t:283_0": "Dhūmāyanabhāvo dhūmākāratā, tathā timirāyanabhāvo.",
  "tika-s0303t:284_0": "Vakkalisuttavaṇṇanā niṭṭhitā.",
  "tika-s0303t:285_0": "6. Assajisuttavaṇṇanā",
  "tika-s0303t:286_0": "88.",
  "tika-s0303t:286_1": "Passambhitvāti nirodhetvā.",
  "tika-s0303t:286_2": "No ca svāhanti no ca su ahaṃ.",
  "tika-s0303t:286_3": "Parihāyi kuppadhammattā.",
  "tika-s0303t:286_4": "Etanti samādhimattasāraṃ,",
  "tika-s0303t:286_5": "sīlamatte pana vattabbameva natthi.",
  "tika-s0303t:286_6": "Kathaṃ hotīti kathaṃ abhinandanā hoti.",
  "tika-s0303t:286_7": "Dukkhaṃ patvāti dukkhuppattihetu sukhaṃ pattheti “evaṃ me dukkhapariḷāho na bhavissatī”ti.",
  "tika-s0303t:286_8": "Yadaggenāti yena bhāgena.",
  "tika-s0303t:286_9": "“Dukkhaṃ patthetiyevā”ti vatvā tattha kāraṇamāha “sukhavipariṇāmena hī”tiādi.",
  "tika-s0303t:286_10": "Sukhaviparivatte sukhavipariṇāmadukkhaṃ,",
  "tika-s0303t:286_11": "tasmā sukhaṃ abhinandanto atthato dukkhaṃ abhinandati nāma.",
  "tika-s0303t:287_0": "Assajisuttavaṇṇanā niṭṭhitā.",
  "tika-s0303t:288_0": "7. Khemakasuttavaṇṇanā",
  "tika-s0303t:289_0": "89.",
  "tika-s0303t:289_1": "Attaniyanti diṭṭhigatikaparikappitassa attano santakaṃ.",
  "tika-s0303t:289_2": "Tenāha “attano parikkhārajāta”nti.",
  "tika-s0303t:289_3": "Taṇhāmāno adhigato arahattassa anadhigatattā,",
  "tika-s0303t:289_4": "no diṭṭhimāno adhigato,",
  "tika-s0303t:289_5": "tathā kāmarāgabyāpādāpi.",
  "tika-s0303t:289_6": "Anāgāmī kira khemakatthero,",
  "tika-s0303t:289_7": "“sakadāgāmī”ti keci vadanti.",
  "tika-s0303t:289_8": "Sandhāvanikāyāti sañcaraṇena.",
  "tika-s0303t:289_9": "Tenāha “punappunaṃ gamanāgamanenā”ti.",
  "tika-s0303t:289_10": "Catukkhattuṃ gamanāgamanenāti catukkhattuṃ gamanena ca āgamanena ca. Tenāha –",
  "tika-s0303t:289_11": "“taṃ divasaṃ dviyojanaṃ addhānaṃ āhiṇḍī”ti.",
  "tika-s0303t:289_12": "Ñatvāti ajjhāsayaṃ ñatvā.",
  "tika-s0303t:289_13": "Theroti khemakatthero.",
  "tika-s0303t:290_0": "Rūpameva asmīti vadatīti rūpakkhandhameva “asmī”ti gāhassa vatthuṃ katvā vadati. Adhigato taṇhāmāno.",
  "tika-s0303t:291_0": "Aṇusahagatoti aṇubhāvaṃ gato.",
  "tika-s0303t:291_1": "Tenāha “sukhumo”ti.",
  "tika-s0303t:291_2": "Tayo khārā viya tisso anupassanā cittasaṃkilesassa visodhanato.",
  "tika-s0303t:291_3": "Sīlagandhādīhi guṇagandhehi.",
  "tika-s0303t:292_0": "Kathetunti uddesavasena kathetuṃ.",
  "tika-s0303t:292_1": "Pakāsetunti niddesavasena tamatthaṃ pakāsetuṃ.",
  "tika-s0303t:292_2": "Jānāpetunti kāraṇavasena jānāpetuṃ.",
  "tika-s0303t:292_3": "Patiṭṭhāpetunti kathāpetuṃ.",
  "tika-s0303t:292_4": "Vivaṭaṃ kātunti udāharaṇaṃ vaṇṇetvā pākaṭaṃ kātuṃ.",
  "tika-s0303t:292_5": "Suvibhattaṃ kātunti anvayato byatirekato suṭṭhu,",
  "tika-s0303t:292_6": "vibhattaṃ kātuṃ.",
  "tika-s0303t:292_7": "Uttānakaṃ kātunti upanayanigamehi tamatthaṃ vibhūtaṃ kātuṃ.",
  "tika-s0303t:292_8": "Aññena nīhārenāti vipassanāvimuttena cittābhinīhārena.",
  "tika-s0303t:293_0": "Khemakasuttavaṇṇanā niṭṭhitā.",
  "tika-s0303t:294_0": "8. Channasuttavaṇṇanā",
  "tika-s0303t:295_0": "90.",
  "tika-s0303t:295_1": "Makkhīti guṇamakkhanalakkhaṇena makkhena samannāgato.",
  "tika-s0303t:295_2": "Paḷāsīti yugaggāhalakkhaṇena paḷāsena samannāgato.",
  "tika-s0303t:295_3": "Etaṃ avocāti “ovadantu maṃ…pe…",
  "tika-s0303t:295_4": "passeyya”nti etaṃ avoca.",
  "tika-s0303t:296_0": "Theranti channattheraṃ.",
  "tika-s0303t:296_1": "Attano duggahaṇena kañci upārambhampi kareyya.",
  "tika-s0303t:296_2": "Tena vuttaṃ “evaṃ kira nesaṃ ahosī”tiādi.",
  "tika-s0303t:296_3": "Niddosamevassa katvāti ādito anurūpattameva katvā saddhammaṃ kathessāmāti.",
  "tika-s0303t:297_0": "Paritassanā upādānanti bhayaparitassanā diṭṭhupādānaṃ.",
  "tika-s0303t:297_1": "Anattani sati anattakatāni kammāni kamattānaṃ phusissantīti bhayaparitassanā ceva diṭṭhupādānañca uppajjati.",
  "tika-s0303t:297_2": "Paṭinivattatīti yathāraddhavipassanāto paṭinivattati,",
  "tika-s0303t:297_3": "nāsakkhīti attho.",
  "tika-s0303t:297_4": "Kasmā panetassa vipassanamanuyuñjantassa evaṃ ahosīti tattha kāraṇaṃ vadati “ayaṃ kirā”tiādinā.",
  "tika-s0303t:297_5": "Evanti “ko nu kho me attā”ti evaṃ na hoti.",
  "tika-s0303t:297_6": "Tāvatikā vissatthīti “mayhaṃ dhammaṃ desetū”ti vuttavissāso atthīti attho.",
  "tika-s0303t:297_7": "Idaṃ kaccānasatthaṃ addasāti yojanā.",
  "tika-s0303t:297_8": "“Dvayanissito, kaccāna,",
  "tika-s0303t:297_9": "loko”tiādi diṭṭhiviniveṭhanā. “Ete te, kaccāna,",
  "tika-s0303t:297_10": "ubho ante anupagammā”tiādi buddhabaladīpanā.",
  "tika-s0303t:298_0": "Channasuttavaṇṇanā niṭṭhitā.",
  "tika-s0303t:299_0": "9-10. Rāhulasuttādivaṇṇanā",
  "tika-s0303t:300_0": "91-92. Etāni suttāni. Idhāgatānīti imasmiṃ vagge ānītāni saṅgītikārehīti.",
  "tika-s0303t:301_0": "Rāhulasuttādivaṇṇanā niṭṭhitā.",
  "tika-s0303t:302_0": "Theravaggavaṇṇanā niṭṭhitā.",
  "tika-s0303t:303_0": "10. Pupphavaggo",
  "tika-s0303t:304_0": "1. Nadīsuttavaṇṇanā",
  "tika-s0303t:305_0": "93.",
  "tika-s0303t:305_1": "Pabbateyyāti pabbatato āgatā.",
  "tika-s0303t:305_2": "Tato eva ohārinī.",
  "tika-s0303t:305_3": "Tenassā caṇḍasotataṃ dasseti.",
  "tika-s0303t:305_4": "Dūraṃ gacchatīti dūraṅgamā.",
  "tika-s0303t:305_5": "Tenassā mahoghataṃ dasseti.",
  "tika-s0303t:306_0": "Soteti vaṭṭasote.",
  "tika-s0303t:306_1": "Catūhi gāhehīti “rūpaṃ attato samanupassatī”tiādinayappavattehi catūhi gāhehi.",
  "tika-s0303t:306_2": "Palujjanattāti chinnattā.",
  "tika-s0303t:306_3": "Sokādibyasanappattīti sokādianatthuppatti.",
  "tika-s0303t:307_0": "Nadīsuttavaṇṇanā niṭṭhitā.",
  "tika-s0303t:308_0": "2. Pupphasuttavaṇṇanā",
  "tika-s0303t:309_0": "94.",
  "tika-s0303t:309_1": "Vivadatīti vivādaṃ karoti.",
  "tika-s0303t:309_2": "Vadantoti ayathāsabhāvena vadanto.",
  "tika-s0303t:309_3": "Vivadati dhammatāya viruddhaṃ katvā vadati.",
  "tika-s0303t:309_4": "Lokadhammoti lujjanasabhāvadhammo.",
  "tika-s0303t:309_5": "Ko pana soti āha “khandhapañcaka”nti.",
  "tika-s0303t:309_6": "Tenāha “taṃ hī”tiādi.",
  "tika-s0303t:309_7": "Kathaṃ karomīti kena pakārenāhaṃ bālaṃ ajānantaṃ karomi.",
  "tika-s0303t:309_8": "Tenāha “mayhaṃ hī”tiādi.",
  "tika-s0303t:309_9": "Tathā cāha “akkhāto vo mayā maggo”tiādi.",
  "tika-s0303t:309_10": "“Tayo lokā kathitā”ti vatvā taṃ vivarituṃ “nāhaṃ,",
  "tika-s0303t:309_11": "bhikkhave”tiādimāha.",
  "tika-s0303t:310_0": "Pupphasuttavaṇṇanā niṭṭhitā.",
  "tika-s0303t:311_0": "3. Pheṇapiṇḍūpamasuttavaṇṇanā",
  "tika-s0303t:312_0": "95.",
  "tika-s0303t:312_1": "Kenaci kāraṇena yujjhitvā gahetuṃ na sakkāti ayujjhā nāma.",
  "tika-s0303t:312_2": "Nivattanaṭṭhāneti udakappavāhassa nivattitaṭṭhāne.",
  "tika-s0303t:313_0": "Anusotāgamaneti anusotaṃ āgamanahetu,",
  "tika-s0303t:313_1": "“anusotāgamanenā”ti vā pāṭho.",
  "tika-s0303t:313_2": "Anupubbena pavaḍḍhitvāti tattha tattha uṭṭhitānaṃ khuddakamahantānaṃ pheṇapiṇḍānaṃ saṃsaggena pakārato vuddhiṃ patvā.",
  "tika-s0303t:313_3": "Āvaheyyāti ānetvā vaheyya.",
  "tika-s0303t:313_4": "Kāraṇena upaparikkheyyāti ñāṇena vīmaṃseyya.",
  "tika-s0303t:313_5": "“Sāro nāma kiṃ bhaveyyā”ti vatvā sabbaso tadabhāvaṃ dassento “vilīyitvā viddhaṃseyyevā”ti āha.",
  "tika-s0303t:313_6": "Tena rūpampi nissāratāya bhijjatevāti dasseti.",
  "tika-s0303t:313_7": "Yathā hi aniccatāya asāratāsiddhi,",
  "tika-s0303t:313_8": "evaṃ asāratāyapi aniccatāsiddhīti aniccatāya eva niccasāraṃ thirabhāvasāraṃ dhuvasāraṃ sāmīnivāsīkārakabhūtassa",
  "tika-s0303t:313_9": "attano vase pavattanampettha natthīti āha “rūpampi…pe…",
  "tika-s0303t:313_10": "nissāramevā”ti.",
  "tika-s0303t:313_11": "Soti pheṇapiṇḍo.",
  "tika-s0303t:313_12": "Gahitopi upāyena tamatthaṃ na sādheti anarahattā.",
  "tika-s0303t:313_13": "Anekasandhighaṭito tathā tathā ghaṭito hutvā.",
  "tika-s0303t:314_0": "Byāmamattampi etarahi manussānaṃ vasena. Avassameva bhijjati taraṅgabbhāhataṃ hutvā.",
  "tika-s0303t:315_0": "Tasmiṃ tasmiṃ udakabindumhi patite.",
  "tika-s0303t:315_1": "Udakatalanti udakapiṭṭhiṃ.",
  "tika-s0303t:315_2": "Aññato patantaṃ udakabinduṃ.",
  "tika-s0303t:315_3": "Udakajallanti santānakaṃ hutvā ṭhitaṃ udakamalaṃ.",
  "tika-s0303t:315_4": "Tañhi saṃkaḍḍhitvā tato udakaṃ puṭaṃ karoti,",
  "tika-s0303t:315_5": "tasmiṃ puṭe pubbuḷasamaññā.",
  "tika-s0303t:315_6": "Vatthunti cakkhādivatthuṃ.",
  "tika-s0303t:315_7": "Ārammaṇanti rūpādiārammaṇaṃ.",
  "tika-s0303t:315_8": "Kilesajallanti purimasiddhaṃ,",
  "tika-s0303t:315_9": "paṭilabbhamānaṃ vā kilesamalaṃ.",
  "tika-s0303t:315_10": "Phassasaṅghaṭṭananti phassasamodhānaṃ.",
  "tika-s0303t:315_11": "Pubbuḷasadisā muhuttaramaṇīyatāya.",
  "tika-s0303t:315_12": "Yasmā ghammakāle sūriyātapasantāpābhinibbattarasmijālanipāte tādise bhūmipadese ito cito samuggatavātavegasamuddhaṭaviruḷhasaṅkhātesu",
  "tika-s0303t:315_13": "paribbhamantesu aṇuparamāṇutajjārippakāresu bhūtasaṅghātesu marīcisamaññā,",
  "tika-s0303t:315_14": "tasmā sabbaso sāravirahitāti vuttaṃ “saññāpi asārakaṭṭhena marīcisadisā”ti.",
  "tika-s0303t:315_15": "Yasmā ca passantānaṃ yebhuyyena udakākārena khāyati,",
  "tika-s0303t:315_16": "tasmā “gahetvā pivituṃ vā”tiādi vuttaṃ.",
  "tika-s0303t:315_17": "Nīlādianubhavanatthāyāti nīlādiārammaṇassa anubhavanatthāya.",
  "tika-s0303t:315_18": "Phandatīti phandanākārappattā viya hoti appahīnataṇhassa puggalassa.",
  "tika-s0303t:315_19": "Vippalambheti appahīnavipallāsaṃ puggalaṃ.",
  "tika-s0303t:315_20": "Tenāha “idaṃ nīlaka”ntiādi.",
  "tika-s0303t:315_21": "Saññāvipallāsato hi cittavipallāso,",
  "tika-s0303t:315_22": "tato diṭṭhivipallāsoti.",
  "tika-s0303t:315_23": "Vippalambhanenāti vippakāravaseneva ārammaṇassa lambhanena.",
  "tika-s0303t:315_24": "Vippakāravasena hi etaṃ lambhanaṃ,",
  "tika-s0303t:315_25": "yadidaṃ anudakameva udakaṃ katvā dassanaṃ anagarameva nagaraṃ katvā gandhabbanāṭakādidassanaṃ.",
  "tika-s0303t:316_0": "Kukkukaṃ vuccati kadalikkhandhassa sabbapattavaṭṭīnaṃ abbhantare daṇḍakanti āha “akukkukajātanti anto asañjātaghanadaṇḍaka”nti.",
  "tika-s0303t:316_1": "Na tathā hotīti yadatthāya upanītaṃ,",
  "tika-s0303t:316_2": "tadatthāya na hoti.",
  "tika-s0303t:316_3": "Nānālakkhaṇoti nānāsabhāvo.",
  "tika-s0303t:316_4": "Saṅkhārakkhandhovāti eko saṅkhārakkhandhotveva vuccati.",
  "tika-s0303t:317_0": "Assāti purisassa.",
  "tika-s0303t:317_1": "Apagatapaṭalapiḷakanti apagatapaṭaladosañceva apagatapiḷakadosañca.",
  "tika-s0303t:317_2": "Asārabhāvadassanasamatthanti asārassa asārabhāvadassanasamatthaṃ.",
  "tika-s0303t:317_3": "Ittarāti parittakālā,",
  "tika-s0303t:317_4": "na ciraṭṭhitikā.",
  "tika-s0303t:317_5": "Tenāha “lahupaccupaṭṭhānā”ti.",
  "tika-s0303t:317_6": "Aññadeva ca āgamanakāle cittanti idañca oḷārikavaseneva vuttaṃ.",
  "tika-s0303t:317_7": "Tathā hi ekaccharakkhaṇe anekakoṭisatasahassasaṅkhāni cittāni uppajjitvā nirujjhanti.",
  "tika-s0303t:317_8": "Māyāya dassitaṃ rūpaṃ māyāti vuttaṃ.",
  "tika-s0303t:317_9": "Yaṃkiñcideva kapāliṭṭhakapāsāṇavālikādiṃ.",
  "tika-s0303t:317_10": "Vañcetīti asuvaṇṇameva suvaṇṇanti,",
  "tika-s0303t:317_11": "amuttameva muttātiādinā vañceti.",
  "tika-s0303t:317_12": "Nanu ca saññāpi marīci viya vippalambheti vañceti,",
  "tika-s0303t:317_13": "idampi viññāṇaṃ māyā viya vañcetīti ko imesaṃ visesoti?",
  "tika-s0303t:317_14": "Vacanattho nesaṃ sādhāraṇo.",
  "tika-s0303t:317_15": "Tathāpi saññā anudakaṃyeva udakaṃ katvā gāhāpentī,",
  "tika-s0303t:317_16": "apurisaññeva purisaṃ katvā gāhāpentī vippalambhanavasena appavisayā,",
  "tika-s0303t:317_17": "viññāṇaṃ pana yaṃ kiñci ataṃsabhāvaṃ taṃ katvā dassentī māyā viya mahāvisayā.",
  "tika-s0303t:317_18": "Tenāha “yaṃkiñcidevā”tiādi.",
  "tika-s0303t:317_19": "Evampīti ativiya lahuparivattibhāvenapi māyāsadisanti.",
  "tika-s0303t:318_0": "Desitāti evaṃ desitā pheṇapiṇḍādiupamāhi.",
  "tika-s0303t:319_0": "Bhūri vuccati pathavī,",
  "tika-s0303t:319_1": "saṇhaṭṭhena vipulaṭṭhena ca bhūrisadisapaññatāya bhūripañño.",
  "tika-s0303t:319_2": "Tenāha “saṇhapaññena cevā”tiādi.",
  "tika-s0303t:319_3": "Kimigaṇādīnanti ādi-",
  "tika-s0303t:319_4": "saddena anekagijjhādike saṅgaṇhāti.",
  "tika-s0303t:319_5": "Paveṇīti dhammapabandho.",
  "tika-s0303t:319_6": "Bālalāpinī “ahaṃ mamā”tiādinā.",
  "tika-s0303t:319_7": "Sesadhātuyo gahetvāva bhijjati ekuppādekanirodhattā,",
  "tika-s0303t:319_8": "vatthurūpanissayapaccayattā “aya”nti na visuṃ gahitaṃ.",
  "tika-s0303t:319_9": "Vadhabhāvatoti vadhassa maraṇassa atthibhāvato.",
  "tika-s0303t:319_10": "Saraṇanti paṭisaraṇaṃ.",
  "tika-s0303t:320_0": "Pheṇapiṇḍūpamasuttavaṇṇanā niṭṭhitā.",
  "tika-s0303t:321_0": "4-6. Gomayapiṇḍasuttādivaṇṇanā",
  "tika-s0303t:322_0": "96- 98.",
  "tika-s0303t:322_1": "Sassataṃ sabbakālaṃ yāva kappavuṭṭhānā hontīti sassatiyo,",
  "tika-s0303t:322_2": "sineruādayo.",
  "tika-s0303t:322_3": "Tāhi samaṃ samakālaṃ.",
  "tika-s0303t:322_4": "Anenāti bhagavatā.",
  "tika-s0303t:322_5": "Nayidanti ettha ya-",
  "tika-s0303t:322_6": "kāro padasandhikaro,",
  "tika-s0303t:322_7": "idanti nipātapadaṃ.",
  "tika-s0303t:322_8": "Taṃ pana yena yena sambandhīyati,",
  "tika-s0303t:322_9": "taṃ tiliṅgova hotīti “ayaṃ maggabrahmacariyavāso”ti vuttaṃ.",
  "tika-s0303t:322_10": "“Na paññāyeyyā”ti vatvā tamatthaṃ vivarituṃ “maggo hī”tiādi vuttaṃ.",
  "tika-s0303t:322_11": "Vivaṭṭentoti vinivaṭṭento appavattiṃ karonto.",
  "tika-s0303t:323_0": "Rājadhānīti rañño nivāsanagaraṃ. Suttamayanti cittavaṇṇavaṭṭikāmayaṃ.",
  "tika-s0303t:324_0": "Gomayapiṇḍasuttādivaṇṇanā niṭṭhitā.",
  "tika-s0303t:325_0": "7. Gaddulabaddhasuttavaṇṇanā",
  "tika-s0303t:326_0": "99.",
  "tika-s0303t:326_1": "Yaṃ mahāsamuddoti ettha yanti samayassa paccāmasanaṃ.",
  "tika-s0303t:326_2": "Bhummatthe cetaṃ paccattavacananti āha “yasmiṃ samaye”ti.",
  "tika-s0303t:326_3": "So ca samayo ayanti dassento “pañcame sūriye uṭṭhite”ti āha.",
  "tika-s0303t:326_4": "Paricchedaṃ na vadāmi paricchedakārikāya aggamaggavijjāya anadhigatattā.",
  "tika-s0303t:326_5": "Sunakho viya vaṭṭanissito bālo asavasabhāvato.",
  "tika-s0303t:326_6": "Gaddulo viya diṭṭhibandho.",
  "tika-s0303t:326_7": "Sakkāyo tassa asavasabhāvato.",
  "tika-s0303t:326_8": "Puthujjanassa sakkāyānuparivattananti “santāne sattavohāro”ti taṃ tato aññaṃ katvā bhedena niddeso.",
  "tika-s0303t:327_0": "Gaddulabaddhasuttavaṇṇanā niṭṭhitā.",
  "tika-s0303t:328_0": "8. Dutiyagaddulabaddhasuttavaṇṇanā",
  "tika-s0303t:329_0": "100.",
  "tika-s0303t:329_1": "Diṭṭhigaddulanissitāyāti sahajātādipaccayavasena diṭṭhigaddulanissitāya nissāyeva pavattati tato attānaṃ vivecetuṃ asakkuṇeyyattā.",
  "tika-s0303t:329_2": "Cittasaṃkilesenevāti dasavidhakilesavatthuvasena cittassa saṃkiliṭṭhabhāvena.",
  "tika-s0303t:329_3": "Ariyamaggādhigamanena cittassa vodānattā vodāyanti visujjhanti.",
  "tika-s0303t:330_0": "Vicaraṇacittanti gahetvā vicaraṇavasena vicaraṇacittaṃ.",
  "tika-s0303t:330_1": "Saṅkhānāmāti evaṃnāmakā.",
  "tika-s0303t:330_2": "Brāhmaṇapāsaṇḍikāti jātiyā brāhmaṇā,",
  "tika-s0303t:330_3": "channavutiyā pāsaṇḍesu taṃ saṅkhāsaññitaṃ pāsaṇḍaṃ paggayha vicaraṇakā.",
  "tika-s0303t:330_4": "Paṭakoṭṭhakanti dussāpaṇakaṃ.",
  "tika-s0303t:330_5": "Dassentāti yathāgatikammavipākacittataṃ dassentā.",
  "tika-s0303t:330_6": "Taṃ cittanti taṃ paṭakoṭṭhakacittaṃ gahetvā vicaranti.",
  "tika-s0303t:330_7": "Cintetvā katattāti “imassa rūpassa evaṃ hatthapādā,",
  "tika-s0303t:330_8": "evaṃ mukhaṃ likhitabbaṃ,",
  "tika-s0303t:330_9": "evaṃ ākāravatthaggahaṇāni,",
  "tika-s0303t:330_10": "evaṃ kiriyāvisesā,",
  "tika-s0303t:330_11": "evaṃ kiriyāvibhāgaṃ,",
  "tika-s0303t:330_12": "sattavisesānaṃ vibhāgaṃ kātabba”nti tassa ubbattanakhipanapavattanādipayojanañcāti sabbametaṃ tathā cintetvā katattā cittena manasā cintitaṃ nāma.",
  "tika-s0303t:330_13": "Upāyapariyesanacittanti “hatthapādā evaṃ likhitabbā”tiādinā yathāvuttaupāyassa ceva pubbe pavattassa",
  "tika-s0303t:330_14": "bhūmiparikammavaṇṇadhātusammāyojanupāyassa ca vasena pavattaṃ cittaṃ.",
  "tika-s0303t:330_15": "Tatopi cittataranti tato cittakammatopi cittataraṃ cittakārena cintitappakārānaṃ sabbesaṃyeva cittakamme anipphajjanato.",
  "tika-s0303t:330_16": "Kammacittenāti kammaviññāṇena.",
  "tika-s0303t:330_17": "Kammacittenāti vā kammassa cittabhāvena.",
  "tika-s0303t:330_18": "So kammassa vicittabhāvo taṇhāvasena jāyatīti veditabbo.",
  "tika-s0303t:330_19": "Svāyamattho aṭṭhasālinīṭīkāyaṃ vibhāvito.",
  "tika-s0303t:330_20": "Evaṃ cittāti evaṃ cittarūpavisesā.",
  "tika-s0303t:330_21": "Yoniṃ upanetīti taṃ taṃ aṇḍajādibhedaṃ yonivisesaṃ pāpeti vaṇṇaviseso viya phalikamaṇikaṃ.",
  "tika-s0303t:330_22": "Na hi visesā hitavicittasāmatthiyakammaṃ yoniṃ upaneti,",
  "tika-s0303t:330_23": "tassa tassa vipākuppattiyā paccayo hoti.",
  "tika-s0303t:330_24": "Yonimūlako tesaṃ cittabhāvoti yaṃ yaṃ yoniṃ kammaṃ satte upaneti,",
  "tika-s0303t:330_25": "taṃtaṃyonimūlako tesaṃ sattānaṃ cittavicittabhāvo.",
  "tika-s0303t:330_26": "Tenāha “yoniupagatā”tiādi.",
  "tika-s0303t:330_27": "Sadisacittāva sadisacittabhāvā eva.",
  "tika-s0303t:330_28": "Itītiādi vuttasseva atthassa uppaṭipāṭiyā nigamanaṃ.",
  "tika-s0303t:331_0": "Tiracchānagatacittabhāvato cittasseva savisesaṃ cittabhāvakaraṇaṃ dassetuṃ “apicā”tiādi vuttaṃ.",
  "tika-s0303t:331_1": "Tattha cittaṃ nāmetaṃ cittatarameva veditabbanti sambandho.",
  "tika-s0303t:331_2": "Sahajātadhammacittatāyāti rāgādisaddhādidhammavicittabhāvena.",
  "tika-s0303t:331_3": "Bhūmicittatāyāti adhiṭṭhānacittatāya.",
  "tika-s0303t:331_4": "Kammanānattaṃ mūlaṃ kāraṇaṃ etesanti kammanānattamūlakā, tesaṃ.",
  "tika-s0303t:331_5": "Liṅganānattaṃ itthiliṅgādinānattavasena ceva taṃtaṃsaṇṭhānanānattavasena ca veditabbaṃ.",
  "tika-s0303t:331_6": "Saññānānattaṃ itthipurisadevamanussādisaññānānattavasena.",
  "tika-s0303t:331_7": "Vohāranānattaṃ tissotiādivohāranānattavasena.",
  "tika-s0303t:331_8": "Cittānaṃ vicittānaṃ.",
  "tika-s0303t:331_9": "Taṃtaṃvohāranānattampi citteneva paññapīyati.",
  "tika-s0303t:331_10": "Raṅgajātarūpasamuṭṭhāpanādinā vatthaṃ rañjayatīti rajako,",
  "tika-s0303t:331_11": "vaṇṇakāro.",
  "tika-s0303t:331_12": "Puthujjanassa attabhāvasaññitarūpasamuṭṭhāpanatā niyatā ekantikāti puthujjanaggahaṇaṃ.",
  "tika-s0303t:331_13": "“Abhirūpaṃ rūpaṃ samuṭṭhāpetī”ti ānetvā sambandho.",
  "tika-s0303t:332_0": "Dutiyagaddulabaddhasuttavaṇṇanā niṭṭhitā.",
  "tika-s0303t:333_0": "9. Vāsijaṭasuttavaṇṇanā",
  "tika-s0303t:334_0": "101.",
  "tika-s0303t:334_1": "Atthassāti hitassa.",
  "tika-s0303t:334_2": "Asādhikā “bhāvanānuyogaṃ ananuyuttassā”ti ananuyuttassa vuttattā.",
  "tika-s0303t:334_3": "Itarāti sukkapakkhaupamā.",
  "tika-s0303t:334_4": "Sādhikā bhāvanāyogassa anuyuttattā.",
  "tika-s0303t:334_5": "Tañhi tassa sādhikā veditabbā.",
  "tika-s0303t:334_6": "Sambhāvanattheti paramatthasambhāvane.",
  "tika-s0303t:334_7": "Evañhi kaṇhapakkhepi apisaddaggahaṇaṃ samatthitaṃ hoti.",
  "tika-s0303t:334_8": "Sambhāvanattheti vā parikappanattheti attho.",
  "tika-s0303t:334_9": "Saṅkhātabbe atthe aniyamato vuccamāne saṅkhāto aniyamattho vāsaddo vattabboti “aṭṭha vā”tiādi vuttaṃ.",
  "tika-s0303t:334_10": "Ūnādhikānīti ūnānipi adhikānipi kiñcāpi honti,",
  "tika-s0303t:334_11": "ekaṃso pana gahetabboti “aṭṭha vā dasa vā dvādasa vā”ti vuttaṃ.",
  "tika-s0303t:334_12": "Evaṃ vacanaṃ sandhāya “vacanasiliṭṭhatāyā”tiādi vuttaṃ.",
  "tika-s0303t:334_13": "Pādanakhasikhāhi akopanavasena sammā adhisayitāni.",
  "tika-s0303t:334_14": "Utunti uṇhautuṃ kāyusmāvasena.",
  "tika-s0303t:334_15": "Tenāha “usmīkatānī”ti.",
  "tika-s0303t:334_16": "Bhāvitānīti kukkuṭavāsanāya vāsitāni.",
  "tika-s0303t:334_17": "Sammāadhisayanāditividhakiriyākaraṇena imaṃ appamādaṃ katvā.",
  "tika-s0303t:334_18": "Sotthinā abhinibbhijjitunti anantarāyena tato nikkhamituṃ.",
  "tika-s0303t:334_19": "Idāni tamatthaṃ vivaranto “te hī”tiādimāha.",
  "tika-s0303t:334_20": "Sayampīti aṇḍāni.",
  "tika-s0303t:334_21": "Pariṇāmanti paripakkaṃ bahinikkhamanayoggataṃ.",
  "tika-s0303t:335_0": "Tanti opammasampaṭipādanaṃ.",
  "tika-s0303t:335_1": "Evanti idāni vuccamānākārena.",
  "tika-s0303t:335_2": "Atthenāti upameyyatthena.",
  "tika-s0303t:335_3": "Saṃsanditvā sammā yojetvā.",
  "tika-s0303t:335_4": "Sampayuttadhammavasena ñāṇassa tikkhādibhāvo veditabbo.",
  "tika-s0303t:335_5": "Ñāṇassa hi sabhāvato satinepakkato ca tikkhabhāvo,",
  "tika-s0303t:335_6": "samādhivasena sūrabhāvo,",
  "tika-s0303t:335_7": "saddhāvasena vippasannabhāvo,",
  "tika-s0303t:335_8": "vīriyavasena pariṇāmabhāvo.",
  "tika-s0303t:335_9": "Pariṇāmakāloti balavavipassanākālo.",
  "tika-s0303t:335_10": "Vaḍḍhitakāloti vuṭṭhānagāminivipassanākālo.",
  "tika-s0303t:335_11": "Anulomaṭṭhānassa hi vipassanā gahitagabbhā nāma tadā maggagabbhassa gahitattā.",
  "tika-s0303t:335_12": "Tajjātikanti tassa vipassanānuyogassa anurūpaṃ.",
  "tika-s0303t:335_13": "Satthāpi gāthāya avijjaṇḍakosaṃ paharati bhindāpeti.",
  "tika-s0303t:336_0": "Olambakasaṅkhātanti olambakasuttasaṅkhātaṃ.",
  "tika-s0303t:336_1": "Palanti tassa suttassa nāmaṃ.",
  "tika-s0303t:336_2": "Dhāretvāti dārūnaṃ heyyādijānanatthaṃ upanetvā.",
  "tika-s0303t:336_3": "Dārūnaṃ gaṇḍaṃ haratīti palagaṇḍoti etena palena gaṇḍahāro “palagaṇḍo”ti pacchimapade uttarapadalopena niddesoti dasseti.",
  "tika-s0303t:336_4": "Gahaṇaṭṭhāneti hatthena gahetabbaṭṭhāne.",
  "tika-s0303t:336_5": "Sammadeva khepīyanti etena kāyaduccaritādīnīti saṅkhepo, tena.",
  "tika-s0303t:336_6": "Vipassanaṃ anuyuñjantassa puggalasseva divase divase āsavānaṃ parikkhayo idha “vipassanāyānisaṃso”ti adhippeto.",
  "tika-s0303t:336_7": "Hemantikena karaṇabhūtena.",
  "tika-s0303t:336_8": "Bhummatthe vā etaṃ karaṇavacanaṃ,",
  "tika-s0303t:336_9": "hemantiketi attho.",
  "tika-s0303t:336_10": "Paṭippassambhantīti paṭippassaddhaphalāni honti.",
  "tika-s0303t:336_11": "Tenāha “pūtikāni bhavantī”ti.",
  "tika-s0303t:337_0": "Mahāsamuddo viya sāsanaṃ sabhāvagambhīrabhāvato.",
  "tika-s0303t:337_1": "Nāvā viya yogāvacaro mahoghuttaraṇato.",
  "tika-s0303t:337_2": "Pariyādānaṃ viyāti parito aparipūraṇaṃ viya.",
  "tika-s0303t:337_3": "Khajjamānānanti saṅkhādantena viya udakena khepiyamānānaṃ bandhanānaṃ.",
  "tika-s0303t:337_4": "Tanubhāvoti pariyuṭṭhānuppattiyā asamatthatāya dubbalabhāvo.",
  "tika-s0303t:337_5": "Vipassanāñāṇapītipāmojjehīti vipassanāñāṇasamuṭṭhitehi pītipāmojjehi.",
  "tika-s0303t:337_6": "Okkhāyamāne pakkhāyamāneti vividhapaṭipattiyā ukkhāyamāne paṭisaṅkhānupassanāya pakkhāyamāne.",
  "tika-s0303t:337_7": "Dubbalatā dīpitā “appakasireneva saṃyojanāni paṭippassambhanti,",
  "tika-s0303t:337_8": "pūtikāni bhavantī”ti vuttattā.",
  "tika-s0303t:338_0": "Vāsijaṭasuttavaṇṇanā niṭṭhitā.",
  "tika-s0303t:339_0": "10. Aniccasaññāsuttavaṇṇanā",
  "tika-s0303t:340_0": "102.",
  "tika-s0303t:340_1": "Bhāventassāti vipassanāya maggaṃ bhāventassa uppannasaññā. Tenāha –",
  "tika-s0303t:340_2": "“sabbaṃ kāmarāgaṃ pariyādiyatī”tiādi.",
  "tika-s0303t:340_3": "Santānetvāti kasanaṭṭhānaṃ sabbaso vitanetvā pattharitvā.",
  "tika-s0303t:340_4": "Kilesāti upakkilesappabhedā kilesā.",
  "tika-s0303t:340_5": "Aniccasaññāñāṇenāti aniccasaññāsahagatena ñāṇena.",
  "tika-s0303t:341_0": "Lāyananti lāyanaṃ viya nayanaṃ viya nicchoṭanaṃ viya ca aniccasaññāñāṇaṃ.",
  "tika-s0303t:341_1": "Iminā atthenāti iminā yathāvuttena pāḷiyā atthena,",
  "tika-s0303t:341_2": "upamā saṃsandetabbāti ettha pabbajalāyako viya yogāvacaro.",
  "tika-s0303t:341_3": "Lāyanādinā tassa tattha katakiccatāya parituṭṭhi viya imassa kilese sabbaso chinditvā phalasamāpattisukhena kālassa vītināmanā.",
  "tika-s0303t:342_0": "Kūṭaṃ gacchantīti pārimantena kūṭaṃ gacchanti.",
  "tika-s0303t:342_1": "Kūṭaṃ pavisanabhāvenāti kūṭacchiddaṃ aggena pavisanavasena.",
  "tika-s0303t:342_2": "Samosaritvāti chidde anupavisanavasena ca āhacca avaṭṭhānena ca samosaritvā ṭhitā.",
  "tika-s0303t:342_3": "Kūṭaṃ viya aniccasaññā aniccānupassanāvasena avaṭṭhānassa mūlabhāvato.",
  "tika-s0303t:342_4": "Gopānasiyo viya catubhūmakakusalā dhammā aniccasaññāmūlakattā.",
  "tika-s0303t:342_5": "Kūṭaṃ aggaṃ sabbagopānasīnaṃ tathāadhiṭṭhānassa padhānakāraṇattā.",
  "tika-s0303t:342_6": "Aniccasaññā aggāti etthāpi eseva nayo.",
  "tika-s0303t:342_7": "Aniccasaññā lokiyāti idaṃ aniccasaññānupassanaṃ sandhāya vuttaṃ.",
  "tika-s0303t:342_8": "Aniccānupassanāmukhena adhigataariyamagge uppannasaññā aniccasaññāti vattabbataṃ labhatīti “aniccasaññā,",
  "tika-s0303t:342_9": "bhikkhave,",
  "tika-s0303t:342_10": "bhāvitā bahulīkatā sabbaṃ kāmarāgaṃ pariyādiyatī”tiādi vuttaṃ.",
  "tika-s0303t:342_11": "Tathā hi dhammasaṅgahe “yasmiṃ samaye lokuttaraṃ saññaṃ bhāvetī”tiādinā saññāpi uddhaṭā.",
  "tika-s0303t:342_12": "Sabbāsu upamāsūti mūlasantānaupamādīsu pañcasu upamāsu.",
  "tika-s0303t:342_13": "Purimāhīti kassakapabbajalāyanaambapiṇḍiupamāhi aniccasaññāya kiccaṃ vuttaṃ mūlasantānakapadālanapabbajalāyanavaṇṭacchedanapadesena",
  "tika-s0303t:342_14": "aniccasaññāya paṭipakkhapacchedanassa dassitattā.",
  "tika-s0303t:342_15": "Pacchimāhi balaṃ dassitaṃ paṭipakkhātibhāvassa jotitattā.",
  "tika-s0303t:343_0": "Aniccasaññāsuttavaṇṇanā niṭṭhitā.",
  "tika-s0303t:344_0": "Pupphavaggavaṇṇanā niṭṭhitā.",
  "tika-s0303t:345_0": "Majjhimapaṇṇāsako samatto.",
  "tika-s0303t:346_0": "11. Antavaggo",
  "tika-s0303t:347_0": "1. Antasuttavaṇṇanā",
  "tika-s0303t:348_0": "103.",
  "tika-s0303t:348_1": "Aññamaññaṃ asaṃsaṭṭhabhāvena eti gacchatīti anto,",
  "tika-s0303t:348_2": "bhāgoti āha “antāti koṭṭhāsā”ti.",
  "tika-s0303t:348_3": "“Sakkāyanirodhanto”ti nirodhapaccayassa gahitattā vuttaṃ “catusaccavasena pañcakkhandhe yojetvā”ti.",
  "tika-s0303t:348_4": "Antoti…pe…",
  "tika-s0303t:348_5": "ajjhāsayavasena vuttaṃ yathānulomadesanattā suttantadesanāya.",
  "tika-s0303t:349_0": "Antasuttavaṇṇanā niṭṭhitā.",
  "tika-s0303t:350_0": "2-3. Dukkhasuttādivaṇṇanā",
  "tika-s0303t:351_0": "104- 105.",
  "tika-s0303t:351_1": "Dutiyampīti api-",
  "tika-s0303t:351_2": "saddo sampiṇḍanattho.",
  "tika-s0303t:351_3": "Tena na kevalaṃ paṭhamasuttameva,",
  "tika-s0303t:351_4": "atha kho dutiyampīti.",
  "tika-s0303t:352_0": "Tatiyampi tathevāti iminā “pañcakkhandhe catusaccavasena yojetvā”ti idaṃ upasaṃharati.",
  "tika-s0303t:353_0": "Dukkhasuttādivaṇṇanā niṭṭhitā.",
  "tika-s0303t:354_0": "4. Pariññeyyasuttavaṇṇanā",
  "tika-s0303t:355_0": "106.",
  "tika-s0303t:355_1": "Pariññeyyeti ettha tisso pariññā ñātapariññā,",
  "tika-s0303t:355_2": "tīraṇapariññā,",
  "tika-s0303t:355_3": "pahānapariññāti.",
  "tika-s0303t:355_4": "Tāsu ñātapariññā yāvadeva tīraṇapariññatthā.",
  "tika-s0303t:355_5": "Tīraṇapariññā ca yāvadeva pahānapariññatthāti.",
  "tika-s0303t:355_6": "Tattha ukkaṭṭhāya pariññāya kiccadassanavasena atthaṃ dassento “pariññeyyeti parijānitabbe samatikkamitabbe”ti,",
  "tika-s0303t:355_7": "pahātabbeti attho.",
  "tika-s0303t:355_8": "Tenāha bhagavā –",
  "tika-s0303t:355_9": "“katamā ca,",
  "tika-s0303t:355_10": "bhikkhave, pariññā?",
  "tika-s0303t:355_11": "Rāgakkhayo,",
  "tika-s0303t:355_12": "dosakkhayo,",
  "tika-s0303t:355_13": "mohakkhayo”ti,",
  "tika-s0303t:355_14": "tasmā samatikkamanti,",
  "tika-s0303t:355_15": "samatikkantaṃ pahānassa upāyaṃ.",
  "tika-s0303t:355_16": "Samatikkamitvā ṭhitanti pajahitvā ṭhitanti ayamettha attho.",
  "tika-s0303t:356_0": "Pariññeyyasuttavaṇṇanā niṭṭhitā.",
  "tika-s0303t:357_0": "5-10. Samaṇasuttādivaṇṇanā",
  "tika-s0303t:358_0": "107-112. Cattāri saccāni kathitāni assādādīnaṃ samudayādīnañca desitattā.",
  "tika-s0303t:359_0": "Kilesappahānaṃ kathitaṃ rāgappahānassa jotitattā.",
  "tika-s0303t:360_0": "Samaṇasuttādivaṇṇanā niṭṭhitā.",
  "tika-s0303t:361_0": "Antavaggavaṇṇanā niṭṭhitā.",
  "tika-s0303t:362_0": "12. Dhammakathikavaggo",
  "tika-s0303t:363_0": "1-2. Avijjāsuttādivaṇṇanā",
  "tika-s0303t:364_0": "113- 114.",
  "tika-s0303t:364_1": "Yāvatāti yasmā. Imāya…pe…",
  "tika-s0303t:364_2": "samannāgatoti “idaṃ dukkhanti yathābhūtaṃ nappajānātī”tiādinā nayena vuttāya catūsu ariyasaccesu aññāṇasabhāvāya avijjāya sammohena samannāgato.",
  "tika-s0303t:364_3": "Ettāvatāti ettakena kāraṇena avijjāgato samaṅgībhūtena upagato,",
  "tika-s0303t:364_4": "avijjāya vā upeto nāma hoti.",
  "tika-s0303t:365_0": "Dutiyepīti vijjāsutte. “Vijjāvasena desanā”ti ayameva visesoti āha “eseva nayo”ti.",
  "tika-s0303t:366_0": "Avijjāsuttādivaṇṇanā niṭṭhitā.",
  "tika-s0303t:367_0": "3. Dhammakathikasuttavaṇṇanā",
  "tika-s0303t:368_0": "115.",
  "tika-s0303t:368_1": "Paṭhamena dhammakathiko kathito “dhammaṃ desetī”ti vuttattā.",
  "tika-s0303t:368_2": "Dutiyena sekhabhūmi kathitā “paṭipanno hotī”ti vuttattā,",
  "tika-s0303t:368_3": "tatiyena asekhabhūmi kathitā “anupādāvimutto hotī”ti vuttattā.",
  "tika-s0303t:368_4": "Dhammakathikaṃ pucchitena bhagavatā.",
  "tika-s0303t:368_5": "Visesetvāti dhammakathikabhāvato visesetvā ukkaṃsetvā.",
  "tika-s0303t:368_6": "Dve bhūmiyoti sekkhāsekkhabhūmiyo.",
  "tika-s0303t:369_0": "Dhammakathikasuttavaṇṇanā niṭṭhitā.",
  "tika-s0303t:370_0": "4. Dutiyadhammakathikasuttavaṇṇanā",
  "tika-s0303t:371_0": "116. Tīṇi vissajjanānīti yathāpucchaṃ tīṇi vissajjanāni.",
  "tika-s0303t:372_0": "Dutiyadhammakathikasuttavaṇṇanā niṭṭhitā.",
  "tika-s0303t:373_0": "5-9. Bandhanasuttādivaṇṇanā",
  "tika-s0303t:374_0": "117- 121.",
  "tika-s0303t:374_1": "Tīraṃ vuccati vaṭṭaṃ orimatīranti katvā.",
  "tika-s0303t:374_2": "Tenāha “athāyaṃ itarā pajā,",
  "tika-s0303t:374_3": "tīramevānudhāvatī”ti.",
  "tika-s0303t:374_4": "Pāraṃ vuccati nibbānaṃ saṃsārassa pārimanti katvā.",
  "tika-s0303t:374_5": "Baddhoti anusayappahānassa akatattā kilesabandhanena baddho,",
  "tika-s0303t:374_6": "sukkapakkhepi diṭṭhisamanupassanāya rūpādibandhanassa paṭikkhepamattameva vuttaṃ,",
  "tika-s0303t:374_7": "na vimokkhanti adhippāyo.",
  "tika-s0303t:374_8": "Imasmiṃ sutte vaṭṭadukkhaṃ kathitanti “tīradassī pāradassī,",
  "tika-s0303t:374_9": "parimutto so dukkhasmāti vadāmī”ti āgatattā vaṭṭavivaṭṭaṃ kathikanti vattuṃ sakkā.",
  "tika-s0303t:375_0": "Chaṭṭhādīni uttānatthāneva heṭṭhā vuttanayattā.",
  "tika-s0303t:376_0": "Bandhanasuttādivaṇṇanā niṭṭhitā.",
  "tika-s0303t:377_0": "10. Sīlavantasuttavaṇṇanā",
  "tika-s0303t:378_0": "122.",
  "tika-s0303t:378_1": "Ābādhaṭṭhenāti ādito uppattito paṭṭhāya bādhanaṭṭhena rujanaṭṭhena.",
  "tika-s0303t:378_2": "Antodosaṭṭhenāti abbhantare eva dussanaṭṭhena kuppanaṭṭhena.",
  "tika-s0303t:378_3": "Khaṇanaṭṭhenāti sasanaṭṭhena.",
  "tika-s0303t:378_4": "Dukkhaṭṭhenāti dukkhamattā dukkhabhāvena.",
  "tika-s0303t:378_5": "Dukkhañhi loke “agha”nti vuccati ativiya hananato.",
  "tika-s0303t:378_6": "Visabhāgaṃ …pe…",
  "tika-s0303t:378_7": "paccayaṭṭhenāti yathāpavattamānānaṃ dhātādīnaṃ visabhāgabhūtamahābhūtasamuṭṭhānassa ābādhassa paccayabhāvena.",
  "tika-s0303t:378_8": "Asakaṭṭhenāti anattaniyato.",
  "tika-s0303t:378_9": "Palujjanaṭṭhenāti pakārato bhijjanaṭṭhena.",
  "tika-s0303t:378_10": "Sattasuññataṭṭhenāti sattasaṅkhātaattasuññataṭṭhena.",
  "tika-s0303t:378_11": "Attābhāvenāti diṭṭhigatikaparikappitassa attano abhāvena.",
  "tika-s0303t:378_12": "Suññato anattatoti ettha “parato”ti padassa saṅgaho kātabbo,",
  "tika-s0303t:378_13": "tasmā “dvīhi anattamanasikāro”ti vattabbaṃ.",
  "tika-s0303t:379_0": "Sīlavantasuttavaṇṇanā niṭṭhitā.",
  "tika-s0303t:380_0": "11. Sutavantasuttavaṇṇanā",
  "tika-s0303t:381_0": "123.",
  "tika-s0303t:381_1": "Tathā ekādasameti ettha tathā-",
  "tika-s0303t:381_2": "saddena “uttānamevā”ti idaṃ ākaḍḍhati.",
  "tika-s0303t:381_3": "Idhāti ekādasame.",
  "tika-s0303t:381_4": "Kammaṭṭhānassa uggahadhāraṇaparicayamanasikāravasena pavattañāṇaṃ kammaṭṭhānasutavasena nipphajjanato “suta”nti vuttaṃ.",
  "tika-s0303t:382_0": "Sutavantasuttavaṇṇanā niṭṭhitā.",
  "tika-s0303t:383_0": "12-13. Kappasuttādivaṇṇanā",
  "tika-s0303t:384_0": "124-125. Rāhulovādasadisānīti rāhulovādasutte āgatasuttasadisāni.",
  "tika-s0303t:385_0": "Kappasuttādivaṇṇanā niṭṭhitā.",
  "tika-s0303t:386_0": "Dhammakathikavaggavaṇṇanā niṭṭhitā.",
  "tika-s0303t:387_0": "13. Avijjāvaggo",
  "tika-s0303t:388_0": "1-10. Samudayadhammasuttādivaṇṇanā",
  "tika-s0303t:389_0": "126- 135.",
  "tika-s0303t:389_1": "Imasminti avijjāvagge.",
  "tika-s0303t:389_2": "Catusaccameva kathitaṃ,",
  "tika-s0303t:389_3": "tasmā heṭṭhā vuttanayattā uttānamevāti adhippāyo.",
  "tika-s0303t:390_0": "Samudayadhammasuttādivaṇṇanā niṭṭhitā.",
  "tika-s0303t:391_0": "Avijjāvaggavaṇṇanā niṭṭhitā.",
  "tika-s0303t:392_0": "14. Kukkuḷavaggo",
  "tika-s0303t:393_0": "1-14. Kukkuḷasuttādivaṇṇanā",
  "tika-s0303t:394_0": "136- 149.",
  "tika-s0303t:394_1": "Anto aggi mahanto chārikarāsi,",
  "tika-s0303t:394_2": "tattha ukkuḷavikulato akkamantaṃ yāva kesaggaṃ anudahatāya kucchitaṃ kuḷanti kukkuḷaṃ,",
  "tika-s0303t:394_3": "rūpavedanādi pana tatopi kañci kālaṃ anudahanato mahāpariḷāhanaṭṭhena ca kukkuḷaṃ viyāti kukkuḷaṃ.",
  "tika-s0303t:394_4": "Aniccalakkhaṇādīnīti aniccadukkhānattalakkhaṇāni.",
  "tika-s0303t:395_0": "Kukkuḷasuttādivaṇṇanā niṭṭhitā.",
  "tika-s0303t:396_0": "Kukkuḷavaggavaṇṇanā niṭṭhitā.",
  "tika-s0303t:397_0": "15. Diṭṭhivaggo",
  "tika-s0303t:398_0": "1-9. Ajjhattasuttādivaṇṇanā",
  "tika-s0303t:399_0": "150- 158.",
  "tika-s0303t:399_1": "Paccayaṃ katvāti abhinivesapaccayaṃ katvā.",
  "tika-s0303t:399_2": "Ādisaddena micchādiṭṭhisakkāyadiṭṭhiattānudiṭṭhi saññojanābhinivesa-",
  "tika-s0303t:399_3": "vinibandhaajjhosānāni saṅgaṇhāti.",
  "tika-s0303t:399_4": "Tattha abhinivesā taṇhāmānadiṭṭhiyo.",
  "tika-s0303t:399_5": "Vinibandhā “kāye avītarāgo hotī”tiādinā āgatacetasovinibandhā.",
  "tika-s0303t:399_6": "Ajjhosānāti taṇhādiṭṭhijjhosānāni.",
  "tika-s0303t:399_7": "Sesāni suviññeyyāneva.",
  "tika-s0303t:400_0": "Ajjhattasuttādivaṇṇanā niṭṭhitā.",
  "tika-s0303t:401_0": "10.Ānandasuttavaṇṇanā",
  "tika-s0303t:402_0": "159.",
  "tika-s0303t:402_1": "Dharamānakāleti jīvamānakāle.",
  "tika-s0303t:402_2": "Pahānaṃ apassantoti therassa kira bhagavati pemaṃ adhimattaṃ.",
  "tika-s0303t:402_3": "Cittaṃ gaṇhissāmīti cittaṃ ārādhessāmi.",
  "tika-s0303t:402_4": "Gantabbaṃ hoti,",
  "tika-s0303t:402_5": "tasmā sapalibodho.",
  "tika-s0303t:402_6": "Cittaṃ sampahaṃsamānoti cittassa vibodhano.",
  "tika-s0303t:402_7": "Vimutti…pe…",
  "tika-s0303t:402_8": "jāto āyatiṃ paṭivedhapaccayattā,",
  "tika-s0303t:402_9": "na pana tadā visesāvahabhāvā nibbedhabhāgiyo.",
  "tika-s0303t:403_0": "Ānandasuttavaṇṇanā niṭṭhitā.",
  "tika-s0303t:404_0": "Diṭṭhivaggavaṇṇanā niṭṭhitā.",
  "tika-s0303t:405_0": "Uparipaṇṇāsako samatto.",
  "tika-s0303t:406_0": "Sāratthappakāsiniyā saṃyuttanikāya-aṭṭhakathāya",
  "tika-s0303t:407_0": "Khandhasaṃyuttavaṇṇanāya līnatthappakāsanā samattā.",
  "tika-s0303t:408_0": "2. Rādhasaṃyuttaṃ",
  "tika-s0303t:409_0": "1. Paṭhamavaggo",
  "tika-s0303t:410_0": "1. Mārasuttavaṇṇanā",
  "tika-s0303t:411_0": "160.",
  "tika-s0303t:411_1": "Mārasaddoyaṃ bhāvasādhanoti dassento “māro vā assāti maraṇaṃ vā bhaveyyā”ti āha.",
  "tika-s0303t:411_2": "Māretāti maritabbo māraṃ maraṇaṃ etabboti āha “māretabbo”ti.",
  "tika-s0303t:411_3": "Anupādānibbānatthāti phalavimuttisaṅkhātā arahato arahantatā nāma yāvadeva anupādānibbānatthā.",
  "tika-s0303t:411_4": "Nibbānabbhantareti anupādānibbānādhigamassa abbhantare tato orameva idaṃ maggaṃ brahmacariyaṃ vussati,",
  "tika-s0303t:411_5": "na tato paraṃ.",
  "tika-s0303t:411_6": "Assāti brahmacariyassa.",
  "tika-s0303t:412_0": "Mārasuttavaṇṇanā niṭṭhitā.",
  "tika-s0303t:413_0": "2-10. Sattasuttādivaṇṇanā",
  "tika-s0303t:414_0": "161- 169.",
  "tika-s0303t:414_1": "Laggapucchāti lagganassa bajjhanassa pucchā.",
  "tika-s0303t:414_2": "Yadi rūpādīsu sattattā satto,",
  "tika-s0303t:414_3": "khīṇāsavā kathaṃ sattāti?",
  "tika-s0303t:414_4": "Sattabhūtapubbāti katvā.",
  "tika-s0303t:414_5": "Kīḷāvigamanti kīḷāya apanayanaṃ oramaṇaṃ.",
  "tika-s0303t:414_6": "Yantarajju viya bhavapabandhassa nayanato bhavarajjūti taṇhā vuttā.",
  "tika-s0303t:415_0": "Sattasuttādivaṇṇanā niṭṭhitā.",
  "tika-s0303t:416_0": "Paṭhamavaggavaṇṇanā niṭṭhitā.",
  "tika-s0303t:417_0": "2. Dutiyavaggo",
  "tika-s0303t:418_0": "1-12. Mārasuttādivaṇṇanā",
  "tika-s0303t:419_0": "170- 181.",
  "tika-s0303t:419_1": "Rūpādivinimuttaṃ maraṇaṃ nāma natthi rūpādīnaṃyeva vibhave maraṇasamaññāti.",
  "tika-s0303t:419_2": "Maraṇadhammo vināsabhāvo.",
  "tika-s0303t:420_0": "Mārasuttādivaṇṇanā niṭṭhitā.",
  "tika-s0303t:421_0": "Dutiyavaggavaṇṇanā niṭṭhitā.",
  "tika-s0303t:422_0": "3-4. Āyācanavaggādi",
  "tika-s0303t:423_0": "1-11. Mārādisuttaekādasakavaṇṇanā",
  "tika-s0303t:424_0": "182- 205.",
  "tika-s0303t:424_1": "Sukhumaṃ kāraṇaṃ upaṭṭhāti,",
  "tika-s0303t:424_2": "tenesa thero paṭibhāneyyakānaṃ etadagge ṭhapito.",
  "tika-s0303t:424_3": "Vimuttiparipācanīyadhammavaseneva,",
  "tika-s0303t:424_4": "na paṭivedhāvahabhāvena.",
  "tika-s0303t:425_0": "Mārādisuttaekādasakavaṇṇanā niṭṭhitā.",
  "tika-s0303t:426_0": "Āyācanavaggādivaṇṇanā niṭṭhitā.",
  "tika-s0303t:427_0": "Sāratthappakāsiniyā saṃyuttanikāya-aṭṭhakathāya",
  "tika-s0303t:428_0": "Rādhasaṃyuttavaṇṇanāya līnatthappakāsanā samattā.",
  "tika-s0303t:429_0": "3. Diṭṭhisaṃyuttaṃ",
  "tika-s0303t:430_0": "1. Sotāpattivaggo",
  "tika-s0303t:431_0": "1. Vātasuttavaṇṇanā",
  "tika-s0303t:432_0": "206.",
  "tika-s0303t:432_1": "Na ete vātāti ye ime rukkhasākhādibhañjanakarā,",
  "tika-s0303t:432_2": "ete sattakāyattā vātā nāma na honti.",
  "tika-s0303t:432_3": "Te hi niccā dhuvā sassatā.",
  "tika-s0303t:432_4": "Tenāha “vāto panā”tiādi.",
  "tika-s0303t:432_5": "Tena sattasu kāyesu catutthaṃ kāyamāha.",
  "tika-s0303t:432_6": "Rukkhasākhādibhañjanako eso vātaleso nāma,",
  "tika-s0303t:432_7": "vātasadisoti attho.",
  "tika-s0303t:432_8": "Esikatthambho viyāti iminā niccalabhāvameva dasseti,",
  "tika-s0303t:432_9": "pabbatakūṭaṃ viyāti iminā pana sassatisamaṃvāpi.",
  "tika-s0303t:432_10": "Ayañhi vāyu kāyassa niccataṃ abhinivissa ṭhito “mā ca aniccatā paro hotū”ti na vātā vāyantīti bādhati.",
  "tika-s0303t:432_11": "Esa nayo nadiyo sandantītiādīsu.",
  "tika-s0303t:432_12": "Udakaṃ panāti dutiyaṃ kāyaṃ sandhāyāha.",
  "tika-s0303t:432_13": "Gabbho pana na nikkhamati kūṭaṭṭhādibhāveneva tassa labbhanato.",
  "tika-s0303t:432_14": "Neva te udenti yathā vātā,",
  "tika-s0303t:432_15": "evaṃ tiṭṭhanato lokassa pana tathā matimattanti adhippāyo.",
  "tika-s0303t:433_0": "Vātasuttavaṇṇanā niṭṭhitā.",
  "tika-s0303t:434_0": "2-4. Etaṃmamasuttādivaṇṇanā",
  "tika-s0303t:435_0": "207- 209.",
  "tika-s0303t:435_1": "Diṭṭhaṃ rūpāyatanaṃ cakkhunā daṭṭhabbato.",
  "tika-s0303t:435_2": "Sutaṃ saddāyatanaṃ sotena sotabbato.",
  "tika-s0303t:435_3": "Mutaṃ gandhāyatanādi tividhaṃ sampattagāhīhi ghānādīhi patvā gahetabbato.",
  "tika-s0303t:435_4": "Avasesāni cakkhādīni sattāyatanāni viññātaṃ nāma kevalaṃ manoviññāṇena vijānitabbato.",
  "tika-s0303t:435_5": "Pattanti anuppattaṃ,",
  "tika-s0303t:435_6": "yaṃ kiñci pāpuṇitabbaṃ pariyesitvā gavesitvā sampattanti anuppattaṃ.",
  "tika-s0303t:435_7": "Pariyesitanti pariyiṭṭhaṃ.",
  "tika-s0303t:435_8": "Cittena anusañcaritanti manasā cintitaṃ.",
  "tika-s0303t:435_9": "“Pattaṃ pariyesita”nti etasmiṃ padadvaye catukkaṃ sambhavatīti taṃ dassetvā tassa vasena pattapariyesitapadāni,",
  "tika-s0303t:435_10": "tato manasā anuvicaritañca nīharitvā dassetuṃ “lokasmiṃ hī”tiādi vuttaṃ.",
  "tika-s0303t:435_11": "Tattha pariyesitvā pattaṃ nāma pariyesanāya pariggāhabhāvato.",
  "tika-s0303t:435_12": "Pariyesitaṃ nāma kevalaṃ pariyesitamevāti katvā pariyesitvā pattassa manussānuvicaritassa vuttattā.",
  "tika-s0303t:435_13": "Paṭhamavikappe saṅkaro atthīti asaṅkarato ca dassetuṃ “atha vā”tiādi vuttaṃ.",
  "tika-s0303t:435_14": "Sabbanti viññātādi.",
  "tika-s0303t:435_15": "Tañhi manoviññāṇena gahitattā manasā anuvicaritaṃ nāma na diṭṭhaṃ sutaṃ mutaṃ.",
  "tika-s0303t:436_0": "Etaṃmamasuttādivaṇṇanā niṭṭhitā.",
  "tika-s0303t:437_0": "5. Natthidinnasuttavaṇṇanā",
  "tika-s0303t:438_0": "210.",
  "tika-s0303t:438_1": "Dinnanti deyyadhammasīsena dānaṃ vuttanti āha “dinnassa phalābhāvaṃ sandhāyā”ti,",
  "tika-s0303t:438_2": "dinnaṃ pana annādivatthuṃ kathaṃ paṭikkhipanti.",
  "tika-s0303t:438_3": "Esa nayo “yiṭṭhaṃ huta”nti etthāpi.",
  "tika-s0303t:438_4": "Mahāyāgoti sabbasādhāraṇaṃ mahādānaṃ.",
  "tika-s0303t:438_5": "Paheṇakasakkāroti pāhunakānaṃ kātabbasakkāro.",
  "tika-s0303t:438_6": "Phalanti ānisaṃsaphalaṃ nissandaphalañca.",
  "tika-s0303t:438_7": "Vipākoti sadisaphalaṃ.",
  "tika-s0303t:438_8": "Paraloke ṭhitassa ayaṃ loko natthīti paraloke ṭhitassa kammunā laddhabbo ayaṃ loko na hoti.",
  "tika-s0303t:438_9": "Idhaloke ṭhitassapi paraloko natthīti idhaloke ṭhitassa kammunā laddhabbo paraloko na hoti.",
  "tika-s0303t:438_10": "Tattha kāraṇamāha –",
  "tika-s0303t:438_11": "“sabbe tattha tattheva ucchijjantī”ti.",
  "tika-s0303t:438_12": "Ime sattā yattha yattha bhave yoniādīsu ca ṭhitā,",
  "tika-s0303t:438_13": "tattha tattheva ucchijjanti nirudayavināsavasena nassanti.",
  "tika-s0303t:438_14": "Phalābhāvavasenāti mātāpitūsu sammāpaṭipattimicchāpaṭipattīnaṃ phalassa abhāvavasena “natthi mātā,",
  "tika-s0303t:438_15": "natthi pitā”ti vadanti,",
  "tika-s0303t:438_16": "na mātāpitūnaṃ,",
  "tika-s0303t:438_17": "nāpi tesu idāni kariyamānasakkārāsakkārānaṃ abhāvavasena tesaṃ lokapaccakkhattā.",
  "tika-s0303t:438_18": "Pubbuḷakassa viya imesaṃ sattānaṃ uppādo nāma kevalo,",
  "tika-s0303t:438_19": "na bhavato cavitvā āgamanapubbakoti dassanatthaṃ “natthi sattā opapātikā”ti vuttanti āha –",
  "tika-s0303t:438_20": "“cavitvā uppajjanakasattā nāma natthī”ti.",
  "tika-s0303t:438_21": "Samaṇena nāma yāthāvato jānantena kassaci akathetvā saññatena bhavitabbaṃ,",
  "tika-s0303t:438_22": "aññathā āhopurisikā nāma siyā.",
  "tika-s0303t:438_23": "Kiñhi paro parassa karissati,",
  "tika-s0303t:438_24": "tathā ca attano sampādanassa kassaci avassayo eva na siyā tattha tattheva ucchijjanatoti āha “ye imañca…pe…",
  "tika-s0303t:438_25": "pavedentī”ti.",
  "tika-s0303t:439_0": "Catūsu mahābhūtesu niyuttoti cātumahābhūtiko.",
  "tika-s0303t:439_1": "Yathā pana mattikāya nibbattaṃ bhājanaṃ mattikāmayaṃ,",
  "tika-s0303t:439_2": "evamayaṃ catūhi mahābhūtehi nibbattoti āha “catumahābhūtamayo”ti.",
  "tika-s0303t:439_3": "Ajjhattikā pathavīdhātūti sattasantānagatā pathavīdhātu.",
  "tika-s0303t:439_4": "Bāhiraṃ pathavīdhātunti bahiddhā mahāpathaviṃ.",
  "tika-s0303t:439_5": "Anuyātīti tassa anurūpabhāvena yāti upeti.",
  "tika-s0303t:439_6": "Upagacchatīti pubbe bāhirapathavīkāyato tadekadesabhūtā pathavī āgantvā ajjhattikabhāvappattiyā sattabhāvena",
  "tika-s0303t:439_7": "saṇṭhitā idāni ghaṭādipathavī viya tameva bāhirapathavīkāyaṃ upeti upagacchati,",
  "tika-s0303t:439_8": "sabbaso tena nibbisesataṃ ekībhāvameva gacchatīti attho.",
  "tika-s0303t:439_9": "Āpādīsupi eseva nayoti ettha pajjunnena mahāsamuddato gahitaāpo viya vassodakabhāvena punapi mahāsamuddaṃ,",
  "tika-s0303t:439_10": "sūriyaraṃsito gahitaindaggisaṅkhātatejo viya punapi sūriyaraṃsiṃ,",
  "tika-s0303t:439_11": "mahāvāyukhandhato niggatamahāvāyo viya tameva vāyukhandhaṃ upeti upagacchatīti diṭṭhigatiko sayameva attano vādaṃ bhindati.",
  "tika-s0303t:439_12": "Ummattakapacchisadisañhi diṭṭhigatikadassanaṃ.",
  "tika-s0303t:439_13": "Manacchaṭṭhāni indriyāni ākāsaṃ pakkhandanti tesaṃ visayabhāvā visayāpīti vadati.",
  "tika-s0303t:439_14": "Visayiggahaṇena hi visayā gahitā eva hontīti.",
  "tika-s0303t:439_15": "Guṇāguṇapadānīti guṇadosakoṭṭhāsā.",
  "tika-s0303t:439_16": "Sarīrameva padānīti adhippetaṃ sarīrena taṃtaṃkiriyāya pajjitabbato.",
  "tika-s0303t:439_17": "Dabbanti muyhantīti dattū,",
  "tika-s0303t:439_18": "mūḷhapuggalā.",
  "tika-s0303t:439_19": "Tehi dattūhi bālamanussehi paññattaṃ.",
  "tika-s0303t:440_0": "Natthidinnasuttavaṇṇanā niṭṭhitā.",
  "tika-s0303t:441_0": "6. Karotosuttavaṇṇanā",
  "tika-s0303t:442_0": "211.",
  "tika-s0303t:442_1": "Sahatthā karontassāti sahatthena karontassa.",
  "tika-s0303t:442_2": "Nissaggiyathāvarādayopi idha sahatthakaraṇeneva saṅgahitā.",
  "tika-s0303t:442_3": "Hatthādīnīti hatthapādakaṇṇanāsādīni.",
  "tika-s0303t:442_4": "Pacanaṃ dahanaṃ vibādhananti āha “daṇḍena pīḷentassā”ti.",
  "tika-s0303t:442_5": "Papañcasūdaniyaṃ “tajjentassa cā”ti attho vutto,",
  "tika-s0303t:442_6": "idha pana sumaṅgalavilāsiniyaṃ viya tajjanaṃ paribhāsanaṃ daṇḍeneva saṅgahetvā “daṇḍena pīḷentassa”icceva vuttaṃ.",
  "tika-s0303t:442_7": "Sokaṃ sayaṃ karontassāti parassa sokakāraṇaṃ sayaṃ karontassa,",
  "tika-s0303t:442_8": "sokaṃ vā uppādentassa.",
  "tika-s0303t:442_9": "Parehi attano vacanakarehi.",
  "tika-s0303t:442_10": "Sayampi phandatoti parassa vibādhanappayogena sayampi phandato.",
  "tika-s0303t:442_11": "Atipātayatoti padaṃ suddhakattuatthe hetukattuatthe ca vattatīti āha –",
  "tika-s0303t:442_12": "“hanantassapi hanāpentassapī”ti.",
  "tika-s0303t:442_13": "Kāraṇavasenāti kārāpanavasena.",
  "tika-s0303t:443_0": "Gharassa bhitti anto ca bahi ca sandhitā hutvā ṭhitāva gharasandhi.",
  "tika-s0303t:443_1": "Kiñcipi asesetvā niravaseso lopo nillopo.",
  "tika-s0303t:443_2": "Ekāgāre niyutto vilopo ekāgāriko.",
  "tika-s0303t:443_3": "Parito sabbaso panthe hananaṃ paripantho.",
  "tika-s0303t:443_4": "Pāpaṃ na karīyati pubbe asato uppādetuṃ asakkuṇeyyattā,",
  "tika-s0303t:443_5": "tasmā natthi pāpaṃ.",
  "tika-s0303t:443_6": "Yadi evaṃ kathaṃ sattā pāpe pavattantīti āha “sattā pana karomāti evaṃsaññino hontī”ti evaṃ kirassa hoti",
  "tika-s0303t:443_7": "imesañhi sattānaṃ hiṃsādikiriyā na attānaṃ phusati tassa niccatāya nibbikārattā,",
  "tika-s0303t:443_8": "sarīraṃ pana acetanaṃ kaṭṭhakaliṅgarūpamaṃ,",
  "tika-s0303t:443_9": "tasmiṃ vikopitepi na kiñci pāpanti.",
  "tika-s0303t:443_10": "Khuranemināti nisitakhuramayaneminā,",
  "tika-s0303t:443_11": "khurasadisanemināti attho.",
  "tika-s0303t:444_0": "Gaṅgāya dakkhiṇā disā appatirūpadeso,",
  "tika-s0303t:444_1": "uttaradisā patirūpadesoti adhippāyena “dakkhiṇañcepī”tiādi vuttanti āha “dakkhiṇatīre manussā kakkhaḷā”tiādi.",
  "tika-s0303t:444_2": "Mahāyāganti mahāvijitayaññasadisaṃ mahāyāgaṃ.",
  "tika-s0303t:444_3": "Uposathakammenāti uposathakammena ca. Ca-",
  "tika-s0303t:444_4": "saddo hettha luttaniddiṭṭho.",
  "tika-s0303t:444_5": "Damasaddo hi indriyasaṃvarassa uposathasīlassa ca vācako idhādhippeto.",
  "tika-s0303t:444_6": "Keci pana “uposathakammenā”ti idaṃ indriyadamanassa visesanaṃ,",
  "tika-s0303t:444_7": "tasmā “uposathakammabhūtena indriyadamenā”ti atthaṃ vadanti.",
  "tika-s0303t:444_8": "Sīlasaṃyamenāti sīlasaṃvarena.",
  "tika-s0303t:444_9": "Saccavacanenāti saccavācāya.",
  "tika-s0303t:444_10": "Tassā visuṃ vacanaṃ loke garutarapuññasammatabhāvato.",
  "tika-s0303t:444_11": "Yathā hi pāpadhammesu musāvādo garu,",
  "tika-s0303t:444_12": "evaṃ puññadhammesu saccavācā.",
  "tika-s0303t:444_13": "Tenāha bhagavā –",
  "tika-s0303t:444_14": "“ekaṃ dhammaṃ atītassā”tiādi.",
  "tika-s0303t:444_15": "Pavattīti yo karotīti vuccati,",
  "tika-s0303t:444_16": "tassa santāne phalassa nibbattiyā paccayabhāvena pavatti.",
  "tika-s0303t:444_17": "Sabbathāti “karoto”tiādinā vuttena sabbappakārena kiriyameva paṭikkhipanti.",
  "tika-s0303t:445_0": "Karotosuttavaṇṇanā niṭṭhitā.",
  "tika-s0303t:446_0": "7. Hetusuttavaṇṇanā",
  "tika-s0303t:447_0": "212.",
  "tika-s0303t:447_1": "Ubhayenāti hetupaccayapaṭisedhavacanena.",
  "tika-s0303t:447_2": "Saṃkilesapaccayanti saṃkilisanassa malīnabhāvassa kāraṇaṃ.",
  "tika-s0303t:447_3": "Visuddhipaccayanti saṃkilesato visuddhiyā vodānassa kāraṇaṃ.",
  "tika-s0303t:447_4": "Natthi balanti sattānaṃ diṭṭhadhammikasamparāyikanibbānasampattiāvahaṃ balaṃ nāma kiñci natthi.",
  "tika-s0303t:447_5": "Tenāha “yamhī”tiādi.",
  "tika-s0303t:447_6": "Nidassanamattañcetaṃ,",
  "tika-s0303t:447_7": "saṃkilesikampi cāyaṃ paṭikkhipateva.",
  "tika-s0303t:447_8": "Aññamaññavevacanānīti tassā tassā kiriyāya ussannaṭṭhena balaṃ,",
  "tika-s0303t:447_9": "sūravīrabhāvāvahaṭṭhena vīriyaṃ,",
  "tika-s0303t:447_10": "tameva daḷhaggāhabhāvato porisaṃ dhuraṃ vahantena pavattetabbato purisathāmo,",
  "tika-s0303t:447_11": "paraṃ paraṃ ṭhānaṃ akkamanappavattiyā purisaparakkamoti vuttoti veditabbaṃ.",
  "tika-s0303t:448_0": "Satvayogato,",
  "tika-s0303t:448_1": "rūpādīsu vā sattatāya sattā,",
  "tika-s0303t:448_2": "pāṇanato assāsanapassāsanavasena pavattiyā pāṇā,",
  "tika-s0303t:448_3": "te pana so ekindriyādivasena vibhajitvā vadatīti āha “ekindriyo”tiādi.",
  "tika-s0303t:448_4": "Aṇḍakosādīsu bhavanato bhūtāti vuccantīti āha “aṇḍa…pe…",
  "tika-s0303t:448_5": "vadantī”ti.",
  "tika-s0303t:448_6": "Jīvanato pāṇaṃ dhārentā viya vaḍḍhanato jīvāti sāliyavādike vadanti.",
  "tika-s0303t:448_7": "Natthi etesaṃ saṃkilesavisuddhīsu vasoti avasā.",
  "tika-s0303t:448_8": "Natthi tesaṃ balaṃ vīriyanti abalā avīriyā.",
  "tika-s0303t:448_9": "Niyatatāti acchejjasuttāvutābhejjamaṇino viya niyatappavattitāya gatijātibandhāpavaggavasena niyamo.",
  "tika-s0303t:448_10": "Tattha tattha gamananti channaṃ abhijātīnaṃ vasena tāsu tāsu gatīsu upagamanaṃ.",
  "tika-s0303t:448_11": "Samavāyena samāgamo saṅgati.",
  "tika-s0303t:448_12": "Sabhāvoyevāti yathā kaṇṭakassa tikkhatā,",
  "tika-s0303t:448_13": "kapitthaphalānaṃ parimaṇḍalatā,",
  "tika-s0303t:448_14": "migapakkhīnaṃ vicittākāratā,",
  "tika-s0303t:448_15": "evaṃ sabbassapi lokassa hetupaccayehi vinā tathā tathā pariṇāmo,",
  "tika-s0303t:448_16": "ayaṃ sabhāvo eva akittimo eva.",
  "tika-s0303t:448_17": "Tenāha “yena hī”tiādi.",
  "tika-s0303t:448_18": "Chaḷabhijātiyo parato vitthārīyanti.",
  "tika-s0303t:448_19": "Sukhañca dukkhañca paṭisaṃvedentīti vadantā adukkhamasukhabhūbhiṃ sabbena sabbaṃ na jānantīti ulliṅgento",
  "tika-s0303t:448_20": "“aññā sukhadukkhabhūmi natthīti dassentī”ti āha.",
  "tika-s0303t:449_0": "Hetusuttavaṇṇanā niṭṭhitā.",
  "tika-s0303t:450_0": "8-10. Mahādiṭṭhisuttādivaṇṇanā",
  "tika-s0303t:451_0": "213- 215.",
  "tika-s0303t:451_1": "Akatāti samena vā visamena vā kenaci hetunā na katā eva.",
  "tika-s0303t:451_2": "Kenaci kataṃ karaṇaṃ vidhānaṃ natthi etesanti akatavidhānā.",
  "tika-s0303t:451_3": "Padadvayenapi loke kenaci hetupaccayena nesaṃ abhinibbattitābhāvaṃ dasseti.",
  "tika-s0303t:451_4": "Iddhiyāpi na nimmitāti kassaci iddhimato devassa brahmuno vā iddhiyāpi na nimmitā.",
  "tika-s0303t:451_5": "Animmitāti vā kassaci animmāpakā.",
  "tika-s0303t:451_6": "Ajanakāti etena pathavīkāyādīnaṃ rūpādijanakabhāvaṃ paṭikkhipati.",
  "tika-s0303t:451_7": "Rūpasaddādayo hi pathavīkāyādīhi appaṭibaddhavuttikāti tassa laddhi.",
  "tika-s0303t:451_8": "Yathā pabbatakūṭaṃ kenaci anibbattitaṃ kassaci ca anibbattakaṃ,",
  "tika-s0303t:451_9": "evametepīti āha “kūṭaṭṭhā”ti.",
  "tika-s0303t:451_10": "Yamidaṃ “bījādito aṅkurādi jāyatī”ti vuccati,",
  "tika-s0303t:451_11": "tañca vijjamānameva tato nikkhamati,",
  "tika-s0303t:451_12": "nāvijjamānaṃ,",
  "tika-s0303t:451_13": "aññathā yato kutoci yassa kassaci uppatti siyāti adhippāyo.",
  "tika-s0303t:451_14": "Ṭhitāti nibbikārabhāvena ṭhitā.",
  "tika-s0303t:451_15": "Na calantīti na vikāraṃ āpajjanti.",
  "tika-s0303t:451_16": "Vikārābhāvena hi tesaṃ sattannaṃ kāyānaṃ esikaṭṭhāyiṭṭhitatā.",
  "tika-s0303t:451_17": "Aniñjanañca attano pakatiyā avaṭṭhānameva.",
  "tika-s0303t:451_18": "Tenāha “na vipariṇamantī”ti.",
  "tika-s0303t:451_19": "Avipariṇāmadhammattā eva ca ne aññamaññaṃ na byābādhenti.",
  "tika-s0303t:451_20": "Sati hi vikāraṃ āpādetabbatāya byābādhakatāpi siyā,",
  "tika-s0303t:451_21": "tathā anuggahetabbatāya anuggāhakatāti tadabhāvaṃ dassetuṃ pāḷiyaṃ “nāla”ntiādi vuttaṃ.",
  "tika-s0303t:451_22": "Pathavī eva kāyekadesattā pathavikāyo.",
  "tika-s0303t:451_23": "Jīvasattamānaṃ kāyānaṃ niccatāya nibbikārābhāvato na hantabbatā,",
  "tika-s0303t:451_24": "na ghāṭetabbatā cāti neva koci hantā ghātetā vā.",
  "tika-s0303t:451_25": "Tenāha “sattannantvevā”tiādi.",
  "tika-s0303t:451_26": "Yadi koci hantā natthi,",
  "tika-s0303t:451_27": "kathaṃ satthappahāroti āha “yathā muggarāsiādīsū”tiādi.",
  "tika-s0303t:451_28": "Kevalaṃ saññāmattameva hoti,",
  "tika-s0303t:451_29": "na ghātanādi,",
  "tika-s0303t:451_30": "paramatthato sattannantveva kāyānaṃ avikopanīyabhāvatoti adhippāyo.",
  "tika-s0303t:452_0": "Pamukhayonīnanti manussatiracchānādīsu khattiyabrāhmaṇādisīhabyagghādivasena padhānayonīnaṃ.",
  "tika-s0303t:452_1": "Saṭṭhisatāni chasahassāni.",
  "tika-s0303t:452_2": "“Pañca ca kammuno satānī”ti padassa atthadassanaṃ “pañca kammasatāni cā”ti.",
  "tika-s0303t:452_3": "Eseva nayoti iminā “kevalaṃ takkamattena niratthakadiṭṭhiṃ dīpetī”ti imameva atthaṃ atidisati.",
  "tika-s0303t:452_4": "Ettha ca takkamattakenāti iminā yasmā takkikā niraṅkusatāya parikappanassa yaṃ kiñci attano parikappitaṃ",
  "tika-s0303t:452_5": "sārato maññamānā tatheva abhinivissa takkadiṭṭhigāhaṃ gaṇhanti,",
  "tika-s0303t:452_6": "tasmā na tesaṃ diṭṭhivatthūsu viññūhi vicāraṇā kātabbāti dasseti.",
  "tika-s0303t:452_7": "Kecīti uttaravihāravāsino.",
  "tika-s0303t:452_8": "Te hi “pañca kammānīti cakkhusotaghānajivhākāyā,",
  "tika-s0303t:452_9": "imāni pañcindriyāni ‘pañca kammānīti paññāpentī”ti vadanti.",
  "tika-s0303t:452_10": "Kammanti laddhīti oḷārikabhāvato paripuṇṇakammanti laddhi.",
  "tika-s0303t:452_11": "Manokammaṃ anoḷārikattā upaḍḍhakammanti laddhīti yojanā.",
  "tika-s0303t:452_12": "“Dvāsaṭṭhipaṭipadā”ti vattabbe sabhāvaniruttiṃ ajānantā “dvaṭṭhipaṭipadā”ti vadanti.",
  "tika-s0303t:452_13": "Ekasmiṃ kappeti ekasmiṃ mahākappe.",
  "tika-s0303t:452_14": "Tatthāpi ca vivaṭṭaṭṭhāyisaññite ekasmiṃ asaṅkhyeyyakappe.",
  "tika-s0303t:453_0": "Urabbhe hanantīti orabbhikā.",
  "tika-s0303t:453_1": "Evaṃ sūkarikādayo veditabbā.",
  "tika-s0303t:453_2": "Luddāti aññepi ye keci māgavikanesādādayo,",
  "tika-s0303t:453_3": "te pāpakammapasutatāya kaṇhābhijātīti vadanti.",
  "tika-s0303t:453_4": "Bhikkhūti buddhasāsane bhikkhū.",
  "tika-s0303t:453_5": "Te kira “sacchandarāgā paribhuñjantī”ti adhippāyena catūsu paccayesu kaṇṭake pakkhipitvā khādantīti vadanti.",
  "tika-s0303t:453_6": "Kasmāti ce?",
  "tika-s0303t:453_7": "Yasmā te paṇītapaṇīte paccaye paṭisevantīti tassa micchāgāho.",
  "tika-s0303t:453_8": "Ñāyaladdhepi paccaye paribhuñjamānā ājīvakasamayassa vilomagāhitāya paccayesu kaṇṭake pakkhipitvā khādanti nāmāti vadantīti apare.",
  "tika-s0303t:453_9": "Eke pabbajitā,",
  "tika-s0303t:453_10": "ye visesato attakilamathānuyogamanuyuttā.",
  "tika-s0303t:453_11": "Tathā hi te kaṇṭake vattantā viya hontīti kaṇṭakavuttikāti vuttā.",
  "tika-s0303t:453_12": "Ṭhatvā bhuñjananahānapaṭikkhepādivatasamāyogena paṇḍaratarā.",
  "tika-s0303t:453_13": "Acelakasāvakāti ājīvakasāvake vadati.",
  "tika-s0303t:453_14": "Te kira ājīvakasamaye ājīvakaladdhiyā daḷhagāhitāya nigaṇṭhehipi paṇḍaratarā.",
  "tika-s0303t:453_15": "Nandādayo kira tathārūpaṃ ājīvakapaṭipattiṃ ukkaṃsaṃ pāpetvā ṭhitā,",
  "tika-s0303t:453_16": "tasmā nigaṇṭhehi ājīvakasāvakehi ca paṇḍaratarā vuttā.",
  "tika-s0303t:453_17": "Paramasukkābhijātīti ayaṃ tesaṃ laddhi.",
  "tika-s0303t:454_0": "Purisabhūmiyoti padhānapuggalena niddeso.",
  "tika-s0303t:454_1": "Itthīnampetā bhūmiyo icchanteva.",
  "tika-s0303t:454_2": "Bhikkhu ca pannakotiādi tesaṃ pāḷi eva.",
  "tika-s0303t:454_3": "Tattha pannakoti bhikkhāya vicaraṇako,",
  "tika-s0303t:454_4": "tesaṃ vā paṭipattiyā paṭipannako.",
  "tika-s0303t:454_5": "Jinoti jiṇṇo jarāvasena hīnadhātuko,",
  "tika-s0303t:454_6": "attano vā paṭipattiyā paṭipakkhe jinitvā ṭhito.",
  "tika-s0303t:454_7": "So kira tathābhūto dhammampi kassaci na katheti.",
  "tika-s0303t:454_8": "Tenāha “na kiñci āhā”ti.",
  "tika-s0303t:454_9": "Niṭṭhuhanādivippakāre kenaci katepi khamanavasena na kiñci vadatīti vadanti.",
  "tika-s0303t:454_10": "Alābhinti “so na kumbhimukhā paṭiggaṇhātī”tiādinā nayena vuttaalābhahetusamāyogena alābhiṃ.",
  "tika-s0303t:454_11": "Tato eva jighacchādubbalyaparetatāya sayanaparāyaṇaṃ samaṇaṃ pannabhūmīti vadanti.",
  "tika-s0303t:455_0": "Ājīvavuttisatānīti sattānaṃ ājīvabhūtāni jīvikāvuttisatāni.",
  "tika-s0303t:455_1": "Pasuggahaṇena eḷakajāti gahitā,",
  "tika-s0303t:455_2": "migaggahaṇena rurugavayādisabbamigajāti.",
  "tika-s0303t:455_3": "Bahū devāti cātumahārājikādibrahmakāyikādivasena tesaṃ antarabhedavasena bahū devā.",
  "tika-s0303t:455_4": "Tattha cātumahārājikānaṃ ekacce antarabhedā mahāsamayasuttavasena dīpetabbā.",
  "tika-s0303t:455_5": "Manussāpi anantāti dīpadesakulavaṃsājīvādivibhāgena manussāpi anantabhedā.",
  "tika-s0303t:455_6": "Pisācā eva pesācā,",
  "tika-s0303t:455_7": "te mahantamahantā ajagarapetādayo.",
  "tika-s0303t:455_8": "Chaddantadahamandākiniyo kuḷīramucalindanāmena vadanti.",
  "tika-s0303t:456_0": "Pavuṭāti sabbagaṇṭhikā.",
  "tika-s0303t:456_1": "Paṇḍitopi…pe…",
  "tika-s0303t:456_2": "uddhaṃ na gacchati. Kasmā?",
  "tika-s0303t:456_3": "Sattānaṃ saṃsaraṇakālassa niyatabhāvato.",
  "tika-s0303t:457_0": "Aparipakkaṃ saṃsaraṇanimittaṃ sīlādinā paripāceti nāma sīghaṃyeva visuddhippattiyā.",
  "tika-s0303t:457_1": "Paripakkaṃ kammaṃ phussa phussa patvā patvā kāle paripakkabhāvāpādanena byantī karoti nāma.",
  "tika-s0303t:457_2": "Suttaguḷeti suttavaṭṭiyaṃ.",
  "tika-s0303t:457_3": "Nibbeṭhiyamānameva paletīti upamāya sattānaṃ saṃsāro anukkamena khīyateva,",
  "tika-s0303t:457_4": "na tassa vaḍḍhīti dasseti paricchinnarūpattā.",
  "tika-s0303t:457_5": "Nibbeṭhiyamānameva suttaguḷaṃ gacchatīti vuccati.",
  "tika-s0303t:457_6": "Tañca kho suttapamāṇena,",
  "tika-s0303t:457_7": "sutte pana asati kuto gacchati suttaguḷaṃ. Tenāha –",
  "tika-s0303t:457_8": "“sutte khīṇe na gacchatī”ti.",
  "tika-s0303t:457_9": "Tattheva tiṭṭhati suttapariyantanti adhippāyo.",
  "tika-s0303t:457_10": "Kālavasenāti attani veṭhetvā ṭhitaṃ sukhadukkhaṃ yathāvuttassa kālassa vasena nibbeṭhiyamāno bālo ca paṇḍito ca paleti gacchati,",
  "tika-s0303t:457_11": "nātikkamati saṃsāraṃ.",
  "tika-s0303t:458_0": "Mahādiṭṭhisuttādivaṇṇanā niṭṭhitā.",
  "tika-s0303t:459_0": "11-18. Antavāsuttādivaṇṇanā",
  "tika-s0303t:460_0": "216- 223.",
  "tika-s0303t:460_1": "Ekato vaḍḍhitanimittanti ekapassena vaḍḍhitaṃ kasiṇanimittaṃ.",
  "tika-s0303t:460_2": "Gāhenāti lābhī jhānacakkhunā passitvā gahaṇena.",
  "tika-s0303t:460_3": "Takkenāti na lābhī takkamattena.",
  "tika-s0303t:460_4": "Uppannadiṭṭhīti “loko”ti uppannadiṭṭhi.",
  "tika-s0303t:460_5": "Sabbato vaḍḍhitanti samantato appamāṇakasiṇanimittaṃ.",
  "tika-s0303t:460_6": "Ekamevāti “ekameva vatthū”ti uppannadiṭṭhi.",
  "tika-s0303t:460_7": "Aṭṭhārasa veyyākaraṇānīti veyyākaraṇalakkhaṇappattāni aṭṭhārasa suttāni.",
  "tika-s0303t:460_8": "Ekaṃ gamananti ekaṃ veyyākaraṇagamanaṃ.",
  "tika-s0303t:461_0": "Antavāsuttādivaṇṇanā niṭṭhitā.",
  "tika-s0303t:462_0": "2. Dutiyagamanādivaggavaṇṇanā",
  "tika-s0303t:463_0": "224- 301.",
  "tika-s0303t:463_1": "Dukkhavasena vuttanti “iti kho,",
  "tika-s0303t:463_2": "bhikkhave,",
  "tika-s0303t:463_3": "dukkhe sati dukkhaṃ upādāyā”tiādidukkhavasena vuttaṃ.",
  "tika-s0303t:463_4": "Tādisameva dutiyaṃ veyyākaraṇagamanaṃ.",
  "tika-s0303t:463_5": "Tenāha “tatrāpi aṭṭhāraseva veyyākaraṇānī”ti.",
  "tika-s0303t:463_6": "Tehīti “rūpī attā hotī”tiādinayapavattehi veyyākaraṇehi saddhiṃ.",
  "tika-s0303t:463_7": "Tanti dutiyaṃ gamanaṃ.",
  "tika-s0303t:464_0": "Ārammaṇamevāti kasiṇasaṅkhātaṃ ārammaṇameva. Takkisaddena suddhatakkikānaṃ gahaṇaṃ daṭṭhabbaṃ.",
  "tika-s0303t:465_0": "Aniccadukkhavasenāti “yadaniccaṃ,",
  "tika-s0303t:465_1": "taṃ dukkhaṃ,",
  "tika-s0303t:465_2": "tasmiṃ sati tadupādāya evaṃ diṭṭhi uppajjatī”ti vuttaaniccadukkhavasenāti.",
  "tika-s0303t:465_3": "Tehiyevāti dutiye peyyāle vuttappakārehiyeva.",
  "tika-s0303t:465_4": "Tiparivaṭṭavasenāti tehiyeva chabbīsatiyā suttehi catutthapeyyāle tiparivaṭṭavasena vuttoti yojanā.",
  "tika-s0303t:466_0": "Dutiyagamanādivaggavaṇṇanā niṭṭhitā.",
  "tika-s0303t:467_0": "Sāratthappakāsiniyā saṃyuttanikāya-aṭṭhakathāya",
  "tika-s0303t:468_0": "Diṭṭhisaṃyuttavaṇṇanāya līnatthappakāsanā samattā.",
  "tika-s0303t:469_0": "4. Okkantasaṃyuttaṃ",
  "tika-s0303t:470_0": "1-10. Cakkhusuttādivaṇṇanā",
  "tika-s0303t:471_0": "302- 311.",
  "tika-s0303t:471_1": "Saddhādhimokkhanti saddahanavasena pavattaṃ adhimokkhaṃ,",
  "tika-s0303t:471_2": "na sanniṭṭhānamattavasena pavattaṃ adhimokkhaṃ.",
  "tika-s0303t:471_3": "Dassanampi sammattaṃ,",
  "tika-s0303t:471_4": "taṃsijjhānavasena pavattaniyāmo sammattaniyāmo,",
  "tika-s0303t:471_5": "ariyamaggo.",
  "tika-s0303t:471_6": "Anantarāyataṃ dīpeti kappavināsapaṭibhāgena pavattattā.",
  "tika-s0303t:471_7": "Tathā cāha “tenevāhā”tiādi.",
  "tika-s0303t:471_8": "Kappasīsena bhājanalokaṃ vadati.",
  "tika-s0303t:471_9": "So hi uḍḍayhati, na kappo,",
  "tika-s0303t:471_10": "uḍḍayhanavelāti jhāyanavelā.",
  "tika-s0303t:471_11": "Ṭhito kappo ṭhitakappo,",
  "tika-s0303t:471_12": "so assa atthīti ṭhitakappī,",
  "tika-s0303t:471_13": "kappaṃ ṭhapetuṃ samatthoti attho.",
  "tika-s0303t:471_14": "Olokananti saccābhisamayasaṅkhātaṃ dassanaṃ.",
  "tika-s0303t:471_15": "Khamanti sahanti,",
  "tika-s0303t:471_16": "ñāyantīti attho.",
  "tika-s0303t:472_0": "Cakkhusuttādivaṇṇanā niṭṭhitā.",
  "tika-s0303t:473_0": "Okkantasaṃyuttavaṇṇanā niṭṭhitā.",
  "tika-s0303t:474_0": "5. Uppādasaṃyuttavaṇṇanā",
  "tika-s0303t:475_0": "312-321. Sabbaṃ pākaṭameva apubbassa abhāvato.",
  "tika-s0303t:476_0": "Uppādasaṃyuttavaṇṇanā niṭṭhitā.",
  "tika-s0303t:477_0": "6. Kilesasaṃyuttavaṇṇanā",
  "tika-s0303t:478_0": "322- 331.",
  "tika-s0303t:478_1": "Esoti cakkhusmiṃ chandarāgo.",
  "tika-s0303t:478_2": "Upecca kilesetīti upakkileso.",
  "tika-s0303t:478_3": "Cittassāti sāmaññavacanaṃ anicchanto codako “kataracittassā”ti āha.",
  "tika-s0303t:478_4": "Itaro kāmaṃ upatāpanamalīnabhāvakaraṇavasena upakkileso lokuttarassa natthi,",
  "tika-s0303t:478_5": "vibādhanaṭṭho pana attheva uppattinivāraṇatoti adhippāyenāha “catubhūmakacittassā”ti.",
  "tika-s0303t:478_6": "Codako “tebhūmakā”tiādinā attano adhippāyaṃ vivarati,",
  "tika-s0303t:478_7": "itaro “uppattinivāraṇato”tiādinā.",
  "tika-s0303t:478_8": "Ariyaphalapaṭippassaddhipahānavasena pavattiyā sabbasaṃkilesato nikkhantattā nekkhammaṃ,",
  "tika-s0303t:478_9": "magganibbānānaṃ pana nekkhammabhāvo ukkaṃsato gahito evāti āha “nekkhammaninnanti navalokuttaradhammaninna”nti.",
  "tika-s0303t:478_10": "Abhijānitvāti abhimukhabhāvena jānitvā.",
  "tika-s0303t:478_11": "Sacchikātabbesūti paccakkhakātabbesu.",
  "tika-s0303t:478_12": "Chaḷabhiññādhammesūti ariyamaggasampayuttadhammesu.",
  "tika-s0303t:479_0": "Kilesasaṃyuttavaṇṇanā niṭṭhitā.",
  "tika-s0303t:480_0": "7. Sāriputtasaṃyuttaṃ",
  "tika-s0303t:481_0": "1-9. Vivekajasuttādivaṇṇanā",
  "tika-s0303t:482_0": "332- 340.",
  "tika-s0303t:482_1": "Na evaṃ hotīti ettha “ahaṃ samāpajjāmī”ti vā,",
  "tika-s0303t:482_2": "“ahaṃ samāpanno”ti vā mā hotu tadā tādisābhogābhāvato.",
  "tika-s0303t:482_3": "“Ahaṃ vuṭṭhito”ti pana kasmā na hotīti?",
  "tika-s0303t:482_4": "Sabbathāpi na hotveva ahaṅkārassa sabbaso pahīnattā.",
  "tika-s0303t:483_0": "Vivekajasuttādivaṇṇanā niṭṭhitā.",
  "tika-s0303t:484_0": "10. Sūcimukhīsuttavaṇṇanā",
  "tika-s0303t:485_0": "341.",
  "tika-s0303t:485_1": "Tasmiṃ vacane paṭikkhitteti –",
  "tika-s0303t:485_2": "“adhomukho bhuñjasī”ti paribbājikāya vuttavacane –",
  "tika-s0303t:485_3": "“na khvāhaṃ bhaginī”ti paṭikkhitte.",
  "tika-s0303t:485_4": "Vādanti dosaṃ.",
  "tika-s0303t:485_5": "Ubbhamukhoti uparimukho.",
  "tika-s0303t:485_6": "Puratthimādikā catasso disā.",
  "tika-s0303t:485_7": "Dakkhiṇapuratthimādikā catasso vidisā.",
  "tika-s0303t:486_0": "Ārāmaārāmavatthuādīsu bhūmiparikammabījābhisaṅkharaṇādipaṭisaṃyuttā vijjā vatthuvijjā,",
  "tika-s0303t:486_1": "tassā pana micchājīvabhāvaṃ dassetuṃ “tesa”ntiādi vuttaṃ.",
  "tika-s0303t:486_2": "Tesaṃ tesaṃ attano paccayadāyakānaṃ.",
  "tika-s0303t:486_3": "Tattha tattha gamananti tesaṃ sāsanaharaṇavasena taṃ taṃ gāmantaradesantaraṃ.",
  "tika-s0303t:486_4": "Evamārocesīti attukkaṃsanaparavambhanarahitaṃ kaṇṇasukhaṃ pemanīyaṃ hadayaṅgamaṃ therassa dhammakathaṃ",
  "tika-s0303t:486_5": "sutvā pasannamānasā evaṃ “dhammikaṃ samaṇā sakyaputtiyā”tiādinā sāsanassa guṇasaṃkittanavācaṃ kulānaṃ ārocesi.",
  "tika-s0303t:487_0": "Sūcimukhīsuttavaṇṇanā niṭṭhitā.",
  "tika-s0303t:488_0": "Sāriputtasaṃyuttavaṇṇanā niṭṭhitā.",
  "tika-s0303t:489_0": "8. Nāgasaṃyuttaṃ",
  "tika-s0303t:490_0": "1. Suddhikasuttavaṇṇanā",
  "tika-s0303t:491_0": "342.",
  "tika-s0303t:491_1": "Aṇḍajāti aṇḍe jātā.",
  "tika-s0303t:491_2": "Vatthikoseti vatthikosasaññite jarāyupuṭe jātā.",
  "tika-s0303t:491_3": "Saṃsedeti saṃsinne kilinnaṭṭhāne uppannā.",
  "tika-s0303t:491_4": "Upapatitvā viyāti kutocipi avapatitvā viya nibbattā.",
  "tika-s0303t:491_5": "Puggalānanti tathā vinetabbapuggalānaṃ.",
  "tika-s0303t:492_0": "Suddhikasuttavaṇṇanā niṭṭhitā.",
  "tika-s0303t:493_0": "2-50. Paṇītatarasuttādivaṇṇanā",
  "tika-s0303t:494_0": "343- 391.",
  "tika-s0303t:494_1": "Vissaṭṭhakāyāti “ye cammena vā rudhirena vā aṭṭhinā vā atthikā,",
  "tika-s0303t:494_2": "te sabbaṃ gaṇhantū”ti tattha nirapekkhacittatāya adhiṭṭhitasīlatāya pariccattasarīrā.",
  "tika-s0303t:494_3": "Duvidhakārinoti “kālena kusalaṃ,",
  "tika-s0303t:494_4": "kālena akusala”nti evaṃ kusalākusalakārino.",
  "tika-s0303t:494_5": "Saha byayati pavattatīti sahabyo, sahacāro.",
  "tika-s0303t:494_6": "Tassa bhāvo sahabyatā,",
  "tika-s0303t:494_7": "taṃ sahabyataṃ.",
  "tika-s0303t:494_8": "Adanīyato annaṃ.",
  "tika-s0303t:494_9": "Khādanīyato khajjaṃ.",
  "tika-s0303t:494_10": "Pātabbato pānaṃ.",
  "tika-s0303t:494_11": "Nivasanīyato vatthaṃ.",
  "tika-s0303t:494_12": "Nivasitabbaṃ nivāsanaṃ.",
  "tika-s0303t:494_13": "Parivaritabbaṃ pāvuraṇaṃ.",
  "tika-s0303t:494_14": "Yānti tenāti yānaṃ,",
  "tika-s0303t:494_15": "upāhanādiyānāni.",
  "tika-s0303t:494_16": "Ādisaddena vayhasivikādīnaṃ saṅgaho.",
  "tika-s0303t:494_17": "Chattampi parissayātapadukkhaparirakkhaṇena maggagamanasādhananti katvā “chattupāhana”ntiādi vuttaṃ.",
  "tika-s0303t:494_18": "Tena vuttaṃ “yaṃ kiñci gamanapaccaya”nti.",
  "tika-s0303t:494_19": "Patthanaṃ katvā…pe…",
  "tika-s0303t:494_20": "tattha nibbattanti campeyyanāgarājā viyāti daṭṭhabbaṃ.",
  "tika-s0303t:495_0": "Paṇītatarasuttādivaṇṇanā niṭṭhitā.",
  "tika-s0303t:496_0": "Nāgasaṃyuttavaṇṇanā niṭṭhitā.",
  "tika-s0303t:497_0": "9. Supaṇṇasaṃyuttavaṇṇanā",
  "tika-s0303t:498_0": "392- 437.",
  "tika-s0303t:498_1": "Pattānanti ubhosu pakkhesu pattānaṃ.",
  "tika-s0303t:498_2": "Vaṇṇavantatāyāti atisayena vicittavaṇṇatāya.",
  "tika-s0303t:498_3": "Atisayattho hi ayaṃ vanta- saddo.",
  "tika-s0303t:498_4": "Purimanayenāti nāgasaṃyutte paṭhamasutte vuttanayena.",
  "tika-s0303t:498_5": "Uddharantīti samuddato uddharanti,",
  "tika-s0303t:498_6": "pathavantarapabbatantarato pana tesaṃ uddharaṇaṃ dukkarameva.",
  "tika-s0303t:498_7": "Paṇītatareti balena paṇītatare,",
  "tika-s0303t:498_8": "balavanteti attho.",
  "tika-s0303t:498_9": "Anuddharaṇīyanāgāti ānubhāvamahantatāya ca vasanaṭṭhānaviduggatāya ca uddharituṃ asakkuṇeyyā nāgā.",
  "tika-s0303t:498_10": "Te “sattavidhā”ti vatvā sarūpato vasanaṭṭhānato ca dassento “kambalassatarā”tiādimāha.",
  "tika-s0303t:498_11": "Tattha kambalassatarā dhataraṭṭhāti ime jātivasena vuttā.",
  "tika-s0303t:498_12": "Sattasīdantaravāsinoti sattavidhasīdasamuddavāsino.",
  "tika-s0303t:498_13": "Pathaviṭṭhakāti pathavantaravāsino,",
  "tika-s0303t:498_14": "tathā pabbataṭṭhakā.",
  "tika-s0303t:498_15": "Te ca vimānavāsino.",
  "tika-s0303t:498_16": "Te nāge koci supaṇṇo uddharituṃ na sakkotīti sambandho.",
  "tika-s0303t:498_17": "Sesanti “kāyena dvayakārino”tiādīsu yaṃ vattabbaṃ,",
  "tika-s0303t:498_18": "taṃ sabbaṃ nāgasaṃyutte vuttanayameva,",
  "tika-s0303t:498_19": "tattha ca vuttanayeneva attho veditabboti adhippāyo.",
  "tika-s0303t:499_0": "Supaṇṇasaṃyuttavaṇṇanā niṭṭhitā.",
  "tika-s0303t:500_0": "10. Gandhabbakāyasaṃyuttavaṇṇanā",
  "tika-s0303t:501_0": "438- 549.",
  "tika-s0303t:501_1": "Mūlagandhādibhedaṃ gandhaṃ avanti apayuñjantīti gandhabbā,",
  "tika-s0303t:501_2": "tesaṃ kāyo samūho gandhabbakāyo,",
  "tika-s0303t:501_3": "gandhabbadevanikāyo.",
  "tika-s0303t:501_4": "Cātumahārājikesu ekiyāva te daṭṭhabbā,",
  "tika-s0303t:501_5": "tappariyāpannatāya tattha vā niyuttāti gandhabbakāyikā.",
  "tika-s0303t:501_6": "Tesaṃ tesaṃ rukkhagacchalatānaṃ mūlaṃ paṭicca pavatto gandho mūlagandho,",
  "tika-s0303t:501_7": "tasmiṃ mūlagandhe.",
  "tika-s0303t:501_8": "Adhivatthāti mūlagandhaṃ adhiṭṭhāya,",
  "tika-s0303t:501_9": "abhibhuyya vā vasantā.",
  "tika-s0303t:501_10": "Esa nayo sesesupi.",
  "tika-s0303t:501_11": "Taṃ nissāyāti taṃ mūlagandhaṃ rukkhaṃ paccayaṃ katvā nibbattā.",
  "tika-s0303t:501_12": "Na kevalaṃ tattha gandho eva,",
  "tika-s0303t:501_13": "mūlameva vā tesaṃ paccayoti dassento “so hī”tiādimāha.",
  "tika-s0303t:501_14": "Upakappatīti nivāsaṭṭhānabhāvena viniyuñjati.",
  "tika-s0303t:501_15": "Gandhagandheti gandhānaṃ gandhasamudāye.",
  "tika-s0303t:501_16": "Mūlādigandhānaṃ gandheti mūlādigataavayavagandhānaṃ gandhe,",
  "tika-s0303t:501_17": "timūlādigatasamudāyabhūteti attho.",
  "tika-s0303t:501_18": "Pubbe hi “mūlagandhe”tiādinā rukkhānaṃ avayavagandho gahito,",
  "tika-s0303t:501_19": "idha pana sabbaso gahitattā samudāyagandho veditabbo.",
  "tika-s0303t:501_20": "Tenāha “yassa hi rukkhassā”tiādi.",
  "tika-s0303t:501_21": "Soti so sabbo mūlādigato gandho gandhasamudāyo idha gandhagandho nāma.",
  "tika-s0303t:501_22": "Tassa gandhassa gandheti tassa samudāyagandhassa tathābhūte gandhe.",
  "tika-s0303t:501_23": "Sarikkhaṃ sadisaṃ paṭidānaṃ etissāti sarikkhadānaṃ, patthanā.",
  "tika-s0303t:501_24": "Yathādhippetaphalāni sarikkhadānattāva adhippetaphalaṃ dentu,",
  "tika-s0303t:501_25": "asarikkhadānaṃ kathanti?",
  "tika-s0303t:501_26": "Tampi detiyeva puññassa sabbakāmadadattāti āha “asarikkhadānampī”tiādi.",
  "tika-s0303t:502_0": "Gandhabbakāyasaṃyuttavaṇṇanā niṭṭhitā.",
  "tika-s0303t:503_0": "11. Valāhakasaṃyuttavaṇṇanā",
  "tika-s0303t:504_0": "550- 606.",
  "tika-s0303t:504_1": "Lokaṃ vālentā saṃvarantā chādentā ahanti pariyesantīti valāhā,",
  "tika-s0303t:504_2": "devaputtā.",
  "tika-s0303t:504_3": "Tesaṃ samūho valāhakadevakāyoti āha “valāhakakāyikā”tiādi.",
  "tika-s0303t:504_4": "Sītakaraṇavalāhakāti sītaharaṇavalāhakā.",
  "tika-s0303t:504_5": "Sesapadesūti uṇhavalāhakādipadesu.",
  "tika-s0303t:504_6": "Eseva nayoti “uṇhakaraṇavalāhakā”tiādinā attho veditabbo.",
  "tika-s0303t:504_7": "Cittaṭṭhapananti “sītaṃ hotū”ti evaṃ cittassa uppādanaṃ.",
  "tika-s0303t:504_8": "Vassāneti vassakāle.",
  "tika-s0303t:504_9": "Utusamuṭṭhānamevāti pākatikasītamevāti attho.",
  "tika-s0303t:504_10": "Uṇhepīti uṇhakāle.",
  "tika-s0303t:504_11": "Abbhamaṇḍapoti maṇḍapasadisaabbhapaṭalavitānamāha.",
  "tika-s0303t:504_12": "Abbhaṃ uppajjatīti tahaṃ tahaṃ paṭalaṃ uṭṭhahati.",
  "tika-s0303t:504_13": "Abbheyevāti abbhakāle eva,",
  "tika-s0303t:504_14": "vassāneti attho.",
  "tika-s0303t:504_15": "Atiabbhanti satapaṭalasahassapaṭalaṃ hutvā abbhuṭṭhānaṃ.",
  "tika-s0303t:504_16": "Cittavesākhamāsesūti vasantakālaṃ sandhāyāha.",
  "tika-s0303t:504_17": "Tadā hi viddho vigatavalāhako devo bhavituṃ yutto.",
  "tika-s0303t:504_18": "Uttaradakkhiṇādīti ādi-",
  "tika-s0303t:504_19": "saddena pacchimavātādiṃ saṅgaṇhāti.",
  "tika-s0303t:504_20": "Pakativātoti pakatiyā sabhāvena vāyanakavāto.",
  "tika-s0303t:504_21": "Taṃ utusamuṭṭhānamevāti āhārūpajīvīnaṃ sattānaṃ sādhāraṇakammūpanissayautusamuṭṭhānameva.",
  "tika-s0303t:504_22": "Esa nayo utusamuṭṭhānasītuṇhavātesupi.",
  "tika-s0303t:504_23": "Tampi hi āhārūpajīvīnaṃ sattānaṃ sādhāraṇakammūpanissayamevāti.",
  "tika-s0303t:505_0": "Gītanti meghagītaṃ.",
  "tika-s0303t:505_1": "Saccakiriyāyāti tādisānaṃ purisavisesānaṃ saccādhiṭṭhānena.",
  "tika-s0303t:505_2": "Iddhibalenāti iddhimantānaṃ iddhiānubhāvena.",
  "tika-s0303t:505_3": "Vināsameghenāti kappavināsakameghena.",
  "tika-s0303t:505_4": "Aññenapi kaṇhapāpikasattānaṃ pāpakammapaccayā uppannavināsameghena vuṭṭhena so so deso vinassateva.",
  "tika-s0303t:506_0": "Valāhakasaṃyuttavaṇṇanā niṭṭhitā.",
  "tika-s0303t:507_0": "12. Vacchagottasaṃyuttavaṇṇanā",
  "tika-s0303t:508_0": "607- 661.",
  "tika-s0303t:508_1": "Aññāṇāti aññāṇahetu,",
  "tika-s0303t:508_2": "saccapaṭicchādakasammohahetūti attho.",
  "tika-s0303t:508_3": "Aṭṭhakathāyaṃ pana imameva atthaṃ hetuatthena karaṇavacanena dassetuṃ “aññāṇenā”ti vuttaṃ.",
  "tika-s0303t:508_4": "Sabbānīti “aññāṇā adassanā anabhisamayā”tiādīni padāni ekādasasu suttesu āgatāni,",
  "tika-s0303t:508_5": "pañcapaññāsa veyyākaraṇāni vuttāni suttesu pañcannaṃ khandhānaṃ vasena veyyākaraṇassa āgatattā.",
  "tika-s0303t:509_0": "Vacchagottasaṃyuttavaṇṇanā niṭṭhitā.",
  "tika-s0303t:510_0": "13. Jhānasaṃyuttaṃ",
  "tika-s0303t:511_0": "1. Samādhimūlakasamāpattisuttavaṇṇanā",
  "tika-s0303t:512_0": "662.",
  "tika-s0303t:512_1": "Samādhikusaloti samādhismiṃ kusalo.",
  "tika-s0303t:512_2": "Tayidaṃ samādhikosallattaṃ saha jhānaṅgayogena catubbidho jhānasamādhi,",
  "tika-s0303t:512_3": "tasmā taṃ taṃ vibhāgaṃ jānantassa siddhaṃ hotīti āha –",
  "tika-s0303t:512_4": "“paṭhamaṃ jhāna”ntiādi.",
  "tika-s0303t:512_5": "Tattha vitakkavicārapītisukhekaggatāvasena paṭhamaṃ pañcaṅgikaṃ,",
  "tika-s0303t:512_6": "pītisukhekaggatāvasena dutiyaṃ tivaṅgikaṃ,",
  "tika-s0303t:512_7": "sukhekaggatāvasena tatiyaṃ duvaṅgikaṃ,",
  "tika-s0303t:512_8": "upekkhekaggatāvasena catutthaṃ duvaṅgikamevāti evaṃ tasmiṃ tasmiṃ jhāne taṃtaṃaṅgānaṃ vavatthāne kusalo.",
  "tika-s0303t:512_9": "Samāpattikusaloti samāpajjane kusalo.",
  "tika-s0303t:512_10": "Hāsetvāti tosetvā.",
  "tika-s0303t:512_11": "Kallaṃ katvāti samādhānassa paṭipakkhadhammānaṃ dūrīkaraṇena sahakārīkāraṇañca samādhānena samāpajjane cittaṃ samatthaṃ katvā.",
  "tika-s0303t:512_12": "Sesapadānīti sesā tayo koṭṭhāsā.",
  "tika-s0303t:512_13": "Tatiyādīsu nayesu akusalopi jhānatthāya paṭipannattā “jhāyītevā”ti vutto.",
  "tika-s0303t:513_0": "Samādhimūlakasamāpattisuttavaṇṇanā niṭṭhitā.",
  "tika-s0303t:514_0": "2-55. Samādhimūlakaṭhitisuttādivaṇṇanā",
  "tika-s0303t:515_0": "663- 716.",
  "tika-s0303t:515_1": "Dutiyādisuttesu ṭhitikusaloti ettha antogadhahetuattho ṭhiti- saddo,",
  "tika-s0303t:515_2": "tasmiñca pana kusaloti atthoti āha –",
  "tika-s0303t:515_3": "“jhānaṃ ṭhapetuṃ akusalo”ti.",
  "tika-s0303t:515_4": "Sattaṭṭhaaccharāmattanti sattaṭṭhaaccharāmattaṃ khaṇaṃ jhānaṃ ṭhapetuṃ na sakkoti adhiṭṭhānavasībhāvassa anipphāditattā.",
  "tika-s0303t:515_5": "Yathāparicchedena kālena vuṭṭhātuṃ na sakkoti vuṭṭhānavasībhāvassa anipphāditattā.",
  "tika-s0303t:515_6": "Kallaṃ jātaṃ assāti kallitaṃ,",
  "tika-s0303t:515_7": "tasmiṃ kallite kallitabhāvena kasiṇārammaṇesu “idaṃ nāma asukassā”ti visayavasena samāpajjituṃ asakkonto na samādhismiṃ ārammaṇakusalo.",
  "tika-s0303t:515_8": "Na samādhismiṃ gocarakusaloti samādhismiṃ nipphāditabbe tassa gocare kammaṭṭhānasaññite pavattiṭṭhāne",
  "tika-s0303t:515_9": "bhikkhācāragocare ca satisampajaññavirahito akusalo.",
  "tika-s0303t:515_10": "Keci pana “kammaṭṭhānagocaro paṭhamajjhānādikaṃ,",
  "tika-s0303t:515_11": "‘evaṃ samāpajjitabbaṃ,",
  "tika-s0303t:515_12": "evaṃ bahulīkātabba’nti ajānanto tattha akusalo nāmā”ti vadanti.",
  "tika-s0303t:515_13": "Kammaṭṭhānaṃ abhinīharitunti kammaṭṭhānaṃ visesabhāgiyatāya abhinīharituṃ akusalo.",
  "tika-s0303t:515_14": "Sakkaccakārīti cittīkārī.",
  "tika-s0303t:515_15": "Sātaccakārīti niyatakārī.",
  "tika-s0303t:515_16": "Samādhissa upakārakadhammāti appanākosallā.",
  "tika-s0303t:515_17": "Samāpattiādīhīti ādi-",
  "tika-s0303t:515_18": "saddena sakkaccakāripadādīnaṃyeva saṅgaho daṭṭhabbo catukkānaṃ vuttattā.",
  "tika-s0303t:515_19": "Tenāha “yojetvā catukkā vuttā”ti.",
  "tika-s0303t:515_20": "Lokiyajjhānavaseneva kathitaṃ “samādhikusalo”tiādinā nayena desanāya pavattattā.",
  "tika-s0303t:515_21": "Na hi lokuttaradhammesu akosallaṃ nāma labbhati.",
  "tika-s0303t:515_22": "Yadi akosallaṃ,",
  "tika-s0303t:515_23": "na kusalasaddena visesitabbatā siyāti.",
  "tika-s0303t:516_0": "Samādhimūlakaṭhitisuttādivaṇṇanā niṭṭhitā.",
  "tika-s0303t:517_0": "Jhānasaṃyuttavaṇṇanā niṭṭhitā.",
  "tika-s0303t:518_0": "Niṭṭhitā ca sāratthappakāsiniyā",
  "tika-s0303t:519_0": "Saṃyuttanikāya-aṭṭhakathāya khandhavaggavaṇṇanā."
}