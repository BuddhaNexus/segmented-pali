{
  "tika-s0404t19:0_0": "(7) 2. Yamakavaggo",
  "tika-s0404t19:1_0": "1-7. Avijjāsuttādivaṇṇanā",
  "tika-s0404t19:2_0": "61- 67.",
  "tika-s0404t19:2_1": "Dutiyassa paṭhamādīni uttānatthāni.",
  "tika-s0404t19:2_2": "Sattame naḷakapānaketi evaṁnāmake nigame.",
  "tika-s0404t19:2_3": "Pubbe kira amhākaṁ bodhisatto kapiyoniyaṁ nibbatto mahākāyo kapirājā hutvā anekasatavānarasahassaparivuto pabbatapāde vicari,",
  "tika-s0404t19:2_4": "paññavā kho pana hoti mahāpañño.",
  "tika-s0404t19:2_5": "So parisaṁ evaṁ ovadati, “tātā,",
  "tika-s0404t19:2_6": "imasmiṁ pabbatapāde visaphalāni honti,",
  "tika-s0404t19:2_7": "amanussapariggahitā pokkharaṇikā nāma honti,",
  "tika-s0404t19:2_8": "tumhe pubbe khāditapubbāneva phalāni khādatha,",
  "tika-s0404t19:2_9": "pītapubbāneva pānīyāni pivatha,",
  "tika-s0404t19:2_10": "ettha vo paṭipucchitakiccaṁ natthī”ti.",
  "tika-s0404t19:2_11": "Te apītapubbaṁ disvā sahasāva apivitvā samantā paridhāvitvā mahāsattassa āgamanaṁ olokayamānā nisīdiṁsu.",
  "tika-s0404t19:2_12": "Mahāsatto āgantvā “kiṁ, tātā,",
  "tika-s0404t19:2_13": "pānīyaṁ na pivathā”ti āha.",
  "tika-s0404t19:2_14": "Tumhākaṁ āgamanaṁ olokemāti. “Sādhu,",
  "tika-s0404t19:2_15": "tātā”ti samantā padaṁ pariyesamāno otiṇṇapadaṁyeva addasa,",
  "tika-s0404t19:2_16": "na uttiṇṇapadaṁ.",
  "tika-s0404t19:2_17": "Adisvā “saparissayā”ti aññāsi.",
  "tika-s0404t19:2_18": "Tāvadeva ca tattha abhinibbattaamanusso udakaṁ dvedhā katvā uṭṭhāsi –",
  "tika-s0404t19:2_19": "setamukho,",
  "tika-s0404t19:2_20": "nīlakucchi,",
  "tika-s0404t19:2_21": "rattahatthapādo,",
  "tika-s0404t19:2_22": "mahādāṭhiko,",
  "tika-s0404t19:2_23": "vantadāṭho, virūpo,",
  "tika-s0404t19:2_24": "bībhaccho,",
  "tika-s0404t19:2_25": "udakarakkhaso.",
  "tika-s0404t19:2_26": "So evamāha –",
  "tika-s0404t19:2_27": "“kasmā pānīyaṁ na pivatha,",
  "tika-s0404t19:2_28": "madhuraṁ udakaṁ pivatha,",
  "tika-s0404t19:2_29": "kiṁ tumhe etassa vacanaṁ suṇāthā”ti.",
  "tika-s0404t19:2_30": "Mahāsatto āha “tvaṁ adhivattho amanusso”ti? Āmāhanti.",
  "tika-s0404t19:2_31": "“Tvaṁ idha otiṇṇe labhasī”ti āha. Āma,",
  "tika-s0404t19:2_32": "tumhe pana sabbe khādissāmīti.",
  "tika-s0404t19:2_33": "Na sakkhissasi yakkhāti.",
  "tika-s0404t19:2_34": "Pānīyaṁ pana pivissathāti. Āma,",
  "tika-s0404t19:2_35": "pivissāmāti.",
  "tika-s0404t19:2_36": "Evaṁ sante ekampi vānaraṁ na muñcissanti.",
  "tika-s0404t19:2_37": "“Pānīyañca pivissāma,",
  "tika-s0404t19:2_38": "na ca te vasaṁ gamissāmā”ti naḷaṁ āharāpetvā koṭiyaṁ gahetvā dhami.",
  "tika-s0404t19:2_39": "Sabbo ekacchiddo ahosi.",
  "tika-s0404t19:2_40": "Tīre nisīditvāva pānīyaṁ pivi.",
  "tika-s0404t19:2_41": "Sesavānarānampi pāṭiyekkaṁ naḷaṁ āharāpetvā dhamitvā adāsi.",
  "tika-s0404t19:2_42": "Sabbe te passantasseva pānīyaṁ piviṁsu.",
  "tika-s0404t19:2_43": "Vuttampi cetaṁ –",
  "tika-s0404t19:3_0": "“Disvā padamanuttiṇṇaṁ, disvānotaritaṁ padaṁ;",
  "tika-s0404t19:4_0": "Naḷena vāriṁ pissāma, neva maṁ tvaṁ vadhissasī”ti. ;",
  "tika-s0404t19:5_0": "Tato paṭṭhāya yāva ajjadivasā tasmiṁ ṭhāne naḷā ekacchiddāva honti.",
  "tika-s0404t19:5_1": "Imasmiñhi kappe kappaṭṭhiyapāṭihāriyāni nāma cande sasalakkhaṇaṁ,",
  "tika-s0404t19:5_2": "vaṭṭajātake saccakiriyaṭṭhāne aggijālassa āgamanupacchedo,",
  "tika-s0404t19:5_3": "ghaṭīkārassa mātāpitūnaṁ vasanaṭṭhāne anovassanaṁ,",
  "tika-s0404t19:5_4": "pokkharaṇiyā tīre naḷānaṁ ekacchiddabhāvoti.",
  "tika-s0404t19:5_5": "Iti sā pokkharaṇī naḷena pānīyassa pivitattā “naḷakapānakā”ti nāmaṁ labhi.",
  "tika-s0404t19:5_6": "Aparabhāge taṁ pokkharaṇiṁ nissāya nigamo patiṭṭhāsi,",
  "tika-s0404t19:5_7": "tassapi “naḷakapāna”ntveva nāmaṁ jātaṁ.",
  "tika-s0404t19:5_8": "Taṁ pana sandhāya vuttaṁ “naḷakapāne”ti.",
  "tika-s0404t19:5_9": "Palāsavaneti kiṁsukavane.",
  "tika-s0404t19:6_0": "Tuṇhībhūtaṁ tuṇhībhūtanti byāpanicchāyaṁ idaṁ āmeḍitavacananti dassetuṁ “yaṁ yaṁ disa”ntiādi vuttaṁ.",
  "tika-s0404t19:6_1": "Anuviloketvāti ettha anu-",
  "tika-s0404t19:6_2": "saddo “parī”ti iminā samānatthoti āha “tato tato viloketvā”ti.",
  "tika-s0404t19:6_3": "Kasmā āgilāyati koṭisahassahatthināgānaṁ balaṁ dhārentassāti codakassa adhippāyo.",
  "tika-s0404t19:6_4": "Ācariyo panassa “esa saṅkhārānaṁ sabhāvo,",
  "tika-s0404t19:6_5": "yadidaṁ aniccatā.",
  "tika-s0404t19:6_6": "Ye pana aniccā,",
  "tika-s0404t19:6_7": "te ekanteneva udayavayappaṭipīḷitatāya dukkhā eva.",
  "tika-s0404t19:6_8": "Dukkhasabhāvesu tesu satthukāye dukkhuppattiyā ayaṁ paccayo”ti dassetuṁ “bhagavato”tiādi vuttaṁ.",
  "tika-s0404t19:6_9": "Piṭṭhivāto uppajji,",
  "tika-s0404t19:6_10": "so ca kho pubbekatakammapaccayā.",
  "tika-s0404t19:6_11": "Etthāha “kiṁ pana taṁ kammaṁ,",
  "tika-s0404t19:6_12": "yena aparimāṇakālaṁ sakkaccaṁ upacitavipulapuññasambhāro satthā evarūpaṁ dukkhavipākamanubhavatī”ti? Vuccate –",
  "tika-s0404t19:6_13": "ayameva bhagavā bodhisattabhūto atītajātiyaṁ mallaputto hutvā pāpajanasevī ayonisomanasikārabahulo carati.",
  "tika-s0404t19:6_14": "So ekadivasaṁ nibbuddhe vattamāne ekaṁ mallaputtaṁ gahetvā gāḷhataraṁ nippīḷesi.",
  "tika-s0404t19:6_15": "Tena kammena idāni buddho hutvāpi dukkhamanubhavi.",
  "tika-s0404t19:6_16": "Yathā cetaṁ,",
  "tika-s0404t19:6_17": "evaṁ ciñcamāṇavikādīnamitthīnaṁ yāni bhagavato abbhakkhānādīni dukkhāni,",
  "tika-s0404t19:6_18": "sabbāni pubbekatassa vipākāvasesāni,",
  "tika-s0404t19:6_19": "yāni kammapilotikānīti vuccanti.",
  "tika-s0404t19:6_20": "Vuttañhetaṁ apadāne –",
  "tika-s0404t19:7_0": "“Anotattasarāsanne, ramaṇīye silātale;",
  "tika-s0404t19:8_0": "Nānāratanapajjote, nānāgandhavanantare.",
  "tika-s0404t19:9_0": "“Mahatā bhikkhusaṅghena, pareto lokanāyako;",
  "tika-s0404t19:10_0": "Āsīno byākarī tattha, pubbakammāni attano.",
  "tika-s0404t19:11_0": "“Suṇātha bhikkhavo mayhaṁ, yaṁ kammaṁ pakataṁ mayā;",
  "tika-s0404t19:12_0": "Pilotikassa kammassa, buddhattepi vipaccati.",
  "tika-s0404t19:13_0": "1.",
  "tika-s0404t19:14_0": "“Munāḷi nāmahaṁ dhutto, pubbe aññāsu jātisu;",
  "tika-s0404t19:15_0": "Paccekabuddhaṁ surabhiṁ, abbhācikkhiṁ adūsakaṁ.",
  "tika-s0404t19:16_0": "“Tena kammavipākena, niraye saṁsariṁ ciraṁ;",
  "tika-s0404t19:17_0": "Bahū vassasahassāni, dukkhaṁ vedesi vedanaṁ.",
  "tika-s0404t19:18_0": "“Tena kammāvasesena, idha pacchimake bhave;",
  "tika-s0404t19:19_0": "Abbhakkhānaṁ mayā laddhaṁ, sundarikāya kāraṇā.",
  "tika-s0404t19:20_0": "2.",
  "tika-s0404t19:21_0": "“Sabbābhibhussa buddhassa, nando nāmāsi sāvako;",
  "tika-s0404t19:22_0": "Taṁ abbhakkhāya niraye, ciraṁ saṁsaritaṁ mayā.",
  "tika-s0404t19:23_0": "“Dasa vassasahassāni, niraye saṁsariṁ ciraṁ;",
  "tika-s0404t19:24_0": "Manussabhāvaṁ laddhāhaṁ, abbhakkhānaṁ bahuṁ labhiṁ.",
  "tika-s0404t19:25_0": "“Tena kammāvasesena, ciñcamāṇavikā mamaṁ;",
  "tika-s0404t19:26_0": "Abbhācikkhi abhūtena, janakāyassa aggato.",
  "tika-s0404t19:27_0": "3.",
  "tika-s0404t19:28_0": "“Brāhmaṇo sutavā āsiṁ, ahaṁ sakkatapūjito;",
  "tika-s0404t19:29_0": "Mahāvane pañcasate, mante vācesi māṇave.",
  "tika-s0404t19:30_0": "“Tatthāgato isi bhīmo, pañcābhiñño mahiddhiko;",
  "tika-s0404t19:31_0": "Tañcāhaṁ āgataṁ disvā, abbhācikkhiṁ adūsakaṁ.",
  "tika-s0404t19:32_0": "“Tatohaṁ avacaṁ sisse, kāmabhogī ayaṁ isi;",
  "tika-s0404t19:33_0": "Mayhampi bhāsamānassa, anumodiṁsu māṇavā.",
  "tika-s0404t19:34_0": "“Tato māṇavakā sabbe, bhikkhamānaṁ kule kule;",
  "tika-s0404t19:35_0": "Mahājanassa āhaṁsu, kāmabhogī ayaṁ isi.",
  "tika-s0404t19:36_0": "“Tena kammavipākena, pañca bhikkhusatā ime;",
  "tika-s0404t19:37_0": "Abbhakkhānaṁ labhuṁ sabbe, sundarikāya kāraṇā.",
  "tika-s0404t19:38_0": "4.",
  "tika-s0404t19:39_0": "“Vemātubhātaraṁ pubbe, dhanahetu haniṁ ahaṁ;",
  "tika-s0404t19:40_0": "Pakkhipiṁ giriduggasmiṁ, silāya ca apiṁsayiṁ.",
  "tika-s0404t19:41_0": "“Tena kammavipākena, devadatto silaṁ khipi;",
  "tika-s0404t19:42_0": "Aṅguṭṭhaṁ piṁsayī pāde, mama pāsāṇasakkharā.",
  "tika-s0404t19:43_0": "5.",
  "tika-s0404t19:44_0": "“Purehaṁ dārako hutvā, kīḷamāno mahāpathe;",
  "tika-s0404t19:45_0": "Paccekabuddhaṁ disvāna, magge sakalikaṁ khipiṁ.",
  "tika-s0404t19:46_0": "“Tena kammavipākena, idha pacchimake bhave;",
  "tika-s0404t19:47_0": "Vadhatthaṁ maṁ devadatto, abhimāre payojayi.",
  "tika-s0404t19:48_0": "6.",
  "tika-s0404t19:49_0": "“Hatthāroho pure āsiṁ, paccekamunimuttamaṁ;",
  "tika-s0404t19:50_0": "Piṇḍāya vicarantaṁ taṁ, āsādesiṁ gajenahaṁ.",
  "tika-s0404t19:51_0": "“Tena kammavipākena, bhanto nāḷāgirī gajo;",
  "tika-s0404t19:52_0": "Giribbaje puravare, dāruṇo samupāgami.",
  "tika-s0404t19:53_0": "7.",
  "tika-s0404t19:54_0": "“Rājāhaṁ patthivo āsiṁ, sattiyā purisaṁ haniṁ;",
  "tika-s0404t19:55_0": "Tena kammavipākena, niraye paccisaṁ bhusaṁ.",
  "tika-s0404t19:56_0": "“Kammuno tassa sesena, idāni sakalaṁ mama;",
  "tika-s0404t19:57_0": "Pāde chaviṁ pakappesi, na hi kammaṁ vinassati.",
  "tika-s0404t19:58_0": "8.",
  "tika-s0404t19:59_0": "“Ahaṁ kevaṭṭagāmasmiṁ, ahuṁ kevaṭṭadārako;",
  "tika-s0404t19:60_0": "Macchake ghātite disvā, janayiṁ somanassakaṁ.",
  "tika-s0404t19:61_0": "“Tena kammavipākena, sīsadukkhaṁ ahū mama;",
  "tika-s0404t19:62_0": "Sabbe sakkā ca haññiṁsu, yadā hani viṭaṭūbho.",
  "tika-s0404t19:63_0": "9.",
  "tika-s0404t19:64_0": "“Phussassāhaṁ pāvacane, sāvake paribhāsayiṁ;",
  "tika-s0404t19:65_0": "Yavaṁ khādatha bhuñjatha, mā ca bhuñjatha sālayo.",
  "tika-s0404t19:66_0": "“Tena kammavipākena, temāsaṁ khāditaṁ yavaṁ;",
  "tika-s0404t19:67_0": "Nimantito brāhmaṇena, verañjāyaṁ vasiṁ tadā.",
  "tika-s0404t19:68_0": "10.",
  "tika-s0404t19:69_0": "“Nibbuddhe vattamānamhi, mallaputtaṁ niheṭhayiṁ;",
  "tika-s0404t19:70_0": "Tena kammavipākena, piṭṭhidukkhaṁ ahū mama.",
  "tika-s0404t19:71_0": "11.",
  "tika-s0404t19:72_0": "“Tikicchako ahaṁ āsiṁ, seṭṭhiputtaṁ virecayiṁ;",
  "tika-s0404t19:73_0": "Tena kammavipākena, hoti pakkhandikā mama.",
  "tika-s0404t19:74_0": "12.",
  "tika-s0404t19:75_0": "“Avacāhaṁ jotipālo, sugataṁ kassapaṁ tadā;",
  "tika-s0404t19:76_0": "Kuto nu bodhi muṇḍassa, bodhi paramadullabhā.",
  "tika-s0404t19:77_0": "“Tena kammavipākena, acariṁ dukkaraṁ bahuṁ;",
  "tika-s0404t19:78_0": "Chabbassānuruvelāyaṁ, tato bodhimapāpuṇiṁ.",
  "tika-s0404t19:79_0": "“Nāhaṁ etena maggena, pāpuṇiṁ bodhimuttamaṁ;",
  "tika-s0404t19:80_0": "Kummaggena gavesissaṁ, pubbakammena vārito.",
  "tika-s0404t19:81_0": "“Puññapāpaparikkhīṇo, sabbasantāpavajjito;",
  "tika-s0404t19:82_0": "Asoko anupāyāso, nibbāyissamanāsavo.",
  "tika-s0404t19:83_0": "“Evaṁ jino viyākāsi, bhikkhusaṅghassa aggato;",
  "tika-s0404t19:84_0": "Sabbābhiññābalappatto, anotatte mahāsare”ti. ;",
  "tika-s0404t19:85_0": "Avijjāsuttādivaṇṇanā niṭṭhitā.",
  "tika-s0404t19:86_0": "9-10. Paṭhamakathāvatthusuttādivaṇṇanā",
  "tika-s0404t19:87_0": "69- 70.",
  "tika-s0404t19:87_1": "Navame duggatito saṁsārato ca niyyāti etenāti niyyānaṁ,",
  "tika-s0404t19:87_2": "saggamaggo,",
  "tika-s0404t19:87_3": "mokkhamaggo ca.",
  "tika-s0404t19:87_4": "Taṁ niyyānaṁ arahati,",
  "tika-s0404t19:87_5": "niyyāne vā niyuttā,",
  "tika-s0404t19:87_6": "niyyānaṁ vā phalabhūtaṁ etissā atthīti niyyānikā.",
  "tika-s0404t19:87_7": "Vacīduccaritasaṁkilesato niyyātīti vā īkārassa rassattaṁ,",
  "tika-s0404t19:87_8": "yakārassa ca kakāraṁ katvā niyyānikā,",
  "tika-s0404t19:87_9": "cetanāya saddhiṁ samphappalāpā veramaṇi.",
  "tika-s0404t19:87_10": "Tappaṭipakkhato aniyyānikā,",
  "tika-s0404t19:87_11": "tassā bhāvo aniyyānikattaṁ,",
  "tika-s0404t19:87_12": "tasmā aniyyānikattā.",
  "tika-s0404t19:87_13": "Tiracchānabhūtanti tirokaraṇabhūtaṁ.",
  "tika-s0404t19:87_14": "Gehassitakathāti gehappaṭisaṁyuttā.",
  "tika-s0404t19:87_15": "Kammaṭṭhānabhāveti aniccatāpaṭisaṁyuttacatusaccakammaṭṭhānabhāve.",
  "tika-s0404t19:88_0": "Saha atthenāti sātthakaṁ,",
  "tika-s0404t19:88_1": "hitappaṭisaṁyuttanti attho.",
  "tika-s0404t19:88_2": "“Surākathā”tipi pāṭhoti āha “surākathanti pāḷiyaṁ panā”ti.",
  "tika-s0404t19:88_3": "Sā panesā kathā “evarūpā navasurā pītā ratijananī hotī”ti assādavasena na vaṭṭati,",
  "tika-s0404t19:88_4": "ādīnavavasena pana “ummattakasaṁvattanikā”tiādinā nayena vaṭṭati.",
  "tika-s0404t19:88_5": "Tenāha “anekavidhaṁ…pe…",
  "tika-s0404t19:88_6": "ādīnavavasena vaṭṭatī”ti.",
  "tika-s0404t19:88_7": "Visikhāti gharasanniveso.",
  "tika-s0404t19:88_8": "Visikhāgahaṇena ca tannivāsino gahitā “gāmo āgato”tiādīsu viya.",
  "tika-s0404t19:88_9": "Tenevāha “sūrā samatthā”ti ca “saddhā pasannā”ti ca.",
  "tika-s0404t19:88_10": "Kumbhaṭṭhānappadesena kumbhadāsiyo vuttāti āha “kumbhadāsikathā vā”ti.",
  "tika-s0404t19:89_0": "Rājakathādipurimakathāya,",
  "tika-s0404t19:89_1": "lokakkhāyikādipacchimakathāya vā vinimuttā purimapacchimakathā vimuttā.",
  "tika-s0404t19:89_2": "Uppattiṭhitisaṁhārādivasena lokaṁ akkhāyatīti lokakkhāyikā.",
  "tika-s0404t19:89_3": "Asukena nāmāti pajāpatinā brahmunā,",
  "tika-s0404t19:89_4": "issarena vā.",
  "tika-s0404t19:89_5": "Vitaṇḍasallāpakathāti “aṭṭhīnaṁ setattā setoti na vattabbo,",
  "tika-s0404t19:89_6": "pattānaṁ kāḷattā kāḷoti pana vattabbo”ti evamādikā. Ādi-",
  "tika-s0404t19:89_7": "saddena “selapupphalakāni viya jīvidāvirapārayattivisālā natthi,",
  "tika-s0404t19:89_8": "yaṁ yo koci tiriyāmānā katattā”ti evamādīnaṁ saṅgaho daṭṭhabbo.",
  "tika-s0404t19:89_9": "Sāgaradevenāti sāgaraputtarājūhi.",
  "tika-s0404t19:89_10": "Khatoti etaṁ ekavacanaṁ tehi paccekaṁ khatattā “sāgaradevena khatattā”ti vuttaṁ.",
  "tika-s0404t19:89_11": "Sahamuddā samuddoti vutto.",
  "tika-s0404t19:89_12": "Bhavati vaddhati etenāti bhavo.",
  "tika-s0404t19:89_13": "Bhavābhavā hontīti itibhavābhavakathā.",
  "tika-s0404t19:89_14": "Ettha ca bhavoti sassataṁ,",
  "tika-s0404t19:89_15": "abhavoti ucchedaṁ.",
  "tika-s0404t19:89_16": "Bhavoti vuddhi,",
  "tika-s0404t19:89_17": "abhavoti hāni.",
  "tika-s0404t19:89_18": "Bhavoti kāmasukhaṁ,",
  "tika-s0404t19:89_19": "abhavoti attakilamathoti iti imāya chabbidhāya itibhavābhavakathāya saddhiṁ bāttiṁsa tiracchānakathā nāma honti.",
  "tika-s0404t19:89_20": "Atha vā pāḷiyaṁ sarūpato anāgatāpi araññapabbatanadīdīpakathā itisaddena saṅgaṇhitvā bāttiṁsa tiracchānakathā vuttā.",
  "tika-s0404t19:89_21": "Dasame natthi vattabbaṁ.",
  "tika-s0404t19:90_0": "Paṭhamakathāvatthusuttādivaṇṇanā niṭṭhitā.",
  "tika-s0404t19:91_0": "Yamakavaggavaṇṇanā niṭṭhitā."
}