{
  "tika-vin05t10:0_0": "10. Bhaṇḍapaṭisāmanavinicchayakathā",
  "tika-vin05t10:1_0": "53.Bhaṇḍassapaṭisāmananti paresaṁ bhaṇḍassa gopanaṁ.",
  "tika-vin05t10:1_1": "Paresañhi kappiyavatthu vā hotu akappiyavatthu vā,",
  "tika-vin05t10:1_2": "antamaso mātu kaṇṇapiḷandhanaṁ kālapaṇṇampi gihisantakaṁ bhaṇḍāgārikasīsena paṭisāmentassa pācittiyaṁ.",
  "tika-vin05t10:1_3": "Sace pana mātāpitūnaṁ santakaṁ avassaṁ paṭisāmetabbaṁ kappiyabhaṇḍaṁ hoti,",
  "tika-vin05t10:1_4": "attano atthāya gahetvā paṭisāmetabbaṁ.",
  "tika-vin05t10:1_5": "“Idaṁ paṭisāmetvā dehī”ti pana vutte “na vaṭṭatī”ti paṭikkhipitabbaṁ.",
  "tika-vin05t10:1_6": "Sace “paṭisāmehī”ti pātetvā gacchanti,",
  "tika-vin05t10:1_7": "palibodho nāma hoti,",
  "tika-vin05t10:1_8": "paṭisāmetuṁ vaṭṭati.",
  "tika-vin05t10:1_9": "Vihāre kammaṁ karontā vaḍḍhakīādayo vā rājavallabhā vā “attano upakaraṇabhaṇḍaṁ vā sayanabhaṇḍaṁ vā paṭisāmetvā dethā”ti vadanti,",
  "tika-vin05t10:1_10": "chandenapi bhayenapi na kātabbameva,",
  "tika-vin05t10:1_11": "guttaṭṭhānaṁ pana dassetuṁ vaṭṭati,",
  "tika-vin05t10:1_12": "balakkārena pātetvā gatesu ca paṭisāmetuṁ.",
  "tika-vin05t10:2_0": "Sace attano hatthe paṭisāmanatthāya ṭhapitaṁ bhaṇḍaṁ sāmikena “dehi me bhaṇḍa”nti yācito adātukāmo “nāhaṁ gaṇhāmī”ti bhaṇati,",
  "tika-vin05t10:2_1": "sampajānamusāvādepi adinnādānassa payogattā dukkaṭaṁ.",
  "tika-vin05t10:2_2": "“Kiṁ tumhe bhaṇatha,",
  "tika-vin05t10:2_3": "nevidaṁ mayhaṁ anurūpaṁ,",
  "tika-vin05t10:2_4": "na tumhāka”ntiādīni vadantassapi dukkaṭameva.",
  "tika-vin05t10:2_5": "“Raho mayā etassa hatthe ṭhapitaṁ,",
  "tika-vin05t10:2_6": "na añño koci jānāti,",
  "tika-vin05t10:2_7": "dassati nu kho me,",
  "tika-vin05t10:2_8": "no”ti sāmiko vimatiṁ uppādeti,",
  "tika-vin05t10:2_9": "bhikkhussa thullaccayaṁ.",
  "tika-vin05t10:2_10": "Tassa pharusādibhāvaṁ disvā sāmiko “na mayhaṁ dassatī”ti dhuraṁ nikkhipati,",
  "tika-vin05t10:2_11": "tatra sacāyaṁ bhikkhu “kilametvā naṁ dassāmī”ti dāne saussāho,",
  "tika-vin05t10:2_12": "rakkhati tāva.",
  "tika-vin05t10:2_13": "Sacepi so dāne nirussāho,",
  "tika-vin05t10:2_14": "bhaṇḍasāmiko pana gahaṇe saussāho,",
  "tika-vin05t10:2_15": "rakkhatiyeva.",
  "tika-vin05t10:2_16": "Yadi pana tasmiṁ dāne nirussāho bhaṇḍasāmiko “na mayhaṁ dassatī”ti dhuraṁ nikkhipati,",
  "tika-vin05t10:2_17": "evaṁ ubhinnaṁ dhuranikkhepena bhikkhuno pārājikaṁ.",
  "tika-vin05t10:2_18": "Yadipi mukhena “dassāmī”ti vadati,",
  "tika-vin05t10:2_19": "cittena pana adātukāmo,",
  "tika-vin05t10:2_20": "evampi sāmikassa dhuranikkhepe pārājikaṁ.",
  "tika-vin05t10:2_21": "Taṁ pana saṅgopanatthāya attano hatthe parehi ṭhapitaṁ bhaṇḍaṁ aguttadesato ṭhānā cāvetvā guttaṭṭhāne ṭhapanatthāya harato anāpatti.",
  "tika-vin05t10:2_22": "Theyyacittenapi ṭhānā cāventassa avahāro natthi. Kasmā?",
  "tika-vin05t10:2_23": "Attano hatthe nikkhittattā,",
  "tika-vin05t10:2_24": "bhaṇḍadeyyaṁ pana hoti.",
  "tika-vin05t10:2_25": "Theyyacittena paribhuñjatopi eseva nayo.",
  "tika-vin05t10:3_0": "54.",
  "tika-vin05t10:3_1": "Pañcannaṁ sahadhammikānaṁ santakaṁ pana yaṁ kiñci parikkhāraṁ paṭisāmetuṁ vaṭṭati.",
  "tika-vin05t10:3_2": "Sace āgantuko bhikkhu āvāsikānaṁ cīvarakammaṁ karontānaṁ samīpe pattacīvaraṁ ṭhapetvā “ete saṅgopessantī”ti",
  "tika-vin05t10:3_3": "maññamāno nahāyituṁ vā aññatra vā gacchati,",
  "tika-vin05t10:3_4": "sace taṁ āvāsikā saṅgopenti,",
  "tika-vin05t10:3_5": "iccetaṁ kusalaṁ. No ce,",
  "tika-vin05t10:3_6": "naṭṭhe gīvā na hoti.",
  "tika-vin05t10:3_7": "Sacepi so “idaṁ, bhante,",
  "tika-vin05t10:3_8": "ṭhapethā”ti vatvā gacchati,",
  "tika-vin05t10:3_9": "itare ca kiccapasutattā na jānanti,",
  "tika-vin05t10:3_10": "eseva nayo.",
  "tika-vin05t10:3_11": "Athāpi te “idaṁ, bhante,",
  "tika-vin05t10:3_12": "ṭhapethā”ti vuttā “mayaṁ byāvaṭā”ti paṭikkhipanti,",
  "tika-vin05t10:3_13": "itaro ca “avassaṁ ṭhapessantī”ti anādiyitvā gacchati,",
  "tika-vin05t10:3_14": "eseva nayo.",
  "tika-vin05t10:3_15": "Sace pana te tena yācitā vā ayācitā vā “mayaṁ ṭhapessāma,",
  "tika-vin05t10:3_16": "tvaṁ gacchā”ti vadanti,",
  "tika-vin05t10:3_17": "taṁ saṅgopitabbaṁ.",
  "tika-vin05t10:3_18": "No ce saṅgopenti,",
  "tika-vin05t10:3_19": "naṭṭhe gīvā. Kasmā?",
  "tika-vin05t10:3_20": "Sampaṭicchitattā.",
  "tika-vin05t10:4_0": "Yo bhikkhu bhaṇḍāgāriko hutvā paccūsasamaye eva bhikkhūnaṁ pattacīvarāni heṭṭhāpāsādaṁ oropetvā dvāraṁ",
  "tika-vin05t10:4_1": "apidahitvā tesampi anārocetvāva dūre bhikkhācāraṁ gacchati,",
  "tika-vin05t10:4_2": "tāni ce corā haranti,",
  "tika-vin05t10:4_3": "tasseva gīvā.",
  "tika-vin05t10:4_4": "Yo pana bhikkhu bhikkhūhi “oropetha, bhante,",
  "tika-vin05t10:4_5": "pattacīvarāni,",
  "tika-vin05t10:4_6": "kālo salākaggahaṇassā”ti vutto “samāgatātthā”ti pucchitvā “āma samāgatāmhā”ti vutte pattacīvarāni nīharitvā",
  "tika-vin05t10:4_7": "nikkhipitvā bhaṇḍāgāradvāraṁ bandhitvā “tumhe pattacīvarāni gahetvā heṭṭhāpāsādadvāraṁ paṭijaggitvā gaccheyyāthā”ti",
  "tika-vin05t10:4_8": "vatvā gacchati.",
  "tika-vin05t10:4_9": "Tatra ceko alasajātiko bhikkhu bhikkhūsu gatesu pacchā akkhīni puñchanto uṭṭhahitvā udakaṭṭhānaṁ mukhadhovanatthaṁ gacchati,",
  "tika-vin05t10:4_10": "taṁ khaṇaṁ disvā corā tassa pattacīvaraṁ haranti, suhaṭaṁ,",
  "tika-vin05t10:4_11": "bhaṇḍāgārikassa gīvā na hoti.",
  "tika-vin05t10:5_0": "Sacepi koci bhaṇḍāgārikassa anārocetvāva bhaṇḍāgāre attano parikkhāraṁ ṭhapeti,",
  "tika-vin05t10:5_1": "tasmimpi naṭṭhe bhaṇḍāgārikassa gīvā na hoti.",
  "tika-vin05t10:5_2": "Sace pana bhaṇḍāgāriko taṁ disvā “aṭṭhāne ṭhapita”nti gahetvā ṭhapeti,",
  "tika-vin05t10:5_3": "naṭṭhe tasseva gīvā.",
  "tika-vin05t10:5_4": "Sacepi ṭhapitabhikkhunā “mayā, bhante,",
  "tika-vin05t10:5_5": "īdiso nāma parikkhāro ṭhapito,",
  "tika-vin05t10:5_6": "upadhāreyyāthā”ti vutto “sādhū”ti sampaṭicchati,",
  "tika-vin05t10:5_7": "dunnikkhittaṁ vā maññamāno aññasmiṁ ṭhāne ṭhapeti,",
  "tika-vin05t10:5_8": "naṭṭhe tasseva gīvā.",
  "tika-vin05t10:5_9": "“Nāhaṁ jānāmī”ti paṭikkhipantassa pana natthi gīvā.",
  "tika-vin05t10:5_10": "Yopi tassa passantasseva ṭhapeti,",
  "tika-vin05t10:5_11": "bhaṇḍāgārikañca na sampaṭicchāpeti,",
  "tika-vin05t10:5_12": "naṭṭhaṁ sunaṭṭhameva.",
  "tika-vin05t10:5_13": "Sace pana naṁ bhaṇḍāgāriko aññatra ṭhapeti,",
  "tika-vin05t10:5_14": "naṭṭhe gīvā.",
  "tika-vin05t10:5_15": "Sace bhaṇḍāgāraṁ suguttaṁ,",
  "tika-vin05t10:5_16": "sabbo saṅghassa cetiyassa ca parikkhāro tattheva ṭhapīyati,",
  "tika-vin05t10:5_17": "bhaṇḍāgāriko ca bālo abyatto dvāraṁ vivaritvā dhammakathaṁ vā sotuṁ aññaṁ vā kiñci kātuṁ katthaci gacchati,",
  "tika-vin05t10:5_18": "taṁ khaṇaṁ disvā yattakaṁ corā haranti,",
  "tika-vin05t10:5_19": "sabbaṁ tassa gīvā.",
  "tika-vin05t10:5_20": "Bhaṇḍāgārato nikkhamitvā bahi caṅkamantassa vā dvāraṁ vivaritvā sarīraṁ utuṁ gāhāpentassa vā tattheva",
  "tika-vin05t10:5_21": "samaṇadhammānuyogena nisinnassa vā tattheva nisīditvā kenaci kammena byāvaṭassa vā uccārapassāvapīḷitassapi",
  "tika-vin05t10:5_22": "sato tattheva upacāre vijjamāne bahi gacchato vā aññena vā kenaci ākārena pamattassa sato dvāraṁ vivaritvā",
  "tika-vin05t10:5_23": "vā vivaṭameva pavisitvā vā sandhiṁ chinditvā vā yattakaṁ tassa pamādapaccayā corā haranti,",
  "tika-vin05t10:5_24": "sabbaṁ tasseva gīvā.",
  "tika-vin05t10:5_25": "“Uṇhasamaye pana vātapānaṁ vivaritvā nipajjituṁ vaṭṭatī”ti vadanti.",
  "tika-vin05t10:5_26": "Uccārapīḷitassa pana tasmiṁ upacāre asati aññattha gacchantassa gilānapakkhe ṭhitattā avisayo,",
  "tika-vin05t10:5_27": "tasmā gīvā na hoti.",
  "tika-vin05t10:6_0": "55.",
  "tika-vin05t10:6_1": "Yo pana anto uṇhapīḷito dvāraṁ suguttaṁ katvā bahi nikkhamati,",
  "tika-vin05t10:6_2": "corā taṁ gahetvā “dvāraṁ vivarā”ti vadanti,",
  "tika-vin05t10:6_3": "yāvatatiyaṁ na vivaritabbaṁ.",
  "tika-vin05t10:6_4": "Yadi pana te corā “sace na vivarasi,",
  "tika-vin05t10:6_5": "tañca māressāma,",
  "tika-vin05t10:6_6": "dvārañca bhinditvā parikkhāraṁ harissāmā”ti pharasuādīni ukkhipanti,",
  "tika-vin05t10:6_7": "“mayi ca mate saṅghassa ca senāsane vinaṭṭhe guṇo natthī”ti vivarituṁ vaṭṭati.",
  "tika-vin05t10:6_8": "Idhāpi “avisayattā gīvā natthī”ti vadanti.",
  "tika-vin05t10:6_9": "Sace koci āgantuko kuñcikaṁ vā deti,",
  "tika-vin05t10:6_10": "dvāraṁ vā vivarati,",
  "tika-vin05t10:6_11": "yattakaṁ corā haranti,",
  "tika-vin05t10:6_12": "sabbaṁ tassa gīvā.",
  "tika-vin05t10:6_13": "Saṅghena bhaṇḍāgāraṁ guttatthāya sūciyantakañca kuñcikamuddikā ca yojetvā dinnā hoti,",
  "tika-vin05t10:6_14": "bhaṇḍāgāriko ghaṭikamattaṁ datvā nipajjati,",
  "tika-vin05t10:6_15": "corā vivaritvā parikkhāraṁ haranti,",
  "tika-vin05t10:6_16": "tasseva gīvā.",
  "tika-vin05t10:6_17": "Sūciyantakañca kuñcikamuddikañca yojetvā nipannaṁ panetaṁ sace corā āgantvā “dvāraṁ vivarāhī”ti vadanti,",
  "tika-vin05t10:6_18": "tattha purimanayeneva paṭipajjitabbaṁ.",
  "tika-vin05t10:6_19": "Evaṁ suguttaṁ katvā nipanne pana sace bhittiṁ vā chadanaṁ vā bhinditvā umaṅgena vā pavisitvā haranti,",
  "tika-vin05t10:6_20": "na tassa gīvā.",
  "tika-vin05t10:7_0": "Sace bhaṇḍāgāre aññepi therā vasanti,",
  "tika-vin05t10:7_1": "vivaṭe dvāre attano attano parikkhāraṁ gahetvā gacchanti,",
  "tika-vin05t10:7_2": "bhaṇḍāgāriko tesu gatesu dvāraṁ na jaggati,",
  "tika-vin05t10:7_3": "sace tattha kiñci avaharīyati,",
  "tika-vin05t10:7_4": "bhaṇḍāgārikassa issaravatāya bhaṇḍāgārikasseva gīvā,",
  "tika-vin05t10:7_5": "therehi pana sahāyehi bhavitabbaṁ.",
  "tika-vin05t10:7_6": "Ayañhi sāmīci.",
  "tika-vin05t10:7_7": "Yadi bhaṇḍāgāriko “tumhe bahi ṭhatvā tumhākaṁ parikkhāraṁ gaṇhatha,",
  "tika-vin05t10:7_8": "mā pavisitthā”ti vadati,",
  "tika-vin05t10:7_9": "tesañca eko lolamahāthero sāmaṇerehi ceva upaṭṭhākehi ca saddhiṁ bhaṇḍāgāraṁ pavisitvā nisīdati ceva nipajjati ca,",
  "tika-vin05t10:7_10": "yattakaṁ bhaṇḍaṁ nassati,",
  "tika-vin05t10:7_11": "sabbaṁ tassa gīvā,",
  "tika-vin05t10:7_12": "bhaṇḍāgārikena pana avasesatherehi ca sahāyehi bhavitabbaṁ.",
  "tika-vin05t10:7_13": "Atha bhaṇḍāgārikova lolasāmaṇere ca upaṭṭhāke ca gahetvā bhaṇḍāgāre nisīdati ceva nipajjati ca,",
  "tika-vin05t10:7_14": "yattakaṁ nassati,",
  "tika-vin05t10:7_15": "sabbaṁ tasseva gīvā.",
  "tika-vin05t10:7_16": "Tasmā bhaṇḍāgārikeneva tattha vasitabbaṁ,",
  "tika-vin05t10:7_17": "avasesehi appeva rukkhamūle vasitabbaṁ,",
  "tika-vin05t10:7_18": "na ca bhaṇḍāgāreti.",
  "tika-vin05t10:8_0": "56.",
  "tika-vin05t10:8_1": "Ye pana attano attano sabhāgabhikkhūnaṁ vasanagabbhesu parikkhāraṁ ṭhapenti,",
  "tika-vin05t10:8_2": "parikkhāre naṭṭhe yehi ṭhapito,",
  "tika-vin05t10:8_3": "tesaṁyeva gīvā,",
  "tika-vin05t10:8_4": "itarehi pana sahāyehi bhavitabbaṁ.",
  "tika-vin05t10:8_5": "Yadi pana saṅgho bhaṇḍāgārikassa vihāreyeva yāgubhattaṁ dāpeti,",
  "tika-vin05t10:8_6": "so ca bhikkhācāratthāya gāmaṁ gacchati,",
  "tika-vin05t10:8_7": "naṭṭhaṁ tasseva gīvā.",
  "tika-vin05t10:8_8": "Bhikkhācāraṁ pavisantehi atirekacīvaraṁ rakkhaṇatthāya ṭhapitavihāravārikassapi yāgubhattaṁ vā nivāpaṁ",
  "tika-vin05t10:8_9": "vā labhamānasseva bhikkhācāraṁ gacchato yaṁ tattha nassati,",
  "tika-vin05t10:8_10": "sabbaṁ gīvā.",
  "tika-vin05t10:8_11": "Na kevalañca ettakameva,",
  "tika-vin05t10:8_12": "bhaṇḍāgārikassa viya yaṁ tassa pamādapaccayā nassati,",
  "tika-vin05t10:8_13": "sabbaṁ gīvā.",
  "tika-vin05t10:9_0": "Sace vihāro mahā hoti,",
  "tika-vin05t10:9_1": "aññaṁ padesaṁ rakkhituṁ gacchantassa aññasmiṁ padese nikkhittaṁ haranti,",
  "tika-vin05t10:9_2": "avisayattā gīvā na hoti.",
  "tika-vin05t10:9_3": "Īdise pana vihāre vemajjhe sabbesaṁ osaraṇaṭṭhāne parikkhāre ṭhapetvā nisīditabbaṁ,",
  "tika-vin05t10:9_4": "vihāravārikā vā dve tayo ṭhapetabbā.",
  "tika-vin05t10:9_5": "Sace tesampi appamattānaṁ ito cito ca rakkhataṁyeva kiñci nassati,",
  "tika-vin05t10:9_6": "gīvā na hoti.",
  "tika-vin05t10:9_7": "Vihāravārike bandhitvā haritabhaṇḍampi corānaṁ paṭipathaṁ gatesu aññena maggena haritabhaṇḍampi na tesaṁ gīvā.",
  "tika-vin05t10:9_8": "Sace vihāravārikānaṁ vihāre dātabbaṁ yāgubhattaṁ vā nivāpo vā na hoti,",
  "tika-vin05t10:9_9": "tehi pattabbalābhato atirekā dve tisso yāgusalākā tesaṁ pahonakabhattasalākā ca ṭhapetuṁ vaṭṭati,",
  "tika-vin05t10:9_10": "nibaddhaṁ katvā pana na ṭhapetabbā.",
  "tika-vin05t10:9_11": "Manussā hi vippaṭisārino honti “vihāravārikāyeva amhākaṁ bhattaṁ bhuñjantī”ti,",
  "tika-vin05t10:9_12": "tasmā parivattetvā parivattetvā ṭhapetabbā.",
  "tika-vin05t10:9_13": "Sace tesaṁ sabhāgā salākabhattādīni āharitvā denti,",
  "tika-vin05t10:9_14": "iccetaṁ kusalaṁ.",
  "tika-vin05t10:9_15": "No ce denti,",
  "tika-vin05t10:9_16": "vāraṁ gāhāpetvā nīharāpetabbāni.",
  "tika-vin05t10:9_17": "Sace vihāravāriko dve tisso yāgusalākā ca cattāri pañca salākabhattāni ca labhamāno bhikkhācāraṁ gacchati,",
  "tika-vin05t10:9_18": "bhaṇḍāgārikassa viya sabbaṁ naṭṭhaṁ gīvā hoti.",
  "tika-vin05t10:9_19": "Sace saṅghassa vihārapālānaṁ dātabbaṁ bhattaṁ vā nivāpo vā natthi,",
  "tika-vin05t10:9_20": "bhikkhū vihāravāraṁ gahetvā attano attano nissitake vihāraṁ jaggāpenti,",
  "tika-vin05t10:9_21": "sampattavāraṁ aggahetuṁ na labhati.",
  "tika-vin05t10:9_22": "Yathā aññe bhikkhū karonti,",
  "tika-vin05t10:9_23": "tatheva kātabbaṁ.",
  "tika-vin05t10:9_24": "Bhikkhūhi pana asahāyassa vā adutiyassa vā yassa sabhāgo bhikkhu bhattaṁ ānetvā dātā natthi,",
  "tika-vin05t10:9_25": "evarūpassa vāro na pāpetabbo.",
  "tika-vin05t10:10_0": "Yampi pākavaṭṭatthāya vihāre ṭhapenti,",
  "tika-vin05t10:10_1": "taṁ gahetvā upajīvantena ṭhātabbaṁ.",
  "tika-vin05t10:10_2": "Yo taṁ na upajīvati,",
  "tika-vin05t10:10_3": "so vāraṁ na gāhāpetabbo.",
  "tika-vin05t10:10_4": "Phalāphalatthāyapi vihāre bhikkhuṁ ṭhapenti,",
  "tika-vin05t10:10_5": "jaggitvā gopetvā phalavārena bhājetvā khādanti.",
  "tika-vin05t10:10_6": "Yo tāni khādati,",
  "tika-vin05t10:10_7": "tena ṭhātabbaṁ,",
  "tika-vin05t10:10_8": "anupajīvanto na gāhāpetabbo.",
  "tika-vin05t10:10_9": "Senāsanamañcapīṭhapaccattharaṇarakkhaṇatthāyapi ṭhapenti,",
  "tika-vin05t10:10_10": "āvāse vasantena ṭhātabbaṁ,",
  "tika-vin05t10:10_11": "abbhokāsiko pana rukkhamūliko vā na gāhāpetabbo.",
  "tika-vin05t10:10_12": "Eko navako hoti,",
  "tika-vin05t10:10_13": "bahussuto pana bahūnaṁ dhammaṁ vāceti,",
  "tika-vin05t10:10_14": "paripucchaṁ deti,",
  "tika-vin05t10:10_15": "pāḷiṁ vaṇṇeti,",
  "tika-vin05t10:10_16": "dhammakathaṁ katheti,",
  "tika-vin05t10:10_17": "saṅghassa bhāraṁ nittharati,",
  "tika-vin05t10:10_18": "ayaṁ lābhaṁ paribhuñjantopi āvāse vasantopi vāraṁ na gāhāpetabbo.",
  "tika-vin05t10:10_19": "“Purisaviseso nāma ñātabbo”ti vadanti.",
  "tika-vin05t10:10_20": "Uposathāgārapaṭimāgharajagganakassa pana diguṇaṁ yāgubhattaṁ,",
  "tika-vin05t10:10_21": "devasikaṁ taṇḍulanāḷi,",
  "tika-vin05t10:10_22": "saṁvacchare ticīvaraṁ dasavīsagghanakaṁ kappiyabhaṇḍañca dātabbaṁ.",
  "tika-vin05t10:10_23": "Sace pana tassa taṁ labhamānasseva pamādena tattha kiñci nassati,",
  "tika-vin05t10:10_24": "sabbaṁ gīvā.",
  "tika-vin05t10:10_25": "Bandhitvā balakkārena acchinnaṁ, na gīvā.",
  "tika-vin05t10:10_26": "Tattha cetiyassa vā saṅghassa vā santakena cetiyassa santakaṁ rakkhāpetuṁ vaṭṭati,",
  "tika-vin05t10:10_27": "cetiyassa santakena saṅghassa santakaṁ rakkhāpetuṁ na vaṭṭati.",
  "tika-vin05t10:10_28": "Yaṁ pana cetiyassa santakena saddhiṁ saṅghassa santakaṁ ṭhapitaṁ hoti,",
  "tika-vin05t10:10_29": "taṁ cetiyasantake rakkhāpite rakkhitameva hotīti evaṁ vaṭṭati.",
  "tika-vin05t10:10_30": "Pakkhavārena uposathāgārādīni rakkhatopi pamādavasena naṭṭhaṁ gīvāyevāti.",
  "tika-vin05t10:11_0": "Iti pāḷimuttakavinayavinicchayasaṅgahe",
  "tika-vin05t10:12_0": "Bhaṇḍapaṭisāmanavinicchayakathā samattā."
}