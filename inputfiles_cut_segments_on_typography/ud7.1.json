{
  "ud7.1:0.1_0": "Udāna 7.1",
  "ud7.1:0.2_0": "Paṭhamalakuṇḍakabhaddiyasutta",
  "ud7.1:1.1_0": "Evaṁ me sutaṁ—",
  "ud7.1:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud7.1:1.3_0": "Tena kho pana samayena āyasmā sāriputto āyasmantaṁ lakuṇḍakabhaddiyaṁ anekapariyāyena dhammiyā kathāya sandasseti samādapeti samuttejeti sampahaṁseti.",
  "ud7.1:2.1_0": "Atha kho āyasmato lakuṇḍakabhaddiyassa āyasmatā sāriputtena anekapariyāyena dhammiyā kathāya sandassiyamānassa",
  "ud7.1:2.1_1": "samādapiyamānassa samuttejiyamānassa sampahaṁsiyamānassa anupādāya āsavehi cittaṁ vimucci.",
  "ud7.1:3.1_0": "Addasā kho bhagavā āyasmantaṁ lakuṇḍakabhaddiyaṁ āyasmatā sāriputtena anekapariyāyena dhammiyā kathāya",
  "ud7.1:3.1_1": "sandassiyamānaṁ samādapiyamānaṁ samuttejiyamānaṁ sampahaṁsiyamānaṁ anupādāya āsavehi cittaṁ vimuttaṁ.",
  "ud7.1:4.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud7.1:5.1_0": "“Uddhaṁ adho sabbadhi vippamutto,",
  "ud7.1:5.2_0": "Ayaṁhamasmīti anānupassī;",
  "ud7.1:5.3_0": "Evaṁ vimutto udatāri oghaṁ,",
  "ud7.1:5.4_0": "Atiṇṇapubbaṁ apunabbhavāyā”ti.",
  "ud7.1:5.5_0": "Paṭhamaṁ."
}