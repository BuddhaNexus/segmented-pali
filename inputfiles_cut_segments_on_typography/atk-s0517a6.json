{
  "atk-s0517a6:0_0": "5. Vimokkhakathā",
  "atk-s0517a6:1_0": "1. Vimokkhuddesavaṇṇanā",
  "atk-s0517a6:2_0": "209.",
  "atk-s0517a6:2_1": "Idāni indriyakathānantaraṁ kathitāya vimokkhakathāya apubbatthānuvaṇṇanā anuppattā.",
  "atk-s0517a6:2_2": "Ayañhi vimokkhakathā indriyabhāvanānuyuttassa vimokkhasabbhāvato indriyakathānantaraṁ kathitā.",
  "atk-s0517a6:2_3": "Tañca kathento bhagavato sammukhā sutasuttantadesanāpubbaṅgamaṁ katvā kathesi.",
  "atk-s0517a6:2_4": "Tattha suttante tāva suññato vimokkhotiādīsu suññatākārena nibbānaṁ ārammaṇaṁ katvā pavatto ariyamaggo suññato vimokkho.",
  "atk-s0517a6:2_5": "So hi suññatāya dhātuyā uppannattā suññato,",
  "atk-s0517a6:2_6": "kilesehi vimuttattā vimokkho.",
  "atk-s0517a6:2_7": "Eteneva nayena animittākārena nibbānaṁ ārammaṇaṁ katvā pavatto animitto,",
  "atk-s0517a6:2_8": "appaṇihitākārena nibbānaṁ ārammaṇaṁ katvā pavatto appaṇihitoti veditabbo.",
  "atk-s0517a6:3_0": "Eko hi āditova aniccato saṅkhāre sammasati.",
  "atk-s0517a6:3_1": "Yasmā pana na aniccato sammasanamatteneva maggavuṭṭhānaṁ hoti,",
  "atk-s0517a6:3_2": "dukkhatopi anattatopi sammasitabbameva,",
  "atk-s0517a6:3_3": "tasmā dukkhatopi anattatopi sammasati.",
  "atk-s0517a6:3_4": "Tassa evaṁ paṭipannassa aniccato ce sammasanakāle maggavuṭṭhānaṁ hoti,",
  "atk-s0517a6:3_5": "ayaṁ aniccato abhinivisitvā aniccato vuṭṭhāti nāma.",
  "atk-s0517a6:3_6": "Sace panassa dukkhato anattato sammasanakāle maggavuṭṭhānaṁ hoti,",
  "atk-s0517a6:3_7": "ayaṁ aniccato abhinivisitvā dukkhato,",
  "atk-s0517a6:3_8": "anattato vuṭṭhāti nāma.",
  "atk-s0517a6:3_9": "Esa nayo dukkhato anattato abhinivisitvā vuṭṭhānesupi.",
  "atk-s0517a6:3_10": "Ettha ca yopi aniccato abhiniviṭṭho,",
  "atk-s0517a6:3_11": "yopi dukkhato,",
  "atk-s0517a6:3_12": "yopi anattato.",
  "atk-s0517a6:3_13": "Vuṭṭhānakāle ce aniccato vuṭṭhānaṁ hoti,",
  "atk-s0517a6:3_14": "tayopi janā adhimokkhabahulā honti,",
  "atk-s0517a6:3_15": "saddhindriyaṁ paṭilabhanti,",
  "atk-s0517a6:3_16": "animittavimokkhena vimuccanti,",
  "atk-s0517a6:3_17": "paṭhamamaggakkhaṇe saddhānusārino honti,",
  "atk-s0517a6:3_18": "sattasu ṭhānesu saddhāvimuttā.",
  "atk-s0517a6:3_19": "Sace pana dukkhato vuṭṭhānaṁ hoti,",
  "atk-s0517a6:3_20": "tayopi janā passaddhibahulā honti,",
  "atk-s0517a6:3_21": "samādhindriyaṁ paṭilabhanti,",
  "atk-s0517a6:3_22": "appaṇihitavimokkhena vimuccanti,",
  "atk-s0517a6:3_23": "sabbattha kāyasakkhino honti.",
  "atk-s0517a6:3_24": "Yassa panettha arūpajjhānaṁ pādakaṁ hoti,",
  "atk-s0517a6:3_25": "so aggaphale ubhatobhāgavimutto hoti.",
  "atk-s0517a6:3_26": "Atha nesaṁ anattato vuṭṭhānaṁ hoti,",
  "atk-s0517a6:3_27": "tayopi janā vedabahulā honti,",
  "atk-s0517a6:3_28": "paññindriyaṁ paṭilabhanti,",
  "atk-s0517a6:3_29": "suññatavimokkhena vimuccanti,",
  "atk-s0517a6:3_30": "paṭhamamaggakkhaṇe dhammānusārino honti,",
  "atk-s0517a6:3_31": "chasu ṭhānesu diṭṭhippattā,",
  "atk-s0517a6:3_32": "aggaphale paññāvimuttāti.",
  "atk-s0517a6:4_0": "Apica maggo nāma pañcahi kāraṇehi nāmaṁ labhati sarasena vā paccanīkena vā saguṇena vā ārammaṇena vā āgamanena vā.",
  "atk-s0517a6:4_1": "Sace hi saṅkhārupekkhā aniccato saṅkhāre sammasitvā vuṭṭhāti,",
  "atk-s0517a6:4_2": "animittavimokkhena vimuccati.",
  "atk-s0517a6:4_3": "Sace dukkhato sammasitvā vuṭṭhāti,",
  "atk-s0517a6:4_4": "appaṇihitavimokkhena vimuccati.",
  "atk-s0517a6:4_5": "Sace anattato sammasitvā vuṭṭhāti,",
  "atk-s0517a6:4_6": "suññatavimokkhena vimuccati.",
  "atk-s0517a6:4_7": "Idaṁ sarasato nāmaṁ nāma.",
  "atk-s0517a6:4_8": "Aniccānupassanāya pana saṅkhārānaṁ ghanavinibbhogaṁ katvā niccanimittadhuvanimittasassatanimittāni pahāya āgatattā animitto,",
  "atk-s0517a6:4_9": "dukkhānupassanāya sukhasaññaṁ pahāya paṇidhipatthanaṁ sukkhāpetvā āgatattā appaṇihito,",
  "atk-s0517a6:4_10": "anattānupassanāya attasattapuggalasaññaṁ pahāya saṅkhāre suññato diṭṭhattā suññatoti idaṁ paccanīkato nāmaṁ nāma.",
  "atk-s0517a6:4_11": "Rāgādīhi pana suññattā suññato,",
  "atk-s0517a6:4_12": "rūpanimittādīnaṁ,",
  "atk-s0517a6:4_13": "rāganimittādīnaṁyeva vā abhāvena animitto,",
  "atk-s0517a6:4_14": "rāgapaṇidhiādīnaṁ abhāvato appaṇihitoti idamassa saguṇato nāmaṁ nāma.",
  "atk-s0517a6:4_15": "Soyaṁ suññaṁ animittaṁ appaṇihitañca nibbānaṁ ārammaṇaṁ karotītipi suññato animitto appaṇihitoti vuccati.",
  "atk-s0517a6:4_16": "Idamassa ārammaṇato nāmaṁ nāma.",
  "atk-s0517a6:4_17": "Āgamanaṁ pana duvidhaṁ vipassanāgamanaṁ maggāgamanañca.",
  "atk-s0517a6:4_18": "Tattha magge vipassanāgamanaṁ labbhati,",
  "atk-s0517a6:4_19": "phale maggāgamanaṁ.",
  "atk-s0517a6:4_20": "Anattānupassanā hi suññatā nāma,",
  "atk-s0517a6:4_21": "suññatavipassanāya maggo suññato,",
  "atk-s0517a6:4_22": "suññatamaggassa phalaṁ suññataṁ.",
  "atk-s0517a6:4_23": "Aniccānupassanā animittā nāma,",
  "atk-s0517a6:4_24": "animittavipassanāya maggo animitto.",
  "atk-s0517a6:4_25": "Idaṁ pana nāmaṁ abhidhammapariyāye na labbhati,",
  "atk-s0517a6:4_26": "suttantapariyāye pana labbhati.",
  "atk-s0517a6:4_27": "Tattha hi gotrabhuñāṇaṁ animittaṁ nibbānaṁ ārammaṇaṁ katvā animittanāmakaṁ hutvā sayaṁ āgamanīyaṭṭhāne ṭhatvā maggassa nāmaṁ detīti vadanti.",
  "atk-s0517a6:4_28": "Tena maggo animittoti vutto.",
  "atk-s0517a6:4_29": "Maggāgamanena phalaṁ animittanti yujjatiyeva.",
  "atk-s0517a6:4_30": "Dukkhānupassanā saṅkhāresu paṇidhiṁ sukkhāpetvā āgatattā appaṇihitā nāma,",
  "atk-s0517a6:4_31": "appaṇihitavipassanāya maggo appaṇihito,",
  "atk-s0517a6:4_32": "appaṇihitamaggassa phalaṁ appaṇihitanti evaṁ vipassanā attano nāmaṁ maggassa deti,",
  "atk-s0517a6:4_33": "maggo phalassāti idaṁ āgamanato nāmaṁ nāma.",
  "atk-s0517a6:4_34": "Evaṁ saṅkhārupekkhā vimokkhavisesaṁ niyametīti.",
  "atk-s0517a6:5_0": "Evaṁ bhagavatā desite tayo mahāvatthuke vimokkhe uddisitvā taṁniddesavaseneva aparepi vimokkhe niddisitukāmo apica aṭṭhasaṭṭhi vimokkhātiādimāha.",
  "atk-s0517a6:5_1": "Tattha apicāti aparapariyāyadassanaṁ.",
  "atk-s0517a6:5_2": "Kathaṁ te aṭṭhasaṭṭhi honti,",
  "atk-s0517a6:5_3": "nanu te pañcasattatīti?",
  "atk-s0517a6:5_4": "Saccaṁ yathārutavasena pañcasattati.",
  "atk-s0517a6:5_5": "Bhagavatā pana desite tayo vimokkhe ṭhapetvā aññavimokkhe niddisanato imesaṁ tadavarodhato ca ime tayo na gaṇetabbā,",
  "atk-s0517a6:5_6": "ajjhattavimokkhādayo tayopi vimokkhā catudhā vitthāravacaneyeva antogadhattā na gaṇetabbā,",
  "atk-s0517a6:5_7": "“paṇihito vimokkho,",
  "atk-s0517a6:5_8": "appaṇihito vimokkho”ti ettha appaṇihito vimokkho paṭhamaṁ uddiṭṭhena ekanāmikattā na gaṇetabbo,",
  "atk-s0517a6:5_9": "evaṁ imesu sattasu apanītesu sesā aṭṭhasaṭṭhi vimokkhā honti.",
  "atk-s0517a6:5_10": "Evaṁ sante suññatavimokkhādayo tayo puna kasmā uddiṭṭhāti ce?",
  "atk-s0517a6:5_11": "Uddesena saṅgahetvā tesampi niddesakaraṇatthaṁ.",
  "atk-s0517a6:5_12": "Ajjhattavuṭṭhānādayo pana tayo pabhedaṁ vinā mūlarāsivasena uddiṭṭhā,",
  "atk-s0517a6:5_13": "paṇihitavimokkhapaṭipakkhavasena puna appaṇihito vimokkho uddiṭṭhoti veditabbo.",
  "atk-s0517a6:6_0": "Ajjhattavuṭṭhānādīsu ajjhattato vuṭṭhātīti ajjhattavuṭṭhāno.",
  "atk-s0517a6:6_1": "Anulomentīti anulomā.",
  "atk-s0517a6:6_2": "Ajjhattavuṭṭhānānaṁ paṭippassaddhi apagamā ajjhattavuṭṭhānapaṭippassaddhi.",
  "atk-s0517a6:6_3": "Rūpīti ajjhattaṁ kesādīsu uppāditaṁ rūpajjhānaṁ rūpaṁ,",
  "atk-s0517a6:6_4": "taṁ rūpamassa atthīti rūpī rūpāni passatīti bahiddhā nīlakasiṇādirūpāni jhānacakkhunā passati.",
  "atk-s0517a6:6_5": "Iminā ajjhattabahiddhāvatthukesu kasiṇesu jhānapaṭilābho dassito.",
  "atk-s0517a6:6_6": "Ajjhattaṁ arūpasaññīti ajjhattaṁ na rūpasaññī,",
  "atk-s0517a6:6_7": "attano kesādīsu anuppāditarūpāvacarajjhānoti attho.",
  "atk-s0517a6:6_8": "Iminā bahiddhā parikammaṁ katvā bahiddhāva paṭiladdhajjhānatā dassitā.",
  "atk-s0517a6:6_9": "Subhanteva adhimuttoti “subha”micceva ārammaṇe adhimutto.",
  "atk-s0517a6:6_10": "Tattha kiñcāpi antoappanāyaṁ “subha”nti ābhogo natthi,",
  "atk-s0517a6:6_11": "yo pana appaṭikūlākārena sattārammaṇaṁ pharanto viharati,",
  "atk-s0517a6:6_12": "so yasmā “subha”nteva adhimutto hoti,",
  "atk-s0517a6:6_13": "tasmā evaṁ uddeso katoti.",
  "atk-s0517a6:6_14": "Appitappitasamaye eva vikkhambhanavimuttisabbhāvato samayavimokkho.",
  "atk-s0517a6:6_15": "Soyeva sakiccakaraṇavasena appitasamaye eva niyuttoti sāmayiko.",
  "atk-s0517a6:6_16": "Sāmāyikotipi pāṭho.",
  "atk-s0517a6:6_17": "Kopetuṁ bhañjituṁ sakkuṇeyyatāya kuppo.",
  "atk-s0517a6:6_18": "Lokaṁ anatikkamanato loke niyuttoti lokiko.",
  "atk-s0517a6:6_19": "Lokiyotipi pāṭho.",
  "atk-s0517a6:6_20": "Lokaṁ uttarati,",
  "atk-s0517a6:6_21": "uttiṇṇoti vā lokuttaro.",
  "atk-s0517a6:6_22": "Ārammaṇakaraṇavasena saha āsavehīti sāsavo.",
  "atk-s0517a6:6_23": "Ārammaṇakaraṇavasena sampayogavasena ca natthettha āsavāti anāsavo.",
  "atk-s0517a6:6_24": "Rūpasaṅkhātena saha āmisenāti sāmiso.",
  "atk-s0517a6:6_25": "Sabbaso rūpārūpappahānā nirāmisatopi nirāmisataroti nirāmisā nirāmisataro.",
  "atk-s0517a6:6_26": "Paṇihitoti taṇhāvasena paṇihito patthito.",
  "atk-s0517a6:6_27": "Ārammaṇakaraṇavasena saññojanehi saṁyuttattā saññutto.",
  "atk-s0517a6:6_28": "Ekattavimokkhoti kilesehi anajjhāruḷhattā ekasabhāvo vimokkho.",
  "atk-s0517a6:6_29": "Saññāvimokkhoti vipassanāñāṇameva viparītasaññāya vimuccanato saññāvimokkho.",
  "atk-s0517a6:6_30": "Tadeva vipassanāñāṇaṁ sammohato vimuccanavasena ñāṇameva vimokkhoti ñāṇavimokkho.",
  "atk-s0517a6:6_31": "Sītisiyāvimokkhoti vipassanāñāṇameva sīti bhaveyyāti pavatto vimokkho sītisiyāvimokkho.",
  "atk-s0517a6:6_32": "Sītisikāvimokkhotipi pāṭho,",
  "atk-s0517a6:6_33": "sītibhāvikāya vimokkhoti tassa atthaṁ vaṇṇayanti.",
  "atk-s0517a6:6_34": "Jhānavimokkhoti upacārappanābhedaṁ lokiyalokuttarabhedañca jhānameva vimokkho.",
  "atk-s0517a6:6_35": "Anupādā cittassa vimokkhoti anupādiyitvā gahaṇaṁ akatvā cittassa vimokkho.",
  "atk-s0517a6:6_36": "Sesaṁ vuttanayeneva veditabbanti.",
  "atk-s0517a6:7_0": "Vimokkhuddesavaṇṇanā niṭṭhitā.",
  "atk-s0517a6:8_0": "2. Vimokkhaniddesavaṇṇanā",
  "atk-s0517a6:9_0": "210.Katamotiādike uddesassa niddese iti paṭisañcikkhatīti evaṁ upaparikkhati.",
  "atk-s0517a6:9_1": "Suññamidanti idaṁ khandhapañcakaṁ suññaṁ.",
  "atk-s0517a6:9_2": "Kena suññaṁ?",
  "atk-s0517a6:9_3": "Attena vā attaniyena vā.",
  "atk-s0517a6:9_4": "Tattha attena vāti bālajanaparikappitassa attano abhāvā tena attanā ca suññaṁ.",
  "atk-s0517a6:9_5": "Attaniyena vāti tassa parikappitassa attano santakena ca suññaṁ.",
  "atk-s0517a6:9_6": "Attano abhāveneva attaniyābhāvo.",
  "atk-s0517a6:9_7": "Attaniyañca nāma niccaṁ vā siyā sukhaṁ vā,",
  "atk-s0517a6:9_8": "tadubhayampi natthi.",
  "atk-s0517a6:9_9": "Tena niccapaṭikkhepena aniccānupassanā,",
  "atk-s0517a6:9_10": "sukhapaṭikkhepena dukkhānupassanā ca vuttā hoti.",
  "atk-s0517a6:9_11": "Suññamidaṁ attena vāti anattānupassanāyeva vuttā.",
  "atk-s0517a6:9_12": "Soti so evaṁ tīhi anupassanāhi vipassamāno bhikkhu.",
  "atk-s0517a6:9_13": "Abhinivesaṁ na karotīti anattānupassanāvasena attābhinivesaṁ na karoti.",
  "atk-s0517a6:10_0": "Nimittaṁ na karotīti aniccānupassanāvasena niccanimittaṁ na karoti.",
  "atk-s0517a6:10_1": "Paṇidhiṁ na karotīti dukkhānupassanāvasena paṇidhiṁ na karoti.",
  "atk-s0517a6:10_2": "Ime tayo vimokkhā pariyāyena vipassanākkhaṇe tadaṅgavasenāpi labbhanti,",
  "atk-s0517a6:10_3": "nippariyāyena pana samucchedavasena maggakkhaṇeyeva.",
  "atk-s0517a6:10_4": "Cattāri jhānāni ajjhattaṁ nīvaraṇādīhi vuṭṭhānato ajjhattavuṭṭhāno vimokkho.",
  "atk-s0517a6:10_5": "Catasso arūpasamāpattiyo ārammaṇehi vuṭṭhānato bahiddhāvuṭṭhāno vimokkho.",
  "atk-s0517a6:10_6": "Ārammaṇampi hi bāhirāyatanāni viya idha “bahiddhā”ti vuttaṁ.",
  "atk-s0517a6:10_7": "Ime dve vikkhambhanavimokkhā,",
  "atk-s0517a6:10_8": "dubhato vuṭṭhāno pana samucchedavimokkho.",
  "atk-s0517a6:11_0": "Nīvaraṇehi vuṭṭhātītiādīhi ajjhattavuṭṭhānaṁ sarūpato vuttaṁ.",
  "atk-s0517a6:11_1": "Rūpasaññāyātiādīhi kasiṇādiārammaṇasamatikkamassa pākaṭattā taṁ avatvā suttantesu vuttarūpasaññādisamatikkamo vutto.",
  "atk-s0517a6:11_2": "Sakkāyadiṭṭhivicikicchāsīlabbataparāmāsāti samāsapadaṁ,",
  "atk-s0517a6:11_3": "sakkāyadiṭṭhiyā vicikicchāya sīlabbataparāmāsāti vicchedo.",
  "atk-s0517a6:11_4": "Ayameva vā pāṭho.",
  "atk-s0517a6:12_0": "211.Vitakko cātiādīhi jhānānaṁ samāpattīnañca upacārabhūmiyo vuttā.",
  "atk-s0517a6:12_1": "Aniccānupassanātiādīhi catunnaṁ maggānaṁ pubbabhāgavipassanā vuttā.",
  "atk-s0517a6:12_2": "Paṭilābhovāti pañcavidhavasippattiyā byāpito patthaṭo lābhoti paṭilābho.",
  "atk-s0517a6:12_3": "Vasippattiyā hi sabbo jhānapayogo ca samāpattipayogo ca paṭippassaddho hoti,",
  "atk-s0517a6:12_4": "tasmā paṭilābho “paṭippassaddhivimokkho”ti vutto.",
  "atk-s0517a6:12_5": "Vipāko pana jhānassa samāpattiyā ca paṭippassaddhi hotīti ujukameva.",
  "atk-s0517a6:12_6": "Keci pana “upacārapayogassa paṭippassaddhattā jhānassa samāpattiyā ca paṭilābho hoti,",
  "atk-s0517a6:12_7": "tasmā jhānasamāpattipaṭilābho ‘paṭippassaddhivimokkho’ti vuccatī”ti vadanti.",
  "atk-s0517a6:13_0": "212.Ajjhattanti attānaṁ adhikicca pavattaṁ.",
  "atk-s0517a6:13_1": "Paccattanti attānaṁ paṭicca pavattaṁ.",
  "atk-s0517a6:13_2": "Ubhayenāpi niyakajjhattameva dīpeti nīlanimittanti nīlameva.",
  "atk-s0517a6:13_3": "Nīlasaññaṁ paṭilabhatīti tasmiṁ nīlanimitte nīlamitisaññaṁ paṭilabhati.",
  "atk-s0517a6:13_4": "Suggahitaṁ karotīti parikammabhūmiyaṁ suṭṭhu uggahitaṁ karoti.",
  "atk-s0517a6:13_5": "Sūpadhāritaṁ upadhāretīti upacārabhūmiyaṁ suṭṭhu upadhāritaṁ katvā upadhāreti.",
  "atk-s0517a6:13_6": "Svāvatthitaṁ avatthāpetīti appanābhūmiyaṁ suṭṭhu nicchitaṁ nicchināti.",
  "atk-s0517a6:13_7": "Vavatthāpetītipi pāṭho.",
  "atk-s0517a6:13_8": "Ajjhattañhi nīlaparikammaṁ karonto kese vā pitte vā akkhitārakāyaṁ vā karoti.",
  "atk-s0517a6:13_9": "Bahiddhā nīlanimitteti nīlapupphanīlavatthanīladhātūnaṁ aññatare nīlakasiṇe.",
  "atk-s0517a6:13_10": "Cittaṁ upasaṁharatīti cittaṁ upaneti.",
  "atk-s0517a6:13_11": "Pītādīsupi eseva nayo.",
  "atk-s0517a6:13_12": "Āsevatīti tameva saññaṁ ādito sevati.",
  "atk-s0517a6:13_13": "Bhāvetīti vaḍḍheti.",
  "atk-s0517a6:13_14": "Bahulīkarotīti punappunaṁ karoti.",
  "atk-s0517a6:13_15": "Rūpanti nīlanimittaṁ rūpaṁ.",
  "atk-s0517a6:13_16": "Rūpasaññīti tasmiṁ rūpe saññā rūpasaññā,",
  "atk-s0517a6:13_17": "sā assa atthīti rūpasaññī.",
  "atk-s0517a6:13_18": "Ajjhattaṁ pītanimittādīsu pītaparikammaṁ karonto mede vā chaviyā vā akkhīnaṁ pītaṭṭhāne vā karoti.",
  "atk-s0517a6:13_19": "Lohitaparikammaṁ karonto maṁse vā lohite vā jivhāya vā hatthatalapādatalesu vā akkhīnaṁ rattaṭṭhāne vā karoti.",
  "atk-s0517a6:13_20": "Odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne vā karoti.",
  "atk-s0517a6:13_21": "Ajjhattaṁ arūpanti ajjhattaṁ rūpanimittaṁ natthīti attho.",
  "atk-s0517a6:14_0": "Mettāsahagatenāti paṭhamadutiyatatiyajjhānavasena mettāya samannāgatena.",
  "atk-s0517a6:14_1": "Cetasāti cittena.",
  "atk-s0517a6:14_2": "Ekaṁ disanti ekaṁ ekissā disāya paṭhamapariggahitaṁ sattaṁ upādāya ekadisāpariyāpannasattapharaṇavasena vuttaṁ.",
  "atk-s0517a6:14_3": "Pharitvāti phusitvā ārammaṇaṁ katvā.",
  "atk-s0517a6:14_4": "Viharatīti brahmavihārādhiṭṭhitaṁ iriyāpathavihāraṁ pavatteti.",
  "atk-s0517a6:14_5": "Tathā dutiyanti yathā puratthimādīsu yaṁkiñci ekaṁ disaṁ pharitvā viharati,",
  "atk-s0517a6:14_6": "tatheva tadanantaraṁ dutiyaṁ tatiyaṁ catutthaṁ vāti attho.",
  "atk-s0517a6:14_7": "Iti uddhanti eteneva nayena uparimaṁ disanti vuttaṁ hoti.",
  "atk-s0517a6:14_8": "Adho tiriyanti adhodisampi tiriyaṁ disampi evameva.",
  "atk-s0517a6:14_9": "Tattha ca adhoti heṭṭhā.",
  "atk-s0517a6:14_10": "Tiriyanti anudisā.",
  "atk-s0517a6:14_11": "Evaṁ sabbadisāsu assamaṇḍalikāya assamiva mettāsahagataṁ cittaṁ sāretipi paccāsāretipīti.",
  "atk-s0517a6:14_12": "Ettāvatā ekamekaṁ disaṁ pariggahetvā odhiso mettāpharaṇaṁ dassitaṁ.",
  "atk-s0517a6:14_13": "Sabbadhītiādi pana anodhiso dassanatthaṁ vuttaṁ.",
  "atk-s0517a6:14_14": "Tattha sabbadhīti sabbattha.",
  "atk-s0517a6:14_15": "Sabbattatāyāti sabbesu hīnamajjhimukkaṭṭhamittasapattamajjhattādippabhedesu attatāya,",
  "atk-s0517a6:14_16": "“ayaṁ parasatto”ti vibhāgaṁ akatvā attasamatāyāti vuttaṁ hoti.",
  "atk-s0517a6:14_17": "Atha vā sabbattatāyāti sabbena cittabhāvena,",
  "atk-s0517a6:14_18": "īsakampi bahi avikkhipamānoti vuttaṁ hoti.",
  "atk-s0517a6:14_19": "Sabbāvantanti sabbasattavantaṁ,",
  "atk-s0517a6:14_20": "sabbasattayuttanti attho.",
  "atk-s0517a6:14_21": "Sabbavantantipi pāṭho.",
  "atk-s0517a6:14_22": "Lokanti sattalokaṁ.",
  "atk-s0517a6:15_0": "Vipulenāti evamādipariyāyadassanato panettha puna “mettāsahagatenā”ti vuttaṁ.",
  "atk-s0517a6:15_1": "Yasmā vā ettha odhiso pharaṇe viya puna tathāsaddo vā iti-",
  "atk-s0517a6:15_2": "saddo vā na vutto,",
  "atk-s0517a6:15_3": "tasmā puna “mettāsahagatena cetasā”ti vuttaṁ,",
  "atk-s0517a6:15_4": "nigamanavasena vā etaṁ vuttaṁ.",
  "atk-s0517a6:15_5": "Vipulenāti ettha pharaṇavasena vipulatā daṭṭhabbā.",
  "atk-s0517a6:15_6": "Bhūmivasena pana taṁ mahaggataṁ.",
  "atk-s0517a6:15_7": "Tañhi kilesavikkhambhanasamatthatāya vipulaphalatāya dīghasantānatāya ca mahantabhāvaṁ gataṁ,",
  "atk-s0517a6:15_8": "mahantehi vā uḷāracchandavīriyacittapaññehi gataṁ paṭipannanti mahaggataṁ.",
  "atk-s0517a6:15_9": "Paguṇavasena appamāṇasattārammaṇavasena ca appamāṇaṁ.",
  "atk-s0517a6:15_10": "Byāpādapaccatthikappahānena averaṁ.",
  "atk-s0517a6:15_11": "Domanassappahānato abyāpajjaṁ,",
  "atk-s0517a6:15_12": "niddukkhanti vuttaṁ hoti.",
  "atk-s0517a6:15_13": "Appaṭikūlā hontīti bhikkhuno cittassa appaṭikūlā hutvā upaṭṭhahanti.",
  "atk-s0517a6:15_14": "Sesesupi vuttanayeneva karuṇāmuditāupekkhāvasena yojetabbaṁ.",
  "atk-s0517a6:15_15": "Karuṇāya vihesāpaccatthikappahānena averaṁ,",
  "atk-s0517a6:15_16": "muditāya aratipaccatthikappahānena.",
  "atk-s0517a6:16_0": "Upekkhāsahagatenāti catutthajjhānavasena upekkhāya samannāgatena.",
  "atk-s0517a6:16_1": "Rāgapaccatthikappahānena averaṁ,",
  "atk-s0517a6:16_2": "gehasitasomanassappahānato abyāpajjaṁ.",
  "atk-s0517a6:16_3": "Sabbampi hi akusalaṁ kilesapariḷāhayogato sabyāpajjamevāti ayametesaṁ viseso.",
  "atk-s0517a6:17_0": "213.Sabbasoti sabbākārena,",
  "atk-s0517a6:17_1": "sabbāsaṁ vā,",
  "atk-s0517a6:17_2": "anavasesānanti attho.",
  "atk-s0517a6:17_3": "Rūpasaññānanti saññāsīsena vuttarūpāvacarajjhānānañceva tadārammaṇānañca.",
  "atk-s0517a6:17_4": "Rūpāvacarajjhānampi hi rūpanti vuccati “rūpī rūpāni passatī”tiādīsu,",
  "atk-s0517a6:17_5": "tassa ārammaṇampi bahiddhā rūpāni passati “suvaṇṇadubbaṇṇānī”tiādīsu.",
  "atk-s0517a6:17_6": "Tasmā idha rūpe saññā rūpasaññāti evaṁ saññāsīsena vuttarūpāvacarajjhānassetaṁ adhivacanaṁ.",
  "atk-s0517a6:17_7": "Rūpaṁ saññā assāti rūpasaññaṁ,",
  "atk-s0517a6:17_8": "rūpamassa nāmanti vuttaṁ hoti.",
  "atk-s0517a6:17_9": "Evaṁ pathavīkasiṇādibhedassa tadārammaṇassa cetaṁ adhivacananti veditabbaṁ.",
  "atk-s0517a6:17_10": "Samatikkamāti virāgā nirodhā ca.",
  "atk-s0517a6:17_11": "Kiṁ vuttaṁ hoti?",
  "atk-s0517a6:17_12": "Etāsaṁ kusalavipākakiriyāvasena pañcadasannaṁ jhānasaṅkhātānaṁ rūpasaññānaṁ,",
  "atk-s0517a6:17_13": "etesañca pathavīkasiṇādivasena navannaṁ ārammaṇasaṅkhātānaṁ rūpasaññānaṁ sabbākārena,",
  "atk-s0517a6:17_14": "anavasesānaṁ vā virāgā ca nirodhā ca virāgahetu ceva nirodhahetu ca ākāsānañcāyatanaṁ upasampajja viharati.",
  "atk-s0517a6:17_15": "Na hi sakkā sabbaso anatikkantarūpasaññena etaṁ upasampajja viharitunti.",
  "atk-s0517a6:17_16": "Yasmā pana ārammaṇasamatikkamena pattabbā etā samāpattiyo,",
  "atk-s0517a6:17_17": "na ekasmiṁyeva ārammaṇe paṭhamajjhānādīni viya.",
  "atk-s0517a6:17_18": "Ārammaṇe avirattassa ca saññāsamatikkamo na hoti,",
  "atk-s0517a6:17_19": "tasmā ayaṁ ārammaṇasamatikkamavasenāpi atthavaṇṇanā katāti veditabbā.",
  "atk-s0517a6:18_0": "Paṭighasaññānaṁ atthaṅgamāti cakkhādīnaṁ vatthūnaṁ rūpādīnaṁ ārammaṇānañca paṭighātena uppannā saññā paṭighasaññā,",
  "atk-s0517a6:18_1": "rūpasaññādīnaṁ etaṁ adhivacanaṁ.",
  "atk-s0517a6:18_2": "Tāsaṁ kusalavipākānaṁ pañcannaṁ,",
  "atk-s0517a6:18_3": "akusalavipākānaṁ pañcannanti sabbaso dasannampi paṭighasaññānaṁ atthaṅgamā pahānā asamuppādā,",
  "atk-s0517a6:18_4": "appavattiṁ katvāti vuttaṁ hoti.",
  "atk-s0517a6:18_5": "Kāmañcetā paṭhamajjhānādīni samāpannassapi na santi,",
  "atk-s0517a6:18_6": "na hi tasmiṁ samaye pañcadvāravasena cittaṁ pavattati,",
  "atk-s0517a6:18_7": "evaṁ santepi aññattha pahīnānaṁ sukhadukkhānaṁ catutthajjhāne viya sakkāyadiṭṭhādīnaṁ tatiyamagge viya",
  "atk-s0517a6:18_8": "ca imasmiṁ jhāne ussāhajananatthaṁ imassa jhānassa pasaṁsāvasena etāsaṁ ettha vacanaṁ veditabbaṁ.",
  "atk-s0517a6:18_9": "Atha vā kiñcāpi tā rūpāvacaraṁ samāpannassa na santi,",
  "atk-s0517a6:18_10": "atha kho na pahīnattā na santi.",
  "atk-s0517a6:18_11": "Na hi rūpavirāgāya rūpāvacarabhāvanā saṁvattati,",
  "atk-s0517a6:18_12": "rūpāyattāyeva ca etāsaṁ pavatti.",
  "atk-s0517a6:18_13": "Ayaṁ pana bhāvanā rūpavirāgāya saṁvattati,",
  "atk-s0517a6:18_14": "tasmā tā ettha pahīnāti vattuṁ vaṭṭati.",
  "atk-s0517a6:18_15": "Na kevalañca vattuṁ,",
  "atk-s0517a6:18_16": "ekaṁseneva evaṁ dhāretumpi vaṭṭati.",
  "atk-s0517a6:18_17": "Tāsañhi ito pubbe appahīnattāyeva “paṭhamajjhānaṁ samāpannassa saddo kaṇṭako”ti vutto bhagavatā.",
  "atk-s0517a6:18_18": "Idha ca pahīnattāyeva arūpasamāpattīnaṁ āneñjatā santavimokkhatā ca vuttā.",
  "atk-s0517a6:19_0": "Nānattasaññānaṁ amanasikārāti nānatte vā gocare pavattānaṁ saññānaṁ,",
  "atk-s0517a6:19_1": "nānattānaṁ vā saññānaṁ.",
  "atk-s0517a6:19_2": "Yasmā hetā rūpasaddādibhede nānatte nānāsabhāve gocare pavattanti,",
  "atk-s0517a6:19_3": "yasmā cetā aṭṭha kāmāvacarakusalasaññā,",
  "atk-s0517a6:19_4": "dvādasa akusalasaññā,",
  "atk-s0517a6:19_5": "ekādasa kāmāvacarakusalavipākasaññā,",
  "atk-s0517a6:19_6": "dve akusalavipākasaññā,",
  "atk-s0517a6:19_7": "ekādasa kāmāvacarakiriyāsaññāti evaṁ catucattālīsampi saññā nānattā nānāsabhāvā aññamaññavisadisā,",
  "atk-s0517a6:19_8": "tasmā “nānattasaññā”ti vuttā.",
  "atk-s0517a6:19_9": "Tāsaṁ sabbaso nānattasaññānaṁ amanasikārā anāvajjanā citte ca anuppādanā.",
  "atk-s0517a6:19_10": "Yasmā tā nāvajjati citte ca na uppādeti na manasikaroti na paccavekkhati,",
  "atk-s0517a6:19_11": "tasmāti vuttaṁ hoti.",
  "atk-s0517a6:19_12": "Yasmā cettha purimā rūpasaññā paṭighasaññā ca iminā jhānena nibbatte bhavepi na vijjanti,",
  "atk-s0517a6:19_13": "pageva tasmiṁ bhave imaṁ jhānaṁ upasampajja viharaṇakāle,",
  "atk-s0517a6:19_14": "tasmā tāsaṁ samatikkamā atthaṅgamāti dvedhāpi abhāvoyeva vutto.",
  "atk-s0517a6:19_15": "Nānattasaññāsu pana yasmā aṭṭha kāmāvacarakusalasaññā,",
  "atk-s0517a6:19_16": "nava kiriyāsaññā,",
  "atk-s0517a6:19_17": "dasākusalasaññāti imā sattavīsati saññā iminā jhānena nibbatte bhave vijjanti,",
  "atk-s0517a6:19_18": "tasmā tāsaṁ amanasikārāti vuttanti veditabbaṁ.",
  "atk-s0517a6:19_19": "Tatthāpi hi imaṁ jhānaṁ upasampajja viharanto tāsaṁ amanasikārāyeva upasampajja viharati.",
  "atk-s0517a6:19_20": "Tā pana manasikaronto asamāpanno hotīti.",
  "atk-s0517a6:19_21": "Saṅkhepato cettha “rūpasaññānaṁ samatikkamā”tiiminā sabbarūpāvacaradhammānaṁ pahānaṁ vuttaṁ.",
  "atk-s0517a6:19_22": "“Paṭighasaññānaṁ atthaṅgamā nānattasaññānaṁ amanasikārā”tiiminā sabbesaṁ kāmāvacaracittacetasikānaṁ pahānañca amanasikāro ca vuttoti veditabbo.",
  "atk-s0517a6:20_0": "Anantoākāsoti ettha paññattimattattā nāssa uppādanto vā vayanto vā paññāyatīti ananto,",
  "atk-s0517a6:20_1": "anantapharaṇavasenāpi ananto.",
  "atk-s0517a6:20_2": "Na hi so yogī ekadesavasena pharati,",
  "atk-s0517a6:20_3": "sakalavaseneva pharati.",
  "atk-s0517a6:20_4": "Ākāsoti kasiṇugghāṭimākāso.",
  "atk-s0517a6:20_5": "Ākāsānañcāyatanādīni vuttatthāni.",
  "atk-s0517a6:20_6": "Upasampajja viharatīti taṁ patvā nipphādetvā tadanurūpena iriyāpathena viharati.",
  "atk-s0517a6:20_7": "Tadeva samāpajjitabbato samāpatti.",
  "atk-s0517a6:21_0": "Ākāsānañcāyatanaṁ samatikkammāti pubbe vuttanayena jhānampi ākāsānañcāyatanaṁ ārammaṇampi.",
  "atk-s0517a6:21_1": "Ārammaṇampi hi pubbe vuttanayeneva ākāsānañcaṁ ca taṁ paṭhamassa āruppajjhānassa ārammaṇattā devānaṁ",
  "atk-s0517a6:21_2": "devāyatanaṁ viya adhiṭṭhānaṭṭhena āyatanañcāti ākāsānañcāyatanaṁ,",
  "atk-s0517a6:21_3": "tathā ākāsānañcaṁ ca taṁ tassa jhānassa sañjātihetuttā “kambojā assānaṁ āyatana”ntiādīni viya sañjātidesaṭṭhena āyatanañcātipi ākāsānañcāyatanaṁ.",
  "atk-s0517a6:21_4": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā",
  "atk-s0517a6:21_5": "idaṁ viññāṇañcāyatanaṁ upasampajja vihātabbaṁ,",
  "atk-s0517a6:21_6": "tasmā ubhayampetamekajjhaṁ katvā “ākāsānañcāyatanaṁ samatikkammā”ti idaṁ vuttanti veditabbaṁ.",
  "atk-s0517a6:21_7": "Anantaṁ viññāṇanti taṁyeva “ananto ākāso”ti pharitvā pavattaṁ viññāṇaṁ “anantaṁ viññāṇa”nti manasikarontoti vuttaṁ hoti.",
  "atk-s0517a6:21_8": "Manasikāravasena vā anantaṁ.",
  "atk-s0517a6:21_9": "So hi taṁ ākāsārammaṇaṁ viññāṇaṁ anavasesato manasikaronto anantaṁ manasi karoti.",
  "atk-s0517a6:22_0": "Viññāṇañcāyatanaṁsamatikkammāti etthāpi ca pubbe vuttanayeneva jhānampi viññāṇañcāyatanaṁ ārammaṇampi.",
  "atk-s0517a6:22_1": "Ārammaṇampi hi pubbe vuttanayeneva viññāṇañcaṁ ca taṁ dutiyassa āruppajjhānassa ārammaṇattā adhiṭṭhānaṭṭhena āyatanañcāti viññāṇañcāyatanaṁ,",
  "atk-s0517a6:22_2": "tathā viññāṇañcaṁ ca taṁ tasseva jhānassa sañjātihetuttā sañjātidesaṭṭhena āyatanañcātipi viññāṇañcāyatanaṁ.",
  "atk-s0517a6:22_3": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā",
  "atk-s0517a6:22_4": "idaṁ ākiñcaññāyatanaṁ upasampajja vihātabbaṁ,",
  "atk-s0517a6:22_5": "tasmā ubhayampetamekajjhaṁ katvā “viññāṇañcāyatanaṁ samatikkammā”ti idaṁ vuttanti veditabbaṁ.",
  "atk-s0517a6:22_6": "Natthi kiñcīti natthi natthi,",
  "atk-s0517a6:22_7": "suññaṁ suññaṁ,",
  "atk-s0517a6:22_8": "vivittaṁ vivittanti evaṁ manasikarontoti vuttaṁ hoti.",
  "atk-s0517a6:23_0": "Ākiñcaññāyatanaṁsamatikkammāti etthāpi pubbe vuttanayeneva jhānampi ākiñcaññāyatanaṁ ārammaṇampi.",
  "atk-s0517a6:23_1": "Ārammaṇampi hi pubbe vuttanayeneva ākiñcaññañca taṁ tatiyassa āruppajjhānassa ārammaṇattā adhiṭṭhānaṭṭhena āyatanañcāti ākiñcaññāyatanaṁ,",
  "atk-s0517a6:23_2": "tathā ākiñcaññañca taṁ tasseva jhānassa sañjātihetuttā sañjātidesaṭṭhena āyatanañcātipi ākiñcaññāyatanaṁ.",
  "atk-s0517a6:23_3": "Evametaṁ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā",
  "atk-s0517a6:23_4": "idaṁ nevasaññānāsaññāyatanaṁ upasampajja vihātabbaṁ,",
  "atk-s0517a6:23_5": "tasmā ubhayampetamekajjhaṁ katvā “ākiñcaññāyatanaṁ samatikkammā”ti idaṁ vuttanti veditabbaṁ.",
  "atk-s0517a6:23_6": "Saññāvedayitanirodhakathā heṭṭhā kathitāva.",
  "atk-s0517a6:24_0": "“Rūpī rūpāni passatī”tiādikā satta vimokkhā paccanīkadhammehi suṭṭhu vimuccanaṭṭhena ārammaṇe abhirativasena suṭṭhu muccanaṭṭhena ca vimokkhā,",
  "atk-s0517a6:24_1": "nirodhasamāpatti pana cittacetasikehi vimuttaṭṭhena vimokkho.",
  "atk-s0517a6:24_2": "Samāpattisamāpannasamaye vimutto hoti,",
  "atk-s0517a6:24_3": "vuṭṭhitasamaye avimutto hotīti samayavimokkho.",
  "atk-s0517a6:24_4": "Samucchedavimuttivasena accantavimuttattā ariyamaggā,",
  "atk-s0517a6:24_5": "paṭippassaddhivimuttivasena accantavimuttattā sāmaññaphalāni,",
  "atk-s0517a6:24_6": "nissaraṇavimuttivasena accantavimuttattā nibbānaṁ asamayavimokkho.",
  "atk-s0517a6:24_7": "Tathā sāmayikāsāmayikavimokkhā.",
  "atk-s0517a6:25_0": "Pamādaṁ āgamma parihāyatīti kuppo.",
  "atk-s0517a6:25_1": "Tathā na parihāyatīti akuppo.",
  "atk-s0517a6:25_2": "Lokāya saṁvattatīti lokiyo.",
  "atk-s0517a6:25_3": "Ariyamaggā lokaṁ uttarantīti lokuttarā,",
  "atk-s0517a6:25_4": "sāmaññaphalāni nibbānañca lokato uttiṇṇāti lokuttarā.",
  "atk-s0517a6:25_5": "Ādittaṁ ayoguḷaṁ makkhikā viya tejussadaṁ lokuttaraṁ dhammaṁ āsavā nālambantīti anāsavo.",
  "atk-s0517a6:25_6": "Rūpappaṭisaññuttoti rūpajjhānāni.",
  "atk-s0517a6:25_7": "Arūpappaṭisaññuttoti arūpasamāpattiyo.",
  "atk-s0517a6:25_8": "Taṇhāya ālambito paṇihito.",
  "atk-s0517a6:25_9": "Anālambito appaṇihito.",
  "atk-s0517a6:25_10": "Maggaphalāni ekārammaṇattā ekaniṭṭhattā ca ekattavimokkho,",
  "atk-s0517a6:25_11": "nibbānaṁ adutiyattā ekattavimokkho,",
  "atk-s0517a6:25_12": "ārammaṇanānattā vipākanānattā ca nānattavimokkho.",
  "atk-s0517a6:26_0": "214.Siyāti bhaveyya,",
  "atk-s0517a6:26_1": "dasa hontīti ca eko hotīti ca bhaveyyāti attho.",
  "atk-s0517a6:26_2": "“Siyā”ti ca etaṁ vidhivacanaṁ,",
  "atk-s0517a6:26_3": "na pucchāvacanaṁ.",
  "atk-s0517a6:26_4": "Vatthuvasenāti niccasaññādidasavatthuvasena dasa honti.",
  "atk-s0517a6:26_5": "Pariyāyenāti vimuccanapariyāyena eko hoti.",
  "atk-s0517a6:26_6": "Siyāti kathañca siyāti yaṁ vā siyāti vihitaṁ,",
  "atk-s0517a6:26_7": "taṁ kathaṁ siyāti pucchati.",
  "atk-s0517a6:26_8": "Aniccānupassanañāṇanti samāsapadaṁ.",
  "atk-s0517a6:26_9": "Aniccānupassanāñāṇanti vā pāṭho.",
  "atk-s0517a6:26_10": "Tathā sesesupi.",
  "atk-s0517a6:26_11": "Niccato saññāyāti niccato pavattāya saññāya,",
  "atk-s0517a6:26_12": "“nicca”nti pavattāya saññāyāti attho.",
  "atk-s0517a6:26_13": "Esa nayo sukhato attato nimittato saññāyāti etthāpi.",
  "atk-s0517a6:26_14": "Nimittatoti ca niccanimittato.",
  "atk-s0517a6:26_15": "Nandiyā saññāyāti nandivasena pavattāya saññāya,",
  "atk-s0517a6:26_16": "nandisampayuttāya saññāyāti attho.",
  "atk-s0517a6:26_17": "Esa nayo rāgato samudayato ādānato paṇidhito abhinivesato saññāyāti etthāpi.",
  "atk-s0517a6:26_18": "Yasmā pana khayavayavipariṇāmānupassanā tisso aniccānupassanādīnaṁ balavabhāvāya balavapaccayabhūtā bhaṅgānupassanāvisesā.",
  "atk-s0517a6:26_19": "Bhaṅgadassanena hi aniccānupassanā balavatī hoti.",
  "atk-s0517a6:26_20": "Aniccānupassanāya ca balavatiyā jātāya “yadaniccaṁ taṁ dukkhaṁ,",
  "atk-s0517a6:26_21": "yaṁ dukkhaṁ tadanattā”ti dukkhānattānupassanāpi balavatiyo honti.",
  "atk-s0517a6:26_22": "Tasmā aniccānupassanādīsu vuttāsu tāpi tisso vuttāva honti.",
  "atk-s0517a6:26_23": "Yasmā ca suññatānupassanā “abhinivesato saññāya muccatī”ti vacaneneva sārādānābhinivesasammohābhinivesaālayābhinivesasaññogābhinivesato",
  "atk-s0517a6:26_24": "saññāya muccatīti vuttameva hoti,",
  "atk-s0517a6:26_25": "abhinivesābhāveneva appaṭisaṅkhāto saññāya muccatīti vuttameva hoti,",
  "atk-s0517a6:26_26": "tasmā adhipaññādhammavipassanādayo pañcapi anupassanā na vuttāti veditabbā.",
  "atk-s0517a6:26_27": "Evaṁ aṭṭhārasasu mahāvipassanāsu etā aṭṭha anupassanā avatvā daseva anupassanā vuttāti veditabbā.",
  "atk-s0517a6:27_0": "215.Aniccānupassanā yathābhūtaṁ ñāṇanti aniccānupassanāyeva yathābhūtañāṇaṁ.",
  "atk-s0517a6:27_1": "Ubhayampi paccattavacanaṁ.",
  "atk-s0517a6:27_2": "Yathābhūtañāṇanti ñāṇattho vutto.",
  "atk-s0517a6:27_3": "Evaṁ sesesupi.",
  "atk-s0517a6:27_4": "Sammohā aññāṇāti sammohabhūtā aññāṇā.",
  "atk-s0517a6:27_5": "Muccatīti vimokkhattho vutto.",
  "atk-s0517a6:28_0": "216.Aniccānupassanāanuttaraṁ sītibhāvañāṇanti ettha sāsaneyeva sabbhāvato uttamaṭṭhena anuttaraṁ,",
  "atk-s0517a6:28_1": "anuttarassa paccayattā vā anuttaraṁ,",
  "atk-s0517a6:28_2": "sītibhāvo eva ñāṇaṁ sītibhāvañāṇaṁ.",
  "atk-s0517a6:28_3": "Taṁ aniccānupassanāsaṅkhātaṁ anuttaraṁ sītibhāvañāṇaṁ. “Chahi,",
  "atk-s0517a6:28_4": "bhikkhave,",
  "atk-s0517a6:28_5": "dhammehi samannāgato bhikkhu bhabbo anuttaraṁ sītibhāvaṁ sacchikātu”nti ettha nibbānaṁ anuttaro sītibhāvo nāma.",
  "atk-s0517a6:28_6": "Idha pana vipassanā anuttaro sītibhāvo.",
  "atk-s0517a6:28_7": "Niccato santāpapariḷāhadarathā muccatīti etthāpi “nicca”nti pavattakilesā eva idha cāmutra ca santāpanaṭṭhena santāpo,",
  "atk-s0517a6:28_8": "paridahanaṭṭhena pariḷāho,",
  "atk-s0517a6:28_9": "uṇhaṭṭhena darathoti vuccanti.",
  "atk-s0517a6:29_0": "217.Nekkhammaṁ jhāyatīti jhānantiādayo heṭṭhā vuttatthā.",
  "atk-s0517a6:29_1": "Nekkhammādīni cettha aṭṭha samāpattiyo ca nibbedhabhāgiyāneva.",
  "atk-s0517a6:30_0": "218.Anupādā cittassa vimokkhoti idha vipassanāyeva.",
  "atk-s0517a6:30_1": "“Etadatthā kathā,",
  "atk-s0517a6:30_2": "etadatthā mantanā,",
  "atk-s0517a6:30_3": "yadidaṁ anupādā cittassa vimokkho”ti ettha pana nibbānaṁ anupādā cittassa vimokkho.",
  "atk-s0517a6:30_4": "Katihupādānehīti katihi upādānehi.",
  "atk-s0517a6:30_5": "Katamā ekupādānāti katamato ekupādānato.",
  "atk-s0517a6:30_6": "Idaṁ ekupādānāti ito ekato upādānato.",
  "atk-s0517a6:30_7": "Idanti pubbañāṇāpekkhaṁ vā.",
  "atk-s0517a6:30_8": "Upādānato muccanesu yasmā ādito saṅkhārānaṁ udayabbayaṁ passitvā passitvā aniccānupassanāya vipassati,",
  "atk-s0517a6:30_9": "pacchā saṅkhārānaṁ bhaṅgameva passitvā animittānupassanāya vipassati.",
  "atk-s0517a6:30_10": "Aniccānupassanāvisesoyeva hi animittānupassanā.",
  "atk-s0517a6:30_11": "Saṅkhārānaṁ udayabbayadassanena ca bhaṅgadassanena ca attābhāvo pākaṭo hoti.",
  "atk-s0517a6:30_12": "Tena diṭṭhupādānassa ca attavādupādānassa ca pahānaṁ hoti.",
  "atk-s0517a6:30_13": "Diṭṭhippahāneneva ca “sīlabbatena attā sujjhatī”ti dassanassa abhāvato sīlabbatupādānassa pahānaṁ hoti.",
  "atk-s0517a6:30_14": "Yasmā ca anattānupassanāya ujukameva attābhāvaṁ passati,",
  "atk-s0517a6:30_15": "anattānupassanāvisesoyeva ca suññatānupassanā,",
  "atk-s0517a6:30_16": "tasmā imāni cattāri ñāṇāni diṭṭhupādānādīhi tīhi upādānehi muccanti.",
  "atk-s0517a6:30_17": "Dukkhānupassanādīnaṁyeva pana catassannaṁ taṇhāya ujuvipaccanīkattā aniccānupassanādīnaṁ catassannaṁ kāmupādānato muccanaṁ na vuttaṁ.",
  "atk-s0517a6:30_18": "Yasmā ādito dukkhānupassanāya “saṅkhārā dukkhā”ti passato pacchā appaṇihitānupassanāya ca “saṅkhārā dukkhā”ti passato saṅkhārānaṁ patthanā pahīyati.",
  "atk-s0517a6:30_19": "Dukkhānupassanāvisesoyeva hi appaṇihitānupassanā.",
  "atk-s0517a6:30_20": "Yasmā ca saṅkhāresu nibbidānupassanāya nibbindantassa virāgānupassanāya virajjantassa saṅkhārānaṁ patthanā pahīyati,",
  "atk-s0517a6:30_21": "tasmā imāni cattāri ñāṇāni kāmupādānato muccanti.",
  "atk-s0517a6:30_22": "Yasmā nirodhānupassanāya kilese nirodheti,",
  "atk-s0517a6:30_23": "paṭinissaggānupassanāya kilese pariccajati,",
  "atk-s0517a6:30_24": "tasmā imāni dve ñāṇāni catūhi upādānehi muccantīti evaṁ sabhāvanānattena ca ākāranānattena ca aṭṭhasaṭṭhi vimokkhā niddiṭṭhā.",
  "atk-s0517a6:31_0": "219.",
  "atk-s0517a6:31_1": "Idāni ādito uddiṭṭhānaṁ tiṇṇaṁ vimokkhānaṁ mukhāni dassetvā vimokkhamukhapubbaṅgamaṁ indriyavisesaṁ puggalavisesañca",
  "atk-s0517a6:31_2": "dassetukāmo tīṇi kho panimānītiādimāha.",
  "atk-s0517a6:31_3": "Tattha vimokkhamukhānīti tiṇṇaṁ vimokkhānaṁ mukhāni.",
  "atk-s0517a6:31_4": "Lokaniyyānāya saṁvattantīti tedhātukalokato niyyānāya niggamanāya saṁvattanti.",
  "atk-s0517a6:31_5": "Sabbasaṅkhāre paricchedaparivaṭumato samanupassanatāyāti sabbesaṁ saṅkhārānaṁ udayabbayavasena paricchedato ceva parivaṭumato ca samanupassanatāya.",
  "atk-s0517a6:31_6": "Lokaniyyānaṁ hotīti pāṭhaseso.",
  "atk-s0517a6:31_7": "Aniccānupassanā hi udayato pubbe saṅkhārā natthīti paricchinditvā tesaṁ gatiṁ samannesamānā vayato paraṁ na gacchanti,",
  "atk-s0517a6:31_8": "ettheva antaradhāyantīti parivaṭumato pariyantato samanupassati.",
  "atk-s0517a6:31_9": "Sabbasaṅkhārā hi udayena pubbantaparicchinnā,",
  "atk-s0517a6:31_10": "vayena aparantaparicchinnā.",
  "atk-s0517a6:31_11": "Animittāya ca dhātuyā cittasampakkhandanatāyāti vipassanākkhaṇepi nibbānaninnatāya animittākārena upaṭṭhānato",
  "atk-s0517a6:31_12": "animittasaṅkhātāya nibbānadhātuyā cittapavisanatāya ca lokaniyyānaṁ hoti.",
  "atk-s0517a6:31_13": "Manosamuttejanatāyāti cittasaṁvejanatāya.",
  "atk-s0517a6:31_14": "Dukkhānupassanāya hi saṅkhāresu cittaṁ saṁvijjati.",
  "atk-s0517a6:31_15": "Appaṇihitāya ca dhātuyāti vipassanākkhaṇepi nibbānaninnatāya appaṇihitākārena upaṭṭhānato appaṇihitasaṅkhātāya nibbānadhātuyā.",
  "atk-s0517a6:31_16": "Sabbadhammeti nibbānassa avipassanupagattepi anattasabhāvasabbhāvato “sabbasaṅkhāre”ti avatvā “sabbadhamme”ti vuttaṁ.",
  "atk-s0517a6:31_17": "Parato samanupassanatāyāti paccayāyattattā avasatāya avidheyyatāya ca “nāhaṁ na mama”nti evaṁ anattato samanupassanatāya.",
  "atk-s0517a6:31_18": "Suññatāya ca dhātuyāti vipassanākkhaṇepi nibbānaninnatāya suññatākārena upaṭṭhānato suññatāsaṅkhātāya nibbānadhātuyā.",
  "atk-s0517a6:31_19": "Iti imāni tīṇi vacanāni aniccadukkhānattānupassanānaṁ vasena vuttāni.",
  "atk-s0517a6:31_20": "Teneva tadanantaraṁ aniccato manasikarototiādi vuttaṁ.",
  "atk-s0517a6:31_21": "Tattha khayatoti khīyanato.",
  "atk-s0517a6:31_22": "Bhayatoti sabhayato.",
  "atk-s0517a6:31_23": "Suññatoti attarahitato.",
  "atk-s0517a6:32_0": "Adhimokkhabahulanti aniccānupassanāya “khaṇabhaṅgavasena saṅkhārā bhijjantī”ti saddhāya paṭipannassa",
  "atk-s0517a6:32_1": "paccakkhato khaṇabhaṅgadassanena “saccaṁ vatāha bhagavā”ti bhagavati saddhāya saddhābahulaṁ cittaṁ hoti.",
  "atk-s0517a6:32_2": "Atha vā paccuppannānaṁ padesasaṅkhārānaṁ aniccataṁ passitvā “evaṁ aniccā atītānāgatapaccuppannā sabbe",
  "atk-s0517a6:32_3": "saṅkhārā”ti adhimuccanato adhimokkhabahulaṁ cittaṁ hoti.",
  "atk-s0517a6:32_4": "Passaddhibahulanti dukkhānupassanāya cittakkhobhakarāya paṇidhiyā pajahanato cittadarathābhāvena passaddhibahulaṁ cittaṁ hoti.",
  "atk-s0517a6:32_5": "Atha vā dukkhānupassanāya saṁvegajananato saṁviggassa ca yoniso padahanato vikkhepābhāvena passaddhibahulaṁ cittaṁ hoti.",
  "atk-s0517a6:32_6": "Vedabahulanti anattānupassanāya bāhirakehi adiṭṭhaṁ gambhīraṁ anattalakkhaṇaṁ passato ñāṇabahulaṁ cittaṁ hoti.",
  "atk-s0517a6:32_7": "Atha vā “sadevakena lokena adiṭṭhaṁ anattalakkhaṇaṁ diṭṭha”nti tuṭṭhassa tuṭṭhibahulaṁ cittaṁ hoti.",
  "atk-s0517a6:33_0": "Adhimokkhabahulo saddhindriyaṁ paṭilabhatīti pubbabhāge adhimokkho bahulaṁ pavattamāno bhāvanāpāripūriyā saddhindriyaṁ nāma hoti,",
  "atk-s0517a6:33_1": "taṁ so paṭilabhati nāma.",
  "atk-s0517a6:33_2": "Passaddhibahulo samādhindriyaṁ paṭilabhatīti pubbabhāge passaddhibahulassa “passaddhakāyo sukhaṁ vedeti,",
  "atk-s0517a6:33_3": "sukhino cittaṁ samādhiyatī”ti vacanato bhāvanāpāripūriyā passaddhipaccayā samādhindriyaṁ hoti,",
  "atk-s0517a6:33_4": "taṁ so paṭilabhati nāma.",
  "atk-s0517a6:33_5": "Vedabahulo paññindriyaṁ paṭilabhatīti pubbabhāge vedo bahulaṁ pavattamāno bhāvanāpāripūriyā paññindriyaṁ nāma hoti,",
  "atk-s0517a6:33_6": "taṁ so paṭilabhati nāma.",
  "atk-s0517a6:34_0": "Ādhipateyyaṁ hotīti chandādike adhipatibhūtepi sakiccanipphādanavasena adhipati hoti padhāno hoti.",
  "atk-s0517a6:34_1": "Bhāvanāyāti bhummavacanaṁ,",
  "atk-s0517a6:34_2": "uparūpari bhāvanatthāya vā.",
  "atk-s0517a6:34_3": "Tadanvayā hontīti taṁ anugāminī taṁ anuvattinī honti.",
  "atk-s0517a6:34_4": "Sahajātapaccayā hontīti uppajjamānā ca sahauppādanabhāvena upakārakā honti pakāsassa padīpo viya.",
  "atk-s0517a6:34_5": "Aññamaññapaccayā hontīti aññamaññaṁ uppādanupatthambhanabhāvena upakārakā honti aññamaññūpatthambhakaṁ tidaṇḍaṁ viya.",
  "atk-s0517a6:34_6": "Nissayapaccayā hontīti adhiṭṭhānākārena nissayākārena ca upakārakā honti tarucittakammānaṁ pathavīpaṭādi viya.",
  "atk-s0517a6:34_7": "Sampayuttapaccayā hontīti ekavatthukaekārammaṇaekuppādaekanirodhasaṅkhātena sampayuttabhāvena upakārakā honti.",
  "atk-s0517a6:35_0": "220.Paṭivedhakāleti maggakkhaṇe saccapaṭivedhakāle.",
  "atk-s0517a6:35_1": "Paññindriyaṁ ādhipateyyaṁ hotīti maggakkhaṇe nibbānaṁ ārammaṇaṁ katvā saccadassanakiccakaraṇavasena ca",
  "atk-s0517a6:35_2": "kilesappahānakiccakaraṇavasena ca paññindriyameva jeṭṭhakaṁ hoti.",
  "atk-s0517a6:35_3": "Paṭivedhāyāti saccapaṭivijjhanatthāya.",
  "atk-s0517a6:35_4": "Ekarasāti vimuttirasena.",
  "atk-s0517a6:35_5": "Dassanaṭṭhenāti saccadassanaṭṭhena.",
  "atk-s0517a6:35_6": "Evaṁ paṭivijjhantopi bhāveti,",
  "atk-s0517a6:35_7": "bhāventopi paṭivijjhatīti maggakkhaṇe sakiṁyeva bhāvanāya ca paṭivedhassa ca sabbhāvadassanatthaṁ vuttaṁ.",
  "atk-s0517a6:35_8": "Anattānupassanāya vipassanākkhaṇepi paññindriyasseva ādhipateyyattā “paṭivedhakālepī”ti apisaddo payutto.",
  "atk-s0517a6:36_0": "221.Aniccatomanasikaroto katamindriyaṁ adhimattaṁ hotītiādi indriyavisesena puggalavisesaṁ dassetuṁ vuttaṁ.",
  "atk-s0517a6:36_1": "Tattha adhimattanti adhikaṁ.",
  "atk-s0517a6:36_2": "Tattha saddhindriyasamādhindriyapaññindriyānaṁ adhimattatā saṅkhārupekkhāya veditabbā.",
  "atk-s0517a6:36_3": "Saddhāvimuttoti ettha avisesetvā vuttepi upari visesetvā vuttattā sotāpattimaggaṁ ṭhapetvā sesesu sattasu ṭhānesu saddhāvimuttoti vuttaṁ hoti.",
  "atk-s0517a6:36_4": "Saddhāvimutto saddhindriyassa adhimattattā hoti,",
  "atk-s0517a6:36_5": "na saddhindriyassa adhimattattā sabbattha saddhāvimuttotipi vuttaṁ hoti.",
  "atk-s0517a6:36_6": "Sotāpattimaggakkhaṇe saddhindriyassa adhimattattāyeva sesesu samādhindriyapaññindriyādhimattattepi sati saddhāvimuttoyeva nāma hotīti vadanti.",
  "atk-s0517a6:36_7": "Kāyasakkhī hotīti aṭṭhasupi ṭhānesu kāyasakkhī nāma hoti.",
  "atk-s0517a6:36_8": "Diṭṭhippatto hotīti saddhāvimutte vuttanayeneva veditabbaṁ.",
  "atk-s0517a6:37_0": "Saddahanto vimuttoti saddhāvimuttoti saddhindriyassa adhimattattā sotāpattimaggakkhaṇe saddahanto catūsupi",
  "atk-s0517a6:37_1": "phalakkhaṇesu vimuttoti saddhāvimuttoti vuttaṁ hoti.",
  "atk-s0517a6:37_2": "Uparimaggattayakkhaṇe saddhāvimuttattaṁ idāni vakkhati.",
  "atk-s0517a6:37_3": "Sotāpattimaggakkhaṇe pana saddhānusārittaṁ pacchā vakkhati.",
  "atk-s0517a6:37_4": "Phuṭṭhattā sacchikatoti kāyasakkhīti sukkhavipassakatte sati upacārajjhānaphassassa rūpārūpajjhānalābhitte",
  "atk-s0517a6:37_5": "sati rūpārūpajjhānaphassassa phuṭṭhattā nibbānaṁ sacchikatoti kāyasakkhī,",
  "atk-s0517a6:37_6": "nāmakāyena vuttappakāre jhānaphasse ca nibbāne ca sakkhīti vuttaṁ hoti.",
  "atk-s0517a6:37_7": "Diṭṭhattā pattoti diṭṭhippattoti sotāpattimaggakkhaṇe sampayuttena paññindriyena paṭhamaṁ nibbānassa",
  "atk-s0517a6:37_8": "diṭṭhattā pacchā sotāpattiphalādivasena nibbānaṁ pattoti diṭṭhippatto,",
  "atk-s0517a6:37_9": "paññindriyasaṅkhātāya diṭṭhiyā nibbānaṁ pattoti vuttaṁ hoti.",
  "atk-s0517a6:37_10": "Sotāpattimaggakkhaṇe pana dhammānusārittaṁ pacchā vakkhati.",
  "atk-s0517a6:37_11": "Saddahanto vimuccatīti saddhāvimuttoti saddhindriyassa adhimattattā sakadāgāmianāgāmiarahattamaggakkhaṇesu saddahanto vimuccatīti saddhāvimutto.",
  "atk-s0517a6:37_12": "Ettha vimuccamānopi āsaṁsāya bhūtavacanavasena “vimutto”ti vutto.",
  "atk-s0517a6:37_13": "Jhānaphassanti tividhaṁ jhānaphassaṁ.",
  "atk-s0517a6:37_14": "“Jhānaphassa”ntiādīni “dukkhā saṅkhārā”tiādīni ca paṭhamaṁ vuttaṁ dvayameva visesetvā vuttāni.",
  "atk-s0517a6:37_15": "Ñātaṁ hotītiādīni heṭṭhā vuttatthāni.",
  "atk-s0517a6:37_16": "Ettha ca jhānalābhī puggalo samādhindriyassa anukūlāya dukkhānupassanāya eva vuṭṭhahitvā maggaphalāni pāpuṇātīti ācariyānaṁ adhippāyo.",
  "atk-s0517a6:38_0": "Siyāti siyuṁ,",
  "atk-s0517a6:38_1": "bhaveyyunti attho.",
  "atk-s0517a6:38_2": "“Siyā”ti etaṁ vidhivacanameva.",
  "atk-s0517a6:38_3": "Tayo puggalāti vipassanāniyamena indriyaniyamena ca vuttā tayo puggalā.",
  "atk-s0517a6:38_4": "Vatthuvasenāti tīsu anupassanāsu ekekaindriyavatthuvasena.",
  "atk-s0517a6:38_5": "Pariyāyenāti teneva pariyāyena.",
  "atk-s0517a6:38_6": "Iminā vārena kiṁ dassitaṁ hoti ?",
  "atk-s0517a6:38_7": "Heṭṭhā ekekissā anupassanāya ekekassa indriyassa ādhipaccaṁ yebhuyyavasena vuttanti ca,",
  "atk-s0517a6:38_8": "kadāci tīsupi anupassanāsu ekekasseva indriyassa ādhipaccaṁ hotīti ca dassitaṁ hoti.",
  "atk-s0517a6:38_9": "Atha vā pubbabhāgavipassanākkhaṇe tissannampi anupassanānaṁ sabbhāvato tāsu pubbabhāgavipassanāsu tesaṁ",
  "atk-s0517a6:38_10": "tesaṁ indriyānaṁ ādhipaccaṁ apekkhitvā maggaphalakkhaṇesu saddhāvimuttādīni nāmāni hontīti.",
  "atk-s0517a6:38_11": "Evañhi vuccamāne heṭṭhā vuṭṭhānagāminivipassanāya upari ca kato indriyādhipaccapuggalaniyamo sukatoyeva niccaloyeva ca hoti.",
  "atk-s0517a6:38_12": "Anantaravāre siyāti aññoyevāti evaṁ siyāti attho.",
  "atk-s0517a6:38_13": "Ettha pubbe vuttoyeva niyamo.",
  "atk-s0517a6:39_0": "Idāni maggaphalavasena puggalavisesaṁ vibhajitvā dassetuṁ aniccato manasikaroto…pe…",
  "atk-s0517a6:39_1": "sotāpattimaggaṁ paṭilabhatītiādimāha.",
  "atk-s0517a6:39_2": "Tattha saddhaṁ anussarati anugacchati,",
  "atk-s0517a6:39_3": "saddhāya vā nibbānaṁ anussarati anugacchatīti saddhānusārī.",
  "atk-s0517a6:39_4": "Sacchikatanti paccakkhakataṁ.",
  "atk-s0517a6:39_5": "Arahattanti arahattaphalaṁ.",
  "atk-s0517a6:39_6": "Paññāsaṅkhātaṁ dhammaṁ anussarati,",
  "atk-s0517a6:39_7": "tena vā dhammena nibbānaṁ anussaratīti dhammānusārī.",
  "atk-s0517a6:40_0": "222.",
  "atk-s0517a6:40_1": "Puna aparehi pariyāyehi indriyattayavisesena puggalavisesaṁ vaṇṇetukāmo ye hi kecītiādimāha.",
  "atk-s0517a6:40_2": "Tattha bhāvitā vāti atīte bhāvayiṁsu vā.",
  "atk-s0517a6:40_3": "Bhāventi vāti paccuppanne.",
  "atk-s0517a6:40_4": "Bhāvissanti vāti anāgate.",
  "atk-s0517a6:40_5": "Adhigatā vātiādi ekekantikaṁ purimassa purimassa atthavivaraṇatthaṁ vuttaṁ.",
  "atk-s0517a6:40_6": "Phassitā vāti ñāṇaphusanāya phusiṁsu vā.",
  "atk-s0517a6:40_7": "Vasippattāti issarabhāvaṁ pattā.",
  "atk-s0517a6:40_8": "Pāramippattāti vosānaṁ pattā.",
  "atk-s0517a6:40_9": "Vesārajjappattāti visāradabhāvaṁ pattā.",
  "atk-s0517a6:40_10": "Sabbattha saddhāvimuttādayo heṭṭhā vuttakkhaṇesuyeva,",
  "atk-s0517a6:40_11": "satipaṭṭhānādayo maggakkhaṇeyeva.",
  "atk-s0517a6:40_12": "Aṭṭha vimokkheti “rūpī rūpāni passatī”tiādike paṭisambhidāmaggappattiyā eva pattā.",
  "atk-s0517a6:41_0": "Tisso sikkhāti adhisīlasikkhā adhicittasikkhā adhipaññāsikkhā maggappattā eva sikkhamānā.",
  "atk-s0517a6:41_1": "Dukkhaṁ parijānantītiādīni maggakkhaṇeyeva.",
  "atk-s0517a6:41_2": "Pariññāpaṭivedhaṁ paṭivijjhatīti pariññāpaṭivedhena paṭivijjhati,",
  "atk-s0517a6:41_3": "pariññāya paṭivijjhitabbanti vā pariññāpaṭivedhaṁ.",
  "atk-s0517a6:41_4": "Evaṁ sesesupi.",
  "atk-s0517a6:41_5": "Sabbadhammādīhi visesetvā abhiññāpaṭivedhādayo vuttā.",
  "atk-s0517a6:41_6": "Sacchikiriyāpaṭivedho pana maggakkhaṇeyeva nibbānapaccavekkhaṇañāṇasiddhivasena veditabboti.",
  "atk-s0517a6:41_7": "Evamidha pañca ariyapuggalā niddiṭṭhā honti,",
  "atk-s0517a6:41_8": "ubhatobhāgavimutto ca paññāvimutto cāti ime dve aniddiṭṭhā.",
  "atk-s0517a6:41_9": "Aññattha pana “yo pana dukkhato manasikaronto passaddhibahulo samādhindriyaṁ paṭilabhati,",
  "atk-s0517a6:41_10": "so sabbattha kāyasakkhī nāma hoti,",
  "atk-s0517a6:41_11": "arūpajjhānaṁ pana patvā aggaphalaṁ patto ubhatobhāgavimutto nāma hoti.",
  "atk-s0517a6:41_12": "Yo pana anattato manasikaronto vedabahulo paññindriyaṁ paṭilabhati,",
  "atk-s0517a6:41_13": "sotāpattimaggakkhaṇe dhammānusārī hoti,",
  "atk-s0517a6:41_14": "chasu ṭhānesu diṭṭhippatto,",
  "atk-s0517a6:41_15": "aggaphale paññāvimutto”ti vuttaṁ.",
  "atk-s0517a6:41_16": "Te idha kāyasakkhidiṭṭhippattehiyeva saṅgahitā.",
  "atk-s0517a6:41_17": "Atthato pana arūpajjhānena ceva ariyamaggena cāti ubhatobhāgena vimuttoti ubhatobhāgavimutto.",
  "atk-s0517a6:41_18": "Pajānanto vimuttoti paññāvimuttoti.",
  "atk-s0517a6:41_19": "Ettāvatā indriyapuggalavisesā niddiṭṭhā honti.",
  "atk-s0517a6:42_0": "223- 226.",
  "atk-s0517a6:42_1": "Idāni vimokkhapubbaṅgamameva vimokkhavisesaṁ puggalavisesañca dassetukāmo aniccato manasikarototiādimāha.",
  "atk-s0517a6:42_2": "Tattha dve vimokkhāti appaṇihitasuññatavimokkhā.",
  "atk-s0517a6:42_3": "Aniccānupassanāgamanavasena hi animittavimokkhoti laddhanāmo maggo rāgadosamohapaṇidhīnaṁ abhāvā saguṇato",
  "atk-s0517a6:42_4": "ca tesaṁyeva paṇidhīnaṁ abhāvā appaṇihitanti laddhanāmaṁ nibbānaṁ ārammaṇaṁ karotīti ārammaṇato ca appaṇihitavimokkhoti",
  "atk-s0517a6:42_5": "nāmampi labhati.",
  "atk-s0517a6:42_6": "Tathā rāgadosamohehi suññattā saguṇato ca rāgādīhiyeva suññattā suññatanti laddhanāmaṁ nibbānaṁ ārammaṇaṁ",
  "atk-s0517a6:42_7": "karotīti ārammaṇato ca suññatavimokkhoti nāmampi labhati.",
  "atk-s0517a6:42_8": "Tasmā te dve vimokkhā animittavimokkhanvayā nāma honti.",
  "atk-s0517a6:42_9": "Animittamaggato anaññepi aṭṭhannaṁ maggaṅgānaṁ ekekassa maggaṅgassa vasena sahajātādipaccayā ca hontīti veditabbā.",
  "atk-s0517a6:42_10": "Puna dve vimokkhāti suññatānimittavimokkhā.",
  "atk-s0517a6:42_11": "Dukkhānupassanāgamanavasena hi appaṇihitavimokkhoti laddhanāmo maggo rūpanimittādīnaṁ rāganimittādīnaṁ",
  "atk-s0517a6:42_12": "niccanimittādīnañca abhāvā saguṇato ca tesaṁyeva nimittānaṁ abhāvā animittasaṅkhātaṁ nibbānaṁ ārammaṇaṁ",
  "atk-s0517a6:42_13": "karotīti ārammaṇato ca animittavimokkhoti nāmampi labhati.",
  "atk-s0517a6:42_14": "Sesaṁ vuttanayeneva yojetabbaṁ.",
  "atk-s0517a6:42_15": "Puna dve vimokkhāti animittaappaṇihitavimokkhā.",
  "atk-s0517a6:42_16": "Yojanā panettha vuttanayā eva.",
  "atk-s0517a6:43_0": "Paṭivedhakāleti indriyānaṁ vuttakkameneva vuttaṁ.",
  "atk-s0517a6:43_1": "Maggakkhaṇaṁ pana muñcitvā vipassanākkhaṇe vimokkho nāma natthi.",
  "atk-s0517a6:43_2": "Paṭhamaṁ vuttoyeva pana maggavimokkho “paṭivedhakāle”ti vacanena visesetvā dassito.",
  "atk-s0517a6:43_3": "“Yo cāyaṁ puggalo saddhāvimutto”tiādikā dve vārā ca “aniccato manasikaronto sotāpattimaggaṁ paṭilabhatī”tiādiko vāro ca saṅkhitto,",
  "atk-s0517a6:43_4": "vimokkhavasena pana yojetvā vitthārato veditabbo.",
  "atk-s0517a6:43_5": "Ye hi keci nekkhammantiādiko vāro vuttanayeneva veditabboti.",
  "atk-s0517a6:43_6": "Ettāvatā vimokkhapuggalavisesā niddiṭṭhā hontīti.",
  "atk-s0517a6:44_0": "227.",
  "atk-s0517a6:44_1": "Puna vimokkhamukhāni ca vimokkhe ca anekadhā niddisitukāmo aniccato manasikarontotiādimāha.",
  "atk-s0517a6:44_2": "Tattha yathābhūtanti yathāsabhāvena.",
  "atk-s0517a6:44_3": "Jānātīti ñāṇena jānāti.",
  "atk-s0517a6:44_4": "Passatīti teneva ñāṇena cakkhunā viya passati.",
  "atk-s0517a6:44_5": "Tadanvayenāti tadanugamanena,",
  "atk-s0517a6:44_6": "tassa paccakkhato ñāṇena diṭṭhassa anugamanenāti attho.",
  "atk-s0517a6:44_7": "Kaṅkhā pahīyatīti aniccānupassanāya niccāniccakaṅkhā,",
  "atk-s0517a6:44_8": "itarāhi itarakaṅkhā.",
  "atk-s0517a6:44_9": "Nimittanti santatighanavinibbhogena niccasaññāya pahīnattā ārammaṇabhūtaṁ saṅkhāranimittaṁ yathābhūtaṁ jānāti.",
  "atk-s0517a6:44_10": "Tena vuccati sammādassananti tena yathābhūtajānanena taṁ ñāṇaṁ “sammādassana”nti vuccati.",
  "atk-s0517a6:44_11": "Pavattanti dukkhappattākāre sukhasaññaṁ ugghāṭetvā sukhasaññāya pahānena paṇidhisaṅkhātāya taṇhāya pahīnattā",
  "atk-s0517a6:44_12": "sukhasammatampi vipākapavattaṁ yathābhūtaṁ jānāti.",
  "atk-s0517a6:44_13": "Nimittañca pavattañcāti nānādhātumanasikārasambhavena samūhaghanavinibbhogena ubhayathāpi attasaññāya",
  "atk-s0517a6:44_14": "pahīnattā saṅkhāranimittañca vipākapavattañca yathābhūtaṁ jānāti.",
  "atk-s0517a6:44_15": "Yañca yathābhūtaṁ ñāṇantiādittayaṁ idāni vuttameva, na aññaṁ.",
  "atk-s0517a6:44_16": "Bhayato upaṭṭhātīti niccasukhaattābhāvadassanato yathākkamaṁ taṁ taṁ bhayato upaṭṭhāti.",
  "atk-s0517a6:44_17": "Yā ca bhayatupaṭṭhāne paññātiādinā “udayabbayānupassanāñāṇaṁ bhaṅgānupassanāñāṇaṁ bhayatupaṭṭhānañāṇaṁ",
  "atk-s0517a6:44_18": "ādīnavānupassanāñāṇaṁ nibbidānupassanāñāṇaṁ muñcitukamyatāñāṇaṁ paṭisaṅkhānupassanāñāṇaṁ saṅkhārupekkhāñāṇaṁ",
  "atk-s0517a6:44_19": "anulomañāṇa”nti vuttesu paṭipadāñāṇadassanavisuddhisaṅkhātesu navasu vipassanāñāṇesu bhayatupaṭṭhānasambandhena",
  "atk-s0517a6:44_20": "avatthābhedena bhinnāni ekaṭṭhāni tīṇi ñāṇāni vuttāni,",
  "atk-s0517a6:44_21": "na sesāni.",
  "atk-s0517a6:45_0": "Puna tīsu anupassanāsu ante ṭhitāya anantarāya anattānupassanāya sambandhena tāya saha suññatānupassanāya",
  "atk-s0517a6:45_1": "ekaṭṭhataṁ dassetuṁ yā ca anattānupassanā yā ca suññatānupassanātiādimāha.",
  "atk-s0517a6:45_2": "Imāni hi dve ñāṇāni atthato ekameva,",
  "atk-s0517a6:45_3": "avatthābhedena pana bhinnāni.",
  "atk-s0517a6:45_4": "Yathā ca imāni,",
  "atk-s0517a6:45_5": "tathā aniccānupassanā ca animittānupassanā ca atthato ekameva ñāṇaṁ,",
  "atk-s0517a6:45_6": "dukkhānupassanā ca appaṇihitānupassanā ca atthato ekameva ñāṇaṁ,",
  "atk-s0517a6:45_7": "kevalaṁ avatthābhedeneva bhinnāni.",
  "atk-s0517a6:45_8": "Anattānupassanāsuññatānupassanānañca ekaṭṭhatāya vuttāya tesaṁ dvinnaṁ dvinnampi ñāṇānaṁ ekalakkhaṇattā ekaṭṭhatā vuttāva hotīti.",
  "atk-s0517a6:45_9": "Nimittaṁ paṭisaṅkhā ñāṇaṁ uppajjatīti “saṅkhāranimittaṁ addhuvaṁ tāvakālika”nti aniccalakkhaṇavasena jānitvā ñāṇaṁ uppajjati.",
  "atk-s0517a6:45_10": "Kāmañca na paṭhamaṁ jānitvā pacchā ñāṇaṁ uppajjati,",
  "atk-s0517a6:45_11": "vohāravasena pana “manañca paṭicca dhamme ca uppajjati manoviññāṇa”ntiādīni viya evaṁ vuccati.",
  "atk-s0517a6:45_12": "Saddasatthavidūpi ca “ādiccaṁ pāpuṇitvā tamo vigacchatī”tiādīsu viya samānakālepi imaṁ padaṁ icchanti.",
  "atk-s0517a6:45_13": "Ekattanayena vā purimañca pacchimañca ekaṁ katvā evaṁ vuttanti veditabbaṁ.",
  "atk-s0517a6:45_14": "Iminā nayena itarasmimpi padadvaye attho veditabbo.",
  "atk-s0517a6:45_15": "Muñcitukamyatādīnaṁ tiṇṇaṁ ñāṇānaṁ ekaṭṭhatā heṭṭhā vuttanayā eva.",
  "atk-s0517a6:46_0": "Nimittācittaṁ vuṭṭhātīti saṅkhāranimitte dosadassanena tattha anallīnatāya saṅkhāranimittā cittaṁ vuṭṭhāti nāma.",
  "atk-s0517a6:46_1": "Animitte cittaṁ pakkhandatīti saṅkhāranimittapaṭipakkhena animittasaṅkhāte nibbāne tanninnatāya cittaṁ pavisati.",
  "atk-s0517a6:46_2": "Sesānupassanādvayepi iminā nayena attho veditabbo.",
  "atk-s0517a6:46_3": "Nirodhe nibbānadhātuyāti idha vutteneva paṭhamānupassanādvayampi vuttameva hoti.",
  "atk-s0517a6:46_4": "Nirodhetipi pāṭho.",
  "atk-s0517a6:46_5": "Bahiddhāvuṭṭhānavivaṭṭane paññāti vuṭṭhānasambandhena gotrabhuñāṇaṁ vuttaṁ.",
  "atk-s0517a6:46_6": "Gotrabhū dhammāti gotrabhuñāṇameva.",
  "atk-s0517a6:46_7": "Itarathā hi ekaṭṭhatā na yujjati.",
  "atk-s0517a6:46_8": "“Asaṅkhatā dhammā,",
  "atk-s0517a6:46_9": "appaccayā dhammā”tiādīsu viya vā catumaggavasena vā bahuvacanaṁ katanti veditabbaṁ.",
  "atk-s0517a6:46_10": "Yasmā vimokkhoti maggo,",
  "atk-s0517a6:46_11": "maggo ca dubhatovuṭṭhāno,",
  "atk-s0517a6:46_12": "tasmā tena sambandhena yā ca dubhatovuṭṭhānavivaṭṭane paññātiādi vuttaṁ.",
  "atk-s0517a6:47_0": "228.",
  "atk-s0517a6:47_1": "Puna vimokkhānaṁ nānākkhaṇānaṁ ekakkhaṇapariyāyaṁ dassetukāmo katihākārehītiādimāha.",
  "atk-s0517a6:47_2": "Tattha ādhipateyyaṭṭhenāti jeṭṭhakaṭṭhena.",
  "atk-s0517a6:47_3": "Adhiṭṭhānaṭṭhenāti patiṭṭhānaṭṭhena.",
  "atk-s0517a6:47_4": "Abhinīhāraṭṭhenāti vipassanāvīthito nīharaṇaṭṭhena.",
  "atk-s0517a6:47_5": "Niyyānaṭṭhenāti nibbānupagamanaṭṭhena.",
  "atk-s0517a6:47_6": "Aniccato manasikarototi vuṭṭhānagāminivipassanākkhaṇeyeva.",
  "atk-s0517a6:47_7": "Animitto vimokkhoti maggakkhaṇeyeva.",
  "atk-s0517a6:47_8": "Esa nayo sesesu.",
  "atk-s0517a6:47_9": "Cittaṁ adhiṭṭhātīti cittaṁ adhikaṁ katvā ṭhāti,",
  "atk-s0517a6:47_10": "cittaṁ patiṭṭhāpetīti adhippāyo.",
  "atk-s0517a6:47_11": "Cittaṁ abhinīharatīti vipassanāvīthito cittaṁ nīharati.",
  "atk-s0517a6:47_12": "Nirodhaṁ nibbānaṁ niyyātīti nirodhasaṅkhātaṁ nibbānaṁ upagacchatīti evaṁ ākāranānattato catudhā nānākkhaṇatā dassitā.",
  "atk-s0517a6:48_0": "Ekakkhaṇatāya samodhānaṭṭhenāti ekajjhaṁ samosaraṇaṭṭhena.",
  "atk-s0517a6:48_1": "Adhigamanaṭṭhenāti vindanaṭṭhena.",
  "atk-s0517a6:48_2": "Paṭilābhaṭṭhenāti pāpuṇanaṭṭhena.",
  "atk-s0517a6:48_3": "Paṭivedhaṭṭhenāti ñāṇena paṭivijjhanaṭṭhena.",
  "atk-s0517a6:48_4": "Sacchikiriyaṭṭhenāti paccakkhakaraṇaṭṭhena.",
  "atk-s0517a6:48_5": "Phassanaṭṭhenāti ñāṇaphusanāya phusanaṭṭhena.",
  "atk-s0517a6:48_6": "Abhisamayaṭṭhenāti abhimukhaṁ samāgamanaṭṭhena.",
  "atk-s0517a6:48_7": "Ettha “samodhānaṭṭhenā”ti mūlapadaṁ,",
  "atk-s0517a6:48_8": "sesāni adhigamavevacanāni.",
  "atk-s0517a6:48_9": "Tasmāyeva hi sabbesaṁ ekato vissajjanaṁ kataṁ.",
  "atk-s0517a6:48_10": "Nimittā muccatīti niccanimittato muccati.",
  "atk-s0517a6:48_11": "Iminā vimokkhaṭṭho vutto.",
  "atk-s0517a6:48_12": "Yato muccatīti yato nimittato muccati.",
  "atk-s0517a6:48_13": "Tattha na paṇidahatīti tasmiṁ nimitte patthanaṁ na karoti.",
  "atk-s0517a6:48_14": "Yattha na paṇidahatīti yasmiṁ nimitte na paṇidahati.",
  "atk-s0517a6:48_15": "Tena suññoti tena nimittena suñño.",
  "atk-s0517a6:48_16": "Yena suññoti yena nimittena suñño.",
  "atk-s0517a6:48_17": "Tena nimittena animittoti iminā animittaṭṭho vutto.",
  "atk-s0517a6:49_0": "Paṇidhiyā muccatīti paṇidhito muccati.",
  "atk-s0517a6:49_1": "“Paṇidhi muccatī”ti pāṭho nissakkatthoyeva.",
  "atk-s0517a6:49_2": "Iminā vimokkhaṭṭho vutto.",
  "atk-s0517a6:49_3": "Yattha na paṇidahatīti yasmiṁ dukkhe na paṇidahati.",
  "atk-s0517a6:49_4": "Tena suññoti tena dukkhena suñño.",
  "atk-s0517a6:49_5": "Yena suññoti yena dukkhanimittena suñño.",
  "atk-s0517a6:49_6": "Yena nimittenāti yena dukkhanimittena.",
  "atk-s0517a6:49_7": "Tattha na paṇidahatīti iminā appaṇihitaṭṭho vutto.",
  "atk-s0517a6:49_8": "Abhinivesā muccatīti iminā vimokkhaṭṭho vutto.",
  "atk-s0517a6:49_9": "Yena suññoti yena abhinivesanimittena suñño.",
  "atk-s0517a6:49_10": "Yena nimittenāti yena abhinivesanimittena.",
  "atk-s0517a6:49_11": "Yattha na paṇidahati,",
  "atk-s0517a6:49_12": "tena suññoti yasmiṁ abhinivesanimitte na paṇidahati,",
  "atk-s0517a6:49_13": "tena abhinivesanimittena suñño.",
  "atk-s0517a6:49_14": "Iminā suññataṭṭho vutto.",
  "atk-s0517a6:50_0": "229.",
  "atk-s0517a6:50_1": "Puna aṭṭhavimokkhādīni niddisitukāmo atthi vimokkhotiādimāha.",
  "atk-s0517a6:50_2": "Tattha niccato abhinivesātiādīni saññāvimokkhe vuttanayena veditabbāni.",
  "atk-s0517a6:50_3": "Sabbābhinivesehīti vuttappakārehi abhinivesehi.",
  "atk-s0517a6:50_4": "Iti abhinivesamuccanavasena suññatavimokkhā nāma jātā,",
  "atk-s0517a6:50_5": "teyeva niccādinimittamuccanavasena animittavimokkhā,",
  "atk-s0517a6:50_6": "niccantiādipaṇidhīhi muccanavasena appaṇihitavimokkhā.",
  "atk-s0517a6:50_7": "Ettha ca paṇidhi muccatīti sabbattha nissakkattho veditabbo.",
  "atk-s0517a6:50_8": "Paṇidhiyā muccatīti vā pāṭho.",
  "atk-s0517a6:50_9": "“Sabbapaṇidhīhi muccatī”ti cettha sādhakaṁ.",
  "atk-s0517a6:50_10": "Evaṁ tisso anupassanā tadaṅgavimokkhattā ca samucchedavimokkhassa paccayattā ca pariyāyena vimokkhāti vuttā.",
  "atk-s0517a6:51_0": "230.Tattha jātāti anantare vipassanāvimokkhepi sati imissā kathāya maggavimokkhādhikārattā tasmiṁ maggavimokkhe jātāti vuttaṁ hoti.",
  "atk-s0517a6:51_1": "Anavajjakusalāti rāgādivajjavirahitā kusalā.",
  "atk-s0517a6:51_2": "Vicchedaṁ katvā vā pāṭho.",
  "atk-s0517a6:51_3": "Bodhipakkhiyā dhammāti “cattāro satipaṭṭhānā,",
  "atk-s0517a6:51_4": "cattāro sammappadhānā,",
  "atk-s0517a6:51_5": "cattāro iddhipādā,",
  "atk-s0517a6:51_6": "pañcindriyāni,",
  "atk-s0517a6:51_7": "pañca balāni,",
  "atk-s0517a6:51_8": "satta bojjhaṅgā,",
  "atk-s0517a6:51_9": "ariyo aṭṭhaṅgiko maggo”ti vuttā sattatiṁsa bodhipakkhiyadhammā.",
  "atk-s0517a6:51_10": "Idaṁ mukhanti idaṁ vuttappakāraṁ dhammajātaṁ ārammaṇato nibbānapavesāya mukhattā mukhaṁ nāmāti vuttaṁ hoti.",
  "atk-s0517a6:51_11": "Tesaṁ dhammānanti tesaṁ bodhipakkhiyānaṁ dhammānaṁ.",
  "atk-s0517a6:51_12": "Idaṁ vimokkhamukhanti nibbānaṁ vikkhambhanatadaṅgasamucchedapaṭippassaddhinissaraṇavimokkhesu nissaraṇavimokkhova, “yāvatā,",
  "atk-s0517a6:51_13": "bhikkhave,",
  "atk-s0517a6:51_14": "dhammā saṅkhatā vā asaṅkhatā vā,",
  "atk-s0517a6:51_15": "virāgo tesaṁ dhammānaṁ aggamakkhāyatī”ti vuttattā uttamaṭṭhena mukhañcāti vimokkhamukhaṁ.",
  "atk-s0517a6:51_16": "Vimokkhañca taṁ mukhañca vimokkhamukhanti kammadhārayasamāsavasena ayameva attho vutto.",
  "atk-s0517a6:51_17": "Vimokkhañcāti ettha liṅgavipallāso kato.",
  "atk-s0517a6:51_18": "Tīṇi akusalamūlānīti lobhadosamohā.",
  "atk-s0517a6:51_19": "Tīṇi duccaritānīti kāyavacīmanoduccaritāni.",
  "atk-s0517a6:51_20": "Sabbepi akusalā dhammāti akusalamūlehi sampayuttā duccaritehi sampayuttā ca asampayuttā ca sevitabbadomanassādīni ṭhapetvā sabbepi akusalā dhammā.",
  "atk-s0517a6:51_21": "Kusalamūlasucaritāni vuttapaṭipakkhena veditabbāni.",
  "atk-s0517a6:51_22": "Sabbepi kusalā dhammāti vuttanayeneva sampayuttā asampayuttā ca vimokkhassa upanissayabhūtā sabbepi kusalā dhammā.",
  "atk-s0517a6:51_23": "Vivaṭṭakathā heṭṭhā vuttā.",
  "atk-s0517a6:51_24": "Vimokkhavivaṭṭasambandhena panettha sesavivaṭṭāpi vuttā.",
  "atk-s0517a6:51_25": "Āsevanāti ādito sevanā.",
  "atk-s0517a6:51_26": "Bhāvanāti tasseva vaḍḍhanā.",
  "atk-s0517a6:51_27": "Bahulīkammanti tasseva vasippattiyā punappunaṁ karaṇaṁ.",
  "atk-s0517a6:51_28": "Maggassa pana ekakkhaṇeyeva kiccasādhanavasena āsevanādīni veditabbāni.",
  "atk-s0517a6:51_29": "Paṭilābho vā vipāko vātiādīni heṭṭhā vuttatthānevāti.",
  "atk-s0517a6:52_0": "Vimokkhaniddesavaṇṇanā niṭṭhitā.",
  "atk-s0517a6:53_0": "Saddhammappakāsiniyā paṭisambhidāmagga-aṭṭhakathāya",
  "atk-s0517a6:54_0": "Vimokkhakathāvaṇṇanā niṭṭhitā."
}