{
  "tika-abh07t10:0_0": "2. Cetasikaparicchedavaṇṇanā",
  "tika-abh07t10:1_0": "Sampayogalakkhaṇavaṇṇanā",
  "tika-abh07t10:2_0": "1.",
  "tika-abh07t10:2_1": "Evaṁ tāva cittaṁ bhūmijātisampayogasaṅkhārajhānārammaṇamaggabhedena yathārahaṁ vibhajitvā idāni cetasikavibhāgassa",
  "tika-abh07t10:2_2": "anuppattattā paṭhamaṁ tāva catubbidhasampayogalakkhaṇasandassanavasena cetasikalakkhaṇaṁ ṭhapetvā,",
  "tika-abh07t10:2_3": "tadanantaraṁ aññasamānaakusalasobhanavasena tīhi rāsīhi cetasikadhamme uddisitvā,",
  "tika-abh07t10:2_4": "tesaṁ soḷasahākārehi sampayogaṁ,",
  "tika-abh07t10:2_5": "tettiṁsavidhena saṅgahañca dassetuṁ “ekuppādanirodhā cā”tyādi āraddhaṁ.",
  "tika-abh07t10:2_6": "Cittena saha ekato uppādo ca nirodho ca yesaṁ te ekuppādanirodhā.",
  "tika-abh07t10:2_7": "Ekaṁ ālambaṇañca vatthu ca yesaṁ te ekālambaṇavatthukā.",
  "tika-abh07t10:2_8": "Evaṁ catūhi lakkhaṇehi cetoyuttā cittena sampayuttā dvipaññāsa lakkhaṇā dhāraṇato dhammā niyatayogino,",
  "tika-abh07t10:2_9": "aniyatayogino ca cetasikā matā.",
  "tika-abh07t10:3_0": "Tattha yadi ekuppādamatteneva cetoyuttāti adhippetā,",
  "tika-abh07t10:3_1": "tadā cittena saha uppajjamānānaṁ rūpadhammānampi cetoyuttatā āpajjeyyāti ekanirodhaggahaṇaṁ.",
  "tika-abh07t10:3_2": "Evampi cittānuparivattino viññattidvayassa pasaṅgo nasakkā nivāretuṁ,",
  "tika-abh07t10:3_3": "tathā “ekato uppādo vā nirodho vā etesanti ekuppādanirodhā”ti parikappentassa puretaramuppajjitvā cittassa",
  "tika-abh07t10:3_4": "bhaṅgakkhaṇe nirujjhamānānampi rūpadhammānanti ekālambaṇaggahaṇaṁ.",
  "tika-abh07t10:3_5": "Ye evaṁ tividhalakkhaṇā,",
  "tika-abh07t10:3_6": "te niyamato ekavatthuyevātidassanatthaṁ ekavatthukaggahaṇanti alamatippapañcena.",
  "tika-abh07t10:4_0": "Sampayogalakkhaṇavaṇṇanā niṭṭhitā.",
  "tika-abh07t10:5_0": "Aññasamānacetasikavaṇṇanā",
  "tika-abh07t10:6_0": "2.Kathanti sarūpasampayogākārānaṁ kathetukamyatāpucchā.",
  "tika-abh07t10:6_1": "Phusatīti phasso,",
  "tika-abh07t10:6_2": "svāyaṁ phusanalakkhaṇo.",
  "tika-abh07t10:6_3": "Ayañhi arūpadhammopi samāno ārammaṇe phusanākāreneva pavattati,",
  "tika-abh07t10:6_4": "sā cassa phusanākārappavatti ambilakhādakādīnaṁ passantassa parassa kheḷuppādādi viya daṭṭhabbā.",
  "tika-abh07t10:6_5": "Vedayati ārammaṇarasaṁ anubhavatīti vedanā,",
  "tika-abh07t10:6_6": "sā vedayitalakkhaṇā.",
  "tika-abh07t10:6_7": "Ārammaṇarasānubhavanañhi patvā sesasampayuttadhammā ekadesamatteneva rasaṁ anubhavanti,",
  "tika-abh07t10:6_8": "ekaṁsato pana issaravatāya vedanāva anubhavati.",
  "tika-abh07t10:6_9": "Tathā hesā “subhojanarasānubhavanakarājā viyā”ti vuttā.",
  "tika-abh07t10:6_10": "Sukhādivasena panassā bhedaṁ sayameva vakkhati.",
  "tika-abh07t10:6_11": "Nīlādibhedaṁ ārammaṇaṁ sañjānāti saññaṁ katvā jānātīti saññā,",
  "tika-abh07t10:6_12": "sā sañjānanalakkhaṇā.",
  "tika-abh07t10:6_13": "Sā hi uppajjamānā dāruādīsu vaḍḍhakiādīnaṁ saññāṇakaraṇaṁ viya pacchā sañjānanassa kāraṇabhūtaṁ ākāraṁ gahetvā uppajjati.",
  "tika-abh07t10:6_14": "Nimittakārikāya tāvetaṁ yujjati,",
  "tika-abh07t10:6_15": "nimittena sañjānantiyā pana kathanti?",
  "tika-abh07t10:6_16": "Sāpi puna aparāya saññāya sañjānanassa nimittaṁ ākāraṁ gahetvā uppajjatīti na ettha koci asambhavo.",
  "tika-abh07t10:7_0": "Ceteti attanā sampayuttadhamme ārammaṇe abhisandahati,",
  "tika-abh07t10:7_1": "saṅkhatābhisaṅkharaṇe vā byāpāramāpajjatīti cetanā.",
  "tika-abh07t10:7_2": "Tathā hi ayameva abhisaṅkharaṇe padhānattā vibhaṅge suttantabhājaniye saṅkhārakkhandhaṁ vibhajantena",
  "tika-abh07t10:7_3": "“saṅkhatamabhisaṅkharontīti saṅkhārā”ti vatvā “cakkhusamphassajā cetanā”tyādinā niddiṭṭhā.",
  "tika-abh07t10:7_4": "Sā cetayitalakkhaṇā,",
  "tika-abh07t10:7_5": "jeṭṭhasissamahāvaḍḍhakiādayo viya sakiccaparakiccasādhikāti daṭṭhabbaṁ.",
  "tika-abh07t10:7_6": "Ekaggatāvitakkavicārapītīnaṁ sarūpavibhāvanaṁ heṭṭhā āgatameva.",
  "tika-abh07t10:8_0": "Jīvanti tena sampayuttadhammāti jīvitaṁ,",
  "tika-abh07t10:8_1": "tadeva sahajātānupālane ādhipaccayogena indriyanti jīvitindriyaṁ,",
  "tika-abh07t10:8_2": "taṁ anupālanalakkhaṇaṁ uppalādianupālakaṁ udakaṁ viya.",
  "tika-abh07t10:8_3": "Karaṇaṁ kāro,",
  "tika-abh07t10:8_4": "manasmiṁ kāro manasikāro,",
  "tika-abh07t10:8_5": "so cetaso ārammaṇe samannāhāralakkhaṇo.",
  "tika-abh07t10:8_6": "Vitakko hi sahajātadhammānaṁ ārammaṇe abhiniropanasabhāvattā te tattha pakkhipanto viya hoti,",
  "tika-abh07t10:8_7": "cetanā attanā ārammaṇaggahaṇena yathāruḷhe dhammepi tattha tattha niyojentī balanāyako viya hoti,",
  "tika-abh07t10:8_8": "manasikāro te ārammaṇābhimukhaṁ payojanato ājānīyānaṁ payojanakasārathi viyāti ayametesaṁ viseso.",
  "tika-abh07t10:8_9": "Dhammānañhi taṁ taṁ yāthāvasarasalakkhaṇaṁ sabhāvato paṭivijjhitvā bhagavatā te te dhammā vibhattāti",
  "tika-abh07t10:8_10": "bhagavati saddhāya “evaṁ visesā ime dhammā”ti okappetvā uggahaṇaparipucchādivasena tesaṁ sabhāvasamadhigamāya",
  "tika-abh07t10:8_11": "yogo karaṇīyo,",
  "tika-abh07t10:8_12": "na pana tattha tattha vippaṭipajjantehi sammoho āpajjitabboti ayamettha ācariyānaṁ anusāsanī.",
  "tika-abh07t10:8_13": "Sabbesampi ekūnanavuticittānaṁ sādhāraṇā niyamato tesu uppajjanatoti sabbacittasādhāraṇā nāma.",
  "tika-abh07t10:9_0": "3.",
  "tika-abh07t10:9_1": "Adhimuccanaṁ adhimokkho,",
  "tika-abh07t10:9_2": "so sanniṭṭhānalakkhaṇo,",
  "tika-abh07t10:9_3": "ārammaṇe niccalabhāvena indakhīlo viya daṭṭhabbo.",
  "tika-abh07t10:9_4": "Vīrānaṁ bhāvo, kammaṁ,",
  "tika-abh07t10:9_5": "vidhinā īrayitabbaṁ pavattetabbanti vā vīriyaṁ, ussāho,",
  "tika-abh07t10:9_6": "so sahajātānaṁ upatthambhanalakkhaṇo.",
  "tika-abh07t10:9_7": "Vīriyavasena hi tesaṁ olīnavuttitā na hoti.",
  "tika-abh07t10:9_8": "Evañca katvā imassa vitakkādīhi viseso supākaṭo hoti.",
  "tika-abh07t10:9_9": "Chandanaṁ chando,",
  "tika-abh07t10:9_10": "ārammaṇena atthikatā,",
  "tika-abh07t10:9_11": "so kattukāmatālakkhaṇo.",
  "tika-abh07t10:9_12": "Tathā hesa “ārammaṇaggahaṇe cetaso hatthappasāraṇaṁ viyā”ti vuccati.",
  "tika-abh07t10:9_13": "Dānavatthuvissajjanavasena pavattakālepi cesa vissajjitabbena tena atthikova khipitabbausūnaṁ gahaṇe atthiko issāso viya.",
  "tika-abh07t10:9_14": "Sobhanesu taditaresu ca pakārena kiṇṇā vippakiṇṇāti pakiṇṇakā.",
  "tika-abh07t10:10_0": "4.",
  "tika-abh07t10:10_1": "Sobhanāpekkhāya itare,",
  "tika-abh07t10:10_2": "itarāpekkhāya sobhanā ca aññe nāma,",
  "tika-abh07t10:10_3": "tesaṁ samānā na uddhaccasaddhādayo viya akusalādisabhāvāyevāti aññasamānā.",
  "tika-abh07t10:11_0": "Aññasamānacetasikavaṇṇanā niṭṭhitā.",
  "tika-abh07t10:12_0": "Akusalacetasikavaṇṇanā",
  "tika-abh07t10:13_0": "5.",
  "tika-abh07t10:13_1": "Evaṁ tāva sabbacittasādhāraṇavasena,",
  "tika-abh07t10:13_2": "pakiṇṇakavasena ca sobhanetarasabhāve terasa dhamme uddisitvā idāni heṭṭhā cittavibhāge niddiṭṭhānukkamena akusaladhammapariyāpanne paṭhamaṁ,",
  "tika-abh07t10:13_3": "tato sobhanadhammapariyāpanne ca dassetuṁ “moho”tyādi vuttaṁ.",
  "tika-abh07t10:13_4": "Ahetukā pana āveṇikadhammā natthīti na te visuṁ vuttā.",
  "tika-abh07t10:13_5": "Ārammaṇe muyhatīti moho, aññāṇaṁ,",
  "tika-abh07t10:13_6": "so ārammaṇasabhāvacchādanalakkhaṇo.",
  "tika-abh07t10:13_7": "Ārammaṇaggahaṇavasappavattopi hesa tassa yathāsabhāvappaṭicchādanākaāreneva pavattati.",
  "tika-abh07t10:13_8": "Na hirīyati na lajjatīti ahiriko, puggalo,",
  "tika-abh07t10:13_9": "dhammasamūho vā.",
  "tika-abh07t10:13_10": "Ahirikassa bhāvo ahirikkaṁ,",
  "tika-abh07t10:13_11": "tadeva ahirikaṁ.",
  "tika-abh07t10:13_12": "Na ottappatīti anottappaṁ.",
  "tika-abh07t10:13_13": "Tattha gūthato gāmasūkaro viya kāyaduccaritādito ajigucchanalakkhaṇaṁ ahirikaṁ,",
  "tika-abh07t10:13_14": "aggito salabho viya tato anuttāsalakkhaṇaṁ anottappaṁ.",
  "tika-abh07t10:13_15": "Tenāhu porāṇā –",
  "tika-abh07t10:14_0": "“Jigucchati nāhiriko, pāpā gūthāva sūkaro;",
  "tika-abh07t10:15_0": "Na bhāyati anottappī, salabho viya pāvakā”ti.",
  "tika-abh07t10:16_0": "Uddhatassa bhāvo uddhaccaṁ,",
  "tika-abh07t10:16_1": "taṁ cittassa avūpasamalakkhaṇaṁ pāsāṇābhighātasamuddhatabhasmaṁ viya.",
  "tika-abh07t10:16_2": "Lubbhatīti lobho,",
  "tika-abh07t10:16_3": "so ārammaṇe abhisaṅgalakkhaṇo makkaṭālepo viya.",
  "tika-abh07t10:16_4": "Cittassa ālambitukāmatāmattaṁ chando,",
  "tika-abh07t10:16_5": "lobho tattha abhigijjhananti ayametesaṁ viseso.",
  "tika-abh07t10:16_6": "“Idameva saccaṁ,",
  "tika-abh07t10:16_7": "moghamañña”nti micchābhinivesalakkhaṇā diṭṭhi.",
  "tika-abh07t10:16_8": "Ñāṇañhi ārammaṇaṁ yathāsabhāvato jānāti,",
  "tika-abh07t10:16_9": "diṭṭhi yathāsabhāvaṁ vijahitvā ayāthāvato gaṇhātīti ayametesaṁ viseso.",
  "tika-abh07t10:16_10": "“Seyyohamasmī”tyādinā maññatīti māno,",
  "tika-abh07t10:16_11": "so uṇṇatilakkhaṇo.",
  "tika-abh07t10:16_12": "Tathā hesa “ketukamyatāpaccupaṭṭhāno”ti vutto.",
  "tika-abh07t10:16_13": "Dussatīti doso,",
  "tika-abh07t10:16_14": "so caṇḍikkalakkhaṇo pahaṭāsīviso viya,",
  "tika-abh07t10:16_15": "issatīti issā,",
  "tika-abh07t10:16_16": "sā parasampattiusūyanalakkhaṇā.",
  "tika-abh07t10:16_17": "Maccharassa bhāvo macchariyaṁ,",
  "tika-abh07t10:16_18": "“mā idaṁ acchariyaṁ aññesaṁ hotu,",
  "tika-abh07t10:16_19": "mayhameva hotū”ti pavattaṁ vā macchariyaṁ,",
  "tika-abh07t10:16_20": "taṁ attasampattinigūhanalakkhaṇaṁ.",
  "tika-abh07t10:16_21": "Kucchitaṁ katanti kukataṁ.",
  "tika-abh07t10:16_22": "Katākataduccaritasucaritaṁ.",
  "tika-abh07t10:16_23": "Akatampi hi kukata”nti voharanti “yaṁ mayā akataṁ.",
  "tika-abh07t10:16_24": "Taṁ kukata”nti.",
  "tika-abh07t10:16_25": "Idha pana katākataṁ ārabbha uppanno vippaṭisāracittuppādo kukataṁ,",
  "tika-abh07t10:16_26": "tassa bhāvo kukkuccaṁ,",
  "tika-abh07t10:16_27": "taṁ katākataduccaritasucaritānusocanalakkhaṇaṁ.",
  "tika-abh07t10:16_28": "Thinanaṁ thinaṁ,",
  "tika-abh07t10:16_29": "anussāhanāvasaṁsīdanavasena saṁhatabhāvo.",
  "tika-abh07t10:16_30": "Middhanaṁ middhaṁ,",
  "tika-abh07t10:16_31": "vigatasāmatthiyatā,",
  "tika-abh07t10:16_32": "asattivighāto vā,",
  "tika-abh07t10:16_33": "tattha thinaṁ cittassa akammaññatālakkhaṇaṁ,",
  "tika-abh07t10:16_34": "middhaṁ vedanādikkhandhattayassāti ayametesaṁ viseso.",
  "tika-abh07t10:16_35": "Tathā hi pāḷiyaṁ “tattha katamaṁ thinaṁ?",
  "tika-abh07t10:16_36": "Yā cittassa akallatā akammaññatā.",
  "tika-abh07t10:16_37": "Tattha katamaṁ middhaṁ?",
  "tika-abh07t10:16_38": "Yā kāyassa akallatā akammaññatā”tyādinā imesaṁ niddeso pavatto.",
  "tika-abh07t10:16_39": "Nanu ca “kāyassā”ti vacanato rūpakāyassapi akammaññatā middhanti tassa rūpabhāvopi āpajjatīti?",
  "tika-abh07t10:16_40": "Nāpajjati,",
  "tika-abh07t10:16_41": "tattha tattha ācariyehi ānītakāraṇavasenevassa paṭikkhittattā.",
  "tika-abh07t10:16_42": "Tathā hi middhavādimatappaṭikkhepanatthaṁ tesaṁ vādanikkhepapubbakaṁ aṭṭhakathādīsu bahudhā vitthārenti ācariyā.",
  "tika-abh07t10:16_43": "Ayaṁ panettha saṅgaho –",
  "tika-abh07t10:17_0": "“Keci middhampi rūpanti, vadantetaṁ na yujjati;",
  "tika-abh07t10:18_0": "Pahātabbesu vuttattā, kāmacchandādayo viya.",
  "tika-abh07t10:19_0": "“Pahātabbesu akkhāta-metaṁ nīvaraṇesu hi;",
  "tika-abh07t10:20_0": "Rūpantu na pahātabba-makkhātaṁ dassanādinā.",
  "tika-abh07t10:21_0": "“‘Na tumhaṁ bhikkhave rūpaṁ, pajahethā’ti pāṭhato;",
  "tika-abh07t10:22_0": "Paheyyabhāvalesopi, yattha rūpassa dissati.",
  "tika-abh07t10:23_0": "“Tattha tabbisayacchanda-rāgahāni pakāsitā;",
  "tika-abh07t10:24_0": "Vuttañhi tattha yo chanda-rāgakkhepotiādikaṁ.",
  "tika-abh07t10:25_0": "“Rūpārūpesu middhesu, arūpaṁ tattha desitaṁ;",
  "tika-abh07t10:26_0": "Iti ce natthi taṁ tattha, avisesena pāṭhato.",
  "tika-abh07t10:27_0": "“Sakkā hi anumātuṁ yaṁ, middhaṁ rūpanti cintitaṁ;",
  "tika-abh07t10:28_0": "Tampi nīvaraṇaṁ middha-bhāvato itaraṁ viya.",
  "tika-abh07t10:29_0": "“Sampayogābhidhānā ca, na taṁ rūpanti nicchayo;",
  "tika-abh07t10:30_0": "Arūpīnañhi khandhānaṁ, sampayogo pavuccati.",
  "tika-abh07t10:31_0": "“Tathāruppe samuppatti, pāṭhato natthi rūpatā;",
  "tika-abh07t10:32_0": "Niddā khīṇāsavānantu, kāyagelaññato siyā”ti.",
  "tika-abh07t10:33_0": "Akusalacetasikavaṇṇanā niṭṭhitā.",
  "tika-abh07t10:34_0": "Sobhanacetasikavaṇṇanā",
  "tika-abh07t10:35_0": "6.",
  "tika-abh07t10:35_1": "Saddahatīti saddhā,",
  "tika-abh07t10:35_2": "buddhādīsu pasādo,",
  "tika-abh07t10:35_3": "sā sampayuttadhammānaṁ pasādanalakkhaṇā udakappasādakamaṇi viya.",
  "tika-abh07t10:35_4": "Saraṇaṁ sati, asammoso,",
  "tika-abh07t10:35_5": "sā sampayuttadhammānaṁ sāraṇalakkhaṇā.",
  "tika-abh07t10:35_6": "Hirīyati kāyaduccaritādīhi jigucchatīti hirī,",
  "tika-abh07t10:35_7": "sā pāpato jigucchanalakkhaṇā.",
  "tika-abh07t10:35_8": "Ottappatīti ottappaṁ,",
  "tika-abh07t10:35_9": "taṁ pāpato uttāsalakkhaṇaṁ.",
  "tika-abh07t10:35_10": "Attagāravavasena pāpato jigucchanato kulavadhū viya hirī,",
  "tika-abh07t10:35_11": "paragāravavasena pāpato uttāsanato vesiyā viya ottappaṁ.",
  "tika-abh07t10:35_12": "Lobhappaṭipakkho alobho,",
  "tika-abh07t10:35_13": "so ārammaṇe cittassa alaggatālakkhaṇo muttabhikkhu viya.",
  "tika-abh07t10:35_14": "Dosappaṭipakkho adoso,",
  "tika-abh07t10:35_15": "so acaṇḍikkalakkhaṇo anukūlamitto viya.",
  "tika-abh07t10:35_16": "Tesu dhammesu majjhattatā tatramajjhattatā,",
  "tika-abh07t10:35_17": "sā cittacetasikānaṁ ajjhupekkhanalakkhaṇā samappavattānaṁ assānaṁ ajjhupekkhako sārathi viya.",
  "tika-abh07t10:36_0": "Kāyassa passambhanaṁ kāyappassaddhi.",
  "tika-abh07t10:36_1": "Cittassa passambhanaṁ cittappassaddhi.",
  "tika-abh07t10:36_2": "Ubhopi cetā kāyacittadarathavūpasamalakkhaṇā.",
  "tika-abh07t10:36_3": "Kāyassa lahubhāvo kāyalahutā.",
  "tika-abh07t10:36_4": "Tathā cittalahutā.",
  "tika-abh07t10:36_5": "Tā kāyacittagarubhāvavūpasamalakkhaṇā.",
  "tika-abh07t10:36_6": "Kāyassa mudubhāvo kāyamudutā.",
  "tika-abh07t10:36_7": "Tathā cittamudutā.",
  "tika-abh07t10:36_8": "Tā kāyacittathaddhabhāvavūpasamalakkhaṇā.",
  "tika-abh07t10:36_9": "Kammani sādhu kammaññaṁ,",
  "tika-abh07t10:36_10": "tassa bhāvo kammaññatā,",
  "tika-abh07t10:36_11": "kāyassa kammaññatā kāyakammaññatā.",
  "tika-abh07t10:36_12": "Tathā cittakammaññatā.",
  "tika-abh07t10:36_13": "Tā kāyacittaakammaññabhāvavūpasamalakkhaṇā.",
  "tika-abh07t10:36_14": "Paguṇassa bhāvo pāguññaṁ,",
  "tika-abh07t10:36_15": "tadeva pāguññatā,",
  "tika-abh07t10:36_16": "kāyassa pāguññatā kāyapāguññatā.",
  "tika-abh07t10:36_17": "Tathā cittapāguññatā.",
  "tika-abh07t10:36_18": "Tā kāyacittānaṁ gelaññavūpasamalakkhaṇā.",
  "tika-abh07t10:36_19": "Kāyassa ujukabhāvo kāyujukatā.",
  "tika-abh07t10:36_20": "Tathā cittujukatā.",
  "tika-abh07t10:36_21": "Tā kāyacittānaṁ ajjavalakkhaṇā.",
  "tika-abh07t10:36_22": "Yathākkamaṁ panetā kāyacittānaṁ sārambhādikaradhātukkhobhapaṭipakkhapaccayasamuṭṭhānā,",
  "tika-abh07t10:36_23": "kāyoti cettha vedanādikkhandhattayassa gahaṇaṁ.",
  "tika-abh07t10:36_24": "Yasmā cete dve dve dhammāva ekato hutvā yathāsakaṁ paṭipakkhadhamme hananti,",
  "tika-abh07t10:36_25": "tasmā idheva duvidhatā vuttā,",
  "tika-abh07t10:36_26": "na samādhiādīsu.",
  "tika-abh07t10:36_27": "Apica cittappassaddhiādīhi cittasseva passaddhādibhāvo hoti,",
  "tika-abh07t10:36_28": "kāyappassaddhiādīhi pana rūpakāyassapi taṁsamuṭṭhānapaṇītarūpapharaṇavasenāti tadatthasandassanatthañcettha duvidhatā vuttā.",
  "tika-abh07t10:36_29": "Sobhanānaṁ sabbesampi sādhāraṇā niyamena tesu uppajjanatoti sobhanasādhāraṇā.",
  "tika-abh07t10:37_0": "7.",
  "tika-abh07t10:37_1": "Sammā vadanti etāyāti sammāvācā,",
  "tika-abh07t10:37_2": "vacīduccaritavirati.",
  "tika-abh07t10:37_3": "Sā catubbidhā musāvādā veramaṇi,",
  "tika-abh07t10:37_4": "pisuṇavācā veramaṇi,",
  "tika-abh07t10:37_5": "pharusavācā veramaṇi,",
  "tika-abh07t10:37_6": "samphappalāpā veramaṇīti.",
  "tika-abh07t10:37_7": "Kammameva kammanto suttantavanantādayo viya.",
  "tika-abh07t10:37_8": "Sammā pavatto kammanto sammākammanto,",
  "tika-abh07t10:37_9": "kāyaduccaritavirati.",
  "tika-abh07t10:37_10": "Sā tividhā pāṇātipātā veramaṇi,",
  "tika-abh07t10:37_11": "adinnādānā veramaṇi,",
  "tika-abh07t10:37_12": "kāmesumicchācārā veramaṇīti.",
  "tika-abh07t10:37_13": "Sammā ājīvanti etenāti sammāājīvo,",
  "tika-abh07t10:37_14": "micchājīvavirati.",
  "tika-abh07t10:37_15": "So pana ājīvahetukakāyavacīduccaritato viramaṇavasena sattavidho,",
  "tika-abh07t10:37_16": "kuhanalapanādimicchājīvaviramaṇavasena bahuvidho vā.",
  "tika-abh07t10:37_17": "Tividhāpi panetā paccekaṁ sampattasamādānasamucchedavirativasena tividhā viratiyo nāma yathāvuttaduccaritehi viramaṇato.",
  "tika-abh07t10:38_0": "8.",
  "tika-abh07t10:38_1": "Karoti paradukkhe sati sādhūnaṁ hadayakhedaṁ janeti,",
  "tika-abh07t10:38_2": "kirati vā vikkhipati paradukkhaṁ,",
  "tika-abh07t10:38_3": "kiṇāti vā taṁ hiṁsati,",
  "tika-abh07t10:38_4": "kiriyati vā dukkhitesu pasāriyatīti karuṇā,",
  "tika-abh07t10:38_5": "sā paradukkhāpanayanakāmatālakkhaṇā.",
  "tika-abh07t10:38_6": "Tāya hi paradukkhaṁ apanīyatu vā, mā vā,",
  "tika-abh07t10:38_7": "tadākāreneva sā pavattati.",
  "tika-abh07t10:38_8": "Modanti etāyāti muditā,",
  "tika-abh07t10:38_9": "sā parasampattianumodanalakkhaṇā,",
  "tika-abh07t10:38_10": "appamāṇasattārammaṇattā appamāṇā,",
  "tika-abh07t10:38_11": "tā eva appamaññā.",
  "tika-abh07t10:38_12": "Nanu ca “catasso appamaññā”ti vakkhati,",
  "tika-abh07t10:38_13": "kasmā panettha dveyeva vuttāti?",
  "tika-abh07t10:38_14": "Adosatatramajjhattatāhi mettupekkhānaṁ gahitattā.",
  "tika-abh07t10:38_15": "Adosoyeva hi sattesu hitajjhāsayavasappavatto mettā nāma.",
  "tika-abh07t10:38_16": "Tatramajjhattatāyeva tesu paṭighānunayavūpasamappavattā upekkhā nāma.",
  "tika-abh07t10:38_17": "Tenāhu porāṇā –",
  "tika-abh07t10:39_0": "“Abyāpādena mettā hi, tatramajjhattatāya ca;",
  "tika-abh07t10:40_0": "Upekkhā gahitā yasmā, tasmā na gahitā ubho”ti. ;",
  "tika-abh07t10:41_0": "Pakārena jānāti aniccādivasena avabujjhatīti paññā,",
  "tika-abh07t10:41_1": "sā eva yathāsabhāvāvabodhane ādhipaccayogato indriyanti paññindriyaṁ.",
  "tika-abh07t10:41_2": "Atha saññāviññāṇapaññānaṁ kiṁ nānākaraṇanti?",
  "tika-abh07t10:41_3": "Saññā tāva nīlādivasena sañjānanamattaṁ karoti,",
  "tika-abh07t10:41_4": "lakkhaṇappaṭivedhaṁ kātuṁ na sakkoti.",
  "tika-abh07t10:41_5": "Viññāṇaṁ lakkhaṇappaṭivedhampi sādheti,",
  "tika-abh07t10:41_6": "ussakkitvā pana maggaṁ pāpetuṁ na sakkoti.",
  "tika-abh07t10:41_7": "Paññā pana tividhampi karoti,",
  "tika-abh07t10:41_8": "bālagāmikaheraññikānaṁ kahāpaṇāvabodhanamettha nidassananti.",
  "tika-abh07t10:41_9": "Ñāṇavippayuttasaññāya cettha ākāraggahaṇavasena uppajjanakāle viññāṇaṁ abbohārikaṁ,",
  "tika-abh07t10:41_10": "sesakāle balavaṁ.",
  "tika-abh07t10:41_11": "Ñāṇasampayuttā pana ubhopi tadanugatikā honti.",
  "tika-abh07t10:41_12": "Sabbathāpi pañcavīsatīti sambandho.",
  "tika-abh07t10:42_0": "9.“Terasaññasamānā”tyādi tīhi rāsīhi vuttānaṁ saṅgaho.",
  "tika-abh07t10:43_0": "Sobhanacetasikavaṇṇanā niṭṭhitā.",
  "tika-abh07t10:44_0": "Sampayoganayavaṇṇanā",
  "tika-abh07t10:45_0": "10.",
  "tika-abh07t10:45_1": "Cittena saha aviyuttā cittāviyuttā,",
  "tika-abh07t10:45_2": "cetasikāti vuttaṁ hoti.",
  "tika-abh07t10:45_3": "Uppajjatīti uppādo,",
  "tika-abh07t10:45_4": "cittameva uppādo cittuppādo.",
  "tika-abh07t10:45_5": "Aññattha pana sasampayuttaṁ cittaṁ cittuppādoti vuccati “uppajjati cittaṁ etenāti uppādo,",
  "tika-abh07t10:45_6": "dhammasamūho,",
  "tika-abh07t10:45_7": "cittañca taṁ uppādo cāti cittuppādo”ti katvā.",
  "tika-abh07t10:45_8": "Samāhāradvandepi hi pulliṅgaṁ katthaci saddavidū icchanti.",
  "tika-abh07t10:45_9": "Tesaṁ cittāviyuttānaṁ cittuppādesu paccekaṁ sampayogo ito paraṁ yathāyogaṁ pavuccatīti sambandho.",
  "tika-abh07t10:46_0": "Aññasamānacetasikasampayoganayavaṇṇanā",
  "tika-abh07t10:47_0": "13.",
  "tika-abh07t10:47_1": "Sabhāvena avitakkattā dvipañcaviññāṇāni vajjitāni etehi,",
  "tika-abh07t10:47_2": "tehi vā etāni vajjitānīti dvipañcaviññāṇavajjitāni,",
  "tika-abh07t10:47_3": "catucattālīsa kāmāvacaracittāni.",
  "tika-abh07t10:47_4": "Tesu ceva ekādasasu paṭhamajjhānacittesu ca vitakko jāyati sesānaṁ bhāvanābalena avitakkattāti adhippāyo.",
  "tika-abh07t10:48_0": "14.Tesu ceva pañcapaññāsasavitakkacittesu,",
  "tika-abh07t10:48_1": "ekādasasu dutiyajjhānacittesu cāti chasaṭṭhicittesu vicāro jāyati.",
  "tika-abh07t10:49_0": "15.",
  "tika-abh07t10:49_1": "Dvipañcaviññāṇehi,",
  "tika-abh07t10:49_2": "vicikicchāsahagatena cāti ekādasahi vajjitesu aṭṭhasattaticittesu adhimokkho jāyati.",
  "tika-abh07t10:50_0": "16.",
  "tika-abh07t10:50_1": "Pañcadvārāvajjanena,",
  "tika-abh07t10:50_2": "dvipañcaviññāṇehi,",
  "tika-abh07t10:50_3": "sampaṭicchanadvayena,",
  "tika-abh07t10:50_4": "santīraṇattayena cāti soḷasahi vajjitesu tesattatiyā cittesu vīriyaṁ jāyati.",
  "tika-abh07t10:51_0": "17.",
  "tika-abh07t10:51_1": "Domanassasahagatehidvīhi,",
  "tika-abh07t10:51_2": "upekkhāsahagatehi pañcapaññāsacittehi,",
  "tika-abh07t10:51_3": "kāyaviññāṇadvayena,",
  "tika-abh07t10:51_4": "ekādasahi catutthajjhānehi cāti sattaticittehi vajjitesu ekapaññāsacittesu pīti jāyati.",
  "tika-abh07t10:52_0": "18.",
  "tika-abh07t10:52_1": "Ahetukehi aṭṭhārasahi,",
  "tika-abh07t10:52_2": "momūhehi dvīhi cāti vīsatiyā cittehi vajjitesu ekūnasattaticittesu chando jāyati.",
  "tika-abh07t10:53_0": "19.Te panāti pakiṇṇakavivajjitā taṁsahagatā ca.",
  "tika-abh07t10:53_1": "Yathākkamanti vitakkādichapakiṇṇakavajjitataṁsahitakamānurūpato.",
  "tika-abh07t10:53_2": "“Chasaṭṭhi pañcapaññāsā”tyādi ekavīsasatagaṇanavasena,",
  "tika-abh07t10:53_3": "ekūnanavutigaṇanavasena ca yathārahaṁ yojetabbaṁ.",
  "tika-abh07t10:54_0": "Aññasamānacetasikasampayoganayavaṇṇanā niṭṭhitā.",
  "tika-abh07t10:55_0": "Akusalacetasikasampayoganayavaṇṇanā",
  "tika-abh07t10:56_0": "20.",
  "tika-abh07t10:56_1": "“Sabbākusalasādhāraṇā”ti vatvā tadeva samatthetuṁ “sabbesupī”tyādi vuttaṁ.",
  "tika-abh07t10:56_2": "Yo hi koci pāṇātipātādīsu paṭipajjati,",
  "tika-abh07t10:56_3": "so sabbopi mohena tattha anādīnavadassāvī ahirikena tato ajigucchanto,",
  "tika-abh07t10:56_4": "anottappena anottappanto,",
  "tika-abh07t10:56_5": "uddhaccena avūpasanto ca hoti,",
  "tika-abh07t10:56_6": "tasmā te sabbākusalesu upalabbhanti.",
  "tika-abh07t10:57_0": "21.Lobhasahagatacittesvevāti eva-",
  "tika-abh07t10:57_1": "kāro adhikāratthāyapi hotīti “diṭṭhisahagatacittesū”tiādīsupi avadhāraṇaṁ daṭṭhabbaṁ.",
  "tika-abh07t10:57_2": "Sakkāyādīsu hi abhinivisantassa tattha mamāyanasambhavato diṭṭhi lobhasahagatacittesveva labbhati.",
  "tika-abh07t10:57_3": "Mānopi ahaṁmānavasena pavattanato diṭṭhisadisova pavattatīti diṭṭhiyā saha ekacittuppādena pavattati",
  "tika-abh07t10:57_4": "kesarasīho viya aparena tathāvidhena saha ekaguhāyaṁ,",
  "tika-abh07t10:57_5": "na cāpi dosamūlādīsu uppajjati attasinehasannissayabhāvena ekantalobhapadaṭṭhānattāti so diṭṭhivippayuttesveva labbhati.",
  "tika-abh07t10:58_0": "24.",
  "tika-abh07t10:58_1": "Tathā parasampattiṁ usūyantassa,",
  "tika-abh07t10:58_2": "attasampattiyā ca parehi sādhāraṇabhāvaṁ anicchantassa,",
  "tika-abh07t10:58_3": "katākataduccaritasucarite anusocantassa ca tattha tattha paṭihananavaseneva pavattanato issāmacchariyakukkuccāni paṭighacittesveva.",
  "tika-abh07t10:59_0": "25.",
  "tika-abh07t10:59_1": "Akammaññatāpakatikassa tathā sabhāvatikkhesu asaṅkhārikesu pavattanāyogato thinamiddhaṁ sasaṅkhārikesveva labbhati.",
  "tika-abh07t10:60_0": "27.",
  "tika-abh07t10:60_1": "Sabbāpuññesveva cattāro cetasikā gatā,",
  "tika-abh07t10:60_2": "lobhamūleyeva yathāsambhavaṁ tayo gatā,",
  "tika-abh07t10:60_3": "dosamūlesveva dvīsu cattāro gatā,",
  "tika-abh07t10:60_4": "tathā sasaṅkhāreyeva dvayanti yojanā.",
  "tika-abh07t10:60_5": "Vicikicchā vicikicchācitte cāti ca-",
  "tika-abh07t10:60_6": "saddo avadhāraṇe.",
  "tika-abh07t10:60_7": "Vicikicchā vicikicchācitteyevāti sambandho.",
  "tika-abh07t10:61_0": "Akusalacetasikasampayoganayavaṇṇanā niṭṭhitā.",
  "tika-abh07t10:62_0": "Sobhanacetasikasampayoganayavaṇṇanā",
  "tika-abh07t10:63_0": "29.",
  "tika-abh07t10:63_1": "Lokuttaracittesu pādakajjhānādivasena kadāci sammāsaṅkappaviraho siyā,",
  "tika-abh07t10:63_2": "na pana viratīnaṁ abhāvo maggassa kāyaduccaritādīnaṁ samucchedavasena,",
  "tika-abh07t10:63_3": "phalassa ca tadanukūlavasena pavattanatoti vuttaṁ “viratiyo panā”tyādi.",
  "tika-abh07t10:63_4": "Sabbathāpīti sabbehipi taṁtaṁduccaritadurājīvānaṁ vidhamanavasappavattehi ākārehi.",
  "tika-abh07t10:63_5": "Na hi etāsaṁ lokiyesu viya lokuttaresupi musāvādādīnaṁ visuṁ visuṁ pahānavasena pavatti hoti sabbesameva",
  "tika-abh07t10:63_6": "duccaritadurājīvānaṁ tena tena maggena kesañci sabbaso,",
  "tika-abh07t10:63_7": "kesañci apāyagamanīyādiavatthāya pahānavasena ekakkhaṇe samucchindanato.",
  "tika-abh07t10:63_8": "Nanu cāyamattho “ekatovā”ti imināva siddhoti? Taṁ na,",
  "tika-abh07t10:63_9": "tissannaṁ ekatovuttiparidīpanamattena catubbidhavacīduccaritādīnaṁ paṭipakkhākārappavattiyā adīpitattā.",
  "tika-abh07t10:63_10": "Keci pana imamatthaṁ asallakkhetvāva “‘sabbathāpī’ti idaṁ atiritta”nti vadanti,",
  "tika-abh07t10:63_11": "tattha tesaṁ aññāṇameva kāraṇaṁ.",
  "tika-abh07t10:63_12": "“Niyatā”ti imināpi lokiyesu viya kadāci sambhavaṁ nivāreti.",
  "tika-abh07t10:63_13": "Tathā hetā lokiyesu yevāpanakavasena desitā,",
  "tika-abh07t10:63_14": "idha pana sarūpeneva.",
  "tika-abh07t10:63_15": "Kāmāvacarakusalesvevāti avadhāraṇena kāmāvacaravipākakiriyesu mahaggatesu ca sambhavaṁ nivāreti.",
  "tika-abh07t10:63_16": "Tathā ceva upari vakkhati.",
  "tika-abh07t10:63_17": "Kadācīti musāvādādiekekaduccaritehi paṭiviramaṇakāle.",
  "tika-abh07t10:63_18": "Kadāci uppajjantāpi na ekato uppajjanti vītikkamitabbavatthusaṅkhātānaṁ attano ārammaṇānaṁ sambhavāpekkhattāti vuttaṁ “visuṁ visu”nti.",
  "tika-abh07t10:64_0": "30.",
  "tika-abh07t10:64_1": "Appanāppattānaṁ appamaññānaṁ na kadāci somanassarahitā pavatti atthīti “pañcama…pe…",
  "tika-abh07t10:64_2": "cittesu cā”ti vuttaṁ.",
  "tika-abh07t10:64_3": "Vinīvaraṇāditāya mahattaṁ gatāni,",
  "tika-abh07t10:64_4": "mahantehi vā jhāyīhi gatāni pattānīti mahaggatāni.",
  "tika-abh07t10:64_5": "Nānā hutvāti bhinnārammaṇattā attano ārammaṇabhūtānaṁ dukkhitasukhitasattānaṁ āpāthagamanāpekkhatāya visuṁ visuṁ hutvā.",
  "tika-abh07t10:64_6": "Etthāti imesu kāmāvacarakusalacittesu,",
  "tika-abh07t10:64_7": "karuṇāmuditābhāvanākāle appanāvīthito pubbe paricayavasena upekkhāsahagatacittehipi parikammaṁ hoti,",
  "tika-abh07t10:64_8": "yathā taṁ paguṇaganthaṁ sajjhāyantassa kadāci aññavihitassapi sajjhāyanaṁ,",
  "tika-abh07t10:64_9": "yathā ca paguṇavipassanāya saṅkhāre sammasantassa kadāci paricayabalena ñāṇavippayuttacittehipi sammasananti",
  "tika-abh07t10:64_10": "upekkhāsahagatakāmāvacaresu karuṇāmuditānaṁ asambhavavādo kecivādo kato.",
  "tika-abh07t10:64_11": "Appanāvīthiyaṁ pana tāsaṁ ekantato somanassasahagatesveva sambhavo daṭṭhabbo bhinnajātikassa viya bhinnavedanassapi āsevanapaccayābhāvato.",
  "tika-abh07t10:65_0": "32.Tayo soḷasacittesūti sammāvācādayo tayo dhammā aṭṭhalokuttarakāmāvacarakusalavasena soḷasacittesu jāyanti.",
  "tika-abh07t10:66_0": "33.",
  "tika-abh07t10:66_1": "Evaṁ niyatāniyatasampayogavasena vuttesu aniyatadhamme ekato dassetvā sesānaṁ niyatabhāvaṁ dīpetuṁ “issāmaccherā”tyādi vuttaṁ.",
  "tika-abh07t10:66_2": "Issāmaccherakukkuccaviratikaruṇādayo nānā kadāci jāyanti,",
  "tika-abh07t10:66_3": "māno ca kadāci “seyyohamasmī”tyādivasappavattiyaṁ jāyati.",
  "tika-abh07t10:66_4": "Thinamiddhaṁ tathā kadāci akammaññatāvasappavattiyaṁ saha aññamaññaṁ avippayogivasena jāyatīti yojanā.",
  "tika-abh07t10:66_5": "Atha vā māno cāti ettha ca-",
  "tika-abh07t10:66_6": "saddaṁ “sahā”ti etthāpi yojetvā thinamiddhaṁ tathā kadāci saha ca sasaṅkhārikapaṭighe,",
  "tika-abh07t10:66_7": "diṭṭhigatavippayuttasasaṅkhārikesu ca issāmacchariyakukkuccehi,",
  "tika-abh07t10:66_8": "mānena ca saddhiṁ,",
  "tika-abh07t10:66_9": "kadāci taditarasasaṅkhārikacittasampayogakāle,",
  "tika-abh07t10:66_10": "taṁsampayogakālepi vā nānā ca jāyatīti yojanā daṭṭhabbā.",
  "tika-abh07t10:66_11": "Apare pana ācariyā “māno ca thinamiddhañca tathā kadāci nānā kadāci saha ca jāyatī”ti ettakameva yojesuṁ.",
  "tika-abh07t10:67_0": "34.Sesāti yathāvuttehi ekādasahi aniyatehi itare ekacattālīsa.",
  "tika-abh07t10:67_1": "Keci pana “yathāvuttehi aniyatayevāpanakehi sesā niyatayevāpanakā”ti vaṇṇenti,",
  "tika-abh07t10:67_2": "taṁ tesaṁ matimattaṁ,",
  "tika-abh07t10:67_3": "idha yevāpanakanāmena kesañci anuddhaṭattā.",
  "tika-abh07t10:67_4": "Kevalañhettha niyatāniyatavasena cittuppādesu yathārahaṁ labbhamānacetasikamattasandassanaṁ ācariyena kataṁ,",
  "tika-abh07t10:67_5": "na yevāpanakanāmena keci uddhaṭāti.",
  "tika-abh07t10:68_0": "Evaṁ tāva “phassādīsu ayaṁ dhammo ettakesu cittesu upalabbhatī”ti cittaparicchedavasena sampayogaṁ dassetvā",
  "tika-abh07t10:68_1": "idāni “imasmiṁ cittuppāde ettakā cetasikā”ti cetasikarāsiparicchedavasena saṅgahaṁ dassetuṁ “saṅgahañcā”tyādi vuttaṁ.",
  "tika-abh07t10:69_0": "Sobhanacetasikasampayoganayavaṇṇanā niṭṭhitā.",
  "tika-abh07t10:70_0": "Sampayoganayavaṇṇanā niṭṭhitā.",
  "tika-abh07t10:71_0": "Saṅgahanayavaṇṇanā",
  "tika-abh07t10:72_0": "35.“Chattiṁsā”tyādi tattha tattha yathārahaṁ labbhamānakadhammavasena gaṇanasaṅgaho.",
  "tika-abh07t10:73_0": "36.",
  "tika-abh07t10:73_1": "Paṭhamajjhāne niyuttāni cittāni,",
  "tika-abh07t10:73_2": "taṁ vā etesaṁ atthīti paṭhamajjhānikacittāni.",
  "tika-abh07t10:73_3": "Appamaññānaṁ sattārammaṇattā,",
  "tika-abh07t10:73_4": "lokuttarānañca nibbānārammaṇattā vuttaṁ “appamaññāvajjitā”ti.",
  "tika-abh07t10:73_5": "“Tathā”ti iminā aññasamānā,",
  "tika-abh07t10:73_6": "appamaññāvajjitā sobhanacetasikā ca saṅgahaṁ gacchantīti ākaḍḍhati.",
  "tika-abh07t10:73_7": "Upekkhāsahagatāti vitakkavicārapītisukhavajjā sukhaṭṭhānaṁ paviṭṭhaupekkhāya sahagatā.",
  "tika-abh07t10:73_8": "Pañcakajjhānavasenāti vitakkavicāre visuṁ visuṁ atikkamitvā bhāventassa nātitikkhañāṇassa vasena desitassa jhānapañcakassa vasena.",
  "tika-abh07t10:73_9": "Te pana ekato atikkamitvā bhāventassa tikkhañāṇassa vasena desitacatukkajjhānavasena dutiyajjhānikesu",
  "tika-abh07t10:73_10": "vitakkavicāravajjitānaṁ sambhavato catudhā eva saṅgaho hotīti adhippāyo.",
  "tika-abh07t10:74_0": "37.Tettiṁsadvayaṁ catutthapañcamajjhānacittesu.",
  "tika-abh07t10:75_0": "Mahaggatacittasaṅgahanayavaṇṇanā",
  "tika-abh07t10:76_0": "38.Tīsūti kusalavipākakiriyavasena tividhesu sīlavisuddhivasena suvisodhitakāyavacīpayogassa kevalaṁ",
  "tika-abh07t10:76_1": "cittasamādhānamattena mahaggatajjhānāni pavattanti,",
  "tika-abh07t10:76_2": "na pana kāyavacīkammānaṁ visodhanavasena,",
  "tika-abh07t10:76_3": "nāpi duccaritadurājīvānaṁ samucchindanapaṭippassambhanavasenāti vuttaṁ “virativajjitā”ti.",
  "tika-abh07t10:76_4": "Paccekamevāti visuṁ visuṁyeva.",
  "tika-abh07t10:76_5": "Pannarasasūti rūpāvacaravasena tīsu,",
  "tika-abh07t10:76_6": "āruppavasena dvādasasūti pannarasasu.",
  "tika-abh07t10:76_7": "Appamaññāyo na labbhantīti ettha kāraṇaṁ vuttameva.",
  "tika-abh07t10:77_0": "Mahaggatacittasaṅgahanayavaṇṇanā niṭṭhitā.",
  "tika-abh07t10:78_0": "Kāmāvacarasobhanacittasaṅgahanayavaṇṇanā",
  "tika-abh07t10:79_0": "40.Paccekamevāti ekekāyeva.",
  "tika-abh07t10:79_1": "Appamaññānaṁ hi sattārammaṇattā,",
  "tika-abh07t10:79_2": "viratīnañca vītakkamitabbavatthuvisayattā natthi tāsaṁ ekacittuppāde sambhavoti lokiyaviratīnaṁ ekantakusalasabhāvattā",
  "tika-abh07t10:79_3": "natthi abyākatesu sambhavoti vuttaṁ “virativajjitā”ti.",
  "tika-abh07t10:79_4": "Tenāha “pañca sikkhāpadā kusalāyevā”ti.",
  "tika-abh07t10:79_5": "Itarathā saddhāsatiādayo viya “siyā kusalā,",
  "tika-abh07t10:79_6": "siyā abyākatā”ti vadeyya.",
  "tika-abh07t10:79_7": "Phalassa pana maggapaṭibimbabhūtattā,",
  "tika-abh07t10:79_8": "duccaritadurājīvānaṁ paṭippassambhanato ca na lokuttaraviratīnaṁ ekantakusalatā yuttāti tāsaṁ tattha aggahaṇaṁ.",
  "tika-abh07t10:79_9": "Kāmāvacaravipākānampi ekantaparittārammaṇattā,",
  "tika-abh07t10:79_10": "appamaññānañca sattārammaṇattā,",
  "tika-abh07t10:79_11": "viratīnampi ekantakusalattā vuttaṁ “appamaññāvirativajjitā”ti.",
  "tika-abh07t10:80_0": "Nanu ca paññattādiārammaṇampi kāmāvacarakusalaṁ hotīti tassa vipākenapi kusalasadisārammaṇena bhavitabbaṁ yathā taṁ mahaggatalokuttaravipākehīti?",
  "tika-abh07t10:80_1": "Nayidamevaṁ,",
  "tika-abh07t10:80_2": "kāmataṇhādhīnassa phalabhūtattā.",
  "tika-abh07t10:80_3": "Yathā hi dāsiyā putto mātarā icchitaṁ kātuṁ asakkonto sāmikeneva icchiticchitaṁ karoti,",
  "tika-abh07t10:80_4": "evaṁ kāmataṇhāyattatāya dāsisadisassa kāmāvacarakammassa vipākabhūtaṁ cittaṁ tena gahitārammaṇaṁ aggahetvā kāmataṇhārammaṇameva gaṇhātīti.",
  "tika-abh07t10:80_5": "Dvādasadhāti kusalavipākakiriyabhedesu paccekaṁ cattāro cattāro dukāti katvā tīsu dvādasadhā.",
  "tika-abh07t10:81_0": "42.",
  "tika-abh07t10:81_1": "Idāni imesu paṭhamajjhānikādīhi dutiyajjhānikādīnaṁ bhedakaradhamme dassetuṁ “anuttare jhānadhammā”tyādi vuttaṁ.",
  "tika-abh07t10:81_2": "Anuttare citte vitakkavicārapītisukhavasena jhānadhammā visesakā bhedakā.",
  "tika-abh07t10:81_3": "Majjhime mahaggate appamaññā,",
  "tika-abh07t10:81_4": "jhānadhammā ca.",
  "tika-abh07t10:81_5": "Parittesu kāmāvacaresu viratī,",
  "tika-abh07t10:81_6": "ñāṇapītī ca appamaññā ca visesakā,",
  "tika-abh07t10:81_7": "tattha viratī kusalehi vipākakiriyānaṁ visesakā,",
  "tika-abh07t10:81_8": "appamaññā kusalakiriyehi vipākānaṁ,",
  "tika-abh07t10:81_9": "ñāṇapītī pana tīsu paṭhamayugaḷādīhi dutiyayugaḷādīnanti daṭṭhabbaṁ.",
  "tika-abh07t10:82_0": "Kāmāvacarasobhanacittasaṅgahanayavaṇṇanā niṭṭhitā.",
  "tika-abh07t10:83_0": "Akusalacittasaṅgahanayavaṇṇanā",
  "tika-abh07t10:84_0": "44.Dutiye asaṅkhāriketi diṭṭhivippayutte asaṅkhārike lobhamānena tatheva aññasamānā,",
  "tika-abh07t10:84_1": "akusalasādhāraṇā ca ekūnavīsati dhammāti sambandho.",
  "tika-abh07t10:85_0": "45.Tatiyeti upekkhāsahagatadiṭṭhisampayutte asaṅkhārike.",
  "tika-abh07t10:86_0": "46.Catuttheti diṭṭhivippayutte asaṅkhārike.",
  "tika-abh07t10:87_0": "47.Issāmacchariyakukkuccāni panettha paccekameva yojetabbāni bhinnārammaṇattāyevāti adhippāyo.",
  "tika-abh07t10:88_0": "50.",
  "tika-abh07t10:88_1": "Adhimokkhassa nicchayākārappavattito dveḷhakasabhāve vicikicchācitte sambhavo natthīti “adhimokkhavirahitā”ti vuttaṁ.",
  "tika-abh07t10:89_0": "51.",
  "tika-abh07t10:89_1": "Ekūnavīsati paṭhamadutiyaasaṅkhārikesu,",
  "tika-abh07t10:89_2": "aṭṭhārasa tatiyacatutthaasaṅkhārikesu,",
  "tika-abh07t10:89_3": "vīsa pañcame asaṅkhārike,",
  "tika-abh07t10:89_4": "ekavīsa paṭhamadutiyasasaṅkhārikesu,",
  "tika-abh07t10:89_5": "vīsati tatiyacatutthasasaṅkhārikesu,",
  "tika-abh07t10:89_6": "dvāvīsa pañcame sasaṅkhārike,",
  "tika-abh07t10:89_7": "pannarasa momūhadvayeti evaṁ akusale sattadhā ṭhitāti yojanā.",
  "tika-abh07t10:90_0": "52.Sādhāraṇāti akusalānaṁ sabbesameva sādhāraṇabhūtā cattāro samānā ca chandapītiadhimokkhavajjitā aññasamānā",
  "tika-abh07t10:90_1": "apare dasāti ete cuddasa dhammā sabbākusalayoginoti pavuccantīti yojanā.",
  "tika-abh07t10:91_0": "Akusalacittasaṅgahanayavaṇṇanā niṭṭhitā.",
  "tika-abh07t10:92_0": "Ahetukacittasaṅgahanayavaṇṇanā",
  "tika-abh07t10:93_0": "54.“Tathā”ti iminā aññasamāne paccāmasati.",
  "tika-abh07t10:94_0": "56.",
  "tika-abh07t10:94_1": "Manoviññāṇadhātuyā viya visiṭṭhamananakiccāyogato mananamattā dhātūti manodhātu.",
  "tika-abh07t10:94_2": "Ahetukapaṭisandhiyugaḷeti upekkhāsantīraṇadvaye.",
  "tika-abh07t10:95_0": "58.",
  "tika-abh07t10:95_1": "Dvādasa hasanacitte,",
  "tika-abh07t10:95_2": "ekādasa voṭṭhabbanasukhasantīraṇesu,",
  "tika-abh07t10:95_3": "dasa manodhātuttikāhetukapaṭisandhiyugaḷavasena pañcasu,",
  "tika-abh07t10:95_4": "satta dvipañcaviññāṇesūti aṭṭhārasāhetukesu cittuppādesu saṅgaho catubbidho hotīti yojanā.",
  "tika-abh07t10:96_0": "59.Tettiṁsavidhasaṅgahoti anuttare pañca,",
  "tika-abh07t10:96_1": "tathā mahaggate,",
  "tika-abh07t10:96_2": "kāmāvacarasobhane dvādasa,",
  "tika-abh07t10:96_3": "akusale satta,",
  "tika-abh07t10:96_4": "ahetuke cattāroti tettiṁsavidhasaṅgaho.",
  "tika-abh07t10:97_0": "60.Itthaṁ yathāvuttanayena cittāviyuttānaṁ cetasikānaṁ cittaparicchedavasena vuttaṁ sampayogañca cetasikarāsiparicchedavasena",
  "tika-abh07t10:97_1": "vuttaṁ saṅgahañca ñatvā yathāyogaṁ cittena samaṁ bhedaṁ uddise “sabbacittasādhāraṇā tāva satta ekūnanavuticittesu",
  "tika-abh07t10:97_2": "uppajjanato paccekaṁ ekūnanavutividhā,",
  "tika-abh07t10:97_3": "pakiṇṇakesu vitakko pañcapaññāsacittesu uppajjanato pañcapaññāsavidho”tyādinā katheyyāti attho.",
  "tika-abh07t10:98_0": "Ahetukacittasaṅgahanayavaṇṇanā niṭṭhitā.",
  "tika-abh07t10:99_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t10:100_0": "Cetasikaparicchedavaṇṇanā niṭṭhitā."
}