{
  "atk-s0511a27:0_0": "27. Gotamabuddhavaṁsavaṇṇanā",
  "atk-s0511a27:1_0": "Dūrenidānakathā",
  "atk-s0511a27:2_0": "“Idāni yasmā amhākaṁ, buddhavaṁsassa vaṇṇanā;",
  "atk-s0511a27:3_0": "Anukkamena sampattā, tasmāyaṁ tassa vaṇṇanā”.",
  "atk-s0511a27:4_0": "Tattha amhākaṁ bodhisatto dīpaṅkarādīnaṁ catuvīsatiyā buddhānaṁ santike adhikāraṁ karonto kappasatasahassādhikāni cattāri asaṅkhyeyyāni āgato.",
  "atk-s0511a27:4_1": "Kassapassa pana bhagavato orabhāge ṭhapetvā imaṁ sammāsambuddhaṁ añño buddho nāma natthi.",
  "atk-s0511a27:4_2": "Iti dīpaṅkarādīnaṁ catuvīsatiyā buddhānaṁ santike laddhabyākaraṇo pana bodhisatto yenena –",
  "atk-s0511a27:5_0": "“Manussattaṁ liṅgasampatti, hetu satthāradassanaṁ;",
  "atk-s0511a27:6_0": "Pabbajjā guṇasampatti, adhikāro ca chandatā;",
  "atk-s0511a27:7_0": "Aṭṭhadhammasamodhānā, abhinīhāro samijjhatī”ti. –",
  "atk-s0511a27:8_0": "Ime aṭṭha dhamme samodhānetvā dīpaṅkarapādamūle katābhinīhārena “handa,",
  "atk-s0511a27:8_1": "buddhakare dhamme,",
  "atk-s0511a27:8_2": "vicināmi ito cito”ti ussāhaṁ katvā “vicinanto tadādakkhiṁ,",
  "atk-s0511a27:8_3": "paṭhamaṁ dānapārami”nti dānapāramitādayo buddhakārakadhammā diṭṭhā,",
  "atk-s0511a27:8_4": "te pūrento yāva vessantarattabhāvā āgami,",
  "atk-s0511a27:8_5": "āgacchanto ca ye te katābhinīhārānaṁ bodhisattānaṁ ānisaṁsā saṁvaṇṇitā –",
  "atk-s0511a27:9_0": "“Evaṁ sabbaṅgasampannā, bodhiyā niyatā narā;",
  "atk-s0511a27:10_0": "Saṁsaraṁ dīghamaddhānaṁ, kappakoṭisatehipi.",
  "atk-s0511a27:11_0": "“Avīcimhi nuppajjanti, tathā lokantaresu ca;",
  "atk-s0511a27:12_0": "Nijjhāmataṇhā khuppipāsā, na honti kāḷakañjikā.",
  "atk-s0511a27:13_0": "“Na honti khuddakā pāṇā, uppajjantāpi duggatiṁ;",
  "atk-s0511a27:14_0": "Jāyamānā manussesu, jaccandhā na bhavanti te.",
  "atk-s0511a27:15_0": "“Sotavekallatā natthi, na bhavanti mūgapakkhikā;",
  "atk-s0511a27:16_0": "Itthibhāvaṁ na gacchanti, ubhatobyañjanapaṇḍakā.",
  "atk-s0511a27:17_0": "“Na bhavanti pariyāpannā, bodhiyā niyatā narā;",
  "atk-s0511a27:18_0": "Muttā ānantarikehi, sabbattha suddhagocarā.",
  "atk-s0511a27:19_0": "“Micchādiṭṭhiṁ na sevanti, kammakiriyadassanā;",
  "atk-s0511a27:20_0": "Vasamānāpi saggesu, asaññaṁ nūpapajjare.",
  "atk-s0511a27:21_0": "“Suddhāvāsesu devesu, hetu nāma na vijjati;",
  "atk-s0511a27:22_0": "Nekkhammaninnā sappurisā, visaṁyuttā bhavābhave;",
  "atk-s0511a27:23_0": "Caranti lokatthacariyāyo, pūrenti sabbapāramī”ti. ;",
  "atk-s0511a27:24_0": "Te ānisaṁse adhigantvāva āgato. Evaṁ āgacchanto vessantarattabhāve ṭhito –",
  "atk-s0511a27:25_0": "“Acetanāyaṁ pathavī, aviññāya sukhaṁ dukhaṁ;",
  "atk-s0511a27:26_0": "Sāpi dānabalā mayhaṁ, sattakkhattuṁ pakampathā”ti. –",
  "atk-s0511a27:27_0": "Evaṁ mahāpathavikampanādīni mahāpuññāni katvā āyupariyosāne tato cavitvā tusitapure nibbatti.",
  "atk-s0511a27:28_0": "Avidūrenidānakathā",
  "atk-s0511a27:29_0": "Tusitapure vasamāneyeva pana bodhisatte buddhakolāhalaṁ nāma udapādi.",
  "atk-s0511a27:29_1": "Lokasmiñhi tīṇi kolāhalāni uppajjanti.",
  "atk-s0511a27:29_2": "Seyyathidaṁ –",
  "atk-s0511a27:29_3": "kappakolāhalaṁ,",
  "atk-s0511a27:29_4": "buddhakolāhalaṁ,",
  "atk-s0511a27:29_5": "cakkavattikolāhalanti.",
  "atk-s0511a27:29_6": "Tattha “vassasatasahassassa accayena kappuṭṭhānaṁ bhavissatī”ti lokabyūhā nāma kāmāvacaradevā muttasirā",
  "atk-s0511a27:29_7": "vikiṇṇakesā rudamukhā assūni hatthehi puñchamānā rattavatthanivatthā ativiya virūpavesadhārino hutvā",
  "atk-s0511a27:29_8": "manussapathe vicarantā evaṁ ārocenti – “mārisā, mārisā,",
  "atk-s0511a27:29_9": "ito vassasatasahassassa accayena kappuṭṭhānaṁ bhavissati,",
  "atk-s0511a27:29_10": "ayaṁ loko vinassissati,",
  "atk-s0511a27:29_11": "mahāsamuddopi ussussissati,",
  "atk-s0511a27:29_12": "ayañca mahāpathavī sineru ca pabbatarājā uḍḍayhissanti vinassissanti,",
  "atk-s0511a27:29_13": "yāva brahmalokā lokavināso bhavissati, mettaṁ, mārisā, bhāvetha,",
  "atk-s0511a27:29_14": "karuṇaṁ muditaṁ upekkhaṁ, mārisā, bhāvetha,",
  "atk-s0511a27:29_15": "mātaraṁ pitaraṁ upaṭṭhahatha,",
  "atk-s0511a27:29_16": "kule jeṭṭhāpacāyino hothā”ti.",
  "atk-s0511a27:29_17": "Idaṁ kappakolāhalaṁ nāma.",
  "atk-s0511a27:30_0": "“Vassasahassassa accayena pana sabbaññubuddho loke upajjissatī”ti lokapāladevatā – “ito, mārisā,",
  "atk-s0511a27:30_1": "vassasahassassa accayena buddho loke uppajjissatī”ti ugghosentiyo āhiṇḍanti.",
  "atk-s0511a27:30_2": "Idaṁ buddhakolāhalaṁ nāma.",
  "atk-s0511a27:31_0": "“Vassasatassa accayena cakkavattirājā uppajjissatī”ti devatā – “ito, mārisā,",
  "atk-s0511a27:31_1": "vassasatassa accayena cakkavattirājā uppajjissatī”ti ugghosentiyo āhiṇḍanti.",
  "atk-s0511a27:31_2": "Idaṁ cakkavattikolāhalaṁ nāma.",
  "atk-s0511a27:32_0": "Tesu buddhakolāhalasaddaṁ sutvā sakaladasasahassacakkavāḷadevatā ekato sannipatitvā –",
  "atk-s0511a27:32_1": "“asuko nāma satto buddho bhavissatī”ti ñatvā upasaṅkamitvā āyācanti,",
  "atk-s0511a27:32_2": "āyācamānā ca tassa pubbanimittesu uppannesu āyācanti.",
  "atk-s0511a27:32_3": "Tadā pana sabbāpi tā ekekacakkavāḷe catumahārāja- sakka- suyāma-",
  "atk-s0511a27:32_4": "santusita-",
  "atk-s0511a27:32_5": "sunimmita-",
  "atk-s0511a27:32_6": "vasavatti-",
  "atk-s0511a27:32_7": "mahābrahmehi saddhiṁ ekacakkavāḷe sannipatitvā tusitabhavane uppannacutinimittassa bodhisattassa santikaṁ gantvā – “mārisa,",
  "atk-s0511a27:32_8": "tumhehi dasa pāramiyo pūritā,",
  "atk-s0511a27:32_9": "pūrentehi ca na sakkabrahmasampattiādikaṁ sampattiṁ patthentehi pūritā,",
  "atk-s0511a27:32_10": "lokanittharaṇatthāya pana vo sabbaññutaṁ patthentehi paripūritā buddhattāya –",
  "atk-s0511a27:33_0": "“Kālo kho te mahāvīra, uppajja mātukucchiyaṁ;",
  "atk-s0511a27:34_0": "Sadevakaṁ tārayanto, bujjhassu amataṁ pada”nti. –",
  "atk-s0511a27:35_0": "Yāciṁsu.",
  "atk-s0511a27:36_0": "Atha mahāsatto devatāhi evaṁ āyāciyamāno devatānaṁ paṭiññaṁ adatvāva kāla- dīpa- desa- kula-",
  "atk-s0511a27:36_1": "janettiāyuparicchedavasena pañca mahāvilokanāni vilokesi.",
  "atk-s0511a27:36_2": "Tattha “kālo nu kho,",
  "atk-s0511a27:36_3": "na kālo”ti paṭhamaṁ kālaṁ vilokesi.",
  "atk-s0511a27:36_4": "Tattha vassasatasahassato uddhaṁ vaḍḍhitaāyukālo kālo nāma na hoti. Kasmā?",
  "atk-s0511a27:36_5": "Tadā hi sattānaṁ jātijarāmaraṇāni na paññāyanti,",
  "atk-s0511a27:36_6": "buddhānañca dhammadesanā tilakkhaṇamuttā nāma natthi,",
  "atk-s0511a27:36_7": "tesaṁ “aniccaṁ dukkhamanattā”ti kathentānaṁ “kiṁ nāmetaṁ kathentī”ti neva sotabbaṁ na saddhātabbaṁ maññanti,",
  "atk-s0511a27:36_8": "tato abhisamayo na hoti,",
  "atk-s0511a27:36_9": "tasmiṁ asati aniyyānikaṁ sāsanaṁ hoti.",
  "atk-s0511a27:36_10": "Tasmā so akālo.",
  "atk-s0511a27:36_11": "Vassasatato ūnaāyukālopi kālo na hoti. Kasmā?",
  "atk-s0511a27:36_12": "Tadā sattā ussannakilesā honti,",
  "atk-s0511a27:36_13": "ussannakilesānañca dinnovādo ovādaṭṭhāne na tiṭṭhati,",
  "atk-s0511a27:36_14": "udake daṇḍarāji viya khippaṁ vigacchati.",
  "atk-s0511a27:36_15": "Tasmā sopi akālo.",
  "atk-s0511a27:36_16": "Vassasatasahassato pana paṭṭhāya heṭṭhā vassasatato paṭṭhāya uddhaṁ āyukālo kālo nāma.",
  "atk-s0511a27:36_17": "Tadā pana vassasatakālo ahosi.",
  "atk-s0511a27:36_18": "Atha mahāsatto “nibbattitabbakālo”ti kālaṁ passi.",
  "atk-s0511a27:37_0": "Tato dīpaṁ olokento saparivāre cattāro mahādīpe oloketvā –",
  "atk-s0511a27:37_1": "“tīsu dīpesu buddhā na nibbattanti,",
  "atk-s0511a27:37_2": "jambudīpeyeva nibbattantī”ti dīpaṁ passi.",
  "atk-s0511a27:38_0": "Tato “jambudīpo nāma mahā,",
  "atk-s0511a27:38_1": "dasayojanasahassaparimāṇo.",
  "atk-s0511a27:38_2": "Katarasmiṁ nu kho padese buddhā nibbattantī”ti okāsaṁ olokento majjhimadesaṁ passi.",
  "atk-s0511a27:38_3": "“Kapilavatthu nāma nagaraṁ,",
  "atk-s0511a27:38_4": "tattha mayā nibbattitabba”nti niṭṭhamagamāsi.",
  "atk-s0511a27:39_0": "Tato kulaṁ vilokento –",
  "atk-s0511a27:39_1": "“buddhā nāma vessakule vā suddakule vā na nibbattanti.",
  "atk-s0511a27:39_2": "Lokasammate pana khattiyakule vā brāhmaṇakule vā nibbattanti,",
  "atk-s0511a27:39_3": "etarahi khattiyakulaṁ lokasammataṁ,",
  "atk-s0511a27:39_4": "tattha nibbattissāmi suddhodano nāma rājā pitā me bhavissatī”ti kulaṁ passi.",
  "atk-s0511a27:40_0": "Tato mātaraṁ vilokento –",
  "atk-s0511a27:40_1": "“buddhamātā nāma lolā surādhuttā na hoti,",
  "atk-s0511a27:40_2": "kappasatasahassaṁ pana pūritapāramī jātito paṭṭhāya akhaṇḍapañcasīlāyeva hoti.",
  "atk-s0511a27:40_3": "Ayañca mahāmāyā nāma devī edisī,",
  "atk-s0511a27:40_4": "ayaṁ me mātā bhavissati,",
  "atk-s0511a27:40_5": "kittakaṁ panassā āyūti,",
  "atk-s0511a27:40_6": "dasannaṁ māsānaṁ upari satta divasānī”ti passi.",
  "atk-s0511a27:41_0": "Iti imaṁ pañcavidhaṁ mahāvilokanaṁ viloketvā – “kālo me, mārisā,",
  "atk-s0511a27:41_1": "buddhabhāvāyā”ti devānaṁ paṭiññaṁ datvā –",
  "atk-s0511a27:41_2": "“gacchatha tumhe”ti tā devatā uyyojetvā tusitadevatāhi parivuto tusitapure nandanavanaṁ pāvisi.",
  "atk-s0511a27:41_3": "Sabbadevalokesu hi nandanavanaṁ atthiyeva.",
  "atk-s0511a27:41_4": "Tatra naṁ devatā –",
  "atk-s0511a27:41_5": "“ito cuto sugatiṁ gacchā”ti pubbe katakusalakammokāsaṁ sārayamānā vicaranti.",
  "atk-s0511a27:41_6": "So evaṁ tāhi devatāhi kusalaṁ sārayamānāhi parivuto tatra vicarantova cavitvā mahāmāyāya deviyā kucchismiṁ uttarāsāḷhanakkhattena paṭisandhiṁ gaṇhi.",
  "atk-s0511a27:41_7": "Mahāpurisassa pana mātu kucchismiṁ paṭisandhiggaṇhanakkhaṇe ekappahāreneva sakaladasasahassilokadhātu saṅkampi.",
  "atk-s0511a27:41_8": "Dvattiṁsa pubbanimittāni pāturahesuṁ.",
  "atk-s0511a27:42_0": "Evaṁ gahitapaṭisandhikassa bodhisattassa ceva bodhisattamātuyā ca upaddavanivāraṇatthaṁ khaggahatthā cattāro devaputtā ārakkhaṁ gaṇhiṁsu.",
  "atk-s0511a27:42_1": "Bodhisattassa mātu purisesu rāgacittaṁ nuppajji,",
  "atk-s0511a27:42_2": "lābhaggayasaggappattā ca sā ahosi sukhinī akilantakāyā.",
  "atk-s0511a27:42_3": "Bodhisattañca attano kucchigataṁ vippasanne maṇiratane āvutapaṇḍusuttaṁ viya passati.",
  "atk-s0511a27:42_4": "Yasmā bodhisattena vasitakucchi nāma cetiyagabbhasadisā hoti,",
  "atk-s0511a27:42_5": "na sakkā aññena sattena āvasituṁ vā paribhuñjituṁ vā,",
  "atk-s0511a27:42_6": "tasmā bodhisattamātā sattāhajāte bodhisatte kālaṁ katvā tusitapure nibbatti.",
  "atk-s0511a27:42_7": "Yathā pana aññā itthiyo dasa māse appatvāpi atikkamitvāpi nisinnāpi nipannāpi vijāyanti,",
  "atk-s0511a27:42_8": "na evaṁ bodhisattamātā.",
  "atk-s0511a27:42_9": "Bodhisattamātā pana bodhisattaṁ dasa māse kucchinā pariharitvā ṭhitāva vijāyati.",
  "atk-s0511a27:42_10": "Ayaṁ bodhisattamātu dhammatā.",
  "atk-s0511a27:43_0": "Mahāmāyāpi devī dasa māse kucchinā bodhisattaṁ pariharitvā paripuṇṇagabbhā ñātigharaṁ gantukāmā suddhodanamahārājassa ārocesi –",
  "atk-s0511a27:43_1": "“icchāmahaṁ, mahārāja,",
  "atk-s0511a27:43_2": "devadahanagaraṁ gantu”nti.",
  "atk-s0511a27:43_3": "Rājā “sādhū”ti sampaṭicchitvā kapilavatthuto yāva devadahanagarā añjasaṁ samaṁ kāretvā kadalipuṇṇaghaṭakamukadhajapaṭākādīhi",
  "atk-s0511a27:43_4": "alaṅkārāpetvā navakanakasivikāya nisīdāpetvā mahatiyā vibhūtiyā mahatā parivārena pesesi.",
  "atk-s0511a27:43_5": "Dvinnaṁ pana nagarānaṁ antare ubhayanagaravāsīnaṁ paribhogārahaṁ lumbinīvanaṁ nāma maṅgalasālavanaṁ atthi,",
  "atk-s0511a27:43_6": "taṁ tasmiṁ samaye mūlato yāva aggasākhā sabbaṁ ekaphāliphullaṁ ahosi.",
  "atk-s0511a27:43_7": "Sākhantarehi ceva pupphantarehi ca paramaratikaramadhuramanoramavirutāhi madamuditāhi anubhuttapañcarāhi",
  "atk-s0511a27:43_8": "parabhatamadhukaravadhūhi upagīyamānasuranandananandanavanasadisasobhaṁ vanaṁ disvā deviyā sālavanakīḷamanubhavituṁ",
  "atk-s0511a27:43_9": "cittamuppajji.",
  "atk-s0511a27:44_0": "“Vibhūsitā bālajanāticālinī, vibhūsitaṅgī vaniteva mālinī;",
  "atk-s0511a27:45_0": "Sadā janānaṁ nayanālimālinī, vilumpinīvātiviroci lumbinī”.",
  "atk-s0511a27:46_0": "Amaccā rañño ārocetvā deviṁ gahetvā taṁ lumbinīvanaṁ pavisiṁsu.",
  "atk-s0511a27:46_1": "Sā maṅgalasālamūlaṁ gantvā tassa ujusamavaṭṭakkhandhassa pupphaphalapallavasamalaṅkatassa yaṁ sākhaṁ gaṇhitukāmā ahosi,",
  "atk-s0511a27:46_2": "sā sālasākhā abalā janahadayalolā sayameva vilambamānā hutvā tassā karatalasmiṁ samupagatā.",
  "atk-s0511a27:46_3": "Atha sā taṁ sālasākhaṁ tambatuṅganakhujjalena kamaladalavattivaṭṭaṅgulinā navakanakakaṭavalayasobhinā dakkhiṇena paramaratikarena karena aggahesi.",
  "atk-s0511a27:46_4": "Sā taṁ sālasākhaṁ gahetvā ṭhitā asitajaladharavivaragatā bālacandalekhā viya ca aciraṭṭhitikā accipabhā",
  "atk-s0511a27:46_5": "viya ca nandanavanajātā devī viya ca devī virocittha.",
  "atk-s0511a27:46_6": "Tāvadeva cassā kammajavātā caliṁsu.",
  "atk-s0511a27:46_7": "Athassā sāṇipākāraṁ parikkhipitvā mahājano paṭikkami.",
  "atk-s0511a27:46_8": "Sā sālasākhaṁ gahetvā tiṭṭhamānāya eva tassā gabbhavuṭṭhānaṁ ahosi.",
  "atk-s0511a27:47_0": "Taṅkhaṇaṁyeva cattāro visuddhacittā mahābrahmāno suvaṇṇajālaṁ ādāya āgantvā tena suvaṇṇajālena bodhisattaṁ sampaṭicchitvā mātu purato ṭhapetvā –",
  "atk-s0511a27:47_1": "“attamanā, devi, hohi,",
  "atk-s0511a27:47_2": "mahesakkho te putto uppanno”ti āhaṁsu.",
  "atk-s0511a27:47_3": "Yathā pana aññe sattā mātukucchito nikkhamantā paṭikkūlena asucinā makkhitā nikkhamanti,",
  "atk-s0511a27:47_4": "na evaṁ bodhisatto.",
  "atk-s0511a27:47_5": "Bodhisatto pana dve hatthe dve pāde pasāretvā ṭhitakova mātukucchisambhavena kenaci asucinā amakkhitova",
  "atk-s0511a27:47_6": "suddho visado kāsikavatthe nikkhittamaṇiratanaṁ viya virocamāno mātukucchito nikkhami.",
  "atk-s0511a27:47_7": "Evaṁ santepi bodhisattassa ca bodhisattamātuyā ca sakkāratthaṁ ākāsato dve udakadhārā nikkhamitvā bodhisattassa ca mātuyā ca sarīre utuṁ gāhāpesuṁ.",
  "atk-s0511a27:48_0": "Atha naṁ suvaṇṇajālena paṭiggahetvā ṭhitānaṁ brahmānaṁ hatthato cattāro mahārājāno maṅgalasammatāya sukhasamphassāya ajinappaveṇiyā gaṇhiṁsu,",
  "atk-s0511a27:48_1": "tesaṁ hatthato manussā dukūlacumbaṭakena gaṇhiṁsu,",
  "atk-s0511a27:48_2": "manussānaṁ hatthato muccitvā pathaviyaṁ patiṭṭhāya puratthimaṁ disaṁ olokesi,",
  "atk-s0511a27:48_3": "anekāni cakkavāḷasahassāni ekaṅgaṇāni ahesuṁ.",
  "atk-s0511a27:48_4": "Tattha devamanussā gandhapupphamālādīhi pūjayamānā –",
  "atk-s0511a27:48_5": "“mahāpurisa,",
  "atk-s0511a27:48_6": "tumhehi sadiso ettha natthi,",
  "atk-s0511a27:48_7": "kuto uttaritaro”ti āhaṁsu.",
  "atk-s0511a27:48_8": "Evaṁ dasa disā anuviloketvā attanā sadisaṁ adisvā uttaradisābhimukho sattapadavītihārena agamāsi.",
  "atk-s0511a27:48_9": "Gacchanto ca pathaviyā eva gato, nākāsena.",
  "atk-s0511a27:48_10": "Acelakova gato,",
  "atk-s0511a27:48_11": "na sacelako.",
  "atk-s0511a27:48_12": "Daharova gato,",
  "atk-s0511a27:48_13": "na soḷasavassuddesiko.",
  "atk-s0511a27:48_14": "Mahājanassa pana ākāsena gacchanto viya alaṅkatapaṭiyatto viya ca soḷasavassuddesiko viya ca ahosi.",
  "atk-s0511a27:48_15": "Tato sattame pade ṭhatvā “aggohamasmi lokassā”tiādikaṁ āsabhiṁ vācaṁ nicchārento sīhanādaṁ nadi.",
  "atk-s0511a27:49_0": "Bodhisatto hi tīsu attabhāvesu mātukucchito nikkhantamattova vācaṁ nicchāresi mahosadhattabhāve,",
  "atk-s0511a27:49_1": "vessantarattabhāve,",
  "atk-s0511a27:49_2": "imasmiṁ attabhāveti.",
  "atk-s0511a27:49_3": "Mahosadhattabhāve kirassa mātukucchito nikkhantamattasseva sakko devarājā āgantvā candanasāraṁ hatthe ṭhapetvā gato,",
  "atk-s0511a27:49_4": "taṁ muṭṭhiyaṁ katvāva nikkhanto.",
  "atk-s0511a27:49_5": "Atha naṁ mātā – “tāta,",
  "atk-s0511a27:49_6": "tvaṁ kiṁ gahetvā āgatosī”ti pucchi. “Osadhaṁ, ammā”ti.",
  "atk-s0511a27:49_7": "Iti osadhaṁ gahetvā āgatattā “osadhakumāro”tvevassa nāmamakaṁsu.",
  "atk-s0511a27:50_0": "Vessantarattabhāve pana mātukucchito nikkhantamattova dakkhiṇahatthaṁ pasāretvā –",
  "atk-s0511a27:50_1": "“atthi nu kho, amma,",
  "atk-s0511a27:50_2": "kiñci gehasmiṁ dhanaṁ,",
  "atk-s0511a27:50_3": "dānaṁ dassāmī”ti vadanto nikkhami.",
  "atk-s0511a27:50_4": "Athassa mātā –",
  "atk-s0511a27:50_5": "“sadhane kule nibbattosi,",
  "atk-s0511a27:50_6": "tātā”ti puttassa hatthaṁ attano hatthatale katvā sahassatthavikaṁ ṭhapesi.",
  "atk-s0511a27:51_0": "Imasmiṁ pana attabhāve imaṁ sīhanādaṁ nadīti evaṁ bodhisatto tīsu attabhāvesu mātukucchito nikkhantamattova vācaṁ nicchāresi.",
  "atk-s0511a27:51_1": "Jātakkhaṇepissa dvattiṁsa pubbanimittāni pāturahesuṁ.",
  "atk-s0511a27:51_2": "Yasmiṁ pana samaye amhākaṁ bodhisatto lumbinīvane jāto tasmiṁyeva samaye rāhulamātā devī ānando channo",
  "atk-s0511a27:51_3": "kāḷudāyī amacco kaṇḍako assarājā mahābodhirukkho catasso nidhikumbhiyo ca jātā,",
  "atk-s0511a27:51_4": "tattha eko gāvutappamāṇo eko aḍḍhayojanappamāṇo eko tigāvutappamāṇo eko yojanappamāṇo ahosi.",
  "atk-s0511a27:51_5": "Ime satta sahajātā nāma honti.",
  "atk-s0511a27:52_0": "Ubhayanagaravāsino mahāpurisaṁ gahetvā kapilavatthupurameva agamaṁsu.",
  "atk-s0511a27:52_1": "Taṁdivasameva –",
  "atk-s0511a27:52_2": "“kapilavatthunagare suddhodanamahārājassa putto bodhimūle nisīditvā buddho bhavissatī”ti tāvatiṁsabhavane",
  "atk-s0511a27:52_3": "haṭṭhatuṭṭhā devasaṅghā celukkhepādīni pavattentā kīḷiṁsu.",
  "atk-s0511a27:52_4": "Tasmiṁ samaye suddhodanamahārājassa kulūpako aṭṭhasamāpattilābhī kāḷadevalo nāma tāpaso bhattakiccaṁ",
  "atk-s0511a27:52_5": "katvā divāvihāratthāya tāvatiṁsabhavanaṁ gantvā tattha divāvihāraṁ nisinno tā devatā tuṭṭhamānasā kīḷantiyo",
  "atk-s0511a27:52_6": "disvā “kiṁkāraṇā tuṭṭhamānasā pamuditahadayā kīḷatha,",
  "atk-s0511a27:52_7": "mayhaṁ taṁ kāraṇaṁ kathethā”ti pucchi.",
  "atk-s0511a27:52_8": "Tato devatā āhaṁsu – “mārisa,",
  "atk-s0511a27:52_9": "suddhodanarañño putto jāto,",
  "atk-s0511a27:52_10": "so bodhimaṇḍe nisīditvā buddho hutvā dhammacakkaṁ pavattessati,",
  "atk-s0511a27:52_11": "tassa ‘anantarūpaṁ buddhalīḷaṁ passituṁ labhissāmā’ti iminā kāraṇena tuṭṭhamhā”ti.",
  "atk-s0511a27:53_0": "Atha tāpaso tāsaṁ devatānaṁ vacanaṁ sutvā paramadassanīyaratanāvalokato devalokato oruyha narapatinivesanaṁ pavisitvā paññatte āsane nisīdi.",
  "atk-s0511a27:53_1": "Tato katapaṭisanthāraṁ rājānaṁ –",
  "atk-s0511a27:53_2": "“putto kira te, mahārāja, jāto,",
  "atk-s0511a27:53_3": "taṁ passissāmā”ti āha.",
  "atk-s0511a27:53_4": "Rājā alaṅkatapaṭiyattaṁ tanayaṁ āharāpetvā devalatāpasaṁ vandāpetuṁ abhihari.",
  "atk-s0511a27:53_5": "Mahāpurisassa pādā parivattitvā vijjulatā viya asitajaladharakūṭesu tāpasassa jaṭāsu patiṭṭhahiṁsu.",
  "atk-s0511a27:53_6": "Bodhisattena hi tenattabhāvena vanditabbo nāma añño natthi.",
  "atk-s0511a27:53_7": "Tato tāpaso uṭṭhāyāsanā bodhisattassa añjaliṁ paggahesi.",
  "atk-s0511a27:53_8": "Rājā taṁ acchariyaṁ disvā attano puttaṁ vandi.",
  "atk-s0511a27:53_9": "Tāpaso bodhisattassa lakkhaṇasampattiṁ disvā –",
  "atk-s0511a27:53_10": "“bhavissati nu kho buddho,",
  "atk-s0511a27:53_11": "udāhu na bhavissatī”ti āvajjetvā upadhārento –",
  "atk-s0511a27:53_12": "“nissaṁsayaṁ buddho bhavissatī”ti anāgataṁsañāṇena ñatvā –",
  "atk-s0511a27:53_13": "“acchariyapuriso aya”nti sitaṁ akāsi.",
  "atk-s0511a27:54_0": "Tato “ahaṁ imaṁ buddhabhūtaṁ daṭṭhuṁ labhissāmi nu kho,",
  "atk-s0511a27:54_1": "no”ti upadhārento –",
  "atk-s0511a27:54_2": "“na labhissāmi,",
  "atk-s0511a27:54_3": "antarāyeva kālaṁ katvā buddhasatenapi buddhasahassenapi gantvā bodhetuṁ asakkuṇeyye arūpabhave nibbattissāmī”ti disvā –",
  "atk-s0511a27:54_4": "“evarūpaṁ nāma acchariyapurisaṁ buddhabhūtaṁ daṭṭhuṁ na labhissāmi,",
  "atk-s0511a27:54_5": "mahatī vata me jāni bhavissatī”ti parodi.",
  "atk-s0511a27:54_6": "Manussā pana disvā –",
  "atk-s0511a27:54_7": "“amhākaṁ ayyo idāneva hasitvā puna roditumārabhi,",
  "atk-s0511a27:54_8": "kiṁ nu kho, bhante,",
  "atk-s0511a27:54_9": "amhākaṁ ayyaputtassa koci antarāyo bhavissatī”ti pucchiṁsu.",
  "atk-s0511a27:54_10": "Tāpaso āha –",
  "atk-s0511a27:54_11": "“natthetassa antarāyo,",
  "atk-s0511a27:54_12": "nissaṁsayena buddho bhavissatī”ti.",
  "atk-s0511a27:54_13": "“Atha kasmā tumhe paroditthā”ti?",
  "atk-s0511a27:54_14": "“Evarūpaṁ acchariyapurisaṁ buddhabhūtaṁ daṭṭhuṁ na labhissāmi,",
  "atk-s0511a27:54_15": "mahatī vata me jāni bhavissatīti attānaṁ anusocanto rodāmī”ti āha.",
  "atk-s0511a27:55_0": "Tato bodhisattaṁ pañcame divase sīsaṁ nhāpetvā –",
  "atk-s0511a27:55_1": "“nāmaṁ gaṇhissāmā”ti rājabhavanaṁ catujjātikagandhena upalimpitvā lājapañcamāni kusumāni vikiritvā asambhinnapāyāsaṁ",
  "atk-s0511a27:55_2": "pacāpetvā tiṇṇaṁ vedānaṁ pāraṅgate aṭṭhasate brāhmaṇe nimantetvā rājabhavane nisīdāpetvā madhupāyāsaṁ",
  "atk-s0511a27:55_3": "bhojetvā sakkāraṁ katvā –",
  "atk-s0511a27:55_4": "“kiṁ nu kho bhavissatī”ti lakkhaṇāni pariggāhāpesuṁ.",
  "atk-s0511a27:55_5": "Tesu rāmādayo aṭṭha brāhmaṇapaṇḍitā lakkhaṇapariggāhakā ahesuṁ.",
  "atk-s0511a27:55_6": "Tesu satta janā dve aṅguliyo ukkhipitvā dvedhā byākariṁsu –",
  "atk-s0511a27:55_7": "“imehi lakkhaṇehi samannāgato agāraṁ ajjhāvasanto rājā hoti cakkavattī,",
  "atk-s0511a27:55_8": "pabbajamāno buddho”ti.",
  "atk-s0511a27:55_9": "Tesaṁ pana sabbadaharo gottena koṇḍañño nāma brāhmaṇo bodhisattassa lakkhaṇavarasampattiṁ disvā –",
  "atk-s0511a27:55_10": "“etassa agāramajjhe ṭhānakāraṇaṁ natthi,",
  "atk-s0511a27:55_11": "ekanteneva vivaṭacchado buddho bhavissatī”ti ekameva aṅguliṁ ukkhipitvā ekaṁsabyākaraṇaṁ byākāsi.",
  "atk-s0511a27:55_12": "Athassa nāmaṁ gaṇhantā sabbalokatthasiddhikarattā siddhatthoti nāmamakaṁsu.",
  "atk-s0511a27:56_0": "Atha te brāhmaṇā attano gharāni gantvā putte āmantetvā evamāhaṁsu –",
  "atk-s0511a27:56_1": "“amhe mahallakā,",
  "atk-s0511a27:56_2": "suddhodanamahārājassa puttaṁ sabbaññutaṁ pattaṁ sambhāveyyāma vā no vā,",
  "atk-s0511a27:56_3": "tumhe pana tasmiṁ pabbajitvā sabbaññutaṁ patte tassa sāsane pabbajathā”ti.",
  "atk-s0511a27:56_4": "Tato sattapi janā yāvatāyukaṁ ṭhatvā yathākammaṁ gatā.",
  "atk-s0511a27:56_5": "Koṇḍaññamāṇavo arogo ahosi.",
  "atk-s0511a27:56_6": "Tadā pana rājā tesaṁ vacanaṁ sutvā –",
  "atk-s0511a27:56_7": "“kiṁ disvā mama putto pabbajissatī”ti te pucchi.",
  "atk-s0511a27:56_8": "“Cattāri pubbanimittāni, devā”ti.",
  "atk-s0511a27:56_9": "“Katarañca katarañcā”ti?",
  "atk-s0511a27:56_10": "“Jiṇṇaṁ byādhitaṁ mataṁ pabbajita”nti.",
  "atk-s0511a27:56_11": "Rājā “ito paṭṭhāya evarūpānaṁ mama puttassa santikaṁ āgamituṁ mā adatthā”ti vatvā kumārassa cakkhupathe",
  "atk-s0511a27:56_12": "jiṇṇapurisādīnaṁ āgamananivāraṇatthaṁ catūsu disāsu gāvutagāvutaṭṭhāne ārakkhaṁ ṭhapesi.",
  "atk-s0511a27:56_13": "Taṁdivasaṁ maṅgalaṭṭhāne sannipatitesu asītiyā ñātikulasahassesu ekameko ekamekaṁ puttaṁ paṭijāni –",
  "atk-s0511a27:56_14": "“ayaṁ buddho vā hotu rājā vā,",
  "atk-s0511a27:56_15": "mayaṁ ekamekaṁ puttaṁ dassāma,",
  "atk-s0511a27:56_16": "sace buddho bhavissati,",
  "atk-s0511a27:56_17": "khattiyasamaṇeheva parivuto vicarissati.",
  "atk-s0511a27:56_18": "Sace rājā cakkavattī bhavissati,",
  "atk-s0511a27:56_19": "khattiyakumāreheva parivuto vicarissatī”ti.",
  "atk-s0511a27:56_20": "Atha rājā mahāpurisassa paramarūpasampannā vigatasabbadosā catusaṭṭhi dhātiyo adāsi.",
  "atk-s0511a27:56_21": "Bodhisatto anantena parivārena mahatā sirisamudayena vaḍḍhi.",
  "atk-s0511a27:57_0": "Athekadivasaṁ rañño vappamaṅgalaṁ nāma ahosi.",
  "atk-s0511a27:57_1": "Taṁdivasaṁ rājā mahatiyā vibhūtiyā mahatā parivārena nagarato nikkhamanto puttampi gahetvāva agamāsi.",
  "atk-s0511a27:57_2": "Kasikammaṭṭhāne eko jamburukkho paramaramaṇīyo ghanasandacchāyo ahosi.",
  "atk-s0511a27:57_3": "Tassa heṭṭhā kumārassa sayanaṁ paññāpetvā upari varakanakatārākhacitaṁ rattacelavitānaṁ bandhitvā sāṇipākārena",
  "atk-s0511a27:57_4": "parikkhipāpetvā ārakkhaṁ ṭhapetvā rājā sabbālaṅkāraṁ alaṅkaritvā amaccagaṇaparivuto naṅgalakaraṇaṭṭhānamagamāsi.",
  "atk-s0511a27:57_5": "Tattha rājā paramamaṅgalaṁ suvaṇṇanaṅgalaṁ gaṇhāti,",
  "atk-s0511a27:57_6": "amaccādayo rajatanaṅgalādīni gaṇhanti.",
  "atk-s0511a27:57_7": "Taṁdivasaṁ naṅgalasahassaṁ yojīyati.",
  "atk-s0511a27:57_8": "Bodhisattaṁ parivāretvā nisinnā dhātiyo –",
  "atk-s0511a27:57_9": "“rañño sampattiṁ passissāmā”ti antosāṇito bahi nikkhantā.",
  "atk-s0511a27:58_0": "Atha bodhisatto ito cito ca olokento kiñci adisvā sahasā uṭṭhāya pallaṅkaṁ ābhujitvā ānāpāne pariggahetvā paṭhamajjhānaṁ nibbattesi.",
  "atk-s0511a27:58_1": "Dhātiyo khajjabhojjantare vicarantiyo thokaṁ cirāyiṁsu.",
  "atk-s0511a27:58_2": "Sesarukkhānaṁ chāyā nivattā,",
  "atk-s0511a27:58_3": "tassa pana jamburukkhassa chāyā parimaṇḍalā hutvā tattheva aṭṭhāsi.",
  "atk-s0511a27:58_4": "Dhātito panassa “ayyaputto ekakovā”ti vegena sāṇipākāraṁ ukkhipitvā pariyesantiyo sirisayane pallaṅkena",
  "atk-s0511a27:58_5": "nisinnaṁ tañca pāṭihāriyaṁ disvā gantvā taṁ pavattiṁ rañño ārocesuṁ.",
  "atk-s0511a27:58_6": "Rājā vegena āgantvā taṁ pāṭihāriyaṁ disvā – “ayaṁ vo, tāta,",
  "atk-s0511a27:58_7": "dutiyavandanā”ti puttaṁ vandi.",
  "atk-s0511a27:59_0": "Atha mahāpuriso anukkamena soḷasavassuddesiko ahosi.",
  "atk-s0511a27:59_1": "Rājā bodhisattassa tiṇṇaṁ utūnaṁ anucchavike ramma- suramma-",
  "atk-s0511a27:59_2": "subhanāmake tayo pāsāde kāresi.",
  "atk-s0511a27:59_3": "Ekaṁ navabhūmikaṁ ekaṁ sattabhūmikaṁ ekaṁ pañcabhūmikaṁ.",
  "atk-s0511a27:59_4": "Tayopi pāsādā ubbedhena samappamāṇā ahesuṁ.",
  "atk-s0511a27:59_5": "Bhūmikāsu pana nānattaṁ ahosi.",
  "atk-s0511a27:60_0": "Atha rājā cintesi –",
  "atk-s0511a27:60_1": "“putto me vayappatto chattamassa ussāpetvā rajjasiriṁ passissāmī”ti.",
  "atk-s0511a27:60_2": "So sākiyānaṁ paṇṇāni pahiṇi “putto me vayappatto,",
  "atk-s0511a27:60_3": "rajje naṁ patiṭṭhāpessāmi,",
  "atk-s0511a27:60_4": "sabbe attano gehesu vayappattā dārikā imaṁ gehaṁ pesentū”ti.",
  "atk-s0511a27:60_5": "Te rañño sāsanaṁ sutvā –",
  "atk-s0511a27:60_6": "“kumāro kevalaṁ rūpasampanno,",
  "atk-s0511a27:60_7": "na kiñci sippaṁ jānāti,",
  "atk-s0511a27:60_8": "dārabharaṇaṁ kātuṁ na sakkhissati,",
  "atk-s0511a27:60_9": "na mayaṁ dhītaro dassāmā”ti āhaṁsu.",
  "atk-s0511a27:60_10": "Rājā taṁ pavattiṁ sutvā puttassa santikaṁ gantvā tamatthaṁ ārocesi.",
  "atk-s0511a27:60_11": "Bodhisatto –",
  "atk-s0511a27:60_12": "“kiṁ sippaṁ dassetuṁ vaṭṭatī”ti āha.",
  "atk-s0511a27:60_13": "“Sahassatthāmaṁ dhanuṁ āropetuṁ vaṭṭati, tātā”ti.",
  "atk-s0511a27:60_14": "“Tena hi āharāpethā”ti āha.",
  "atk-s0511a27:60_15": "Rājā āharāpetvā adāsi.",
  "atk-s0511a27:60_16": "Taṁ dhanuṁ purisasahassaṁ āropeti,",
  "atk-s0511a27:60_17": "purisasahassaṁ oropeti.",
  "atk-s0511a27:60_18": "Mahāpuriso taṁ sarāsanaṁ āharāpetvā pallaṅkena nisinnova jiyaṁ pādaṅguṭṭhake veṭhāpetvā kaḍḍhanto pādaṅguṭṭhakeneva",
  "atk-s0511a27:60_19": "dhanuṁ āropetvā vāmena hatthena daṇḍe gahetvā dakkhiṇena hatthena kaḍḍhitvā jiyaṁ ropesi.",
  "atk-s0511a27:60_20": "Sakalanagaraṁ uppattanākārappattaṁ ahosi.",
  "atk-s0511a27:60_21": "“Kiṁ eso saddo”ti ca vutte “devo gajjatī”ti āhaṁsu.",
  "atk-s0511a27:60_22": "Athaññe “tumhe na jānātha,",
  "atk-s0511a27:60_23": "na devo gajjati,",
  "atk-s0511a27:60_24": "aṅgīrasassa kumārassa sahassatthāmaṁ dhanuṁ āropetvā jiyaṁ poṭhentassa jiyappahārasaddo eso”ti āhaṁsu.",
  "atk-s0511a27:60_25": "Sākiyā taṁ sutvā tāvatakeneva āraddhacittā tuṭṭhamānasā ahesuṁ.",
  "atk-s0511a27:61_0": "Atha mahāpuriso –",
  "atk-s0511a27:61_1": "“kiṁ kātuṁ vaṭṭatī”ti āha.",
  "atk-s0511a27:61_2": "Aṭṭhaṅgulabahalaṁ ayopaṭṭaṁ kaṇḍena vijjhituṁ vaṭṭatīti.",
  "atk-s0511a27:61_3": "Taṁ vijjhitvā –",
  "atk-s0511a27:61_4": "“aññaṁ kiṁ kātuṁ vaṭṭatī”ti āha.",
  "atk-s0511a27:61_5": "Caturaṅgulabahalaṁ asanaphalakaṁ vijjhituṁ vaṭṭatīti.",
  "atk-s0511a27:61_6": "Tampi vijjhitvā –",
  "atk-s0511a27:61_7": "“aññaṁ kiṁ kātuṁ vaṭṭatī”ti āha.",
  "atk-s0511a27:61_8": "Vidatthibahalaṁ udumbaraphalakaṁ vijjhituṁ vaṭṭatīti.",
  "atk-s0511a27:61_9": "Tampi vijjhitvā aññaṁ kiṁ kātuṁ vaṭṭatīti.",
  "atk-s0511a27:61_10": "Tato “vālukasakaṭānī”ti āhaṁsu.",
  "atk-s0511a27:61_11": "Mahāsatto vālukasakaṭampi palālasakaṭampi vinivijjhitvā udake ekūsabhappamāṇaṁ kaṇḍaṁ pesesi thale aṭṭhausabhappamāṇaṁ.",
  "atk-s0511a27:61_12": "Atha naṁ “vātiṅgaṇasaññāya vālaṁ vijjhituṁ vaṭṭatī”ti āhaṁsu.",
  "atk-s0511a27:61_13": "“Tena hi yojanamattaṁ vātiṅgaṇaṁ bandhāpethā”ti vatvā yojanamattake vātiṅgaṇasaññāya vālaṁ bandhāpetvā",
  "atk-s0511a27:61_14": "rattandhakāre meghapaṭalehi channāsu disāsu kaṇḍaṁ khipi.",
  "atk-s0511a27:61_15": "Taṁ gantvā yojanamattake vālaṁ phāletvā pathaviṁ pāvisi.",
  "atk-s0511a27:61_16": "Na kevalaṁ ettakameva,",
  "atk-s0511a27:61_17": "taṁdivasaṁ mahāpuriso loke vattamānaṁ sippaṁ sabbameva dassesi.",
  "atk-s0511a27:62_0": "Atha sākiyā attano dhītaro alaṅkaritvā pesayiṁsu.",
  "atk-s0511a27:62_1": "Cattālīsasahassā nāṭakitthiyo ahesuṁ.",
  "atk-s0511a27:62_2": "Rāhulamātā pana devī aggamahesī ahosi.",
  "atk-s0511a27:62_3": "Mahāpuriso devakumāro viya surayuvatīhi parivuto narayuvatīhi parivuto nippurisehi turiyehi paricāriyamāno",
  "atk-s0511a27:62_4": "mahāsampattiṁ anubhavamāno utuvārena utuvārena tesu tīsu pāsādesu viharati.",
  "atk-s0511a27:62_5": "Athekadivasaṁ bodhisatto uyyānabhūmiṁ gantukāmo sārathiṁ āmantetvā –",
  "atk-s0511a27:62_6": "“rathaṁ yojehi uyyānabhūmiṁ passissāmī”ti āha.",
  "atk-s0511a27:62_7": "So “sādhū”ti paṭissuṇitvā mahārahaṁ vararucirathirakubbaravarattaṁ thirataraneminābhiṁ varakanakarajatamaṇiratanakhacitaīsāmukhaṁ",
  "atk-s0511a27:62_8": "navakanakarajatatārakakhacitanemipassaṁ samosaritavividhasurabhikusumadāmasassirikaṁ ravirathasadisadassanīyaṁ",
  "atk-s0511a27:62_9": "vararathaṁ samalaṅkaritvā sasikumudasadisavaṇṇe anilagaruḷajave ājānīye cattāro maṅgalasindhave yojetvā",
  "atk-s0511a27:62_10": "bodhisattassa paṭivedesi.",
  "atk-s0511a27:62_11": "Bodhisatto devavimānasadisaṁ taṁ rathavaramāruyha uyyānābhimukho pāyāsi.",
  "atk-s0511a27:63_0": "Atha devatā “siddhatthakumārassa abhisambujjhanakālo āsanno,",
  "atk-s0511a27:63_1": "pubbanimittamassa dassessāmā”ti ekaṁ devaputtaṁ jarājajjarasarīraṁ khaṇḍadantaṁ palitakesaṁ vaṅkagattaṁ daṇḍahatthaṁ pavedhamānaṁ katvā dassesuṁ.",
  "atk-s0511a27:63_2": "Taṁ bodhisatto ceva sārathi ca passanti.",
  "atk-s0511a27:63_3": "Tato bodhisatto –",
  "atk-s0511a27:63_4": "“sārathi ko nāmesa puriso kesāpissa na yathā aññesa”nti mahāpadānasutte āgatanayeneva pucchitvā tassa vacanaṁ sutvā –",
  "atk-s0511a27:63_5": "“dhiratthu vata, bho, jāti,",
  "atk-s0511a27:63_6": "yatra hi nāma jātassa jarā paññāyissatī”ti saṁviggahadayo tatova paṭinivattitvā pāsādameva abhiruhi.",
  "atk-s0511a27:64_0": "Rājā “kiṁkāraṇā mama putto paṭinivattī”ti pucchi.",
  "atk-s0511a27:64_1": "“Jiṇṇapurisaṁ disvā, devā”ti.",
  "atk-s0511a27:64_2": "Tato kampamānamānaso rājā aḍḍhayojane ārakkhaṁ ṭhapesi.",
  "atk-s0511a27:64_3": "Punekadivasaṁ bodhisatto uyyānaṁ gacchanto tāhi eva devatāhi nimmitaṁ byādhitañca purisaṁ disvā purimanayeneva",
  "atk-s0511a27:64_4": "pucchitvā saṁviggahadayo nivattitvā pāsādameva abhiruhi.",
  "atk-s0511a27:64_5": "Rājā pucchitvā nāṭakāni vissajjesi.",
  "atk-s0511a27:64_6": "“Pabbajjāya mānasaṁ assa bhinnaṁ karissa”nti ārakkhaṁ vaḍḍhetvā samantato tigāvutappamāṇe padese ārakkhaṁ ṭhapesi.",
  "atk-s0511a27:65_0": "Punapi bodhisatto ekadivasaṁ uyyānaṁ gacchanto tatheva devatāhi nimmitaṁ kālaṅkataṁ disvā purimanayeneva",
  "atk-s0511a27:65_1": "pucchitvā saṁviggahadayo nivattitvā pāsādamabhiruhi.",
  "atk-s0511a27:65_2": "Rājā nivattanakāraṇaṁ pucchitvā puna ārakkhaṁ vaḍḍhetvā yojanappamāṇe padese ārakkhaṁ ṭhapesi.",
  "atk-s0511a27:66_0": "Punapi bodhisatto ekadivasaṁ uyyānaṁ gacchanto tatheva devatāhi nimmitaṁ sunivatthaṁ supārutaṁ pabbajitaṁ disvā –",
  "atk-s0511a27:66_1": "“ko nāmeso, samma,",
  "atk-s0511a27:66_2": "sārathī”ti sārathiṁ pucchi.",
  "atk-s0511a27:66_3": "Sārathi kiñcāpi buddhuppādassa abhāvā pabbajitaṁ vā pabbajitaguṇe vā na jānāti,",
  "atk-s0511a27:66_4": "devatānubhāvena pana “pabbajito nāmāyaṁ devā”ti vatvā pabbajjāya guṇaṁ tassa vaṇṇesi.",
  "atk-s0511a27:67_0": "Tato bodhisatto pabbajjāya ruciṁ uppādetvā taṁdivasaṁ uyyānaṁ agamāsi.",
  "atk-s0511a27:67_1": "Dīghāyukā bodhisattā vassasate vassasate atikkante jiṇṇādīsu ekekaṁ addasaṁsu.",
  "atk-s0511a27:67_2": "Amhākaṁ pana bodhisatto appāyukakāle uppannattā catunnaṁ catunnaṁ māsānaṁ accayena uyyānaṁ gacchanto anukkamena ekekaṁ addasa.",
  "atk-s0511a27:67_3": "Dīghabhāṇakā panāhu –",
  "atk-s0511a27:67_4": "“cattāri nimittāni ekadivaseneva disvā agamāsī”ti.",
  "atk-s0511a27:67_5": "Tattha divasabhāgaṁ kīḷitvā uyyānarasamanubhavitvā maṅgalapokkharaṇiyaṁ nhatvā atthaṅgate sūriye maṅgalasilātale nisīdi attānaṁ alaṅkārāpetukāmo.",
  "atk-s0511a27:67_6": "Athassa cittācāramaññāya sakkena devānamindena āṇatto vissakammo nāma devaputto āgantvā tasseva kappakasadiso hutvā dibbehi alaṅkārehi alaṅkari.",
  "atk-s0511a27:67_7": "Athassa sabbālaṅkārasamalaṅkatassa sabbatālāvacaresu sakāni sakāni paṭibhānāni dassayantesu brāhmaṇesu",
  "atk-s0511a27:67_8": "ca “jaya nandā”tiādivacanehi sutamaṅgalikādīsu nānappakārehi maṅgalavacanatthutighosehi sambhāventesu",
  "atk-s0511a27:67_9": "sabbālaṅkārasamalaṅkataṁ rathavaraṁ abhiruhi.",
  "atk-s0511a27:67_10": "Tasmiṁ samaye –",
  "atk-s0511a27:67_11": "“rāhulamātā puttaṁ vijātā”ti sutvā suddhodanamahārājā –",
  "atk-s0511a27:67_12": "“puttassa me tuṭṭhiṁ nivedethā”ti sāsanaṁ pahiṇi.",
  "atk-s0511a27:67_13": "Bodhisatto taṁ sutvā –",
  "atk-s0511a27:67_14": "“rāhu jāto,",
  "atk-s0511a27:67_15": "bandhanaṁ jāta”nti āha. Rājā –",
  "atk-s0511a27:67_16": "“kiṁ me putto avacā”ti pucchitvā taṁ vacanaṁ sutvā “ito paṭṭhāya me nattā ‘rāhulakumāro’tveva nāmaṁ hotū”ti āha.",
  "atk-s0511a27:68_0": "Bodhisattopi taṁ rathavaramāruyha mahatā parivārena atimanoramena sirisobhaggena nagaraṁ pāvisi.",
  "atk-s0511a27:68_1": "Tasmiṁ samaye rūpasiriyā guṇasampattiyā ca akisā kisāgotamī nāma khattiyakaññā uparipāsādavaratalagatā",
  "atk-s0511a27:68_2": "nagaraṁ pavisantassa bodhisattassa rūpasiriṁ disvā sañjātapītisomanassā hutvā –",
  "atk-s0511a27:69_0": "“Nibbutā nūna sā mātā, nibbuto nūna so pitā;",
  "atk-s0511a27:70_0": "Nibbutā nūna sā nārī, yassāyaṁ īdiso patī”ti. –",
  "atk-s0511a27:71_0": "Imaṁ udānaṁ udānesi.",
  "atk-s0511a27:72_0": "Bodhisatto taṁ sutvā cintesi –",
  "atk-s0511a27:72_1": "“ayaṁ me sussavanaṁ vacanaṁ sāvesi,",
  "atk-s0511a27:72_2": "ahañhi nibbānaṁ gavesanto vicarāmi,",
  "atk-s0511a27:72_3": "ajjeva mayā gharāvāsaṁ chaḍḍetvā nikkhamma pabbajitvā nibbānaṁ gavesituṁ vaṭṭatī”ti.",
  "atk-s0511a27:72_4": "“Ayaṁ imissā ācariyabhāgo hotū”ti muttāhāraṁ kaṇṭhato omuñcitvā kisāgotamiyā satasahassagghanikaṁ paramaratikaraṁ muttāhāraṁ pesesi.",
  "atk-s0511a27:72_5": "Sā “siddhatthakumāro mayi paṭibaddhahadayo hutvā paṇṇākāraṁ pesesī”ti somanassajātā ahosi.",
  "atk-s0511a27:73_0": "Bodhisattopi mahatā sirisamudayena paramaramaṇīyaṁ pāsādaṁ abhiruhitvā sirisayane nipajji.",
  "atk-s0511a27:73_1": "Tāvadeva naṁ paripuṇṇarajanikarasadisaruciravaravadanā bimbaphalasadisadasanavasanā sitavimalasamasaṁhitāviraḷavaradasanā",
  "atk-s0511a27:73_2": "asitanayanakesapāsā sujātañjanātinīlakuṭilabhamukā sujātahaṁsasamasaṁhitapayodharā ratikaranavakanakarajataviracitavaramaṇimekhalā",
  "atk-s0511a27:73_3": "parigatavipulaghanajaghanataṭā karikarasannibhoruyugalā naccagītavāditesu kusalā surayuvatisadisarūpasobhā",
  "atk-s0511a27:73_4": "varayuvatiyo madhuraravāni turiyāni gahetvā mahāpurisaṁ samparivāretvā ramāpayantiyo naccagītavāditāni",
  "atk-s0511a27:73_5": "payojayiṁsu.",
  "atk-s0511a27:73_6": "Bodhisatto pana kilesesu virattacittatāya naccagītādīsu anabhirato muhuttaṁ niddaṁ okkami.",
  "atk-s0511a27:74_0": "Tā taṁ disvā “yassatthāya naccādīni mayaṁ payojema,",
  "atk-s0511a27:74_1": "so niddaṁ upagato,",
  "atk-s0511a27:74_2": "idāni kimatthaṁ kilamāmā”ti gahitāni turiyāni ajjhottharitvā nipajjiṁsu,",
  "atk-s0511a27:74_3": "gandhatelappadīpā ca jhāyanti.",
  "atk-s0511a27:74_4": "Bodhisatto pabujjhitvā sayanapiṭṭhe pallaṅkena nisinno addasa tā itthiyo turiyabhaṇḍāni avattharitvā niddāyantiyo paggharitalālā kilinnakapolagattā,",
  "atk-s0511a27:74_5": "ekaccā dante khādantiyo,",
  "atk-s0511a27:74_6": "ekaccā kākacchantiyo,",
  "atk-s0511a27:74_7": "ekaccā vippalapantiyo,",
  "atk-s0511a27:74_8": "ekaccā vivaṭamukhā,",
  "atk-s0511a27:74_9": "ekaccā apagatavasanarasanā,",
  "atk-s0511a27:74_10": "pākaṭabībhacchasambādhaṭṭhānā,",
  "atk-s0511a27:74_11": "ekaccā vimuttākulasiroruhā susānarūparūpaṁ dhārayamānā sayiṁsu.",
  "atk-s0511a27:74_12": "Mahāsatto tāsaṁ taṁ vippakāraṁ disvā bhiyyosomattāya kāmesu virattacitto ahosi.",
  "atk-s0511a27:74_13": "Tassa pana alaṅkatapaṭiyattaṁ dasasatanayanabhavanasadisaṁ rucirasobhampi pāsādavaratalaṁ apaviddhamatasarīrakuṇapabharitaṁ",
  "atk-s0511a27:74_14": "āmakasusānamiva paramapaṭikkūlaṁ upaṭṭhāsi.",
  "atk-s0511a27:74_15": "Tayopi bhavā ādittabhavanasadisā hutvā upaṭṭhahiṁsu.",
  "atk-s0511a27:74_16": "“Upaddutaṁ vata, bho,",
  "atk-s0511a27:74_17": "upassaṭṭhaṁ vata bho”ti ca vācaṁ pavattesi.",
  "atk-s0511a27:74_18": "Ativiya pabbajjāya cittaṁ nami.",
  "atk-s0511a27:75_0": "So “ajjeva mayā mahābhinikkhamanaṁ nikkhamituṁ vaṭṭatī”ti sirisayanato uṭṭhāya dvārasamīpaṁ gantvā –",
  "atk-s0511a27:75_1": "“ko etthā”ti āha.",
  "atk-s0511a27:75_2": "Ummāre sīsaṁ katvā nipanno channo āha – “ahaṁ,",
  "atk-s0511a27:75_3": "ayyaputta,",
  "atk-s0511a27:75_4": "channo”ti.",
  "atk-s0511a27:75_5": "Atha mahāpuriso –",
  "atk-s0511a27:75_6": "“ahaṁ ajja mahābhinikkhamanaṁ nikkhamitukāmo,",
  "atk-s0511a27:75_7": "na kañci paṭiveditvā sīghamekaṁ atijayaṁ sindhavaṁ kappehī”ti.",
  "atk-s0511a27:75_8": "So “sādhu,",
  "atk-s0511a27:75_9": "devā”ti assabhaṇḍakaṁ gahetvā assasālaṁ gantvā gandhatelappadīpesu jalantesu sumanapaṭṭavitānassa heṭṭhā",
  "atk-s0511a27:75_10": "paramaramaṇīye bhūmibhāge ṭhitaṁ arimanthakaṁ kaṇḍakaṁ turaṅgavaraṁ disvā –",
  "atk-s0511a27:75_11": "“ajja mayā ayyaputtassa nikkhamanatthāya imameva maṅgalahayaṁ kappetuṁ vaṭṭatī”ti kaṇḍakaṁ kappesi.",
  "atk-s0511a27:75_12": "So kappiyamānova aññāsi –",
  "atk-s0511a27:75_13": "“ayaṁ kappanā atigāḷhā,",
  "atk-s0511a27:75_14": "aññesu divasesu uyyānakīḷaṁ gamanakāle kappanā viya na hoti.",
  "atk-s0511a27:75_15": "Nissaṁsayaṁ ajjeva ayyaputto mahābhinikkhamanaṁ nikkhamissatī”ti.",
  "atk-s0511a27:75_16": "Tato tuṭṭhamānaso mahāhasitaṁ hasi.",
  "atk-s0511a27:75_17": "So nādo taṁ sakalakapilavatthupuraṁ unnādaṁ kareyya,",
  "atk-s0511a27:75_18": "devatā pana sannirumbhitvā na kassaci sotuṁ adaṁsu.",
  "atk-s0511a27:76_0": "Bodhisatto “puttaṁ tāva passissāmī”ti cintetvā ṭhitaṭṭhānato uṭṭhāya rāhulamātuyā vasanaṭṭhānaṁ gantvā gabbhadvāraṁ vivari.",
  "atk-s0511a27:76_1": "Tasmiṁ khaṇe antogabbhe gandhatelappadīpo jhāyati.",
  "atk-s0511a27:76_2": "Rāhulamātā sumanamallikādīnaṁ ambaṇamattena attippakiṇṇe varasayane puttassa matthake hatthaṁ ṭhapetvā niddāyati.",
  "atk-s0511a27:76_3": "Bodhisatto ummāre pādaṁ ṭhapetvā ṭhitakova oloketvā –",
  "atk-s0511a27:76_4": "“sacāhaṁ deviyā hatthaṁ apanetvā mama puttaṁ gaṇhissāmi,",
  "atk-s0511a27:76_5": "devī pabujjhissati,",
  "atk-s0511a27:76_6": "evaṁ me abhinikkhamanassa antarāyo bhavissati.",
  "atk-s0511a27:76_7": "Buddho hutvāva āgantvā puttaṁ passissāmī”ti cintetvā pāsādatalato otaritvā assassa samīpaṁ gantvā evamāha –",
  "atk-s0511a27:76_8": "“tāta kaṇḍaka,",
  "atk-s0511a27:76_9": "tvaṁ ajja ekarattiṁ maṁ tāraya,",
  "atk-s0511a27:76_10": "ahaṁ taṁ nissāya buddho hutvā sadevakaṁ lokaṁ tāressāmī”ti.",
  "atk-s0511a27:76_11": "Tato ullaṅghitvā kaṇḍakassa piṭṭhiṁ abhiruhi.",
  "atk-s0511a27:76_12": "Kaṇḍako gīvato paṭṭhāya āyāmato aṭṭhārasahattho hoti tadanurūpena ubbedhena samannāgato rūpaggajavabalasampanno",
  "atk-s0511a27:76_13": "sabbaseto dhotasaṅkhasadisadassanīyavaṇṇo.",
  "atk-s0511a27:76_14": "Tato bodhisatto varaturaṅgapiṭṭhigato channaṁ assassa vāladhiṁ gāhāpetvā aḍḍharattasamaye nagarassa mahādvāraṁ sampatto.",
  "atk-s0511a27:77_0": "Tadā pana rājā pubbeva bodhisattassa gamanapaṭisedhanatthāya dvīsu dvārakavāṭesu ekekaṁ purisasahassena",
  "atk-s0511a27:77_1": "vivaritabbaṁ kāretvā tattha bahupurise ārakkhaṁ ṭhapesi.",
  "atk-s0511a27:77_2": "Bodhisatto kira purisagaṇanāya koṭisatasahassassa balaṁ dhāresi,",
  "atk-s0511a27:77_3": "hatthigaṇanāya koṭisahassassa.",
  "atk-s0511a27:77_4": "Tasmā so cintesi –",
  "atk-s0511a27:77_5": "“yadi dvāraṁ na vivarīyati,",
  "atk-s0511a27:77_6": "ajja kaṇḍakassa piṭṭhe nisinno channaṁ vāladhiṁ gāhāpetvā tena saddhiṁyeva kaṇḍakaṁ ūrūhi nippīḷetvā",
  "atk-s0511a27:77_7": "aṭṭhārasahatthaṁ pākāraṁ uppatitvā atikkameyya”nti.",
  "atk-s0511a27:77_8": "Channo cintesi –",
  "atk-s0511a27:77_9": "“sace dvāraṁ na ugghāpayati,",
  "atk-s0511a27:77_10": "ahaṁ ayyaputtaṁ khandhe katvā kaṇḍakaṁ dakkhiṇahatthena parikkhipanto upakacchake katvā uppatitvā pākāraṁ atikkamissāmī”ti.",
  "atk-s0511a27:77_11": "Kaṇḍako cintesi –",
  "atk-s0511a27:77_12": "“ahaṁ dvāre avivariyamāne yathānisinnameva ayyaputtaṁ gahitavāladhinā channena saddhiṁ uppatitvā pākārassa purato patiṭṭhahissāmī”ti.",
  "atk-s0511a27:77_13": "Evameva tayo purisā cintayiṁsu.",
  "atk-s0511a27:77_14": "Dvāre adhivatthā devatā mahādvāraṁ vivariṁsu.",
  "atk-s0511a27:78_0": "Tasmiṁ khaṇe māro pāpimā “mahāsattaṁ nivattessāmī”ti āgantvā gaganatale ṭhatvā āha –",
  "atk-s0511a27:79_0": "“Mā nikkhama mahāvīra, ito te sattame dine;",
  "atk-s0511a27:80_0": "Dibbaṁ tu cakkaratanaṁ, addhā pātu bhavissati. –",
  "atk-s0511a27:81_0": "Dvisahassaparittadīpaparivārānaṁ catunnaṁ mahādīpānaṁ rajjaṁ kāressasi, nivatta,",
  "atk-s0511a27:81_1": "mārisā”ti.",
  "atk-s0511a27:81_2": "Mahāpuriso āha “kosi tva”nti.",
  "atk-s0511a27:81_3": "Ahaṁ vasavattīti.",
  "atk-s0511a27:82_0": "“Jānāmahaṁ mahārāja, mayhaṁ cakkassa sambhavaṁ;",
  "atk-s0511a27:83_0": "Anatthikohaṁ rajjena, gaccha tvaṁ māra mā idha.",
  "atk-s0511a27:84_0": "“Sakalaṁ dasasahassampi, lokadhātumahaṁ pana;",
  "atk-s0511a27:85_0": "Unnādetvā bhavissāmi, buddho loke vināyako”ti. –",
  "atk-s0511a27:86_0": "Āha. So tatthevantaradhāyi.",
  "atk-s0511a27:87_0": "Mahāsatto ekūnattiṁsavassakāle hatthagataṁ cakkavattirajjaṁ kheḷapiṇḍaṁ viya anapekkho chaḍḍetvā cakkavattisirinivāsabhūtā",
  "atk-s0511a27:87_1": "rājabhavanā nikkhamitvā āsāḷhipuṇṇamāya uttarāsāḷhanakkhatte vattamāne nagarato nikkhamitvā nagaraṁ apaloketukāmo ahosi.",
  "atk-s0511a27:87_2": "Vitakkasamanantarameva cassa kulālacakkaṁ viya so bhūmippadeso parivatti.",
  "atk-s0511a27:87_3": "Yathāṭhitova mahāsatto kapilavatthupuraṁ disvā tassiṁ bhūmippadese kaṇḍakanivattanaṁ nāma cetiyaṭṭhānaṁ",
  "atk-s0511a27:87_4": "dassetvā gantabbamagābhimukhaṁyeva kaṇḍakaṁ katvā pāyāsi mahatā sakkārena uḷārena sirisamudayena.",
  "atk-s0511a27:87_5": "Tadā mahāsatte gacchante tassa purato devatā saṭṭhi ukkāsatasahassāni dhārayiṁsu,",
  "atk-s0511a27:87_6": "tathā pacchato saṭṭhi dakkhiṇato saṭṭhi ukkāsatasahassāni,",
  "atk-s0511a27:87_7": "tathā vāmapassato.",
  "atk-s0511a27:87_8": "Aparā devatā surabhikusumamālādāmacandanacuṇṇacāmaradhajapaṭākāhi sakkarontiyo parivāretvā agamaṁsu.",
  "atk-s0511a27:87_9": "Dibbāni saṅgītāni anekāni ca turiyāni vajjiṁsu.",
  "atk-s0511a27:88_0": "Iminā sirisamudayena gacchanto bodhisatto ekaratteneva tīṇi rajjāni atikkamma tiṁsayojanikaṁ maggaṁ gantvā anomānadītīraṁ sampāpuṇi.",
  "atk-s0511a27:88_1": "Atha bodhisatto nadītīre ṭhatvā channaṁ pucchi –",
  "atk-s0511a27:88_2": "“kā nāmāyaṁ nadī”ti?",
  "atk-s0511a27:88_3": "“Anomā nāma, devā”ti.",
  "atk-s0511a27:88_4": "“Amhākampi pabbajjā anomā bhavissatī”ti paṇhiyā assaṁ ghaṭṭento assassa saññaṁ adāsi.",
  "atk-s0511a27:88_5": "Asso ullaṅghitvā aṭṭhausabhavitthārāya nadiyā pārimatīre aṭṭhāsi.",
  "atk-s0511a27:88_6": "Bodhisatto assapiṭṭhito oruyha muttarāsisadise vālukāpuline ṭhatvā channaṁ āmantesi –",
  "atk-s0511a27:88_7": "“samma channa,",
  "atk-s0511a27:88_8": "tvaṁ mayhaṁ ābharaṇāni ceva kaṇḍakañca ādāya gaccha,",
  "atk-s0511a27:88_9": "ahaṁ pabbajissāmī”ti. Channo, “ahampi, deva,",
  "atk-s0511a27:88_10": "pabbajissāmī”ti.",
  "atk-s0511a27:88_11": "Bodhisatto āha –",
  "atk-s0511a27:88_12": "“na labbhā tayā pabbajituṁ,",
  "atk-s0511a27:88_13": "gaccheva tva”nti tikkhattuṁ nivāretvā ābharaṇāni ceva kaṇḍakañca paṭicchāpetvā cintesi –",
  "atk-s0511a27:88_14": "“ime mayhaṁ kesā samaṇasāruppā na honti,",
  "atk-s0511a27:88_15": "te khaggena chindissāmī”ti dakkhiṇena hatthena paramanisitamasivaraṁ gahetvā vāmahatthena moḷiyā saddhiṁ cūḷaṁ gahetvā chindi,",
  "atk-s0511a27:88_16": "kesā dvaṅgulamattā hutvā dakkhiṇato āvaṭṭamānā sīse allīyiṁsu.",
  "atk-s0511a27:88_17": "Tesaṁ pana kesānaṁ yāvajīvaṁ tadeva pamāṇaṁ ahosi,",
  "atk-s0511a27:88_18": "massu ca tadanurūpaṁ,",
  "atk-s0511a27:88_19": "puna kesamassuohāraṇakiccampissa nāhosi.",
  "atk-s0511a27:88_20": "Bodhisatto saha moḷiyā cūḷaṁ gahetvā –",
  "atk-s0511a27:88_21": "“sacāhaṁ buddho bhavissāmi,",
  "atk-s0511a27:88_22": "ākāse tiṭṭhatu, no ce,",
  "atk-s0511a27:88_23": "bhūmiyaṁ patatū”ti ākāse khipi.",
  "atk-s0511a27:88_24": "Taṁ cūḷāmaṇibandhanaṁ yojanappamāṇaṁ ṭhānaṁ gantvā ākāse aṭṭhāsi.",
  "atk-s0511a27:89_0": "Atha sakko devarājā dibbena cakkhunā olokento yojanikena ratanacaṅkoṭakena taṁ paṭiggahetvā tāvatiṁsabhavane",
  "atk-s0511a27:89_1": "tiyojanaṁ sattaratanamayaṁ cūḷāmaṇicetiyaṁ nāma patiṭṭhāpesi. Yathāha –",
  "atk-s0511a27:90_0": "“Chetvāna moḷiṁ varagandhavāsitaṁ, vehāyasaṁ ukkhipi aggapuggalo;",
  "atk-s0511a27:91_0": "Sahassanetto sirasā paṭiggahi, suvaṇṇacaṅkoṭavarena vāsavo”ti. ;",
  "atk-s0511a27:92_0": "Puna bodhisatto cintesi –",
  "atk-s0511a27:92_1": "“imāni kāsikavatthāni mahagghāni,",
  "atk-s0511a27:92_2": "na mayhaṁ samaṇasāruppānī”ti.",
  "atk-s0511a27:92_3": "Athassa kassapabuddhakāle purāṇasahāyako ghaṭikāramahābrahmā ekaṁ buddhantaraṁ vināsabhāvāppattena mittabhāvena cintesi –",
  "atk-s0511a27:92_4": "“ajja me sahāyako mahābhinikkhamanaṁ nikkhanto,",
  "atk-s0511a27:92_5": "samaṇaparikkhāramassa gahetvā gacchissāmī”ti.",
  "atk-s0511a27:93_0": "“Ticīvarañca patto ca, vāsi sūci ca bandhanaṁ;",
  "atk-s0511a27:94_0": "Parissāvanañca aṭṭhete, yuttayogassa bhikkhuno”ti. –",
  "atk-s0511a27:95_0": "Ime aṭṭha samaṇaparikkhāre āharitvā adāsi.",
  "atk-s0511a27:95_1": "Mahāpuriso arahaddhajaṁ nivāsetvā uttamaṁ pabbajjāvesaṁ gahetvā sāṭakayugalaṁ ākāse khipi.",
  "atk-s0511a27:95_2": "Taṁ mahābrahmā paṭiggahetvā brahmaloke dvādasayojanikaṁ sabbaratanamayaṁ cetiyaṁ katvā taṁ anto pakkhipitvā ṭhapesi.",
  "atk-s0511a27:95_3": "Atha naṁ mahāsatto – “channa,",
  "atk-s0511a27:95_4": "mama vacanena mātāpitūnaṁ ārogyaṁ vadehī”ti vatvā uyyojesi.",
  "atk-s0511a27:95_5": "Tato channo mahāpurisaṁ vanditvā padakkhiṇaṁ katvā pakkāmi.",
  "atk-s0511a27:95_6": "Kaṇḍako pana channena saddhiṁ mantayamānassa bodhisattassa vacanaṁ suṇanto ṭhatvā –",
  "atk-s0511a27:95_7": "“natthi dāni mayhaṁ puna sāmino dassana”nti cakkhupathamassa vijahanto viyogadukkhamadhivāsetuṁ asakkonto",
  "atk-s0511a27:95_8": "hadayena phalitena kālaṁ katvā suraripudurabhibhavane tāvatiṁsabhavane kaṇḍako nāma devaputto hutvā nibbatti.",
  "atk-s0511a27:95_9": "Tassa uppatti vimalatthavilāsiniyā vimānavatthuṭṭhakathāya gahetabbā.",
  "atk-s0511a27:95_10": "Channassa paṭhamaṁ ekova soko ahosi.",
  "atk-s0511a27:95_11": "So kaṇḍakassa kālakiriyāya dutiyena sokena pīḷiyamāno rodanto paridevanto dukkhena agamāsi.",
  "atk-s0511a27:96_0": "Bodhisattopi pabbajitvā tasmiṁyeva padese anupiyaṁ nāma ambavanaṁ atthi,",
  "atk-s0511a27:96_1": "tattheva sattāhaṁ pabbajjāsukhena vītināmetvā tato pacchā sañjhāppabhānurañjitasaliladharasaṁvuto saradasamaye",
  "atk-s0511a27:96_2": "paripuṇṇarajanikaro viya kāsāvavarasaṁvuto ekakopi anekajanaparivuto viya virocamāno taṁ vanavāsimigapakkhīnaṁ",
  "atk-s0511a27:96_3": "nayanāmatapānamiva karonto ekacaro sīho viya narasīho mattamātaṅgavilāsagāmī samassāsento viya vasundharaṁ",
  "atk-s0511a27:96_4": "pādatalehi ekadivaseneva tiṁsayojanikaṁ maggaṁ gantvā uttuṅgataraṅgabhaṅgaṁ asaṅgaṁ gaṅgaṁ nadiṁ uttaritvā",
  "atk-s0511a27:96_5": "ratanajutivisaravirājitavararucirarājagahaṁ rājagahaṁ nāma nagaraṁ pāvisi.",
  "atk-s0511a27:96_6": "Pavisitvā ca pana sapadānaṁ piṇḍāya cari.",
  "atk-s0511a27:96_7": "Sakalaṁ pana taṁ nagaraṁ bodhisattassa rūpadassanena dhanapālake paviṭṭhe taṁ nagaraṁ viya asurinde paviṭṭhe devanagaraṁ viya saṅkhobhamagamāsi.",
  "atk-s0511a27:96_8": "Piṇḍāya carante mahāpurise nagaravāsino manussā mahāsattassa rūpadassanena sañjātapītisomanassā jātavimhitā",
  "atk-s0511a27:96_9": "bodhisattassa rūpadassanāvajjitahadayā ahesuṁ.",
  "atk-s0511a27:97_0": "Tesaṁ manussānaṁ aññataro aññataramevamāha –",
  "atk-s0511a27:97_1": "“kinnu yaṁ, bho,",
  "atk-s0511a27:97_2": "rāhubhayena nigūḷhakiraṇajālo puṇṇacando manussalokamāgato”ti.",
  "atk-s0511a27:97_3": "Tamañño sitaṁ katvā evamāha –",
  "atk-s0511a27:97_4": "“kiṁ kathesi, samma,",
  "atk-s0511a27:97_5": "kadā nāma tayā puṇṇacando manussalokamāgato diṭṭhapubbo,",
  "atk-s0511a27:97_6": "nanu esa kusumaketukāmadevo vesantaramādāya amhākaṁ mahārājassa nāgarānañca paramalīḷāvibhūtiṁ disvā kīḷitumāgato”ti.",
  "atk-s0511a27:97_7": "Tamañño sitaṁ katvā evamāha – “kiṁ, bho,",
  "atk-s0511a27:97_8": "tvaṁ ummattosi,",
  "atk-s0511a27:97_9": "nanu kāmo issarakodhahutāsanaparidaḍḍhasarīro surapatidasasatanayano eso amarapurasaññāya idhāgato”ti! Tamañño īsakaṁ hasitvā –",
  "atk-s0511a27:97_10": "“kiṁ vadesi, bho,",
  "atk-s0511a27:97_11": "te pubbāparavirodhaṁ,",
  "atk-s0511a27:97_12": "kuto panassa dasasatanayanāni,",
  "atk-s0511a27:97_13": "kuto vajiraṁ,",
  "atk-s0511a27:97_14": "kuto erāvaṇo.",
  "atk-s0511a27:97_15": "Addhā brahmā esa brāhmaṇajanaṁ pamattaṁ ñatvā vedavedaṅgādīsu niyojanatthāya āgato”ti.",
  "atk-s0511a27:97_16": "Te sabbepi apasādetvā añño paṇḍitajātiko evamāha –",
  "atk-s0511a27:97_17": "“nevāyaṁ puṇṇacando,",
  "atk-s0511a27:97_18": "na ca kāmadevo,",
  "atk-s0511a27:97_19": "nāpi dasasatanayano,",
  "atk-s0511a27:97_20": "na cāpi brahmā,",
  "atk-s0511a27:97_21": "sabbalokanāyako satthā esa acchariyamanusso”ti.",
  "atk-s0511a27:98_0": "Evaṁ sallapantesu eva nāgaresu rājapurisā gantvā taṁ pavattiṁ rañño bimbisārassa ārocesuṁ – “deva,",
  "atk-s0511a27:98_1": "devo vā gandhabbo vā udāhu nāgarājā vā yakkho vā ko nu vā amhākaṁ nagare piṇḍāya caratī”ti.",
  "atk-s0511a27:98_2": "Rājā taṁ sutvā uparipāsādatale ṭhatvā mahāpurisaṁ disvā acchariyabbhutacittajāto rājapurise āṇāpesi –",
  "atk-s0511a27:98_3": "“gacchatha, bhaṇe,",
  "atk-s0511a27:98_4": "taṁ vīmaṁsatha,",
  "atk-s0511a27:98_5": "sace amanusso bhavissati,",
  "atk-s0511a27:98_6": "nagarā nikkhamitvā antaradhāyissati,",
  "atk-s0511a27:98_7": "sace devatā bhavissati,",
  "atk-s0511a27:98_8": "ākāsena gamissati,",
  "atk-s0511a27:98_9": "sace nāgarājā bhavissati,",
  "atk-s0511a27:98_10": "pathaviyaṁ nimujjitvā gamissati,",
  "atk-s0511a27:98_11": "sace manusso bhavissati,",
  "atk-s0511a27:98_12": "yathāladdhaṁ bhikkhaṁ paribhuñjissatī”ti.",
  "atk-s0511a27:99_0": "Mahāpurisopi santindriyo santamānaso rūpasobhāya mahājanassa nayanāni ākaḍḍhento viya yugamattaṁ pekkhamāno",
  "atk-s0511a27:99_1": "missakabhattaṁ yāpanamattaṁ saṁharitvā paviṭṭhadvāreneva nagarā nikkhamitvā paṇḍavapabbatacchāyāya puratthābhimukho",
  "atk-s0511a27:99_2": "nisīditvā āhāraṁ paccavekkhitvā nibbikāro paribhuñji.",
  "atk-s0511a27:99_3": "Tato rājapurisā gantvā taṁ pavattiṁ rañño ārocesuṁ.",
  "atk-s0511a27:99_4": "Tato dūtavacanaṁ sutvā magadhādhipati rājā bālajanehi duranusāro merumandārasāro sattasāro bimbisāro",
  "atk-s0511a27:99_5": "bodhisattassa guṇassavaneneva sañjātadassanakutūhalo vegena nagarato nikkhamitvā paṇḍavapabbatābhimukho",
  "atk-s0511a27:99_6": "gantvā yānā oruyha bodhisattassa santikaṁ gantvā tena katānuñño bandhujanasinehasītale silātale nisīditvā",
  "atk-s0511a27:99_7": "bodhisattassa iriyāpathe pasīditvā katapaṭisanthāro nāmagottādīni pucchitvā bodhisattassa sabbaṁ issariyaṁ",
  "atk-s0511a27:99_8": "niyyātesi.",
  "atk-s0511a27:99_9": "Bodhisatto – “mayhaṁ, mahārāja,",
  "atk-s0511a27:99_10": "vatthukāmehi vā kilesakāmehi vā attho natthi.",
  "atk-s0511a27:99_11": "Ahañhi paramābhisambodhiṁ patthayanto nikkhanto”ti āha.",
  "atk-s0511a27:99_12": "Rājā anekappakārena yācantopi tassa cittaṁ alabhitvā –",
  "atk-s0511a27:99_13": "“addhā buddho bhavissati,",
  "atk-s0511a27:99_14": "buddhabhūtena pana tayā paṭhamaṁ mama vijitaṁ āgantabba”nti vatvā nagaraṁ paviṭṭho.",
  "atk-s0511a27:100_0": "“Atha rājagahaṁ vararājagahaṁ, nararājavare nagaraṁ tu gate;",
  "atk-s0511a27:101_0": "Girirājavaro munirājavaro, migarājagato sugatopi gato”.",
  "atk-s0511a27:102_0": "Atha bodhisatto anupubbena cārikaṁ caramāno āḷārañca kālāmaṁ udakañca rāmaputtaṁ upasaṅkamitvā aṭṭha samāpattiyo nibbattetvā –",
  "atk-s0511a27:102_1": "“nāyaṁ maggo bodhiyā”ti taṁ samāpattibhāvanaṁ analaṅkaritvā mahāpadhānaṁ padahitukāmo uruvelaṁ gantvā –",
  "atk-s0511a27:102_2": "“ramaṇīyo vatāyaṁ bhūmibhāgo”ti tattheva vāsaṁ upagantvā mahāpadhānaṁ padahi.",
  "atk-s0511a27:102_3": "Lakkhaṇapariggāhakabrāhmaṇānaṁ cattāro puttā koṇḍañño brāhmaṇo cāti ime pañca janā paṭhamaṁyeva pabbajitā",
  "atk-s0511a27:102_4": "gāmanigamarājadhānīsu bhikkhācariyaṁ carantā tattha bodhisattaṁ sampāpuṇiṁsu.",
  "atk-s0511a27:102_5": "Atha naṁ chabbassāni mahāpadhānaṁ padahantaṁ –",
  "atk-s0511a27:102_6": "“idāni buddho bhavissati,",
  "atk-s0511a27:102_7": "idāni buddho bhavissatī”ti pariveṇasammajjanādikāya vattapaṭipattiyā upaṭṭhahamānā santikāvacarāvassa ahesuṁ.",
  "atk-s0511a27:102_8": "Bodhisattopi –",
  "atk-s0511a27:102_9": "“koṭippattaṁ dukkaraṁ karissāmī”ti ekatilataṇḍulādīhi vītināmesi.",
  "atk-s0511a27:102_10": "Sabbasopi āhārupacchedaṁ akāsi.",
  "atk-s0511a27:102_11": "Devatāpi lomakūpehi dibbojaṁ upahārayamānā pakkhipiṁsu.",
  "atk-s0511a27:103_0": "Athassa tāya nirāhāratāya paramakisabhāvappattakāyassa suvaṇṇavaṇṇo kāyo kāḷavaṇṇo ahosi,",
  "atk-s0511a27:103_1": "dvattiṁsamahāpurisalakkhaṇāni paṭicchannāni ahesuṁ.",
  "atk-s0511a27:103_2": "Atha bodhisatto dukkarakārikāya antaṁ gantvā –",
  "atk-s0511a27:103_3": "“nāyaṁ maggo bodhiyā”ti oḷārikaṁ āhāraṁ āhāretuṁ gāmanigamesu piṇḍāya caritvā āhāraṁ āhari.",
  "atk-s0511a27:103_4": "Athassa dvattiṁsamahāpurisalakkhaṇāni pākatikāni ahesuṁ,",
  "atk-s0511a27:103_5": "kāyo suvaṇṇavaṇṇo ahosi.",
  "atk-s0511a27:103_6": "Atha pañcavaggiyā bhikkhū taṁ disvā –",
  "atk-s0511a27:103_7": "“ayaṁ chabbassāni dukkarakārikaṁ karontopi sabbaññutaṁ paṭivijjhituṁ nāsakkhi,",
  "atk-s0511a27:103_8": "idāni gāmanigamarājadhānīsu piṇḍāya caritvā oḷārikaṁ āhāraṁ āhariyamāno kiṁ sakkhissati,",
  "atk-s0511a27:103_9": "bāhulliko esa padhānavibbhanto,",
  "atk-s0511a27:103_10": "kiṁ no iminā”ti mahāpurisaṁ pahāya bārāṇasiyaṁ isipatanaṁ agamaṁsu.",
  "atk-s0511a27:104_0": "Atha mahāpuriso visākhapuṇṇamāya uruvelāyaṁ senānigame senākuṭumbikassa gehe nibbattā sujātā nāma dārikā ahosi.",
  "atk-s0511a27:104_1": "Tāya sampasādanajātāya dinnaṁ pakkhittadibbojaṁ madhupāyāsaṁ paribhuñjitvā suvaṇṇapātiṁ gahetvā nerañjarāya",
  "atk-s0511a27:104_2": "paṭisotaṁ khipitvā kāḷanāgarājaṁ supantaṁ bodhesi.",
  "atk-s0511a27:104_3": "Atha bodhisatto nerañjarātīre surabhikusumasamalaṅkate nīlobhāse manorame sālavane divāvihāraṁ katvā",
  "atk-s0511a27:104_4": "sāyanhasamaye devatāhi alaṅkatena maggena bodhirukkhābhimukho pāyāsi.",
  "atk-s0511a27:104_5": "Devanāgayakkhasiddhādayo dibbehi mālāgandhavilepanehi pūjayiṁsu.",
  "atk-s0511a27:104_6": "Tasmiṁ samaye sotthiyo nāma tiṇahārako tiṇaṁ ādāya paṭipathe āgacchanto mahāpurisassa ākāraṁ ñatvā aṭṭha tiṇamuṭṭhiyo adāsi.",
  "atk-s0511a27:104_7": "Bodhisatto tiṇaṁ gahetvā asitañjanagirisaṅkāsaṁ ācarantamiva dinakarajālaṁ sakahadayamiva karuṇāsītalaṁ",
  "atk-s0511a27:104_8": "sītacchāyaṁ vividhavihagagaṇasampātavirahitaṁ mandamāruteritāya ghanasākhāya samalaṅkataṁ naccantamiva",
  "atk-s0511a27:104_9": "pītiyā rañjamānamiva ca tarugaṇānaṁ virocamānavijayatarumassatthabodhirukkhamūlamupagantvā assatthadumarājaṁ",
  "atk-s0511a27:104_10": "tikkhattuṁ padakkhiṇaṁ katvā pubbuttaradisābhāge ṭhito tāni tiṇāni agge gahetvā cālesi.",
  "atk-s0511a27:104_11": "Tāvadeva cuddasahattho pallaṅko ahosi.",
  "atk-s0511a27:104_12": "Tāni ca tiṇāni cittakārena lekhāgahitāni viya ahesuṁ.",
  "atk-s0511a27:104_13": "Bodhisatto tattha cuddasahatthe tiṇasanthare tisandhipallaṅkaṁ ābhujitvā caturaṅgasamannāgatavīriyaṁ",
  "atk-s0511a27:104_14": "adhiṭṭhahitvā suvaṇṇapīṭhe ṭhapitarajatakkhandhaṁ viya ca paññāsahatthaṁ bodhikkhandhaṁ piṭṭhito katvā",
  "atk-s0511a27:104_15": "upari maṇichattena viya bodhisākhāhi dhāriyamāno nisīdi.",
  "atk-s0511a27:104_16": "Suvaṇṇavaṇṇe panassa cīvare bodhiaṅkurā patamānā suvaṇṇapaṭṭe pavāḷā viya nikkhittā virocayiṁsu.",
  "atk-s0511a27:105_0": "Bodhisatte pana tattha nisinneyeva vasavattimāro devaputto –",
  "atk-s0511a27:105_1": "“siddhatthakumāro mama visayamatikkamitukāmo,",
  "atk-s0511a27:105_2": "na dānāhamatikkamitumassa dassāmī”ti mārabalassa tamatthaṁ ārocetvā mārabalamādāya nikkhami.",
  "atk-s0511a27:105_3": "Sā kira mārasenā mārassa purato dvādasayojanā ahosi,",
  "atk-s0511a27:105_4": "tathā dakkhiṇato ca vāmapassato ca,",
  "atk-s0511a27:105_5": "pacchato pana cakkavāḷapariyantaṁ katvā ṭhitā,",
  "atk-s0511a27:105_6": "uddhaṁ navayojanubbedhā ahosi.",
  "atk-s0511a27:105_7": "Yassā pana unnadantiyā saddo navayojanasahassato paṭṭhāya pathaviundriyanasaddo viya suyyati.",
  "atk-s0511a27:105_8": "Tasmiṁ samaye sakko devarājā vijayuttaraṁ nāma saṅkhaṁ dhamamāno aṭṭhāsi.",
  "atk-s0511a27:105_9": "So kira saṅkho vīsahatthasatiko ahosi.",
  "atk-s0511a27:105_10": "Pañcasikho gandhabbadevaputto tigāvutāyataṁ beḷuvapaṇḍuvīṇaṁ ādāya vādayamāno maṅgalayuttāni gītāni gāyamāno aṭṭhāsi.",
  "atk-s0511a27:105_11": "Suyāmo devarājā tigāvutāyataṁ saradasamayarajanikarasassirikaṁ dibbacāmaraṁ gahetvā mandaṁ mandaṁ bījayamāno aṭṭhāsi.",
  "atk-s0511a27:105_12": "Brahmā ca sahampati tiyojanavitthataṁ dutiyamiva puṇṇacandaṁ setacchattaṁ bhagavato uddhaṁ dhāretvā aṭṭhāsi.",
  "atk-s0511a27:105_13": "Mahākāḷopi nāgarājā asītiyā nāganāṭakasahassehi parivuto thutisaṅgītāni pavattento mahāsattaṁ namassamāno aṭṭhāsi.",
  "atk-s0511a27:105_14": "Dasasu cakkavāḷasahassesu devatāyo nānāvidhehi surabhikusumadāmadhūpacuṇṇādīhi pūjayamānā sādhukāraṁ pavattayamānā aṭṭhaṁsu.",
  "atk-s0511a27:106_0": "Atha māro devaputto diyaḍḍhayojanasatikaṁ himagirisikharasadisaṁ paramaruciradassanaṁ girimekhalaṁ nāma",
  "atk-s0511a27:106_1": "ratanakhacitavaravāraṇaṁ arivāraṇavāraṇaṁ abhiruhitvā bāhusahassaṁ māpetvā aggahitaggahaṇena nānāvudhāni",
  "atk-s0511a27:106_2": "aggahāpesi.",
  "atk-s0511a27:106_3": "Māraparisāpi asipharasusarasattisabalā samussitadhanumusala- phāla- saṅku- kunta- tomara- upala- laguḷa- valaya- kaṇaya- kappaṇa-",
  "atk-s0511a27:106_4": "cakkakaṭakadhārāruru- sīha- khagga- sarabha- varāha- byaggha-",
  "atk-s0511a27:106_5": "vānaroraga-",
  "atk-s0511a27:106_6": "majjārolūkavadanā mahiṁsa- pasada- turaṅga-",
  "atk-s0511a27:106_7": "diradādivadanā ca nānābhīmavirūpabībhacchakāyā manussayakkhapisācasadisakāyā ca mahāsattaṁ bodhisattaṁ",
  "atk-s0511a27:106_8": "bodhimūle nisinnaṁ ajjhottharamānā gantvā parivārayitvā mārassa sandesaṁ samudikkhamānā aṭṭhāsi.",
  "atk-s0511a27:107_0": "Tato mārabale bodhimaṇḍamupasaṅkamanteyeva tesaṁ sakkādīnaṁ ekopi ṭhātuṁ nāsakkhi.",
  "atk-s0511a27:107_1": "Sammukhasammukhaṭṭhāneneva palāyiṁsu.",
  "atk-s0511a27:107_2": "Sakko pana devarājā taṁ vijayuttarasaṅkhaṁ piṭṭhiyaṁ katvā palāyitvā cakkavāḷamukhavaṭṭiyaṁ aṭṭhāsi.",
  "atk-s0511a27:107_3": "Mahābrahmā setacchattaṁ cakkavāḷakoṭiyaṁ ṭhapetvā brahmalokameva agamāsi.",
  "atk-s0511a27:107_4": "Kāḷo nāgarājā sabbanāṭakāni chaḍḍetvā pathaviyaṁ nimujjitvā pañcayojanasatikaṁ mañjerikanāgabhavanaṁ gantvā hatthena mukhaṁ pidahitvā nipajji.",
  "atk-s0511a27:107_5": "Ekadevatāpi tattha ṭhātuṁ samatthā nāma nāhosi.",
  "atk-s0511a27:107_6": "Mahāpuriso pana suññavimāne mahābrahmā viya ekakova nisīdi.",
  "atk-s0511a27:107_7": "“Idāni māro āgamissatī”ti paṭhamameva anekarūpāni aniṭṭhāni dunnimittāni pāturahesuṁ.",
  "atk-s0511a27:108_0": "“Pamattabandhussa ca yuddhakāle, tilokabandhussa ca vattamāne;",
  "atk-s0511a27:109_0": "Ukkā samantā nipatiṁsu ghorā, dhūmandhakārā ca disā ahesuṁ.",
  "atk-s0511a27:110_0": "“Acetanāyampi sacetanā yathā, gatā viyogaṁ patineva kāminī;",
  "atk-s0511a27:111_0": "Lateva vātābhihatā sasāgarā, pakampi nānāsadharā dharā mahī.",
  "atk-s0511a27:112_0": "“Ahesumuddhūtajalā samuddā, vahiṁsu najjo paṭilomameva;",
  "atk-s0511a27:113_0": "Kūṭāni nānātarusaṅghaṭāni, bhetvā girīnaṁ pathaviṁ bhajiṁsu.",
  "atk-s0511a27:114_0": "“Pavāyi vāto pharuso samantā, nighaṭṭasaddo tumulo ahosi;",
  "atk-s0511a27:115_0": "Bhajittha ghoraṁ ravirandhakāraṁ, kabandharūpaṁ gagane carittha.",
  "atk-s0511a27:116_0": "“Evaṁpakāraṁ asivaṁ aniṭṭhaṁ, ākāsagaṁ bhūmigatañca ghoraṁ;",
  "atk-s0511a27:117_0": "Anekarūpaṁ kira dunnimittaṁ, ahosi mārāgamane samantā.",
  "atk-s0511a27:118_0": "“Taṁ devadevaṁ abhihantukāmaṁ, kāmaṁ tu disvā pana devasaṅghā;",
  "atk-s0511a27:119_0": "Hāhāti saddaṁ anukampamānā, akaṁsu saddhiṁ amaraṅganāhi.",
  "atk-s0511a27:120_0": "“Pacchāpi passiṁsu sudantarūpaṁ, disāvidisāsu palāyamānaṁ;",
  "atk-s0511a27:121_0": "Saantakaṁ taṁ sabalaṁ anekaṁ, hatthe ca tharū ca pātā tayiṁsu.",
  "atk-s0511a27:122_0": "“Vihaṅgamānaṁ garuḷova majjhe, majjhe migānaṁ paramova sīho;",
  "atk-s0511a27:123_0": "Mahāyaso mārabalassa majjhe, visārado vītabhayo nisīdi”.",
  "atk-s0511a27:124_0": "Atha māro –",
  "atk-s0511a27:124_1": "“siddhatthaṁ bhiṁsāpetvā palāpessāmī”ti vātavassaṁ paharaṇavassaṁ pāsāṇavassaṁ puna aṅgārakukkuḷavālukakalalandhakāravuṭṭhīhi",
  "atk-s0511a27:124_2": "navahi māraiddhīhi bodhisattaṁ palāpetuṁ asakkonto kuddhamānaso – “kiṁ, bhaṇe,",
  "atk-s0511a27:124_3": "tiṭṭhatha,",
  "atk-s0511a27:124_4": "imaṁ siddhatthamasiddhatthaṁ karotha,",
  "atk-s0511a27:124_5": "gaṇhatha hanatha chindatha bandhatha na muñcatha palāpethā”ti māraparisaṁ āṇāpetvā sayañca girimekhalassa",
  "atk-s0511a27:124_6": "khandhe nisīditvā ekena karena saraṁ bhamayanto bodhisattaṁ upasaṅkamitvā –",
  "atk-s0511a27:124_7": "“bho siddhattha,",
  "atk-s0511a27:124_8": "uṭṭhaha pallaṅkā”ti āha.",
  "atk-s0511a27:124_9": "Māraparisāpi mahāsattassa atighoraṁ pīḷamakāsi.",
  "atk-s0511a27:124_10": "Atha mahāpuriso –",
  "atk-s0511a27:124_11": "“kadā te pūritā, māra,",
  "atk-s0511a27:124_12": "pallaṅkatthāya pāramī”tiādīni vacanāni vatvā dakkhiṇahatthaṁ pathaviṁ ninnāmesi.",
  "atk-s0511a27:124_13": "Taṅkhaṇaññeva cuddasasahassādhikāni dasasatasahassayojanabahalāni pathavisandhārakāni vātudakāni paṭhamaṁ",
  "atk-s0511a27:124_14": "kampetvā tadantaraṁ catunahutādhikadviyojanasatasahassabahalā ayaṁ mahāpathavī chadhā pakampittha.",
  "atk-s0511a27:124_15": "Upari ākāse anekasahassāni vijjulatā ca asanī ca phaliṁsu.",
  "atk-s0511a27:124_16": "Atha girimekhaladirado jaṇṇukena pati.",
  "atk-s0511a27:124_17": "Māro girimekhalakkhandhe nisinno bhūmiyaṁ pati.",
  "atk-s0511a27:124_18": "Māraparisāpi disāvidisāsu bhusamuṭṭhi viya vikiriṁsu.",
  "atk-s0511a27:125_0": "Atha mahāpurisopi taṁ samāraṁ mārabalaṁ khantimettāvīriyapaññādīnaṁ attano pāramīnamānubhāvena viddhaṁsetvā",
  "atk-s0511a27:125_1": "paṭhamayāme pubbenivāsaṁ anussaritvā majjhimayāme dibbacakkhuṁ visodhetvā paccūsasamaye sabbabuddhānaṁ",
  "atk-s0511a27:125_2": "āciṇṇe paccayākāre ñāṇaṁ otāretvā ānāpānacatutthajjhānaṁ nibbattetvā tameva pādakaṁ katvā vipassanaṁ",
  "atk-s0511a27:125_3": "vaḍḍhetvā maggapaṭipāṭiyā adhigatena catutthamaggena sabbakilese khepetvā sabbabuddhaguṇe paṭivijjhitvā",
  "atk-s0511a27:125_4": "sabbabuddhāciṇṇaṁ –",
  "atk-s0511a27:126_0": "“Anekajātisaṁsāraṁ, sandhāvissaṁ anibbisaṁ;",
  "atk-s0511a27:127_0": "Gahakāraṁ gavesanto, dukkhā jāti punappunaṁ.",
  "atk-s0511a27:128_0": "“Gahakāraka diṭṭhosi, puna gehaṁ na kāhasi;",
  "atk-s0511a27:129_0": "Sabbā te phāsukā bhaggā, gahakūṭaṁ visaṅkhataṁ;",
  "atk-s0511a27:130_0": "Visaṅkhāragataṁ cittaṁ, taṇhānaṁ khayamajjhagā”ti. –",
  "atk-s0511a27:131_0": "Udānaṁ udānesi.",
  "atk-s0511a27:132_0": "Santikenidānakathā",
  "atk-s0511a27:133_0": "Udānaṁ udānetvā nisinnassa bhagavato etadahosi –",
  "atk-s0511a27:133_1": "“ahaṁ kappasatasahassādhikāni cattāri asaṅkhyeyyāni imassa pallaṅkassa kāraṇā sandhāviṁ,",
  "atk-s0511a27:133_2": "ayaṁ me pallaṅko vijayapallaṅko maṅgalapallaṅko,",
  "atk-s0511a27:133_3": "ettha me nisinnassa yāva saṅkappo na paripuṇṇo,",
  "atk-s0511a27:133_4": "na tāva ito vuṭṭhahissāmī”ti anekakoṭisatasahassasaṅkhā samāpattiyo samāpajjanto sattāhaṁ tattheva nisīdi.",
  "atk-s0511a27:133_5": "Yaṁ sandhāya vuttaṁ –",
  "atk-s0511a27:133_6": "“atha kho bhagavā sattāhaṁ ekapallaṅkena nisīdi vimuttisukhapaṭisaṁvedī”ti.",
  "atk-s0511a27:134_0": "Athekaccānaṁ devatānaṁ –",
  "atk-s0511a27:134_1": "“ajjāpi tāva nūna siddhatthassa kattabbakiccaṁ atthi.",
  "atk-s0511a27:134_2": "Pallaṅkasmiñhi ālayaṁ na vijahatī”ti parivitakko udapādi.",
  "atk-s0511a27:134_3": "Atha satthā devatānaṁ vitakkaṁ ñatvā tāsaṁ vitakkūpasamanatthaṁ vehāsaṁ abbhuggantvā yamakapāṭihāriyaṁ dassesi.",
  "atk-s0511a27:134_4": "Evaṁ iminā pāṭihāriyena devatānaṁ vitakkaṁ vūpasametvā pallaṅkato īsakaṁ pācīnanissite uttaradisābhāge ṭhatvā –",
  "atk-s0511a27:134_5": "“imasmiṁ vata me pallaṅke sabbaññutaññāṇaṁ paṭividdha”nti cattāri asaṅkhyeyyāni kappasatasahassañca pūritānaṁ",
  "atk-s0511a27:134_6": "pāramīnaṁ phalādhigamanaṭṭhānaṁ pallaṅkañca bodhirukkhañca animisehi akkhīhi olokayamāno sattāhaṁ vītināmesi,",
  "atk-s0511a27:134_7": "taṁ ṭhānaṁ animisacetiyaṁ nāma jātaṁ.",
  "atk-s0511a27:135_0": "Atha pallaṅkassa ca ṭhitaṭṭhānassa ca antarā caṅkamaṁ māpetvā puratthimapacchimato āyate ratanacaṅkame caṅkamanto sattāhaṁ vītināmesi,",
  "atk-s0511a27:135_1": "taṁ ṭhānaṁ ratanacaṅkamacetiyaṁ nāma jātaṁ.",
  "atk-s0511a27:136_0": "Catutthe pana sattāhe bodhito pacchimuttaradisābhāge devatā ratanagharaṁ māpayiṁsu.",
  "atk-s0511a27:136_1": "Tattha pallaṅkena nisīditvā abhidhammapiṭakaṁ vicinanto sattāhaṁ vītināmesi,",
  "atk-s0511a27:136_2": "taṁ pana ṭhānaṁ ratanagharacetiyaṁ nāma jātaṁ.",
  "atk-s0511a27:137_0": "Evaṁ bhagavā bodhisamīpeyeva cattāri sattāhāni vītināmetvā pañcame sattāhe bodhirukkhamūlā yena ajapālanigrodho tenupasaṅkami.",
  "atk-s0511a27:137_1": "Tatrāpi dhammaṁ vicinanto vimuttisukhañca paṭisaṁvedento nisīdi.",
  "atk-s0511a27:138_0": "Satthā tattha sattāhaṁ vītināmetvā mucalindamūlaṁ agamāsi.",
  "atk-s0511a27:138_1": "Tattha sattāhavaddalikāya uppannāya sītādipaṭibāhanatthaṁ mucalindena nāgarājena sattakkhattuṁ bhogehi",
  "atk-s0511a27:138_2": "parikkhitto asambādhāya gandhakuṭiyā viharanto viya vimuttisukhaṁ paṭisaṁvediyamāno tattha sattāhaṁ vītināmetvā",
  "atk-s0511a27:138_3": "rājāyatanamūlaṁ upasaṅkami.",
  "atk-s0511a27:138_4": "Tatthapi vimuttisukhaṁ paṭisaṁvediyamānova sattāhaṁ nisīdi.",
  "atk-s0511a27:138_5": "Ettāvatā satta sattāhāni paripuṇṇāni.",
  "atk-s0511a27:138_6": "Etthantare bhagavato neva mukhadhovanaṁ na sarīrapaṭijagganaṁ nāhārakiccaṁ ahosi,",
  "atk-s0511a27:138_7": "phalasukheneva vītivattesi.",
  "atk-s0511a27:138_8": "Atha sattasattāhamatthake ekūnapaññāsatime divase sakkena devānamindena upanītena nāgalatādantakaṭṭhena",
  "atk-s0511a27:138_9": "ca anotattadahodakena ca mukhaṁ dhovitvā tattheva rājāyatanamūle nisīdi.",
  "atk-s0511a27:139_0": "Tasmiṁ samaye tapussabhallikā nāma dve vāṇijā ñātisālohitāya devatāya satthu āhāradāne ussāhitā manthañca madhupiṇḍikañca ādāya –",
  "atk-s0511a27:139_1": "“paṭiggaṇhātu bhagavā imaṁ āhāraṁ anukampaṁ upādāyā”ti satthāraṁ upasaṅkamitvā aṭṭhaṁsu.",
  "atk-s0511a27:139_2": "Bhagavā pāyāsapaṭiggahaṇadivaseyeva devadattiyassa pattassa antarahitattā –",
  "atk-s0511a27:139_3": "“na kho tathāgatā hatthesu āhāraṁ paṭiggaṇhanti,",
  "atk-s0511a27:139_4": "kimhi nu kho ahaṁ imaṁ paṭiggaṇheyya”nti cintesi.",
  "atk-s0511a27:139_5": "Athassa bhagavato ajjhāsayaṁ viditvā catūhi disāhi cattāro mahārājāno indanīlamaṇimaye cattāro patte upanāmesuṁ.",
  "atk-s0511a27:139_6": "Bhagavā te paṭikkhipi.",
  "atk-s0511a27:139_7": "Puna muggavaṇṇe silāmaye cattāro patte upanāmesuṁ.",
  "atk-s0511a27:139_8": "Bhagavā tesaṁ catunnampi devaputtānaṁ anukampaṁ upādāya paṭiggahetvā ekībhāvaṁ upanetvā tasmiṁ paccagghe",
  "atk-s0511a27:139_9": "selamaye patte āhāraṁ paṭiggahetvā paribhuñjitvā anumodanamakāsi.",
  "atk-s0511a27:139_10": "Te dve bhātaro vāṇijā buddhañca dhammañca saraṇaṁ gantvā dvevācikā upāsakā ahesuṁ.",
  "atk-s0511a27:140_0": "Atha satthā puna ajapālanigrodhameva gantvā nigrodhamūle nisīdi.",
  "atk-s0511a27:140_1": "Athassa tattha nisinnamattasseva adhigatassa dhammassa gambhīrataṁ paccavekkhantassa sabbabuddhānaṁ āciṇṇo –",
  "atk-s0511a27:140_2": "“adhigato kho myāyaṁ dhammo”tiādinā paresaṁ dhammaṁ adesetukāmatākārappatto parivitakko udapādi.",
  "atk-s0511a27:140_3": "Atha brahmā sahampati “nassati vata bho loko,",
  "atk-s0511a27:140_4": "vinassati vata bho loko”ti dasasu cakkavāḷasahassesu sakkasuyāmasantusitanimmānaratiparanimmitavasavattimahābrahmāno",
  "atk-s0511a27:140_5": "ca gahetvā satthu santikaṁ āgantvā – “desetu, bhante,",
  "atk-s0511a27:140_6": "bhagavā dhamma”ntiādinā nayena dhammadesanaṁ āyāci.",
  "atk-s0511a27:141_0": "Atha satthā tassa paṭiññaṁ datvā –",
  "atk-s0511a27:141_1": "“kassa nu kho ahaṁ paṭhamaṁ dhammaṁ deseyya”nti cintento āḷārudakānaṁ kālaṅkatabhāvaṁ ñatvā –",
  "atk-s0511a27:141_2": "“bahūpakārā kho me pañcavaggiyā bhikkhū”ti pañcavaggiye ārabbha manasikāraṁ katvā –",
  "atk-s0511a27:141_3": "“kahaṁ nu kho te etarahi viharantī”ti āvajjento –",
  "atk-s0511a27:141_4": "“bārāṇasiyaṁ isipatane migadāye”ti ñatvā –",
  "atk-s0511a27:141_5": "“tattha gantvā dhammacakkaṁ pavattessāmī”ti katipāhaṁ bodhimaṇḍasāmanteyeva piṇḍāya caranto viharitvā",
  "atk-s0511a27:141_6": "āsāḷhipuṇṇamiyaṁ bārāṇasiṁ gamissāmī”ti pattacīvaramādāya aṭṭhārasayojanamaggaṁ paṭipajji.",
  "atk-s0511a27:141_7": "Antarāmagge haṭṭhatupagaṁ upakaṁ nāma ājīvakaṁ disvā tassa attano buddhabhāvaṁ ācikkhitvā taṁdivasaṁyeva sāyanhasamaye isipatanaṁ agamāsi.",
  "atk-s0511a27:142_0": "Pañcavaggiyā pana tathāgataṁ dūratova āgacchantaṁ disvā – “ayaṁ, āvuso,",
  "atk-s0511a27:142_1": "samaṇo gotamo paccayabāhullāya āvatto paripuṇṇakāyo pīṇindriyo suvaṇṇavaṇṇo hutvā āgacchati,",
  "atk-s0511a27:142_2": "imassa abhivādanādīni na karissāma,",
  "atk-s0511a27:142_3": "āsanamattaṁ pana paññāpeyyāmā”ti katikaṁ akaṁsu.",
  "atk-s0511a27:142_4": "Bhagavā tesaṁ cittācāraṁ ñatvā sabbasattesu anodhissakavasena pharaṇasamatthaṁ mettacittaṁ saṁkhipitvā odhissakavasena mettacittena phari.",
  "atk-s0511a27:142_5": "Te bhagavato mettacittena phuṭṭhā tathāgate upasaṅkamante sakāya katikāya saṇṭhātuṁ asakkontā abhivādanādīni sabbakiccāni akaṁsu.",
  "atk-s0511a27:142_6": "Vitthārakathā vinayamahāvaggādīsu vuttanayeneva veditabbā.",
  "atk-s0511a27:143_0": "Atha bhagavā attano buddhabhāvaṁ te ñāpetvā paññattavarabuddhāsane nisīditvā uttarāsāḷhanakkhattayoge",
  "atk-s0511a27:143_1": "vattamāne aṭṭhārasahi brahmakoṭīhi parivuto pañcavaggiye there āmantetvā dhammacakkappavattanasuttantaṁ desesi.",
  "atk-s0511a27:143_2": "Tesu aññāsikoṇḍañño desanānusārena ñāṇaṁ pesento suttapariyosāne aṭṭhārasahi brahmakoṭīhi saddhiṁ sotāpattiphale patiṭṭhāsi.",
  "atk-s0511a27:143_3": "Tena vuttaṁ –",
  "atk-s0511a27:144_0": "1.",
  "atk-s0511a27:145_0": "“Ahametarahi sambuddho, gotamo sakyavaḍḍhano;",
  "atk-s0511a27:146_0": "Padhānaṁ padahitvāna, patto sambodhimuttamaṁ.",
  "atk-s0511a27:147_0": "2.",
  "atk-s0511a27:148_0": "“Brahmunā yācito santo, dhammacakkaṁ pavattayiṁ;",
  "atk-s0511a27:149_0": "Aṭṭhārasannaṁ koṭīnaṁ, paṭhamābhisamayo ahū”ti.",
  "atk-s0511a27:150_0": "Tattha ahanti attānaṁ niddisati.",
  "atk-s0511a27:150_1": "Etarahīti asmiṁ kāle.",
  "atk-s0511a27:150_2": "Sakyavaḍḍhanoti sākiyakulavaḍḍhano.",
  "atk-s0511a27:150_3": "“Sakyapuṅgavo”tipi pāṭho.",
  "atk-s0511a27:150_4": "Padhānanti vīriyaṁ vuccati.",
  "atk-s0511a27:150_5": "Padahitvānāti ghaṭetvā vāyamitvā,",
  "atk-s0511a27:150_6": "dukkarakārikaṁ katvāti attho.",
  "atk-s0511a27:150_7": "Aṭṭhārasannaṁ koṭīnanti bārāṇasiyaṁ isipatane migadāye dhammacakkappavattanasuttantakathāya aññāsikoṇḍaññattherappamukhānaṁ",
  "atk-s0511a27:150_8": "aṭṭhārasannaṁ brahmakoṭīnaṁ paṭhamābhisamayo ahosīti attho.",
  "atk-s0511a27:151_0": "Idāni bhagavā atītaṁ kathetvā anāgataṁ abhisamayaṁ kathento –",
  "atk-s0511a27:152_0": "3.",
  "atk-s0511a27:153_0": "“Tato parañca desente, naradevasamāgame;",
  "atk-s0511a27:154_0": "Gaṇanāya na vattabbo, dutiyābhisamayo ahū”ti. – ādimāha;",
  "atk-s0511a27:155_0": "Tattha naradevasamāgameti tato aparena samayena mahāmaṅgalasamāgame dasasu cakkavāḷasahassesu devamanussānaṁ",
  "atk-s0511a27:155_1": "majjhe maṅgalasuttapariyosāne gaṇanapathaṁ vītivattānaṁ naradevānaṁ.",
  "atk-s0511a27:155_2": "Dutiyābhisamayo ahūti hessatīti attho.",
  "atk-s0511a27:155_3": "Anāgatavacane vattabbe sotapatitattā “ahū”ti atītavacanaṁ vuttaṁ,",
  "atk-s0511a27:155_4": "kālavipariyāyavasena vā.",
  "atk-s0511a27:155_5": "Esa nayo ito paresu īdisesu vacanesu ca.",
  "atk-s0511a27:155_6": "Puna rāhulovādasuttantadesanāya gaṇanapathavītivatte satte abhisamayāmatapānaṁ pāyesi.",
  "atk-s0511a27:155_7": "Ayaṁ tatiyābhisamayo.",
  "atk-s0511a27:155_8": "Tena vuttaṁ –",
  "atk-s0511a27:156_0": "4.",
  "atk-s0511a27:157_0": "“Idhevāhaṁ etarahi, ovadiṁ mama atrajaṁ;",
  "atk-s0511a27:158_0": "Gaṇanāya na vattabbo, tatiyābhisamayo ahū”ti.",
  "atk-s0511a27:159_0": "Bhagavato kira ekova sāvakasannipāto ahosi.",
  "atk-s0511a27:159_1": "Uruvelakassapādīnaṁ jaṭilānaṁ sahassaṁ,",
  "atk-s0511a27:159_2": "dvinnaṁ aggasāvakānaṁ aḍḍhattiyasatānīti imesaṁ aḍḍhateḷasasatānaṁ sannipāto ahosi.",
  "atk-s0511a27:159_3": "Tena vuttaṁ –",
  "atk-s0511a27:160_0": "5.",
  "atk-s0511a27:161_0": "“Ekosi sannipāto me, sāvakānaṁ mahesinaṁ;",
  "atk-s0511a27:162_0": "Aḍḍhateḷasasatānaṁ, bhikkhūnāsi samāgamo”ti.",
  "atk-s0511a27:163_0": "Tattha ekosīti ekova āsi.",
  "atk-s0511a27:163_1": "Aḍḍhateḷasasatānanti mama sāvakānaṁ paññāsādhikānaṁ dvādasasatānaṁ.",
  "atk-s0511a27:163_2": "Bhikkhūnāsīti bhikkhūnaṁ āsi.",
  "atk-s0511a27:163_3": "Tesaṁ pana majjhagato bhagavā caturaṅgasannipāte pātimokkhaṁ uddisi.",
  "atk-s0511a27:164_0": "Atha bhagavā attano pavattiṁ dassento –",
  "atk-s0511a27:165_0": "6.",
  "atk-s0511a27:166_0": "“Virocamāno vimalo, bhikkhusaṅghassa majjhago;",
  "atk-s0511a27:167_0": "Dadāmi patthitaṁ sabbaṁ, maṇīva sabbakāmado”ti. – ādimāha;",
  "atk-s0511a27:168_0": "Tattha virocamānoti anantabuddhasiriyā virocamāno.",
  "atk-s0511a27:168_1": "Vimaloti vigatarāgādikilesamalo.",
  "atk-s0511a27:168_2": "Maṇīva sabbakāmadoti cintāmaṇi viya sabbakāmadado ahampi icchitaṁ patthitaṁ sabbaṁ lokiyalokuttarasukhavisesaṁ demīti attho.",
  "atk-s0511a27:169_0": "Idāni patthitapatthanaṁ dassento –",
  "atk-s0511a27:170_0": "7.",
  "atk-s0511a27:171_0": "“Phalamākaṅkhamānānaṁ, bhavacchandajahesinaṁ;",
  "atk-s0511a27:172_0": "Catusaccaṁ pakāsemi, anukampāya pāṇina”nti. – ādimāha;",
  "atk-s0511a27:173_0": "Tattha phalanti sotāpattiphalādikaṁ catubbidhaṁ phalaṁ.",
  "atk-s0511a27:173_1": "Bhavacchandajahesinanti bhavataṇhāpahāyinaṁ,",
  "atk-s0511a27:173_2": "bhavataṇhaṁ pajahitukāmānaṁ.",
  "atk-s0511a27:173_3": "Anukampāyāti anuddayāya.",
  "atk-s0511a27:174_0": "8. Idāni catusaccappakāsane, abhisamayaṁ dassento “dasavīsasahassāna”nti ādimāha.",
  "atk-s0511a27:175_0": "Tattha dasavīsasahassānanti dasasahassānañca vīsatisahassānañca.",
  "atk-s0511a27:175_1": "Ekadvinnantiādinā nayenāti attho.",
  "atk-s0511a27:175_2": "Navamadasamagāthā uttānatthāva.",
  "atk-s0511a27:176_0": "11- 12.",
  "atk-s0511a27:176_1": "Ekādasamadvādasamagāthāsu idānetarahīti ubhopi ekatthā,",
  "atk-s0511a27:176_2": "veneyyavasena purisapuggalā viya vuttā.",
  "atk-s0511a27:176_3": "Atha vā idānīti mayi uppanne.",
  "atk-s0511a27:176_4": "Etarahīti mayi dhammaṁ desente.",
  "atk-s0511a27:176_5": "Apattamānasāti appattaarahattaphalā.",
  "atk-s0511a27:176_6": "Ariyañjasanti ariyaṁ aṭṭhaṅgikaṁ maggaṁ.",
  "atk-s0511a27:176_7": "Thomayantāti pasaṁsantā.",
  "atk-s0511a27:176_8": "Bujjhissantīti anāgate catusaccadhammaṁ paṭivijjhissantīti attho.",
  "atk-s0511a27:176_9": "Saṁsārasaritanti saṁsārasāgaraṁ.",
  "atk-s0511a27:177_0": "Idāni attano jātanagarādiṁ dassento –",
  "atk-s0511a27:178_0": "13.",
  "atk-s0511a27:179_0": "“Nagaraṁ kapilavatthu me, rājā suddhodano pitā;",
  "atk-s0511a27:180_0": "Mayhaṁ janettikā mātā, māyādevīti vuccati.",
  "atk-s0511a27:181_0": "14.",
  "atk-s0511a27:182_0": "“Ekūnatiṁsavassāni, agāraṁ ajjhahaṁ vasiṁ;",
  "atk-s0511a27:183_0": "Rammo surammo subhako, tayo pāsādamuttamā.",
  "atk-s0511a27:184_0": "15.",
  "atk-s0511a27:185_0": "“Cattālīsasahassāni, nāriyo samalaṅkatā;",
  "atk-s0511a27:186_0": "Bhaddakañcanā nāma nārī, rāhulo nāma atrajo.",
  "atk-s0511a27:187_0": "16.",
  "atk-s0511a27:188_0": "“Nimitte caturo disvā, assayānena nikkhamiṁ;",
  "atk-s0511a27:189_0": "Chabbassaṁ padhānacāraṁ, acariṁ dukkaraṁ ahaṁ.",
  "atk-s0511a27:190_0": "17.",
  "atk-s0511a27:191_0": "“Bārāṇasiyaṁ isipatane, cakkaṁ pavattitaṁ mayā;",
  "atk-s0511a27:192_0": "Ahaṁ gotamasambuddho, saraṇaṁ sabbapāṇinaṁ.",
  "atk-s0511a27:193_0": "18.",
  "atk-s0511a27:194_0": "“Kolito upatisso ca, dve bhikkhū aggasāvakā;",
  "atk-s0511a27:195_0": "Ānando nāmupaṭṭhāko, santikāvacaro mama;",
  "atk-s0511a27:196_0": "Khemā uppalavaṇṇā ca, bhikkhunī aggasāvikā.",
  "atk-s0511a27:197_0": "19.",
  "atk-s0511a27:198_0": "“Citto hatthāḷavako ca, aggupaṭṭhākupāsakā;",
  "atk-s0511a27:199_0": "Nandamātā ca uttarā, aggupaṭṭhākupāsikā.",
  "atk-s0511a27:200_0": "20.",
  "atk-s0511a27:201_0": "“Ahaṁ assatthamūlamhi, patto sambodhimuttamaṁ;",
  "atk-s0511a27:202_0": "Byāmappabhā sadā mayhaṁ, soḷasahatthamuggatā.",
  "atk-s0511a27:203_0": "21.",
  "atk-s0511a27:204_0": "“Appaṁ vassasataṁ āyu, idānetarahi vijjati;",
  "atk-s0511a27:205_0": "Tāvatā tiṭṭhamānohaṁ, tāremi janataṁ bahuṁ.",
  "atk-s0511a27:206_0": "22.",
  "atk-s0511a27:207_0": "“Ṭhapayitvāna dhammukkaṁ, pacchimaṁ janabodhanaṁ;",
  "atk-s0511a27:208_0": "Ahampi na cirasseva, saddhiṁ sāvakasaṅghato;",
  "atk-s0511a27:209_0": "Idheva parinibbissaṁ, aggīvāhārasaṅkhayā”ti. – ādimāha;",
  "atk-s0511a27:210_0": "Mama pana rammasurammasubhanāmakā tayo pāsādā navabhūmikasattabhūmikapañcabhūmikā,",
  "atk-s0511a27:210_1": "cattālīsasahassā nāṭakitthiyo,",
  "atk-s0511a27:210_2": "yasodharā nāma mama aggamahesī,",
  "atk-s0511a27:210_3": "sohaṁ cattāro nimitte disvā assayānena mahābhinikkhamanaṁ nikkhamiṁ.",
  "atk-s0511a27:210_4": "Tato chabbassāni padhānaṁ padahitvā visākhapuṇṇamāya uruvelāyaṁ senānigame senākuṭumbikassa dhītāya sampasādajātāya",
  "atk-s0511a27:210_5": "sujātāya nāma dinnaṁ madhupāyāsaṁ paribhuñjitvā sālavane divāvihāraṁ katvā sāyanhasamaye sotthiyena nāma",
  "atk-s0511a27:210_6": "tiṇahārakena dinnā aṭṭha tiṇamuṭṭhiyo gahetvā assatthabodhirukkhamūlaṁ upagantvā tattha mārabalaṁ viddhaṁsetvā",
  "atk-s0511a27:210_7": "sambodhiṁ pattosmīti sabbaṁ byākāsi.",
  "atk-s0511a27:211_0": "Tattha saddhiṁ sāvakasaṅghatoti saddhiṁ sāvakasaṅghena.",
  "atk-s0511a27:211_1": "Parinibbissanti parinibbāyissāmi.",
  "atk-s0511a27:211_2": "Aggīvāhārasaṅkhayāti aggi viya indhanakkhayena yathā aggi nirupādāno nibbāyati,",
  "atk-s0511a27:211_3": "evaṁ ahampi nirupādāno parinibbāyissāmīti attho.",
  "atk-s0511a27:212_0": "23-4.",
  "atk-s0511a27:213_0": "Tāni ca atulatejānīti aggasāvakayugādīni tāni asadisatejāni.",
  "atk-s0511a27:213_1": "Imāni cadasabalānīti etāni ca sārīradasabalāni guṇadhāraṇo dehoti chaasādhāraṇañāṇādiguṇadharo ayaṁ deho ca.",
  "atk-s0511a27:213_2": "Tamantarahissantīti sabbāni etāni vuttappakārāni antaradhāyissanti vinassissanti.",
  "atk-s0511a27:213_3": "Nanu rittā sabbasaṅkhārāti ettha nanūti ayaṁ anumatiatthe nipāto.",
  "atk-s0511a27:213_4": "Rittāti niccasāradhuvasārarahitattā tucchā,",
  "atk-s0511a27:213_5": "sabbameva pana saṅkhataṁ khayadhammaṁ vayadhammaṁ virāgadhammaṁ nirodhadhammaṁ hutvā abhāvato aniccaṁ,",
  "atk-s0511a27:213_6": "uppādādipaṭipīḷitattā dukkhaṁ,",
  "atk-s0511a27:213_7": "avasavattanato anattā.",
  "atk-s0511a27:213_8": "Tasmā saṅkhāresu lakkhaṇattayaṁ āropetvā vipassanaṁ vaḍḍhetvā amatamasaṅkhataṁ accutaṁ nibbānaṁ adhigacchatha.",
  "atk-s0511a27:213_9": "Ayaṁ vo amhākaṁ anusāsanī idaṁ amhākaṁ sāsanaṁ appamādena sampādethāti.",
  "atk-s0511a27:213_10": "Desanāpariyosāne kira devatānaṁ koṭisatasahassassa anupādāya āsavehi cittāni vimucciṁsu.",
  "atk-s0511a27:213_11": "Sesamaggaphalesu patiṭṭhitā pana gaṇanapathaṁ vītivattā ahesuṁ.",
  "atk-s0511a27:214_0": "Evaṁ bhagavā kappanāmajātiādivavatthitaṁ sakalampi buddhavaṁsaṁ ākāse ratanacaṅkame caṅkamantova kathetvā",
  "atk-s0511a27:214_1": "ñātijanaṁ vandāpetvā ākāsato otaritvā paññattavarabuddhāsane nisīdi.",
  "atk-s0511a27:214_2": "Evaṁ nisinne pana bhagavati lokanāthe sikhāppatto ñātisamāgamo ahosi.",
  "atk-s0511a27:214_3": "Sabbe ekaggacittā nisīdiṁsu.",
  "atk-s0511a27:214_4": "Tato mahāmegho pokkharavassaṁ vassi.",
  "atk-s0511a27:214_5": "Taṅkhaṇe udakaṁ heṭṭhā viravantaṁ gacchati.",
  "atk-s0511a27:214_6": "Temetukāmova temeti,",
  "atk-s0511a27:214_7": "atemitukāmassa sarīre ekabindumattampi na patati.",
  "atk-s0511a27:214_8": "Taṁ disvā sabbe acchariyabbhutacittajātā hutvā –",
  "atk-s0511a27:214_9": "“aho acchariyaṁ,",
  "atk-s0511a27:214_10": "aho abbhuta”nti kathaṁ samuṭṭhāpesuṁ.",
  "atk-s0511a27:214_11": "Taṁ sutvā satthā –",
  "atk-s0511a27:214_12": "“na idāneva mayhaṁ ñātisamāgame pokkharavassaṁ vassi,",
  "atk-s0511a27:214_13": "atītepi vassī”ti imissā aṭṭhuppattiyā vessantarajātakaṁ kathesi.",
  "atk-s0511a27:214_14": "Sā dhammadesanā sātthikā jātā.",
  "atk-s0511a27:214_15": "Tato bhagavā uṭṭhāyāsanā vihāraṁ pāvisi.",
  "atk-s0511a27:215_0": "Iti madhuratthavilāsiniyā buddhavaṁsaṭṭhakathāya",
  "atk-s0511a27:216_0": "Gotamabuddhavaṁsavaṇṇanā niṭṭhitā.",
  "atk-s0511a27:217_0": "Niṭṭhito pañcavīsatimo buddhavaṁso."
}