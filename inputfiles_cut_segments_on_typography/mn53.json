{
  "mn53:0.1_0": "Majjhima Nikāya 53",
  "mn53:0.2_0": "Sekhasutta",
  "mn53:1.1_0": "Evaṁ me sutaṁ—",
  "mn53:1.2_0": "ekaṁ samayaṁ bhagavā sakkesu viharati kapilavatthusmiṁ nigrodhārāme.",
  "mn53:2.1_0": "Tena kho pana samayena kāpilavatthavānaṁ sakyānaṁ navaṁ santhāgāraṁ acirakāritaṁ hoti anajjhāvuṭṭhaṁ",
  "mn53:2.1_1": "samaṇena vā brāhmaṇena vā kenaci vā manussabhūtena.",
  "mn53:2.2_0": "Atha kho kāpilavatthavā sakyā yena bhagavā tenupasaṅkamiṁsu;",
  "mn53:2.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn53:2.2_2": "Ekamantaṁ nisinnā kho kāpilavatthavā sakyā bhagavantaṁ etadavocuṁ:",
  "mn53:2.3_0": "“idha, bhante,",
  "mn53:2.3_1": "kāpilavatthavānaṁ sakyānaṁ navaṁ santhāgāraṁ acirakāritaṁ anajjhāvuṭṭhaṁ samaṇena vā brāhmaṇena vā kenaci vā manussabhūtena.",
  "mn53:2.4_0": "Taṁ, bhante,",
  "mn53:2.4_1": "bhagavā paṭhamaṁ paribhuñjatu.",
  "mn53:2.4_2": "Bhagavatā paṭhamaṁ paribhuttaṁ pacchā kāpilavatthavā sakyā paribhuñjissanti.",
  "mn53:2.5_0": "Tadassa kāpilavatthavānaṁ sakyānaṁ dīgharattaṁ hitāya sukhāyā”ti.",
  "mn53:3.1_0": "Adhivāsesi bhagavā tuṇhībhāvena.",
  "mn53:3.2_0": "Atha kho kāpilavatthavā sakyā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ",
  "mn53:3.2_1": "katvā yena navaṁ santhāgāraṁ tenupasaṅkamiṁsu;",
  "mn53:3.2_2": "upasaṅkamitvā sabbasanthariṁ santhāgāraṁ santharitvā āsanāni paññapetvā udakamaṇikaṁ upaṭṭhapetvā telappadīpaṁ āropetvā yena bhagavā tenupasaṅkamiṁsu;",
  "mn53:3.3_0": "upasaṅkamitvā bhagavantaṁ abhivādetvā ekamantaṁ aṭṭhaṁsu.",
  "mn53:3.4_0": "Ekamantaṁ ṭhitā kho kāpilavatthavā sakyā bhagavantaṁ etadavocuṁ:",
  "mn53:3.5_0": "“sabbasanthariṁ santhataṁ, bhante,",
  "mn53:3.5_1": "santhāgāraṁ,",
  "mn53:3.5_2": "āsanāni paññattāni,",
  "mn53:3.5_3": "udakamaṇiko upaṭṭhāpito,",
  "mn53:3.5_4": "telappadīpo āropito.",
  "mn53:3.6_0": "Yassadāni, bhante, bhagavā kālaṁ maññatī”ti.",
  "mn53:4.1_0": "Atha kho bhagavā nivāsetvā pattacīvaramādāya saddhiṁ bhikkhusaṅghena yena santhāgāraṁ tenupasaṅkami;",
  "mn53:4.1_1": "upasaṅkamitvā pāde pakkhāletvā santhāgāraṁ pavisitvā majjhimaṁ thambhaṁ nissāya puratthābhimukho nisīdi.",
  "mn53:4.2_0": "Bhikkhusaṅghopi kho pāde pakkhāletvā santhāgāraṁ pavisitvā pacchimaṁ bhittiṁ nissāya puratthābhimukho nisīdi,",
  "mn53:4.2_1": "bhagavantaṁyeva purakkhatvā.",
  "mn53:4.3_0": "Kāpilavatthavāpi kho sakyā pāde pakkhāletvā santhāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu,",
  "mn53:4.3_1": "bhagavantaṁyeva purakkhatvā.",
  "mn53:5.1_0": "Atha kho bhagavā kāpilavatthave sakye bahudeva rattiṁ dhammiyā kathāya sandassetvā samādapetvā samuttejetvā sampahaṁsetvā āyasmantaṁ ānandaṁ āmantesi:",
  "mn53:5.2_0": "“paṭibhātu taṁ, ānanda, kāpilavatthavānaṁ sakyānaṁ sekho pāṭipado.",
  "mn53:5.3_0": "Piṭṭhi me āgilāyati;",
  "mn53:5.4_0": "tamahaṁ āyamissāmī”ti.",
  "mn53:5.5_0": "“Evaṁ, bhante”ti kho āyasmā ānando bhagavato paccassosi.",
  "mn53:5.6_0": "Atha kho bhagavā catugguṇaṁ saṅghāṭiṁ paññāpetvā dakkhiṇena passena sīhaseyyaṁ kappesi,",
  "mn53:5.6_1": "pāde pādaṁ accādhāya,",
  "mn53:5.6_2": "sato sampajāno,",
  "mn53:5.6_3": "uṭṭhānasaññaṁ manasi karitvā.",
  "mn53:6.1_0": "Atha kho āyasmā ānando mahānāmaṁ sakkaṁ āmantesi:",
  "mn53:6.2_0": "“idha, mahānāma,",
  "mn53:6.2_1": "ariyasāvako sīlasampanno hoti,",
  "mn53:6.2_2": "indriyesu guttadvāro hoti,",
  "mn53:6.2_3": "bhojane mattaññū hoti,",
  "mn53:6.2_4": "jāgariyaṁ anuyutto hoti,",
  "mn53:6.2_5": "sattahi saddhammehi samannāgato hoti,",
  "mn53:6.2_6": "catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī.",
  "mn53:7.1_0": "Kathañca, mahānāma, ariyasāvako sīlasampanno hoti?",
  "mn53:7.2_0": "Idha, mahānāma,",
  "mn53:7.2_1": "ariyasāvako sīlavā hoti,",
  "mn53:7.2_2": "pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī,",
  "mn53:7.2_3": "samādāya sikkhati sikkhāpadesu.",
  "mn53:7.3_0": "Evaṁ kho, mahānāma, ariyasāvako sīlasampanno hoti.",
  "mn53:8.1_0": "Kathañca, mahānāma, ariyasāvako indriyesu guttadvāro hoti?",
  "mn53:8.2_0": "Idha, mahānāma, ariyasāvako cakkhunā rūpaṁ disvā na nimittaggāhī hoti nānubyañjanaggāhī.",
  "mn53:8.3_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjati,",
  "mn53:8.3_1": "rakkhati cakkhundriyaṁ,",
  "mn53:8.3_2": "cakkhundriye saṁvaraṁ āpajjati.",
  "mn53:8.4_0": "Sotena saddaṁ sutvā …pe…",
  "mn53:8.5_0": "ghānena gandhaṁ ghāyitvā …pe…",
  "mn53:8.6_0": "jivhāya rasaṁ sāyitvā …pe…",
  "mn53:8.7_0": "kāyena phoṭṭhabbaṁ phusitvā …pe…",
  "mn53:8.8_0": "manasā dhammaṁ viññāya na nimittaggāhī hoti nānubyañjanaggāhī.",
  "mn53:8.9_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjati,",
  "mn53:8.9_1": "rakkhati manindriyaṁ,",
  "mn53:8.9_2": "manindriye saṁvaraṁ āpajjati.",
  "mn53:8.10_0": "Evaṁ kho, mahānāma, ariyasāvako indriyesu guttadvāro hoti.",
  "mn53:9.1_0": "Kathañca, mahānāma, ariyasāvako bhojane mattaññū hoti?",
  "mn53:9.2_0": "Idha, mahānāma, ariyasāvako paṭisaṅkhā yoniso āhāraṁ āhāreti:",
  "mn53:9.3_0": "‘neva davāya na madāya na maṇḍanāya na vibhūsanāya;",
  "mn53:9.3_1": "yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya.",
  "mn53:9.3_2": "Iti purāṇañca vedanaṁ paṭihaṅkhāmi,",
  "mn53:9.3_3": "navañca vedanaṁ na uppādessāmi,",
  "mn53:9.3_4": "yātrā ca me bhavissati anavajjatā ca phāsuvihāro cā’ti.",
  "mn53:9.4_0": "Evaṁ kho, mahānāma, ariyasāvako bhojane mattaññū hoti.",
  "mn53:10.1_0": "Kathañca, mahānāma, ariyasāvako jāgariyaṁ anuyutto hoti?",
  "mn53:10.2_0": "Idha, mahānāma, ariyasāvako divasaṁ caṅkamena nisajjāya āvaraṇīyehi dhammehi cittaṁ parisodheti,",
  "mn53:10.3_0": "rattiyā paṭhamaṁ yāmaṁ caṅkamena nisajjāya āvaraṇīyehi dhammehi cittaṁ parisodheti,",
  "mn53:10.4_0": "rattiyā majjhimaṁ yāmaṁ dakkhiṇena passena sīhaseyyaṁ kappeti,",
  "mn53:10.4_1": "pāde pādaṁ accādhāya,",
  "mn53:10.4_2": "sato sampajāno,",
  "mn53:10.4_3": "uṭṭhānasaññaṁ manasi karitvā,",
  "mn53:10.5_0": "rattiyā pacchimaṁ yāmaṁ paccuṭṭhāya caṅkamena nisajjāya āvaraṇīyehi dhammehi cittaṁ parisodheti.",
  "mn53:10.6_0": "Evaṁ kho, mahānāma, ariyasāvako jāgariyaṁ anuyutto hoti.",
  "mn53:11.1_0": "Kathañca, mahānāma, ariyasāvako sattahi saddhammehi samannāgato hoti?",
  "mn53:11.2_0": "Idha, mahānāma, ariyasāvako saddho hoti, saddahati tathāgatassa bodhiṁ:",
  "mn53:11.3_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.",
  "mn53:12.1_0": "Hirimā hoti,",
  "mn53:12.1_1": "hirīyati kāyaduccaritena vacīduccaritena manoduccaritena,",
  "mn53:12.1_2": "hirīyati pāpakānaṁ akusalānaṁ dhammānaṁ samāpattiyā.",
  "mn53:13.1_0": "Ottappī hoti,",
  "mn53:13.1_1": "ottappati kāyaduccaritena vacīduccaritena manoduccaritena,",
  "mn53:13.1_2": "ottappati pāpakānaṁ akusalānaṁ dhammānaṁ samāpattiyā.",
  "mn53:14.1_0": "Bahussuto hoti sutadharo sutasannicayo.",
  "mn53:14.1_1": "Ye te dhammā ādikalyāṇā majjhekalyāṇā pariyosānakalyāṇā sātthā sabyañjanā kevalaparipuṇṇaṁ parisuddhaṁ",
  "mn53:14.1_2": "brahmacariyaṁ abhivadanti tathārūpāssa dhammā bahussutā honti dhātā vacasā paricitā manasānupekkhitā",
  "mn53:14.1_3": "diṭṭhiyā suppaṭividdhā.",
  "mn53:15.1_0": "Āraddhavīriyo viharati akusalānaṁ dhammānaṁ pahānāya,",
  "mn53:15.1_1": "kusalānaṁ dhammānaṁ upasampadāya,",
  "mn53:15.1_2": "thāmavā daḷhaparakkamo anikkhittadhuro kusalesu dhammesu.",
  "mn53:16.1_0": "Satimā hoti, paramena satinepakkena samannāgato, cirakatampi cirabhāsitampi saritā anussaritā.",
  "mn53:17.1_0": "Paññavā hoti,",
  "mn53:17.1_1": "udayatthagāminiyā paññāya samannāgato,",
  "mn53:17.1_2": "ariyāya nibbedhikāya sammā dukkhakkhayagāminiyā.",
  "mn53:17.2_0": "Evaṁ kho, mahānāma, ariyasāvako sattahi saddhammehi samannāgato hoti.",
  "mn53:18.1_0": "Kathañca, mahānāma,",
  "mn53:18.1_1": "ariyasāvako catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī?",
  "mn53:18.2_0": "Idha, mahānāma, ariyasāvako vivicceva kāmehi …pe… paṭhamaṁ jhānaṁ upasampajja viharati;",
  "mn53:18.3_0": "vitakkavicārānaṁ vūpasamā ajjhattaṁ sampasādanaṁ …pe… dutiyaṁ jhānaṁ upasampajja viharati;",
  "mn53:18.4_0": "pītiyā ca virāgā …pe… tatiyaṁ jhānaṁ upasampajja viharati;",
  "mn53:18.5_0": "sukhassa ca pahānā dukkhassa ca pahānā pubbeva somanassadomanassānaṁ atthaṅgamā …pe…",
  "mn53:18.5_1": "catutthaṁ jhānaṁ upasampajja viharati.",
  "mn53:18.6_0": "Evaṁ kho, mahānāma,",
  "mn53:18.6_1": "ariyasāvako catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī.",
  "mn53:19.1_0": "Yato kho, mahānāma,",
  "mn53:19.1_1": "ariyasāvako evaṁ sīlasampanno hoti,",
  "mn53:19.1_2": "evaṁ indriyesu guttadvāro hoti,",
  "mn53:19.1_3": "evaṁ bhojane mattaññū hoti,",
  "mn53:19.1_4": "evaṁ jāgariyaṁ anuyutto hoti,",
  "mn53:19.1_5": "evaṁ sattahi saddhammehi samannāgato hoti,",
  "mn53:19.1_6": "evaṁ catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī,",
  "mn53:19.1_7": "ayaṁ vuccati, mahānāma,",
  "mn53:19.1_8": "ariyasāvako sekho pāṭipado apuccaṇḍatāya samāpanno,",
  "mn53:19.1_9": "bhabbo abhinibbhidāya,",
  "mn53:19.1_10": "bhabbo sambodhāya,",
  "mn53:19.1_11": "bhabbo anuttarassa yogakkhemassa adhigamāya.",
  "mn53:19.2_0": "Seyyathāpi, mahānāma,",
  "mn53:19.2_1": "kukkuṭiyā aṇḍāni aṭṭha vā dasa vā dvādasa vā tānāssu kukkuṭiyā sammā adhisayitāni sammā pariseditāni sammā paribhāvitāni,",
  "mn53:19.2_2": "kiñcāpi tassā kukkuṭiyā na evaṁ icchā uppajjeyya:",
  "mn53:19.3_0": "‘aho vatime kukkuṭapotakā pādanakhasikhāya vā mukhatuṇḍakena vā aṇḍakosaṁ padāletvā sotthinā abhinibbhijjeyyun’ti,",
  "mn53:19.4_0": "atha kho bhabbāva te kukkuṭapotakā pādanakhasikhāya vā mukhatuṇḍakena vā aṇḍakosaṁ padāletvā sotthinā abhinibbhijjituṁ.",
  "mn53:19.5_0": "Evameva kho, mahānāma,",
  "mn53:19.5_1": "yato ariyasāvako evaṁ sīlasampanno hoti,",
  "mn53:19.5_2": "evaṁ indriyesu guttadvāro hoti,",
  "mn53:19.5_3": "evaṁ bhojane mattaññū hoti,",
  "mn53:19.5_4": "evaṁ jāgariyaṁ anuyutto hoti,",
  "mn53:19.5_5": "evaṁ sattahi saddhammehi samannāgato hoti,",
  "mn53:19.5_6": "evaṁ catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī,",
  "mn53:19.5_7": "ayaṁ vuccati, mahānāma,",
  "mn53:19.5_8": "ariyasāvako sekho pāṭipado apuccaṇḍatāya samāpanno,",
  "mn53:19.5_9": "bhabbo abhinibbhidāya,",
  "mn53:19.5_10": "bhabbo sambodhāya,",
  "mn53:19.5_11": "bhabbo anuttarassa yogakkhemassa adhigamāya.",
  "mn53:20.1_0": "Sa kho so, mahānāma,",
  "mn53:20.1_1": "ariyasāvako imaṁyeva anuttaraṁ upekkhāsatipārisuddhiṁ āgamma anekavihitaṁ pubbenivāsaṁ anussarati,",
  "mn53:20.2_0": "seyyathidaṁ—ekampi jātiṁ dvepi jātiyo …pe…",
  "mn53:20.2_1": "iti sākāraṁ sauddesaṁ anekavihitaṁ pubbenivāsaṁ anussarati,",
  "mn53:20.3_0": "ayamassa paṭhamābhinibbhidā hoti kukkuṭacchāpakasseva aṇḍakosamhā.",
  "mn53:21.1_0": "Sa kho so, mahānāma,",
  "mn53:21.1_1": "ariyasāvako imaṁyeva anuttaraṁ upekkhāsatipārisuddhiṁ āgamma dibbena cakkhunā visuddhena atikkantamānusakena",
  "mn53:21.1_2": "satte passati cavamāne upapajjamāne hīne paṇīte suvaṇṇe dubbaṇṇe sugate duggate …pe…",
  "mn53:21.1_3": "yathākammūpage satte pajānāti,",
  "mn53:21.2_0": "ayamassa dutiyābhinibbhidā hoti kukkuṭacchāpakasseva aṇḍakosamhā.",
  "mn53:22.1_0": "Sa kho so, mahānāma,",
  "mn53:22.1_1": "ariyasāvako imaṁyeva anuttaraṁ upekkhāsatipārisuddhiṁ āgamma āsavānaṁ khayā anāsavaṁ cetovimuttiṁ paññāvimuttiṁ",
  "mn53:22.1_2": "diṭṭheva dhamme sayaṁ abhiññā sacchikatvā upasampajja viharati,",
  "mn53:22.2_0": "ayamassa tatiyābhinibbhidā hoti kukkuṭacchāpakasseva aṇḍakosamhā.",
  "mn53:23.1_0": "Yampi, mahānāma, ariyasāvako sīlasampanno hoti, idampissa hoti caraṇasmiṁ;",
  "mn53:23.2_0": "yampi, mahānāma, ariyasāvako indriyesu guttadvāro hoti, idampissa hoti caraṇasmiṁ;",
  "mn53:23.3_0": "yampi, mahānāma, ariyasāvako bhojane mattaññū hoti, idampissa hoti caraṇasmiṁ;",
  "mn53:23.4_0": "yampi, mahānāma, ariyasāvako jāgariyaṁ anuyutto hoti, idampissa hoti caraṇasmiṁ;",
  "mn53:23.5_0": "yampi, mahānāma, ariyasāvako sattahi saddhammehi samannāgato hoti, idampissa hoti caraṇasmiṁ;",
  "mn53:23.6_0": "yampi, mahānāma,",
  "mn53:23.6_1": "ariyasāvako catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī,",
  "mn53:23.6_2": "idampissa hoti caraṇasmiṁ.",
  "mn53:24.1_0": "Yañca kho, mahānāma,",
  "mn53:24.1_1": "ariyasāvako anekavihitaṁ pubbenivāsaṁ anussarati,",
  "mn53:24.1_2": "seyyathidaṁ—ekampi jātiṁ dvepi jātiyo …pe…",
  "mn53:24.1_3": "iti sākāraṁ sauddesaṁ anekavihitaṁ pubbenivāsaṁ anussarati,",
  "mn53:24.1_4": "idampissa hoti vijjāya;",
  "mn53:24.2_0": "yampi, mahānāma,",
  "mn53:24.2_1": "ariyasāvako dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate …pe…",
  "mn53:24.2_2": "yathākammūpage satte pajānāti,",
  "mn53:24.2_3": "idampissa hoti vijjāya.",
  "mn53:24.3_0": "Yampi, mahānāma,",
  "mn53:24.3_1": "ariyasāvako āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati,",
  "mn53:24.3_2": "idampissa hoti vijjāya.",
  "mn53:25.1_0": "Ayaṁ vuccati, mahānāma,",
  "mn53:25.1_1": "ariyasāvako vijjāsampanno itipi caraṇasampanno itipi vijjācaraṇasampanno itipi.",
  "mn53:25.2_0": "Brahmunāpesā, mahānāma, sanaṅkumārena gāthā bhāsitā:",
  "mn53:25.3_0": "‘Khattiyo seṭṭho janetasmiṁ,",
  "mn53:25.4_0": "ye gottapaṭisārino;",
  "mn53:25.5_0": "Vijjācaraṇasampanno,",
  "mn53:25.6_0": "so seṭṭho devamānuse’ti.",
  "mn53:25.7_0": "Sā kho panesā, mahānāma,",
  "mn53:25.7_1": "brahmunā sanaṅkumārena gāthā sugītā no duggītā,",
  "mn53:25.7_2": "subhāsitā no dubbhāsitā,",
  "mn53:25.7_3": "atthasaṁhitā no anatthasaṁhitā,",
  "mn53:25.7_4": "anumatā bhagavatā”ti.",
  "mn53:26.1_0": "Atha kho bhagavā uṭṭhahitvā āyasmantaṁ ānandaṁ āmantesi:",
  "mn53:26.2_0": "“sādhu sādhu, ānanda,",
  "mn53:26.3_0": "sādhu kho tvaṁ, ānanda, kāpilavatthavānaṁ sakyānaṁ sekhaṁ pāṭipadaṁ abhāsī”ti.",
  "mn53:26.4_0": "Idamavocāyasmā ānando.",
  "mn53:26.5_0": "Samanuñño satthā ahosi.",
  "mn53:26.6_0": "Attamanā kāpilavatthavā sakyā āyasmato ānandassa bhāsitaṁ abhinandunti.",
  "mn53:26.7_0": "Sekhasuttaṁ niṭṭhitaṁ tatiyaṁ."
}