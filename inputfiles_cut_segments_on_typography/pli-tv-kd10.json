{
  "pli-tv-kd10:0.1_0": "Theravāda Vinayapiṭaka",
  "pli-tv-kd10:0.2_0": "Mahāvagga",
  "pli-tv-kd10:0.3_0": "10. Kosambakakkhandhaka",
  "pli-tv-kd10:0.4_0": "1. Kosambakavivādakathā",
  "pli-tv-kd10:1.1.1_0": "Tena samayena buddho bhagavā kosambiyaṁ viharati ghositārāme.",
  "pli-tv-kd10:1.1.2_0": "Tena kho pana samayena aññataro bhikkhu āpattiṁ āpanno hoti.",
  "pli-tv-kd10:1.1.3_0": "So tassā āpattiyā āpattidiṭṭhi hoti;",
  "pli-tv-kd10:1.1.4_0": "aññe bhikkhū tassā āpattiyā anāpattidiṭṭhino honti.",
  "pli-tv-kd10:1.1.5_0": "So aparena samayena tassā āpattiyā anāpattidiṭṭhi hoti;",
  "pli-tv-kd10:1.1.6_0": "aññe bhikkhū tassā āpattiyā āpattidiṭṭhino honti.",
  "pli-tv-kd10:1.1.7_0": "Atha kho te bhikkhū taṁ bhikkhuṁ etadavocuṁ—",
  "pli-tv-kd10:1.1.8_0": "“āpattiṁ tvaṁ, āvuso, āpanno, passasetaṁ āpattin”ti?",
  "pli-tv-kd10:1.1.9_0": "“Natthi me, āvuso, āpatti yamahaṁ passeyyan”ti.",
  "pli-tv-kd10:1.1.10_0": "Atha kho te bhikkhū sāmaggiṁ labhitvā taṁ bhikkhuṁ āpattiyā adassane ukkhipiṁsu.",
  "pli-tv-kd10:1.2.1_0": "So ca bhikkhu bahussuto hoti āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo.",
  "pli-tv-kd10:1.2.2_0": "Atha kho so bhikkhu sandiṭṭhe sambhatte bhikkhū upasaṅkamitvā etadavoca—",
  "pli-tv-kd10:1.2.3_0": "“anāpatti esā, āvuso, nesā āpatti.",
  "pli-tv-kd10:1.2.4_0": "Anāpannomhi, namhi āpanno.",
  "pli-tv-kd10:1.2.5_0": "Anukkhittomhi, namhi ukkhitto.",
  "pli-tv-kd10:1.2.6_0": "Adhammikenamhi kammena ukkhitto kuppena aṭṭhānārahena.",
  "pli-tv-kd10:1.2.7_0": "Hotha me āyasmanto dhammato vinayato pakkhā”ti.",
  "pli-tv-kd10:1.2.8_0": "Alabhi kho so bhikkhu sandiṭṭhe sambhatte bhikkhū pakkhe.",
  "pli-tv-kd10:1.2.9_0": "Jānapadānampi sandiṭṭhānaṁ sambhattānaṁ bhikkhūnaṁ santike dūtaṁ pāhesi—",
  "pli-tv-kd10:1.2.10_0": "“anāpatti esā, āvuso, nesā āpatti.",
  "pli-tv-kd10:1.2.11_0": "Anāpannomhi, namhi āpanno.",
  "pli-tv-kd10:1.2.12_0": "Anukkhittomhi, namhi ukkhitto.",
  "pli-tv-kd10:1.2.13_0": "Adhammikenamhi kammena ukkhitto kuppena aṭṭhānārahena.",
  "pli-tv-kd10:1.2.14_0": "Hontu me āyasmanto dhammato vinayato pakkhā”ti.",
  "pli-tv-kd10:1.2.15_0": "Alabhi kho so bhikkhu jānapadepi sandiṭṭhe sambhatte bhikkhū pakkhe.",
  "pli-tv-kd10:1.3.1_0": "Atha kho te ukkhittānuvattakā bhikkhū yena ukkhepakā bhikkhū tenupasaṅkamiṁsu,",
  "pli-tv-kd10:1.3.1_1": "upasaṅkamitvā ukkhepake bhikkhū etadavocuṁ—",
  "pli-tv-kd10:1.3.2_0": "“anāpatti esā, āvuso, nesā āpatti.",
  "pli-tv-kd10:1.3.3_0": "Anāpanno eso bhikkhu, neso bhikkhu āpanno.",
  "pli-tv-kd10:1.3.4_0": "Anukkhitto eso bhikkhu, neso bhikkhu ukkhitto.",
  "pli-tv-kd10:1.3.5_0": "Adhammikena kammena ukkhitto kuppena aṭṭhānārahenā”ti.",
  "pli-tv-kd10:1.3.6_0": "Evaṁ vutte, ukkhepakā bhikkhū ukkhittānuvattake bhikkhū etadavocuṁ—",
  "pli-tv-kd10:1.3.7_0": "“āpatti esā, āvuso, nesā anāpatti.",
  "pli-tv-kd10:1.3.8_0": "Āpanno eso bhikkhu, neso bhikkhu anāpanno.",
  "pli-tv-kd10:1.3.9_0": "Ukkhitto eso bhikkhu, neso bhikkhu anukkhitto.",
  "pli-tv-kd10:1.3.10_0": "Dhammikena kammena ukkhitto akuppena ṭhānārahena.",
  "pli-tv-kd10:1.3.11_0": "Mā kho tumhe āyasmanto etaṁ ukkhittakaṁ bhikkhuṁ anuvattittha anuparivārethā”ti.",
  "pli-tv-kd10:1.3.12_0": "Evampi kho te ukkhittānuvattakā bhikkhū ukkhepakehi bhikkhūhi vuccamānā tatheva taṁ ukkhittakaṁ bhikkhuṁ anuvattiṁsu anuparivāresuṁ.",
  "pli-tv-kd10:1.4.1_0": "Atha kho aññataro bhikkhu yena bhagavā tenupasaṅkami,",
  "pli-tv-kd10:1.4.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd10:1.4.2_0": "Ekamantaṁ nisinno kho so bhikkhu bhagavantaṁ etadavoca—",
  "pli-tv-kd10:1.4.3_0": "“idha, bhante, aññataro bhikkhu āpattiṁ āpanno ahosi.",
  "pli-tv-kd10:1.4.4_0": "So tassā āpattiyā āpattidiṭṭhi ahosi, aññe bhikkhū tassā āpattiyā anāpattidiṭṭhino ahesuṁ.",
  "pli-tv-kd10:1.4.5_0": "So aparena samayena tassā āpattiyā anāpattidiṭṭhi ahosi,",
  "pli-tv-kd10:1.4.5_1": "aññe bhikkhū tassā āpattiyā āpattidiṭṭhino ahesuṁ.",
  "pli-tv-kd10:1.4.6_0": "Atha kho te, bhante, bhikkhū taṁ bhikkhuṁ etadavocuṁ—",
  "pli-tv-kd10:1.4.7_0": "‘āpattiṁ tvaṁ, āvuso, āpanno, passasetaṁ āpattin’ti?",
  "pli-tv-kd10:1.4.8_0": "‘Natthi me, āvuso, āpatti yamahaṁ passeyyan’ti.",
  "pli-tv-kd10:1.4.9_0": "Atha kho te, bhante, bhikkhū sāmaggiṁ labhitvā taṁ bhikkhuṁ āpattiyā adassane ukkhipiṁsu.",
  "pli-tv-kd10:1.4.10_0": "So ca, bhante,",
  "pli-tv-kd10:1.4.10_1": "bhikkhu bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo.",
  "pli-tv-kd10:1.4.11_0": "Atha kho so, bhante, bhikkhu sandiṭṭhe sambhatte bhikkhū upasaṅkamitvā etadavoca—",
  "pli-tv-kd10:1.4.12_0": "‘anāpatti esā, āvuso;",
  "pli-tv-kd10:1.4.13_0": "nesā āpatti.",
  "pli-tv-kd10:1.4.14_0": "Anāpannomhi, namhi āpanno.",
  "pli-tv-kd10:1.4.15_0": "Anukkhittomhi, namhi ukkhitto.",
  "pli-tv-kd10:1.4.16_0": "Adhammikenamhi kammena ukkhitto kuppena aṭṭhānārahena.",
  "pli-tv-kd10:1.4.17_0": "Hotha me āyasmanto dhammato vinayato pakkhā’ti.",
  "pli-tv-kd10:1.4.18_0": "Alabhi kho so, bhante, bhikkhu sandiṭṭhe sambhatte bhikkhū pakkhe.",
  "pli-tv-kd10:1.4.19_0": "Jānapadānampi sandiṭṭhānaṁ sambhattānaṁ bhikkhūnaṁ santike dūtaṁ pāhesi—",
  "pli-tv-kd10:1.4.20_0": "‘anāpatti esā, āvuso;",
  "pli-tv-kd10:1.4.21_0": "nesā āpatti.",
  "pli-tv-kd10:1.4.22_0": "Anāpannomhi, namhi āpanno.",
  "pli-tv-kd10:1.4.23_0": "Anukkhittomhi, namhi ukkhitto.",
  "pli-tv-kd10:1.4.24_0": "Adhammikenamhi kammena ukkhitto kuppena aṭṭhānārahena.",
  "pli-tv-kd10:1.4.25_0": "Hontu me āyasmanto dhammato vinayato pakkhā’ti.",
  "pli-tv-kd10:1.4.26_0": "Alabhi kho so, bhante, bhikkhu jānapadepi sandiṭṭhe sambhatte bhikkhū pakkhe.",
  "pli-tv-kd10:1.4.27_0": "Atha kho te, bhante,",
  "pli-tv-kd10:1.4.27_1": "ukkhittānuvattakā bhikkhū yena ukkhepakā bhikkhū tenupasaṅkamiṁsu,",
  "pli-tv-kd10:1.4.27_2": "upasaṅkamitvā ukkhepake bhikkhū etadavocuṁ—",
  "pli-tv-kd10:1.4.28_0": "‘anāpatti esā, āvuso;",
  "pli-tv-kd10:1.4.29_0": "nesā āpatti.",
  "pli-tv-kd10:1.4.30_0": "Anāpanno eso bhikkhu, neso bhikkhu āpanno.",
  "pli-tv-kd10:1.4.31_0": "Anukkhitto eso bhikkhu, neso bhikkhu ukkhitto.",
  "pli-tv-kd10:1.4.32_0": "Adhammikena kammena ukkhitto kuppena aṭṭhānārahenā’ti.",
  "pli-tv-kd10:1.4.33_0": "Evaṁ vutte, te, bhante, ukkhepakā bhikkhū ukkhittānuvattake bhikkhū etadavocuṁ—",
  "pli-tv-kd10:1.4.34_0": "‘āpatti esā, āvuso;",
  "pli-tv-kd10:1.4.35_0": "nesā anāpatti.",
  "pli-tv-kd10:1.4.36_0": "Āpanno eso bhikkhu, neso bhikkhu anāpanno.",
  "pli-tv-kd10:1.4.37_0": "Ukkhitto eso bhikkhu, neso bhikkhu anukkhitto.",
  "pli-tv-kd10:1.4.38_0": "Dhammikena kammena ukkhitto akuppena ṭhānārahena.",
  "pli-tv-kd10:1.4.39_0": "Mā kho tumhe āyasmanto etaṁ ukkhittakaṁ bhikkhuṁ anuvattittha anuparivārethā’ti.",
  "pli-tv-kd10:1.4.40_0": "Evampi kho te, bhante,",
  "pli-tv-kd10:1.4.40_1": "ukkhittānuvattakā bhikkhū ukkhepakehi bhikkhūhi vuccamānā tatheva taṁ ukkhittakaṁ bhikkhuṁ anuvattanti anuparivārentī”ti.",
  "pli-tv-kd10:1.5.1_0": "Atha kho bhagavā—“bhinno bhikkhusaṅgho, bhinno bhikkhusaṅgho”ti—",
  "pli-tv-kd10:1.5.2_0": "uṭṭhāyāsanā yena ukkhepakā bhikkhū tenupasaṅkami,",
  "pli-tv-kd10:1.5.2_1": "upasaṅkamitvā paññatte āsane nisīdi,",
  "pli-tv-kd10:1.5.2_2": "nisajja kho bhagavā ukkhepake bhikkhū etadavoca—",
  "pli-tv-kd10:1.5.3_0": "“mā kho tumhe,",
  "pli-tv-kd10:1.5.3_1": "bhikkhave—‘paṭibhāti no,",
  "pli-tv-kd10:1.5.3_2": "paṭibhāti no’ti—yasmiṁ vā tasmiṁ vā bhikkhuṁ ukkhipitabbaṁ maññittha.",
  "pli-tv-kd10:1.6.1_0": "Idha pana, bhikkhave, bhikkhu āpattiṁ āpanno hoti.",
  "pli-tv-kd10:1.6.2_0": "So tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti.",
  "pli-tv-kd10:1.6.3_0": "Te ce,",
  "pli-tv-kd10:1.6.3_1": "bhikkhave,",
  "pli-tv-kd10:1.6.3_2": "bhikkhū taṁ bhikkhuṁ evaṁ jānanti—‘ayaṁ kho āyasmā bahussuto āgatāgamo dhammadharo vinayadharo mātikādharo",
  "pli-tv-kd10:1.6.3_3": "paṇḍito byatto medhāvī lajjī kukkuccako sikkhākāmo.",
  "pli-tv-kd10:1.6.4_0": "Sace mayaṁ imaṁ bhikkhuṁ āpattiyā adassane ukkhipissāma,",
  "pli-tv-kd10:1.6.4_1": "na mayaṁ iminā bhikkhunā saddhiṁ uposathaṁ karissāma,",
  "pli-tv-kd10:1.6.4_2": "vinā iminā bhikkhunā uposathaṁ karissāma,",
  "pli-tv-kd10:1.6.4_3": "bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇan’ti,",
  "pli-tv-kd10:1.6.4_4": "bhedagarukehi,",
  "pli-tv-kd10:1.6.4_5": "bhikkhave,",
  "pli-tv-kd10:1.6.4_6": "bhikkhūhi na so bhikkhu āpattiyā adassane ukkhipitabbo.",
  "pli-tv-kd10:1.7.1_0": "Idha pana, bhikkhave, bhikkhu āpattiṁ āpanno hoti.",
  "pli-tv-kd10:1.7.2_0": "So tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti.",
  "pli-tv-kd10:1.7.3_0": "Te ce,",
  "pli-tv-kd10:1.7.3_1": "bhikkhave,",
  "pli-tv-kd10:1.7.3_2": "bhikkhū taṁ bhikkhuṁ evaṁ jānanti—‘ayaṁ kho āyasmā bahussuto āgatāgamo dhammadharo vinayadharo mātikādharo",
  "pli-tv-kd10:1.7.3_3": "paṇḍito byatto medhāvī lajjī kukkuccako sikkhākāmo.",
  "pli-tv-kd10:1.7.4_0": "Sace mayaṁ imaṁ bhikkhuṁ āpattiyā adassane ukkhipissāma,",
  "pli-tv-kd10:1.7.4_1": "na mayaṁ iminā bhikkhunā saddhiṁ pavāressāma,",
  "pli-tv-kd10:1.7.4_2": "vinā iminā bhikkhunā pavāressāma.",
  "pli-tv-kd10:1.7.5_0": "Na mayaṁ iminā bhikkhunā saddhiṁ saṅghakammaṁ karissāma,",
  "pli-tv-kd10:1.7.5_1": "vinā iminā bhikkhunā saṅghakammaṁ karissāma.",
  "pli-tv-kd10:1.7.6_0": "Na mayaṁ iminā bhikkhunā saddhiṁ āsane nisīdissāma, vinā iminā bhikkhunā āsane nisīdissāma.",
  "pli-tv-kd10:1.7.7_0": "Na mayaṁ iminā bhikkhunā saddhiṁ yāgupāne nisīdissāma, vinā iminā bhikkhunā yāgupāne nisīdissāma.",
  "pli-tv-kd10:1.7.8_0": "Na mayaṁ iminā bhikkhunā saddhiṁ bhattagge nisīdissāma, vinā iminā bhikkhunā bhattagge nisīdissāma.",
  "pli-tv-kd10:1.7.9_0": "Na mayaṁ iminā bhikkhunā saddhiṁ ekacchanne vasissāma, vinā iminā bhikkhunā ekacchanne vasissāma.",
  "pli-tv-kd10:1.7.10_0": "Na mayaṁ iminā bhikkhunā saddhiṁ yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissāma,",
  "pli-tv-kd10:1.7.10_1": "vinā iminā bhikkhunā yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissāma.",
  "pli-tv-kd10:1.7.11_0": "Bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇan’ti,",
  "pli-tv-kd10:1.7.11_1": "bhedagarukehi,",
  "pli-tv-kd10:1.7.11_2": "bhikkhave,",
  "pli-tv-kd10:1.7.11_3": "bhikkhūhi na so bhikkhu āpattiyā adassane ukkhipitabbo”ti.",
  "pli-tv-kd10:1.8.1_0": "Atha kho bhagavā ukkhepakānaṁ bhikkhūnaṁ etamatthaṁ bhāsitvā uṭṭhāyāsanā yena ukkhittānuvattakā bhikkhū tenupasaṅkami,",
  "pli-tv-kd10:1.8.1_1": "upasaṅkamitvā paññatte āsane nisīdi,",
  "pli-tv-kd10:1.8.1_2": "nisajja kho bhagavā ukkhittānuvattake bhikkhū etadavoca—",
  "pli-tv-kd10:1.8.2_0": "“mā kho tumhe,",
  "pli-tv-kd10:1.8.2_1": "bhikkhave,",
  "pli-tv-kd10:1.8.2_2": "āpattiṁ āpajjitvā ‘nāmha āpannā,",
  "pli-tv-kd10:1.8.2_3": "nāmha āpannā’ti āpattiṁ na paṭikātabbaṁ maññittha.",
  "pli-tv-kd10:1.8.3_0": "Idha pana, bhikkhave, bhikkhu āpattiṁ āpanno hoti.",
  "pli-tv-kd10:1.8.4_0": "So tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti.",
  "pli-tv-kd10:1.8.5_0": "So ce,",
  "pli-tv-kd10:1.8.5_1": "bhikkhave,",
  "pli-tv-kd10:1.8.5_2": "bhikkhu te bhikkhū evaṁ jānāti—‘ime kho āyasmanto bahussutā āgatāgamā dhammadharā vinayadharā mātikādharā",
  "pli-tv-kd10:1.8.5_3": "paṇḍitā byattā medhāvino lajjino kukkuccakā sikkhākāmā,",
  "pli-tv-kd10:1.8.5_4": "nālaṁ mamaṁ vā kāraṇā aññesaṁ vā kāraṇā chandā dosā mohā bhayā agatiṁ gantuṁ.",
  "pli-tv-kd10:1.8.6_0": "Sace maṁ ime bhikkhū āpattiyā adassane ukkhipissanti,",
  "pli-tv-kd10:1.8.6_1": "na mayā saddhiṁ uposathaṁ karissanti,",
  "pli-tv-kd10:1.8.6_2": "vinā mayā uposathaṁ karissanti,",
  "pli-tv-kd10:1.8.6_3": "bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇan’ti,",
  "pli-tv-kd10:1.8.6_4": "bhedagarukena,",
  "pli-tv-kd10:1.8.6_5": "bhikkhave,",
  "pli-tv-kd10:1.8.6_6": "bhikkhunā paresampi saddhāya āpatti desetabbā.",
  "pli-tv-kd10:1.8.7_0": "Idha pana, bhikkhave, bhikkhu āpattiṁ āpanno hoti.",
  "pli-tv-kd10:1.8.8_0": "So tassā āpattiyā anāpattidiṭṭhi hoti, aññe bhikkhū tassā āpattiyā āpattidiṭṭhino honti.",
  "pli-tv-kd10:1.8.9_0": "So ce,",
  "pli-tv-kd10:1.8.9_1": "bhikkhave,",
  "pli-tv-kd10:1.8.9_2": "bhikkhu te bhikkhū evaṁ jānāti—‘ime kho āyasmanto bahussutā āgatāgamā dhammadharā vinayadharā mātikādharā",
  "pli-tv-kd10:1.8.9_3": "paṇḍitā byattā medhāvino lajjino kukkuccakā sikkhākāmā,",
  "pli-tv-kd10:1.8.9_4": "nālaṁ mamaṁ vā kāraṇā aññesaṁ vā kāraṇā chandā dosā mohā bhayā agatiṁ gantuṁ.",
  "pli-tv-kd10:1.8.10_0": "Sace maṁ ime bhikkhū āpattiyā adassane ukkhipissanti,",
  "pli-tv-kd10:1.8.10_1": "na mayā saddhiṁ pavāressanti,",
  "pli-tv-kd10:1.8.10_2": "vinā mayā pavāressanti.",
  "pli-tv-kd10:1.8.11_0": "Na mayā saddhiṁ saṅghakammaṁ karissanti, vinā mayā saṅghakammaṁ karissanti.",
  "pli-tv-kd10:1.8.12_0": "Na mayā saddhiṁ āsane nisīdissanti, vinā mayā āsane nisīdissanti.",
  "pli-tv-kd10:1.8.13_0": "Na mayā saddhiṁ yāgupāne nisīdissanti, vinā mayā yāgupāne nisīdissanti.",
  "pli-tv-kd10:1.8.14_0": "Na mayā saddhiṁ bhattagge nisīdissanti vinā mayā bhattagge nisīdissanti.",
  "pli-tv-kd10:1.8.15_0": "Na mayā saddhiṁ ekacchanne vasissanti, vinā mayā ekacchanne vasissanti.",
  "pli-tv-kd10:1.8.16_0": "Na mayā saddhiṁ yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissanti,",
  "pli-tv-kd10:1.8.16_1": "vinā mayā yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ karissanti,",
  "pli-tv-kd10:1.8.16_2": "bhavissati saṅghassa tatonidānaṁ bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇan’ti,",
  "pli-tv-kd10:1.8.16_3": "bhedagarukena,",
  "pli-tv-kd10:1.8.16_4": "bhikkhave,",
  "pli-tv-kd10:1.8.16_5": "bhikkhunā paresampi saddhāya āpatti desetabbā”ti.",
  "pli-tv-kd10:1.8.17_0": "Atha kho bhagavā ukkhittānuvattakānaṁ bhikkhūnaṁ etamatthaṁ bhāsitvā uṭṭhāyāsanā pakkāmi.",
  "pli-tv-kd10:1.9.1_0": "Tena kho pana samayena ukkhittānuvattakā bhikkhū tattheva antosīmāya uposathaṁ karonti,",
  "pli-tv-kd10:1.9.1_1": "saṅghakammaṁ karonti.",
  "pli-tv-kd10:1.9.2_0": "Ukkhepakā pana bhikkhū nissīmaṁ gantvā uposathaṁ karonti, saṅghakammaṁ karonti.",
  "pli-tv-kd10:1.9.3_0": "Atha kho aññataro ukkhepako bhikkhu yena bhagavā tenupasaṅkami,",
  "pli-tv-kd10:1.9.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd10:1.9.4_0": "Ekamantaṁ nisinno kho so bhikkhu bhagavantaṁ etadavoca—",
  "pli-tv-kd10:1.9.5_0": "“Te, bhante, ukkhittānuvattakā bhikkhū tattheva antosīmāya uposathaṁ karonti, saṅghakammaṁ karonti.",
  "pli-tv-kd10:1.9.6_0": "Mayaṁ pana ukkhepakā bhikkhū nissīmaṁ gantvā uposathaṁ karoma, saṅghakammaṁ karomā”ti.",
  "pli-tv-kd10:1.9.7_0": "“Te ce, bhikkhu,",
  "pli-tv-kd10:1.9.7_1": "ukkhittānuvattakā bhikkhū tattheva antosīmāya uposathaṁ karissanti,",
  "pli-tv-kd10:1.9.7_2": "saṅghakammaṁ karissanti,",
  "pli-tv-kd10:1.9.7_3": "yathā mayā ñatti ca anussāvanā ca paññattā,",
  "pli-tv-kd10:1.9.7_4": "tesaṁ tāni kammāni dhammikāni kammāni bhavissanti akuppāni ṭhānārahāni.",
  "pli-tv-kd10:1.9.8_0": "Tumhe ce, bhikkhu,",
  "pli-tv-kd10:1.9.8_1": "ukkhepakā bhikkhū tattheva antosīmāya uposathaṁ karissatha,",
  "pli-tv-kd10:1.9.8_2": "saṅghakammaṁ karissatha,",
  "pli-tv-kd10:1.9.8_3": "yathā mayā ñatti ca anussāvanā ca paññattā,",
  "pli-tv-kd10:1.9.8_4": "tumhākampi tāni kammāni dhammikāni kammāni bhavissanti akuppāni ṭhānārahāni.",
  "pli-tv-kd10:1.9.9_0": "Taṁ kissa hetu?",
  "pli-tv-kd10:1.10.1_0": "Nānāsaṁvāsakā ete bhikkhū tumhehi, tumhe ca tehi nānāsaṁvāsakā.",
  "pli-tv-kd10:1.10.2_0": "Dvemā, bhikkhu, nānāsaṁvāsakabhūmiyo—",
  "pli-tv-kd10:1.10.3_0": "attanā vā attānaṁ nānāsaṁvāsakaṁ karoti,",
  "pli-tv-kd10:1.10.3_1": "samaggo vā naṁ saṅgho ukkhipati adassane vā appaṭikamme vā appaṭinissagge vā.",
  "pli-tv-kd10:1.10.4_0": "Imā kho, bhikkhu, dve nānāsaṁvāsakabhūmiyo.",
  "pli-tv-kd10:1.10.5_0": "Dvemā, bhikkhu, samānasaṁvāsakabhūmiyo—",
  "pli-tv-kd10:1.10.6_0": "attanā vā attānaṁ samānasaṁvāsaṁ karoti,",
  "pli-tv-kd10:1.10.6_1": "samaggo vā naṁ saṅgho ukkhittaṁ osāreti adassane vā appaṭikamme vā appaṭinissagge vā.",
  "pli-tv-kd10:1.10.7_0": "Imā kho, bhikkhu, dve samānasaṁvāsakabhūmiyo”ti.",
  "pli-tv-kd10:2.1.1_0": "Tena kho pana samayena bhikkhū bhattagge antaraghare bhaṇḍanajātā kalahajātā vivādāpannā aññamaññaṁ ananulomikaṁ kāyakammaṁ vacīkammaṁ upadaṁsenti,",
  "pli-tv-kd10:2.1.1_1": "hatthaparāmāsaṁ karonti.",
  "pli-tv-kd10:2.1.2_0": "Manussā ujjhāyanti khiyyanti vipācenti—",
  "pli-tv-kd10:2.1.3_0": "“kathañhi nāma samaṇā sakyaputtiyā bhattagge antaraghare bhaṇḍanajātā kalahajātā vivādāpannā aññamaññaṁ",
  "pli-tv-kd10:2.1.3_1": "ananulomikaṁ kāyakammaṁ vacīkammaṁ upadaṁsessanti,",
  "pli-tv-kd10:2.1.3_2": "hatthaparāmāsaṁ karissantī”ti.",
  "pli-tv-kd10:2.1.4_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-kd10:2.1.5_0": "Ye te bhikkhū appicchā te ujjhāyanti khiyyanti vipācenti—",
  "pli-tv-kd10:2.1.6_0": "“kathañhi nāma bhikkhū bhattagge antaraghare bhaṇḍanajātā kalahajātā vivādāpannā aññamaññaṁ ananulomikaṁ kāyakammaṁ vacīkammaṁ upadaṁsessanti,",
  "pli-tv-kd10:2.1.6_1": "hatthaparāmāsaṁ karissantī”ti.",
  "pli-tv-kd10:2.1.7_0": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd10:2.1.8_0": "“saccaṁ kira, bhikkhave, bhikkhū bhattagge antaraghare bhaṇḍanajātā …pe… hatthaparāmāsaṁ karontī”ti?",
  "pli-tv-kd10:2.1.9_0": "“Saccaṁ, bhagavā”ti.",
  "pli-tv-kd10:2.1.10_0": "Vigarahi buddho bhagavā …pe…",
  "pli-tv-kd10:2.1.11_0": "vigarahitvā dhammiṁ kathaṁ katvā bhikkhū āmantesi—",
  "pli-tv-kd10:2.1.12_0": "“bhinne,",
  "pli-tv-kd10:2.1.12_1": "bhikkhave,",
  "pli-tv-kd10:2.1.12_2": "saṅghe adhammiyāyamāne asammodikāya vattamānāya ‘ettāvatā na aññamaññaṁ ananulomikaṁ kāyakammaṁ vacīkammaṁ upadaṁsessāma,",
  "pli-tv-kd10:2.1.12_3": "hatthaparāmāsaṁ karissāmā’ti—",
  "pli-tv-kd10:2.1.13_0": "āsane nisīditabbaṁ.",
  "pli-tv-kd10:2.1.14_0": "Bhinne, bhikkhave, saṅghe dhammiyāyamāne sammodikāya vattamānāya āsanantarikāya nisīditabban”ti.",
  "pli-tv-kd10:2.2.1_0": "Tena kho pana samayena bhikkhū saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti.",
  "pli-tv-kd10:2.2.2_0": "Te na sakkonti taṁ adhikaraṇaṁ vūpasametuṁ.",
  "pli-tv-kd10:2.2.3_0": "Atha kho aññataro bhikkhu yena bhagavā tenupasaṅkami,",
  "pli-tv-kd10:2.2.3_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "pli-tv-kd10:2.2.3_2": "Ekamantaṁ ṭhito kho so bhikkhu bhagavantaṁ etadavoca—",
  "pli-tv-kd10:2.2.4_0": "“idha, bhante,",
  "pli-tv-kd10:2.2.4_1": "bhikkhū saṅghamajjhe bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti.",
  "pli-tv-kd10:2.2.5_0": "Te na sakkonti taṁ adhikaraṇaṁ vūpasametuṁ.",
  "pli-tv-kd10:2.2.6_0": "Sādhu, bhante, bhagavā yena te bhikkhū tenupasaṅkamatu anukampaṁ upādāyā”ti.",
  "pli-tv-kd10:2.2.7_0": "Adhivāsesi bhagavā tuṇhībhāvena.",
  "pli-tv-kd10:2.2.8_0": "Atha kho bhagavā yena te bhikkhū tenupasaṅkami,",
  "pli-tv-kd10:2.2.8_1": "upasaṅkamitvā paññatte āsane nisīdi,",
  "pli-tv-kd10:2.2.8_2": "nisajja kho bhagavā te bhikkhū etadavoca—",
  "pli-tv-kd10:2.2.9_0": "“alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”ti.",
  "pli-tv-kd10:2.2.10_0": "Evaṁ vutte, aññataro adhammavādī bhikkhu bhagavantaṁ etadavoca—",
  "pli-tv-kd10:2.2.11_0": "“āgametu, bhante, bhagavā dhammassāmī;",
  "pli-tv-kd10:2.2.12_0": "appossukko, bhante, bhagavā diṭṭhadhammasukhavihāramanuyutto viharatu.",
  "pli-tv-kd10:2.2.13_0": "Mayametena bhaṇḍanena kalahena viggahena vivādena paññāyissāmā”ti.",
  "pli-tv-kd10:2.2.14_0": "Dutiyampi kho bhagavā te bhikkhū etadavoca—",
  "pli-tv-kd10:2.2.15_0": "“alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”ti.",
  "pli-tv-kd10:2.2.16_0": "Dutiyampi kho so adhammavādī bhikkhu bhagavantaṁ etadavoca—",
  "pli-tv-kd10:2.2.17_0": "“āgametu, bhante, bhagavā dhammassāmī;",
  "pli-tv-kd10:2.2.18_0": "appossukko, bhante, bhagavā diṭṭhadhammasukhavihāramanuyutto viharatu.",
  "pli-tv-kd10:2.2.19_0": "Mayametena bhaṇḍanena kalahena viggahena vivādena paññāyissāmā”ti.",
  "pli-tv-kd10:2.3.0_0": "2. Dīghāvuvatthu",
  "pli-tv-kd10:2.3.1_0": "Atha kho bhagavā bhikkhū āmantesi—",
  "pli-tv-kd10:2.3.2_0": "“bhūtapubbaṁ,",
  "pli-tv-kd10:2.3.2_1": "bhikkhave,",
  "pli-tv-kd10:2.3.2_2": "bārāṇasiyaṁ brahmadatto nāma kāsirājā ahosi aḍḍho mahaddhano mahābhogo mahabbalo mahāvāhano mahāvijito paripuṇṇakosakoṭṭhāgāro.",
  "pli-tv-kd10:2.3.3_0": "Dīghīti nāma kosalarājā ahosi daliddo appadhano appabhogo appabalo appavāhano appavijito aparipuṇṇakosakoṭṭhāgāro.",
  "pli-tv-kd10:2.3.4_0": "Atha kho,",
  "pli-tv-kd10:2.3.4_1": "bhikkhave,",
  "pli-tv-kd10:2.3.4_2": "brahmadatto kāsirājā caturaṅginiṁ senaṁ sannayhitvā dīghītiṁ kosalarājānaṁ abbhuyyāsi.",
  "pli-tv-kd10:2.3.5_0": "Assosi kho,",
  "pli-tv-kd10:2.3.5_1": "bhikkhave,",
  "pli-tv-kd10:2.3.5_2": "dīghīti kosalarājā—‘brahmadatto kira kāsirājā caturaṅginiṁ senaṁ sannayhitvā mamaṁ abbhuyyāto’ti.",
  "pli-tv-kd10:2.3.6_0": "Atha kho,",
  "pli-tv-kd10:2.3.6_1": "bhikkhave,",
  "pli-tv-kd10:2.3.6_2": "dīghītissa kosalarañño etadahosi—‘brahmadatto kho kāsirājā aḍḍho mahaddhano mahābhogo mahabbalo mahāvāhano mahāvijito paripuṇṇakosakoṭṭhāgāro,",
  "pli-tv-kd10:2.3.6_3": "ahaṁ panamhi daliddo appadhano appabhogo appabalo appavāhano appavijito aparipuṇṇakosakoṭṭhāgāro,",
  "pli-tv-kd10:2.3.6_4": "nāhaṁ paṭibalo brahmadattena kāsiraññā ekasaṅghātampi sahituṁ.",
  "pli-tv-kd10:2.3.7_0": "Yannūnāhaṁ paṭikacceva nagaramhā nippateyyan’ti.",
  "pli-tv-kd10:2.3.8_0": "Atha kho, bhikkhave, dīghīti kosalarājā mahesiṁ ādāya paṭikacceva nagaramhā nippati.",
  "pli-tv-kd10:2.3.9_0": "Atha kho,",
  "pli-tv-kd10:2.3.9_1": "bhikkhave,",
  "pli-tv-kd10:2.3.9_2": "brahmadatto kāsirājā dīghītissa kosalarañño balañca vāhanañca janapadañca kosañca koṭṭhāgārañca abhivijiya ajjhāvasati.",
  "pli-tv-kd10:2.3.10_0": "Atha kho, bhikkhave, dīghīti kosalarājā sapajāpatiko yena bārāṇasī tena pakkāmi.",
  "pli-tv-kd10:2.3.11_0": "Anupubbena yena bārāṇasī tadavasari.",
  "pli-tv-kd10:2.3.11_1": "Tatra sudaṁ,",
  "pli-tv-kd10:2.3.11_2": "bhikkhave,",
  "pli-tv-kd10:2.3.11_3": "dīghīti kosalarājā sapajāpatiko bārāṇasiyaṁ aññatarasmiṁ paccantime okāse kumbhakāranivesane aññātakavesena paribbājakacchannena paṭivasati.",
  "pli-tv-kd10:2.4.1_0": "Atha kho, bhikkhave, dīghītissa kosalarañño mahesī nacirasseva gabbhinī ahosi.",
  "pli-tv-kd10:2.4.2_0": "Tassā evarūpo dohaḷo uppanno hoti—icchati sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ,",
  "pli-tv-kd10:2.4.2_1": "khaggānañca dhovanaṁ pātuṁ.",
  "pli-tv-kd10:2.4.3_0": "Atha kho,",
  "pli-tv-kd10:2.4.3_1": "bhikkhave,",
  "pli-tv-kd10:2.4.3_2": "dīghītissa kosalarañño mahesī dīghītiṁ kosalarājānaṁ etadavoca—‘gabbhinīmhi, deva.",
  "pli-tv-kd10:2.4.3_3": "Tassā me evarūpo dohaḷo uppanno—icchāmi sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ,",
  "pli-tv-kd10:2.4.3_4": "khaggānañca dhovanaṁ pātun’ti.",
  "pli-tv-kd10:2.4.4_0": "‘Kuto, devi,",
  "pli-tv-kd10:2.4.4_1": "amhākaṁ duggatānaṁ caturaṅginī senā sannaddhā vammikā subhūme ṭhitā,",
  "pli-tv-kd10:2.4.4_2": "khaggānañca dhovanaṁ pātun’ti",
  "pli-tv-kd10:2.4.5_0": "‘sacāhaṁ, deva, na labhissāmi, marissāmī’ti.",
  "pli-tv-kd10:2.5.1_0": "Tena kho pana samayena,",
  "pli-tv-kd10:2.5.1_1": "brahmadattassa kāsirañño purohito brāhmaṇo dīghītissa kosalarañño sahāyo hoti.",
  "pli-tv-kd10:2.5.2_0": "Atha kho,",
  "pli-tv-kd10:2.5.2_1": "bhikkhave,",
  "pli-tv-kd10:2.5.2_2": "dīghīti kosalarājā yena brahmadattassa kāsirañño purohito brāhmaṇo tenupasaṅkami,",
  "pli-tv-kd10:2.5.2_3": "upasaṅkamitvā brahmadattassa kāsirañño purohitaṁ brāhmaṇaṁ etadavoca—‘sakhī te, samma, gabbhinī.",
  "pli-tv-kd10:2.5.3_0": "Tassā evarūpo dohaḷo uppanno—icchati sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ,",
  "pli-tv-kd10:2.5.3_1": "khaggānañca dhovanaṁ pātun’ti.",
  "pli-tv-kd10:2.5.4_0": "‘Tena hi, deva, mayampi deviṁ passāmā’ti.",
  "pli-tv-kd10:2.5.5_0": "Atha kho,",
  "pli-tv-kd10:2.5.5_1": "bhikkhave,",
  "pli-tv-kd10:2.5.5_2": "dīghītissa kosalarañño mahesī yena brahmadattassa kāsirañño purohito brāhmaṇo tenupasaṅkami.",
  "pli-tv-kd10:2.5.6_0": "Addasā kho,",
  "pli-tv-kd10:2.5.6_1": "bhikkhave,",
  "pli-tv-kd10:2.5.6_2": "brahmadattassa kāsirañño purohito brāhmaṇo dīghītissa kosalarañño mahesiṁ dūratova āgacchantiṁ,",
  "pli-tv-kd10:2.5.6_3": "disvāna uṭṭhāyāsanā ekaṁsaṁ uttarāsaṅgaṁ karitvā yena dīghītissa kosalarañño mahesī tenañjaliṁ paṇāmetvā tikkhattuṁ udānaṁ udānesi—",
  "pli-tv-kd10:2.5.7_0": "‘kosalarājā vata bho kucchigato, kosalarājā vata bho kucchigatoti.",
  "pli-tv-kd10:2.5.8_0": "Attamanā, devi, hohi.",
  "pli-tv-kd10:2.5.9_0": "Lacchasi sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ,",
  "pli-tv-kd10:2.5.9_1": "khaggānañca dhovanaṁ pātun’ti.",
  "pli-tv-kd10:2.6.1_0": "Atha kho,",
  "pli-tv-kd10:2.6.1_1": "bhikkhave,",
  "pli-tv-kd10:2.6.1_2": "brahmadattassa kāsirañño purohito brāhmaṇo yena brahmadatto kāsirājā tenupasaṅkami,",
  "pli-tv-kd10:2.6.1_3": "upasaṅkamitvā brahmadattaṁ kāsirājānaṁ etadavoca—",
  "pli-tv-kd10:2.6.2_0": "‘tathā, deva,",
  "pli-tv-kd10:2.6.2_1": "nimittāni dissanti,",
  "pli-tv-kd10:2.6.2_2": "sve sūriyuggamanakāle caturaṅginī senā sannaddhā vammikā subhūme tiṭṭhatu,",
  "pli-tv-kd10:2.6.2_3": "khaggā ca dhoviyantū’ti.",
  "pli-tv-kd10:2.6.3_0": "Atha kho,",
  "pli-tv-kd10:2.6.3_1": "bhikkhave,",
  "pli-tv-kd10:2.6.3_2": "brahmadatto kāsirājā manusse āṇāpesi—‘yathā, bhaṇe,",
  "pli-tv-kd10:2.6.3_3": "purohito brāhmaṇo āha tathā karothā’ti.",
  "pli-tv-kd10:2.6.4_0": "Alabhi kho,",
  "pli-tv-kd10:2.6.4_1": "bhikkhave,",
  "pli-tv-kd10:2.6.4_2": "dīghītissa kosalarañño mahesī sūriyassa uggamanakāle caturaṅginiṁ senaṁ sannaddhaṁ vammikaṁ subhūme ṭhitaṁ passituṁ,",
  "pli-tv-kd10:2.6.4_3": "khaggānañca dhovanaṁ pātuṁ.",
  "pli-tv-kd10:2.6.5_0": "Atha kho, bhikkhave, dīghītissa kosalarañño mahesī tassa gabbhassa paripākamanvāya puttaṁ vijāyi.",
  "pli-tv-kd10:2.6.6_0": "Tassa dīghāvūti nāmaṁ akaṁsu.",
  "pli-tv-kd10:2.6.7_0": "Atha kho, bhikkhave, dīghāvu kumāro nacirasseva viññutaṁ pāpuṇi.",
  "pli-tv-kd10:2.7.1_0": "Atha kho,",
  "pli-tv-kd10:2.7.1_1": "bhikkhave,",
  "pli-tv-kd10:2.7.1_2": "dīghītissa kosalarañño etadahosi—‘ayaṁ kho brahmadatto kāsirājā bahuno amhākaṁ anatthassa kārako,",
  "pli-tv-kd10:2.7.1_3": "iminā amhākaṁ balañca vāhanañca janapado ca koso ca koṭṭhāgārañca acchinnaṁ,",
  "pli-tv-kd10:2.7.1_4": "sacāyaṁ amhe jānissati,",
  "pli-tv-kd10:2.7.1_5": "sabbeva tayo ghātāpessati,",
  "pli-tv-kd10:2.7.1_6": "yannūnāhaṁ dīghāvuṁ kumāraṁ bahinagare vāseyyan’ti.",
  "pli-tv-kd10:2.7.2_0": "Atha kho, bhikkhavo, dīghīti kosalarājā dīghāvuṁ kumāraṁ bahinagare vāsesi.",
  "pli-tv-kd10:2.7.3_0": "Atha kho, bhikkhave, dīghāvu kumāro bahinagare paṭivasanto nacirasseva sabbasippāni sikkhi.",
  "pli-tv-kd10:2.8.1_0": "Tena kho pana samayena dīghītissa kosalarañño kappako brahmadatte kāsiraññe paṭivasati.",
  "pli-tv-kd10:2.8.2_0": "Addasā kho,",
  "pli-tv-kd10:2.8.2_1": "bhikkhave,",
  "pli-tv-kd10:2.8.2_2": "dīghītissa kosalarañño kappako dīghītiṁ kosalarājānaṁ sapajāpatikaṁ bārāṇasiyaṁ aññatarasmiṁ paccantime",
  "pli-tv-kd10:2.8.2_3": "okāse kumbhakāranivesane aññātakavesena paribbājakacchannena paṭivasantaṁ,",
  "pli-tv-kd10:2.8.2_4": "disvāna yena brahmadatto kāsirājā tenupasaṅkami,",
  "pli-tv-kd10:2.8.2_5": "upasaṅkamitvā brahmadattaṁ kāsirājānaṁ etadavoca—",
  "pli-tv-kd10:2.8.3_0": "‘dīghīti, deva,",
  "pli-tv-kd10:2.8.3_1": "kosalarājā sapajāpatiko bārāṇasiyaṁ aññatarasmiṁ paccantime okāse kumbhakāranivesane aññātakavesena paribbājakacchannena paṭivasatī’ti.",
  "pli-tv-kd10:2.9.1_0": "Atha kho,",
  "pli-tv-kd10:2.9.1_1": "bhikkhave,",
  "pli-tv-kd10:2.9.1_2": "brahmadatto kāsirājā manusse āṇāpesi—‘tena hi, bhaṇe,",
  "pli-tv-kd10:2.9.1_3": "dīghītiṁ kosalarājānaṁ sapajāpatikaṁ ānethā’ti.",
  "pli-tv-kd10:2.9.2_0": "‘Evaṁ,",
  "pli-tv-kd10:2.9.2_1": "devā’ti kho,",
  "pli-tv-kd10:2.9.2_2": "bhikkhave,",
  "pli-tv-kd10:2.9.2_3": "te manussā brahmadattassa kāsirañño paṭissutvā dīghītiṁ kosalarājānaṁ sapajāpatikaṁ ānesuṁ.",
  "pli-tv-kd10:2.9.3_0": "Atha kho, bhikkhave, brahmadatto kāsirājā manusse āṇāpesi—",
  "pli-tv-kd10:2.9.4_0": "‘tena hi, bhaṇe,",
  "pli-tv-kd10:2.9.4_1": "dīghītiṁ kosalarājānaṁ sapajāpatikaṁ daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ",
  "pli-tv-kd10:2.9.4_2": "karitvā kharassarena paṇavena rathikāya rathikaṁ siṅghāṭakena siṅghāṭakaṁ parinetvā dakkhiṇena dvārena",
  "pli-tv-kd10:2.9.4_3": "nikkhāmetvā dakkhiṇato nagarassa catudhā chinditvā catuddisā bilāni nikkhipathā’ti.",
  "pli-tv-kd10:2.9.5_0": "‘Evaṁ,",
  "pli-tv-kd10:2.9.5_1": "devā’ti kho,",
  "pli-tv-kd10:2.9.5_2": "bhikkhave,",
  "pli-tv-kd10:2.9.5_3": "te manussā brahmadattassa kāsirañño paṭissutvā dīghītiṁ kosalarājānaṁ sapajāpatikaṁ daḷhāya rajjuyā pacchābāhaṁ",
  "pli-tv-kd10:2.9.5_4": "gāḷhabandhanaṁ bandhitvā khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ",
  "pli-tv-kd10:2.9.5_5": "parinenti.",
  "pli-tv-kd10:2.10.1_0": "Atha kho,",
  "pli-tv-kd10:2.10.1_1": "bhikkhave,",
  "pli-tv-kd10:2.10.1_2": "dīghāvussa kumārassa etadahosi—‘ciraṁdiṭṭhā kho me mātāpitaro.",
  "pli-tv-kd10:2.10.1_3": "Yannūnāhaṁ mātāpitaro passeyyan’ti.",
  "pli-tv-kd10:2.10.2_0": "Atha kho,",
  "pli-tv-kd10:2.10.2_1": "bhikkhave,",
  "pli-tv-kd10:2.10.2_2": "dīghāvu kumāro bārāṇasiṁ pavisitvā addasa mātāpitaro daḷhāya rajjuyā pacchābāhaṁ gāḷhabandhanaṁ bandhitvā",
  "pli-tv-kd10:2.10.2_3": "khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ parinente,",
  "pli-tv-kd10:2.10.2_4": "disvāna yena mātāpitaro tenupasaṅkami.",
  "pli-tv-kd10:2.10.3_0": "Addasā kho,",
  "pli-tv-kd10:2.10.3_1": "bhikkhave,",
  "pli-tv-kd10:2.10.3_2": "dīghīti kosalarājā dīghāvuṁ kumāraṁ dūratova āgacchantaṁ;",
  "pli-tv-kd10:2.10.3_3": "disvāna dīghāvuṁ kumāraṁ etadavoca—",
  "pli-tv-kd10:2.10.4_0": "‘mā kho tvaṁ, tāta dīghāvu, dīghaṁ passa, mā rassaṁ.",
  "pli-tv-kd10:2.10.5_0": "Na hi, tāta dīghāvu, verena verā sammanti;",
  "pli-tv-kd10:2.10.6_0": "averena hi, tāta dīghāvu, verā sammantī’ti.",
  "pli-tv-kd10:2.11.1_0": "Evaṁ vutte,",
  "pli-tv-kd10:2.11.1_1": "bhikkhave,",
  "pli-tv-kd10:2.11.1_2": "te manussā dīghītiṁ kosalarājānaṁ etadavocuṁ—‘ummattako ayaṁ dīghīti kosalarājā vippalapati.",
  "pli-tv-kd10:2.11.2_0": "Ko imassa dīghāvu?",
  "pli-tv-kd10:2.11.3_0": "Kaṁ ayaṁ evamāha—mā kho tvaṁ, tāta dīghāvu, dīghaṁ passa, mā rassaṁ.",
  "pli-tv-kd10:2.11.4_0": "Na hi, tāta dīghāvu, verena verā sammanti;",
  "pli-tv-kd10:2.11.5_0": "averena hi, tāta dīghāvu, verā sammantī’ti.",
  "pli-tv-kd10:2.11.6_0": "‘Nāhaṁ, bhaṇe, ummattako vippalapāmi, api ca yo viññū so vibhāvessatī’ti.",
  "pli-tv-kd10:2.11.7_0": "Dutiyampi kho, bhikkhave …pe…",
  "pli-tv-kd10:2.11.8_0": "tatiyampi kho, bhikkhave, dīghīti kosalarājā dīghāvuṁ kumāraṁ etadavoca—",
  "pli-tv-kd10:2.11.9_0": "‘mā kho tvaṁ, tāta dīghāvu, dīghaṁ passa, mā rassaṁ.",
  "pli-tv-kd10:2.11.10_0": "Na hi, tāta dīghāvu, verena verā sammanti;",
  "pli-tv-kd10:2.11.11_0": "averena hi, tāta dīghāvu, verā sammantī’ti.",
  "pli-tv-kd10:2.11.12_0": "Tatiyampi kho, bhikkhave, te manussā dīghītiṁ kosalarājānaṁ etadavocuṁ—",
  "pli-tv-kd10:2.11.13_0": "‘ummattako ayaṁ dīghīti kosalarājā vippalapati.",
  "pli-tv-kd10:2.11.14_0": "Ko imassa dīghāvu?",
  "pli-tv-kd10:2.11.15_0": "Kaṁ ayaṁ evamāha—",
  "pli-tv-kd10:2.11.16_0": "“mā kho tvaṁ, tāta dīghāvu, dīghaṁ passa, mā rassaṁ.",
  "pli-tv-kd10:2.11.17_0": "Na hi, tāta dīghāvu, verena verā sammanti;",
  "pli-tv-kd10:2.11.18_0": "averena hi, tāta dīghāvu, verā sammantī”’ti.",
  "pli-tv-kd10:2.11.19_0": "‘Nāhaṁ, bhaṇe, ummattako vippalapāmi, api ca yo viññū so vibhāvessatī’ti.",
  "pli-tv-kd10:2.11.20_0": "Atha kho,",
  "pli-tv-kd10:2.11.20_1": "bhikkhave,",
  "pli-tv-kd10:2.11.20_2": "te manussā dīghītiṁ kosalarājānaṁ sapajāpatikaṁ rathikāya rathikaṁ siṅghāṭakena siṅghāṭakaṁ parinetvā",
  "pli-tv-kd10:2.11.20_3": "dakkhiṇena dvārena nikkhāmetvā dakkhiṇato nagarassa catudhā chinditvā catuddisā bilāni nikkhipitvā gumbaṁ",
  "pli-tv-kd10:2.11.20_4": "ṭhapetvā pakkamiṁsu.",
  "pli-tv-kd10:2.12.1_0": "Atha kho, bhikkhave, dīghāvu kumāro bārāṇasiṁ pavisitvā suraṁ nīharitvā gumbiye pāyesi.",
  "pli-tv-kd10:2.12.2_0": "Yadā te mattā ahesuṁ patitā,",
  "pli-tv-kd10:2.12.2_1": "atha kaṭṭhāni saṅkaḍḍhitvā citakaṁ karitvā mātāpitūnaṁ sarīraṁ citakaṁ āropetvā aggiṁ datvā pañjaliko tikkhattuṁ citakaṁ padakkhiṇaṁ akāsi.",
  "pli-tv-kd10:2.12.3_0": "Tena kho pana samayena brahmadatto kāsirājā uparipāsādavaragato hoti.",
  "pli-tv-kd10:2.12.4_0": "Addasā kho,",
  "pli-tv-kd10:2.12.4_1": "bhikkhave,",
  "pli-tv-kd10:2.12.4_2": "brahmadatto kāsirājā dīghāvuṁ kumāraṁ pañjalikaṁ tikkhattuṁ citakaṁ padakkhiṇaṁ karontaṁ,",
  "pli-tv-kd10:2.12.4_3": "disvānassa etadahosi—",
  "pli-tv-kd10:2.12.5_0": "‘nissaṁsayaṁ kho so manusso dīghītissa kosalarañño ñāti vā sālohito vā,",
  "pli-tv-kd10:2.12.5_1": "aho me anatthato,",
  "pli-tv-kd10:2.12.5_2": "na hi nāma me koci ārocessatī’ti.",
  "pli-tv-kd10:2.13.1_0": "Atha kho,",
  "pli-tv-kd10:2.13.1_1": "bhikkhave,",
  "pli-tv-kd10:2.13.1_2": "dīghāvu kumāro araññaṁ gantvā yāvadatthaṁ kanditvā roditvā khappaṁ puñchitvā bārāṇasiṁ pavisitvā antepurassa",
  "pli-tv-kd10:2.13.1_3": "sāmantā hatthisālaṁ gantvā hatthācariyaṁ etadavoca—",
  "pli-tv-kd10:2.13.2_0": "‘icchāmahaṁ, ācariya, sippaṁ sikkhitun’ti.",
  "pli-tv-kd10:2.13.3_0": "‘Tena hi, bhaṇe māṇavaka, sikkhassū’ti.",
  "pli-tv-kd10:2.13.4_0": "Atha kho,",
  "pli-tv-kd10:2.13.4_1": "bhikkhave,",
  "pli-tv-kd10:2.13.4_2": "dīghāvu kumāro rattiyā paccūsasamayaṁ paccuṭṭhāya hatthisālāyaṁ mañjunā sarena gāyi,",
  "pli-tv-kd10:2.13.4_3": "vīṇañca vādesi.",
  "pli-tv-kd10:2.13.5_0": "Assosi kho,",
  "pli-tv-kd10:2.13.5_1": "bhikkhave,",
  "pli-tv-kd10:2.13.5_2": "brahmadatto kāsirājā rattiyā paccūsasamayaṁ paccuṭṭhāya hatthisālāyaṁ mañjunā sarena gītaṁ vīṇañca vāditaṁ,",
  "pli-tv-kd10:2.13.5_3": "sutvāna manusse pucchi—",
  "pli-tv-kd10:2.14.1_0": "‘ko, bhaṇe, rattiyā paccūsasamayaṁ paccuṭṭhāya hatthisālāyaṁ mañjunā sarena gāyi, vīṇañca vādesī’ti?",
  "pli-tv-kd10:2.14.2_0": "‘Amukassa, deva,",
  "pli-tv-kd10:2.14.2_1": "hatthācariyassa antevāsī māṇavako rattiyā paccūsasamayaṁ paccuṭṭhāya hatthisālāyaṁ mañjunā sarena gāyi,",
  "pli-tv-kd10:2.14.2_2": "vīṇañca vādesī’ti.",
  "pli-tv-kd10:2.14.3_0": "‘Tena hi, bhaṇe, taṁ māṇavakaṁ ānethā’ti.",
  "pli-tv-kd10:2.14.4_0": "‘Evaṁ,",
  "pli-tv-kd10:2.14.4_1": "devā’ti kho,",
  "pli-tv-kd10:2.14.4_2": "bhikkhave,",
  "pli-tv-kd10:2.14.4_3": "te manussā brahmadattassa kāsirañño paṭissutvā dīghāvuṁ kumāraṁ ānesuṁ.",
  "pli-tv-kd10:2.14.5_0": "‘Tvaṁ,",
  "pli-tv-kd10:2.14.5_1": "bhaṇe māṇavaka,",
  "pli-tv-kd10:2.14.5_2": "rattiyā paccūsasamayaṁ paccuṭṭhāya hatthisālāyaṁ mañjunā sarena gāyi,",
  "pli-tv-kd10:2.14.5_3": "vīṇañca vādesī’ti?",
  "pli-tv-kd10:2.14.6_0": "‘Evaṁ, devā’ti.",
  "pli-tv-kd10:2.14.7_0": "‘Tena hi tvaṁ, bhaṇe māṇavaka, gāyassu, vīṇañca vādehī’ti.",
  "pli-tv-kd10:2.14.8_0": "‘Evaṁ,",
  "pli-tv-kd10:2.14.8_1": "devā’ti kho,",
  "pli-tv-kd10:2.14.8_2": "bhikkhave,",
  "pli-tv-kd10:2.14.8_3": "dīghāvu kumāro brahmadattassa kāsirañño paṭissutvā ārādhāpekkho mañjunā sarena gāyi,",
  "pli-tv-kd10:2.14.8_4": "vīṇañca vādesi.",
  "pli-tv-kd10:2.14.9_0": "‘Tvaṁ, bhaṇe māṇavaka, maṁ upaṭṭhahā’ti.",
  "pli-tv-kd10:2.14.10_0": "‘Evaṁ, devā’ti kho, bhikkhave, dīghāvu kumāro brahmadattassa kāsirañño paccassosi.",
  "pli-tv-kd10:2.14.11_0": "Atha kho,",
  "pli-tv-kd10:2.14.11_1": "bhikkhave,",
  "pli-tv-kd10:2.14.11_2": "dīghāvu kumāro brahmadattassa kāsirañño pubbuṭṭhāyī ahosi pacchānipātī kiṅkārapaṭissāvī manāpacārī piyavādī.",
  "pli-tv-kd10:2.14.12_0": "Atha kho,",
  "pli-tv-kd10:2.14.12_1": "bhikkhave,",
  "pli-tv-kd10:2.14.12_2": "brahmadatto kāsirājā dīghāvuṁ kumāraṁ nacirasseva abbhantarime vissāsikaṭṭhāne ṭhapesi.",
  "pli-tv-kd10:2.15.1_0": "Atha kho, bhikkhave, brahmadatto kāsirājā dīghāvuṁ kumāraṁ etadavoca—",
  "pli-tv-kd10:2.15.2_0": "‘tena hi, bhaṇe māṇavaka, rathaṁ yojehi, migavaṁ gamissāmā’ti.",
  "pli-tv-kd10:2.15.3_0": "‘Evaṁ,",
  "pli-tv-kd10:2.15.3_1": "devā’ti kho,",
  "pli-tv-kd10:2.15.3_2": "bhikkhave,",
  "pli-tv-kd10:2.15.3_3": "dīghāvu kumāro brahmadattassa kāsirañño paṭissutvā rathaṁ yojetvā brahmadattaṁ kāsirājānaṁ etadavoca—",
  "pli-tv-kd10:2.15.4_0": "‘yutto kho te, deva, ratho, yassadāni kālaṁ maññasī’ti.",
  "pli-tv-kd10:2.15.5_0": "Atha kho, bhikkhave, brahmadatto kāsirājā rathaṁ abhiruhi.",
  "pli-tv-kd10:2.15.6_0": "Dīghāvu kumāro rathaṁ pesesi.",
  "pli-tv-kd10:2.15.7_0": "Tathā tathā rathaṁ pesesi yathā yathā aññeneva senā agamāsi aññeneva ratho.",
  "pli-tv-kd10:2.15.8_0": "Atha kho, bhikkhave, brahmadatto kāsirājā dūraṁ gantvā dīghāvuṁ kumāraṁ etadavoca—",
  "pli-tv-kd10:2.15.9_0": "‘tena hi, bhaṇe māṇavaka, rathaṁ muñcassu, kilantomhi, nipajjissāmī’ti.",
  "pli-tv-kd10:2.15.10_0": "‘Evaṁ,",
  "pli-tv-kd10:2.15.10_1": "devā’ti kho,",
  "pli-tv-kd10:2.15.10_2": "bhikkhave,",
  "pli-tv-kd10:2.15.10_3": "dīghāvu kumāro brahmadattassa kāsirañño paṭissutvā rathaṁ muñcitvā pathaviyaṁ pallaṅkena nisīdi.",
  "pli-tv-kd10:2.15.11_0": "Atha kho, bhikkhave, brahmadatto kāsirājā dīghāvussa kumārassa ucchaṅge sīsaṁ katvā seyyaṁ kappesi.",
  "pli-tv-kd10:2.15.12_0": "Tassa kilantassa muhuttakeneva niddā okkami.",
  "pli-tv-kd10:2.16.1_0": "Atha kho, bhikkhave, dīghāvussa kumārassa etadahosi—",
  "pli-tv-kd10:2.16.2_0": "‘ayaṁ kho brahmadatto kāsirājā bahuno amhākaṁ anatthassa kārako.",
  "pli-tv-kd10:2.16.3_0": "Iminā amhākaṁ balañca vāhanañca janapado ca koso ca koṭṭhāgārañca acchinnaṁ.",
  "pli-tv-kd10:2.16.4_0": "Iminā ca me mātāpitaro hatā.",
  "pli-tv-kd10:2.16.5_0": "Ayaṁ khvassa kālo yohaṁ veraṁ appeyyan’ti kosiyā khaggaṁ nibbāhi.",
  "pli-tv-kd10:2.16.6_0": "Atha kho, bhikkhave, dīghāvussa kumārassa etadahosi—",
  "pli-tv-kd10:2.16.7_0": "‘pitā kho maṁ maraṇakāle avaca “mā kho tvaṁ, tāta dīghāvu, dīghaṁ passa, mā rassaṁ.",
  "pli-tv-kd10:2.16.8_0": "Na hi, tāta dīghāvu, verena verā sammanti;",
  "pli-tv-kd10:2.16.9_0": "averena hi, tāta dīghāvu, verā sammantī”ti.",
  "pli-tv-kd10:2.16.10_0": "Na kho metaṁ patirūpaṁ, yvāhaṁ pituvacanaṁ atikkameyyan’ti kosiyā khaggaṁ pavesesi.",
  "pli-tv-kd10:2.16.11_0": "Dutiyampi kho, bhikkhave, dīghāvussa kumārassa etadahosi—",
  "pli-tv-kd10:2.16.12_0": "‘ayaṁ kho brahmadatto kāsirājā bahuno amhākaṁ anatthassa kārako,",
  "pli-tv-kd10:2.16.12_1": "iminā amhākaṁ balañca vāhanañca janapado ca koso ca koṭṭhāgārañca acchinnaṁ,",
  "pli-tv-kd10:2.16.12_2": "iminā ca me mātāpitaro hatā,",
  "pli-tv-kd10:2.16.12_3": "ayaṁ khvassa kālo yohaṁ veraṁ appeyyan’ti kosiyā khaggaṁ nibbāhi.",
  "pli-tv-kd10:2.16.13_0": "Dutiyampi kho, bhikkhave, dīghāvussa kumārassa etadahosi—",
  "pli-tv-kd10:2.16.14_0": "‘pitā kho maṁ maraṇakāle avaca “mā kho tvaṁ,",
  "pli-tv-kd10:2.16.14_1": "tāta dīghāvu,",
  "pli-tv-kd10:2.16.14_2": "dīghaṁ passa,",
  "pli-tv-kd10:2.16.14_3": "mā rassaṁ, na hi,",
  "pli-tv-kd10:2.16.14_4": "tāta dīghāvu,",
  "pli-tv-kd10:2.16.14_5": "verena verā sammanti;",
  "pli-tv-kd10:2.16.15_0": "averena hi, tāta dīghāvu, verā sammantī”ti.",
  "pli-tv-kd10:2.16.16_0": "Na kho metaṁ patirūpaṁ, yvāhaṁ pituvacanaṁ atikkameyyan’ti.",
  "pli-tv-kd10:2.16.17_0": "Punadeva kosiyā khaggaṁ pavesesi.",
  "pli-tv-kd10:2.16.18_0": "Tatiyampi kho, bhikkhave, dīghāvussa kumārassa etadahosi—",
  "pli-tv-kd10:2.16.19_0": "‘ayaṁ kho brahmadatto kāsirājā bahuno amhākaṁ anatthassa kārako.",
  "pli-tv-kd10:2.16.20_0": "Iminā amhākaṁ balañca vāhanañca janapado ca koso ca koṭṭhāgārañca acchinnaṁ.",
  "pli-tv-kd10:2.16.21_0": "Iminā ca me mātāpitaro hatā.",
  "pli-tv-kd10:2.16.22_0": "Ayaṁ khvassa kālo yohaṁ veraṁ appeyyan’ti kosiyā khaggaṁ nibbāhi.",
  "pli-tv-kd10:2.16.23_0": "Tatiyampi kho, bhikkhave, dīghāvussa kumārassa etadahosi—",
  "pli-tv-kd10:2.16.24_0": "‘pitā kho maṁ maraṇakāle avaca “mā kho tvaṁ, tāta dīghāvu, dīghaṁ passa, mā rassaṁ.",
  "pli-tv-kd10:2.16.25_0": "Na hi, tāta dīghāvu, verena verā sammanti;",
  "pli-tv-kd10:2.16.26_0": "averena hi, tāta dīghāvu, verā sammantī”ti.",
  "pli-tv-kd10:2.16.27_0": "Na kho metaṁ patirūpaṁ, yvāhaṁ pituvacanaṁ atikkameyyan’ti punadeva kosiyā khaggaṁ pavesesi.",
  "pli-tv-kd10:2.16.28_0": "Atha kho, bhikkhave, brahmadatto kāsirājā bhīto ubbiggo ussaṅkī utrasto sahasā vuṭṭhāsi.",
  "pli-tv-kd10:2.16.29_0": "Atha kho,",
  "pli-tv-kd10:2.16.29_1": "bhikkhave,",
  "pli-tv-kd10:2.16.29_2": "dīghāvu kumāro brahmadattaṁ kāsirājānaṁ etadavoca—‘kissa tvaṁ, deva,",
  "pli-tv-kd10:2.16.29_3": "bhīto ubbiggo ussaṅkī utrasto sahasā vuṭṭhāsī’ti?",
  "pli-tv-kd10:2.16.30_0": "‘Idha maṁ,",
  "pli-tv-kd10:2.16.30_1": "bhaṇe māṇavaka,",
  "pli-tv-kd10:2.16.30_2": "dīghītissa kosalarañño putto dīghāvu kumāro supinantena khaggena paripātesi.",
  "pli-tv-kd10:2.16.31_0": "Tenāhaṁ bhīto ubbiggo ussaṅkī utrasto sahasā vuṭṭhāsin’ti.",
  "pli-tv-kd10:2.17.1_0": "Atha kho,",
  "pli-tv-kd10:2.17.1_1": "bhikkhave,",
  "pli-tv-kd10:2.17.1_2": "dīghāvu kumāro vāmena hatthena brahmadattassa kāsirañño sīsaṁ parāmasitvā dakkhiṇena hatthena khaggaṁ nibbāhetvā brahmadattaṁ kāsirājānaṁ etadavoca—",
  "pli-tv-kd10:2.17.2_0": "‘ahaṁ kho so, deva, dīghītissa kosalarañño putto dīghāvu kumāro.",
  "pli-tv-kd10:2.17.3_0": "Bahuno tvaṁ amhākaṁ anatthassa kārako.",
  "pli-tv-kd10:2.17.4_0": "Tayā amhākaṁ balañca vāhanañca janapado ca koso ca koṭṭhāgārañca acchinnaṁ.",
  "pli-tv-kd10:2.17.5_0": "Tayā ca me mātāpitaro hatā.",
  "pli-tv-kd10:2.17.6_0": "Ayaṁ khvassa kālo yvāhaṁ veraṁ appeyyan’ti.",
  "pli-tv-kd10:2.17.7_0": "Atha kho,",
  "pli-tv-kd10:2.17.7_1": "bhikkhave,",
  "pli-tv-kd10:2.17.7_2": "brahmadatto kāsirājā dīghāvussa kumārassa pādesu sirasā nipatitvā dīghāvuṁ kumāraṁ etadavoca—",
  "pli-tv-kd10:2.17.8_0": "‘jīvitaṁ me, tāta dīghāvu, dehi. Jīvitaṁ me, tāta dīghāvu, dehī’ti.",
  "pli-tv-kd10:2.17.9_0": "‘Kyāhaṁ ussahāmi devassa jīvitaṁ dātuṁ?",
  "pli-tv-kd10:2.17.10_0": "Devo kho me jīvitaṁ dadeyyā’ti.",
  "pli-tv-kd10:2.17.11_0": "‘Tena hi, tāta dīghāvu, tvañceva me jīvitaṁ dehi, ahañca te jīvitaṁ dammī’ti.",
  "pli-tv-kd10:2.17.12_0": "Atha kho,",
  "pli-tv-kd10:2.17.12_1": "bhikkhave,",
  "pli-tv-kd10:2.17.12_2": "brahmadatto ca kāsirājā dīghāvu ca kumāro aññamaññassa jīvitaṁ adaṁsu,",
  "pli-tv-kd10:2.17.12_3": "pāṇiñca aggahesuṁ,",
  "pli-tv-kd10:2.17.12_4": "sapathañca akaṁsu addūbhāya.",
  "pli-tv-kd10:2.17.13_0": "Atha kho, bhikkhave, brahmadatto kāsirājā dīghāvuṁ kumāraṁ etadavoca—",
  "pli-tv-kd10:2.17.14_0": "‘tena hi, tāta dīghāvu, rathaṁ yojehi, gamissāmā’ti.",
  "pli-tv-kd10:2.17.15_0": "‘Evaṁ,",
  "pli-tv-kd10:2.17.15_1": "devā’ti kho,",
  "pli-tv-kd10:2.17.15_2": "bhikkhave,",
  "pli-tv-kd10:2.17.15_3": "dīghāvu kumāro brahmadattassa kāsirañño paṭissutvā rathaṁ yojetvā brahmadattaṁ kāsirājānaṁ etadavoca—",
  "pli-tv-kd10:2.17.16_0": "‘yutto kho te, deva, ratho, yassadāni kālaṁ maññasī’ti.",
  "pli-tv-kd10:2.17.17_0": "Atha kho, bhikkhave, brahmadatto kāsirājā rathaṁ abhiruhi.",
  "pli-tv-kd10:2.17.18_0": "Dīghāvu kumāro rathaṁ pesesi.",
  "pli-tv-kd10:2.17.19_0": "Tathā tathā rathaṁ pesesi yathā yathā nacirasseva senāya samāgañchi.",
  "pli-tv-kd10:2.18.1_0": "Atha kho,",
  "pli-tv-kd10:2.18.1_1": "bhikkhave,",
  "pli-tv-kd10:2.18.1_2": "brahmadatto kāsirājā bārāṇasiṁ pavisitvā amacce pārisajje sannipātāpetvā etadavoca—",
  "pli-tv-kd10:2.18.2_0": "‘sace, bhaṇe, dīghītissa kosalarañño puttaṁ dīghāvuṁ kumāraṁ passeyyātha, kinti naṁ kareyyāthā’ti?",
  "pli-tv-kd10:2.18.3_0": "Ekacce evamāhaṁsu—",
  "pli-tv-kd10:2.18.4_0": "‘mayaṁ, deva, hatthe chindeyyāma.",
  "pli-tv-kd10:2.18.5_0": "Mayaṁ, deva, pāde chindeyyāma.",
  "pli-tv-kd10:2.18.6_0": "Mayaṁ, deva, hatthapāde chindeyyāma.",
  "pli-tv-kd10:2.18.7_0": "Mayaṁ, deva, kaṇṇe chindeyyāma.",
  "pli-tv-kd10:2.18.8_0": "Mayaṁ, deva, nāsaṁ chindeyyāma.",
  "pli-tv-kd10:2.18.9_0": "Mayaṁ, deva, kaṇṇanāsaṁ chindeyyāma.",
  "pli-tv-kd10:2.18.10_0": "Mayaṁ, deva, sīsaṁ chindeyyāmā’ti.",
  "pli-tv-kd10:2.18.11_0": "‘Ayaṁ kho, bhaṇe, dīghītissa kosalarañño putto dīghāvu kumāro.",
  "pli-tv-kd10:2.18.12_0": "Nāyaṁ labbhā kiñci kātuṁ.",
  "pli-tv-kd10:2.18.13_0": "Iminā ca me jīvitaṁ dinnaṁ, mayā ca imassa jīvitaṁ dinnan’ti.",
  "pli-tv-kd10:2.19.1_0": "Atha kho, bhikkhave, brahmadatto kāsirājā dīghāvuṁ kumāraṁ etadavoca—",
  "pli-tv-kd10:2.19.2_0": "‘yaṁ kho te,",
  "pli-tv-kd10:2.19.2_1": "tāta dīghāvu,",
  "pli-tv-kd10:2.19.2_2": "pitā maraṇakāle avaca “mā kho tvaṁ,",
  "pli-tv-kd10:2.19.2_3": "tāta dīghāvu,",
  "pli-tv-kd10:2.19.2_4": "dīghaṁ passa,",
  "pli-tv-kd10:2.19.2_5": "mā rassaṁ.",
  "pli-tv-kd10:2.19.3_0": "Na hi, tāta dīghāvu, verena verā sammanti;",
  "pli-tv-kd10:2.19.4_0": "averena hi, tāta dīghāvu, verā sammantī”ti, kiṁ te pitā sandhāya avacā’ti?",
  "pli-tv-kd10:2.19.5_0": "‘Yaṁ kho me, deva, pitā maraṇakāle avaca “mā dīghan”ti mā ciraṁ veraṁ akāsīti.",
  "pli-tv-kd10:2.19.6_0": "Imaṁ kho me, deva, pitā maraṇakāle avaca “mā dīghan”ti.",
  "pli-tv-kd10:2.19.7_0": "Yaṁ kho me, deva, pitā maraṇakāle avaca “mā rassan”ti mā khippaṁ mittehi bhijjitthāti.",
  "pli-tv-kd10:2.19.8_0": "Imaṁ kho me, deva, pitā maraṇakāle avaca “mā rassan”ti.",
  "pli-tv-kd10:2.19.9_0": "Yaṁ kho me, deva,",
  "pli-tv-kd10:2.19.9_1": "pitā maraṇakāle avaca “na hi,",
  "pli-tv-kd10:2.19.9_2": "tāta dīghāvu,",
  "pli-tv-kd10:2.19.9_3": "verena verā sammanti,",
  "pli-tv-kd10:2.19.9_4": "averena hi,",
  "pli-tv-kd10:2.19.9_5": "tāta dīghāvu,",
  "pli-tv-kd10:2.19.9_6": "verā sammantī”ti devena me mātāpitaro hatāti.",
  "pli-tv-kd10:2.19.10_0": "Sacāhaṁ devaṁ jīvitā voropeyyaṁ,",
  "pli-tv-kd10:2.19.10_1": "ye devassa atthakāmā te maṁ jīvitā voropeyyuṁ,",
  "pli-tv-kd10:2.19.10_2": "ye me atthakāmā te te jīvitā voropeyyuṁ—",
  "pli-tv-kd10:2.19.11_0": "evaṁ taṁ veraṁ verena na vūpasameyya.",
  "pli-tv-kd10:2.19.12_0": "Idāni ca pana me devena jīvitaṁ dinnaṁ, mayā ca devassa jīvitaṁ dinnaṁ.",
  "pli-tv-kd10:2.19.13_0": "Evaṁ taṁ veraṁ averena vūpasantaṁ.",
  "pli-tv-kd10:2.19.14_0": "Imaṁ kho me, deva, pitā maraṇakāle avaca—",
  "pli-tv-kd10:2.19.15_0": "“na hi, tāta dīghāvu, verena verā sammanti;",
  "pli-tv-kd10:2.19.16_0": "averena hi, tāta dīghāvu, verā sammantī”’ti.",
  "pli-tv-kd10:2.20.1_0": "Atha kho, bhikkhave, brahmadatto kāsirājā—",
  "pli-tv-kd10:2.20.2_0": "‘acchariyaṁ vata bho, abbhutaṁ vata bho.",
  "pli-tv-kd10:2.20.3_0": "Yāva paṇḍito ayaṁ dīghāvu kumāro,",
  "pli-tv-kd10:2.20.3_1": "yatra hi nāma pituno saṅkhittena bhāsitassa vitthārena atthaṁ ājānissatī’ti pettikaṁ balañca vāhanañca janapadañca kosañca koṭṭhāgārañca paṭipādesi,",
  "pli-tv-kd10:2.20.3_2": "dhītarañca adāsi.",
  "pli-tv-kd10:2.20.4_0": "Tesañhi nāma, bhikkhave, rājūnaṁ ādinnadaṇḍānaṁ ādinnasatthānaṁ evarūpaṁ khantisoraccaṁ bhavissati.",
  "pli-tv-kd10:2.20.5_0": "Idha kho pana taṁ,",
  "pli-tv-kd10:2.20.5_1": "bhikkhave,",
  "pli-tv-kd10:2.20.5_2": "sobhetha yaṁ tumhe evaṁ svākkhāte dhammavinaye pabbajitā samānā khamā ca bhaveyyātha soratā cā”ti?",
  "pli-tv-kd10:2.20.6_0": "Tatiyampi kho bhagavā te bhikkhū etadavoca—",
  "pli-tv-kd10:2.20.7_0": "“alaṁ, bhikkhave, mā bhaṇḍanaṁ mā kalahaṁ mā viggahaṁ mā vivādan”ti.",
  "pli-tv-kd10:2.20.8_0": "Tatiyampi kho so adhammavādī bhikkhu bhagavantaṁ etadavoca—",
  "pli-tv-kd10:2.20.9_0": "“āgametu, bhante, bhagavā dhammassāmī;",
  "pli-tv-kd10:2.20.10_0": "appossukko, bhante, bhagavā diṭṭhadhammasukhavihāramanuyutto viharatu.",
  "pli-tv-kd10:2.20.11_0": "Mayametena bhaṇḍanena kalahena viggahena vivādena paññāyissāmā”ti.",
  "pli-tv-kd10:2.20.12_0": "Atha kho bhagavā—",
  "pli-tv-kd10:2.20.13_0": "“pariyādinnarūpā kho ime moghapurisā, nayime sukarā saññāpetun”ti—",
  "pli-tv-kd10:2.20.14_0": "uṭṭhāyāsanā pakkāmi.",
  "pli-tv-kd10:2.20.15_0": "Dīghāvubhāṇavāro niṭṭhito paṭhamo.",
  "pli-tv-kd10:3.1.1_0": "Atha kho bhagavā pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi.",
  "pli-tv-kd10:3.1.2_0": "Kosambiyaṁ piṇḍāya caritvā pacchābhattaṁ piṇḍapātapaṭikkanto senāsanaṁ saṁsāmetvā pattacīvaramādāya saṅghamajjhe ṭhitakova imā gāthāyo abhāsi—",
  "pli-tv-kd10:3.1.3_0": "“Puthusaddo samajano,",
  "pli-tv-kd10:3.1.4_0": "na bālo koci maññatha;",
  "pli-tv-kd10:3.1.5_0": "Saṅghasmiṁ bhijjamānasmiṁ,",
  "pli-tv-kd10:3.1.6_0": "nāññaṁ bhiyyo amaññaruṁ.",
  "pli-tv-kd10:3.1.7_0": "Parimuṭṭhā paṇḍitābhāsā,",
  "pli-tv-kd10:3.1.8_0": "vācāgocarabhāṇino;",
  "pli-tv-kd10:3.1.9_0": "Yāvicchanti mukhāyāmaṁ,",
  "pli-tv-kd10:3.1.10_0": "yena nītā na taṁ vidū.",
  "pli-tv-kd10:3.1.11_0": "Akkocchi maṁ avadhi maṁ,",
  "pli-tv-kd10:3.1.12_0": "ajini maṁ ahāsi me;",
  "pli-tv-kd10:3.1.13_0": "Ye ca taṁ upanayhanti,",
  "pli-tv-kd10:3.1.14_0": "veraṁ tesaṁ na sammati.",
  "pli-tv-kd10:3.1.15_0": "Akkocchi maṁ avadhi maṁ,",
  "pli-tv-kd10:3.1.16_0": "ajini maṁ ahāsi me;",
  "pli-tv-kd10:3.1.17_0": "Ye ca taṁ nupanayhanti,",
  "pli-tv-kd10:3.1.18_0": "veraṁ tesūpasammati.",
  "pli-tv-kd10:3.1.19_0": "Na hi verena verāni,",
  "pli-tv-kd10:3.1.20_0": "sammantīdha kudācanaṁ;",
  "pli-tv-kd10:3.1.21_0": "Averena ca sammanti,",
  "pli-tv-kd10:3.1.22_0": "esadhammo sanantano.",
  "pli-tv-kd10:3.1.23_0": "Pare ca na vijānanti,",
  "pli-tv-kd10:3.1.24_0": "mayamettha yamāmase;",
  "pli-tv-kd10:3.1.25_0": "Ye ca tattha vijānanti,",
  "pli-tv-kd10:3.1.26_0": "tato sammanti medhagā.",
  "pli-tv-kd10:3.1.27_0": "Aṭṭhicchinnā pāṇaharā,",
  "pli-tv-kd10:3.1.28_0": "gavāssadhanahārino;",
  "pli-tv-kd10:3.1.29_0": "Raṭṭhaṁ vilumpamānānaṁ,",
  "pli-tv-kd10:3.1.30_0": "tesampi hoti saṅgati.",
  "pli-tv-kd10:3.1.31_0": "Kasmā tumhāka no siyā.",
  "pli-tv-kd10:3.1.32_0": "Sace labhetha nipakaṁ sahāyaṁ,",
  "pli-tv-kd10:3.1.33_0": "Saddhiñcaraṁ sādhuvihāri dhīraṁ;",
  "pli-tv-kd10:3.1.34_0": "Abhibhuyya sabbāni parissayāni,",
  "pli-tv-kd10:3.1.35_0": "Careyya tenattamano satīmā.",
  "pli-tv-kd10:3.1.36_0": "No ce labhetha nipakaṁ sahāyaṁ,",
  "pli-tv-kd10:3.1.37_0": "Saddhiñcaraṁ sādhuvihāri dhīraṁ;",
  "pli-tv-kd10:3.1.38_0": "Rājāva raṭṭhaṁ vijitaṁ pahāya,",
  "pli-tv-kd10:3.1.39_0": "Eko care mātaṅgaraññeva nāgo.",
  "pli-tv-kd10:3.1.40_0": "Ekassa caritaṁ seyyo,",
  "pli-tv-kd10:3.1.41_0": "Natthi bāle sahāyatā;",
  "pli-tv-kd10:3.1.42_0": "Eko care na ca pāpāni kayirā,",
  "pli-tv-kd10:3.1.43_0": "Appossukko mātaṅgaraññeva nāgo”ti.",
  "pli-tv-kd10:4.1.0_0": "3. Bālakaloṇakagamanakathā",
  "pli-tv-kd10:4.1.1_0": "Atha kho bhagavā saṅghamajjhe ṭhitakova imā gāthāyo bhāsitvā yena bālakaloṇakagāmo tenupasaṅkami.",
  "pli-tv-kd10:4.1.2_0": "Tena kho pana samayena āyasmā bhagu bālakaloṇakagāme viharati.",
  "pli-tv-kd10:4.1.3_0": "Addasā kho āyasmā bhagu bhagavantaṁ dūratova āgacchantaṁ,",
  "pli-tv-kd10:4.1.3_1": "disvāna āsanaṁ paññapesi,",
  "pli-tv-kd10:4.1.3_2": "pādodakaṁ pādapīṭhaṁ pādakathalikaṁ upanikkhipi,",
  "pli-tv-kd10:4.1.3_3": "paccuggantvā pattacīvaraṁ paṭiggahesi.",
  "pli-tv-kd10:4.1.4_0": "Nisīdi bhagavā paññatte āsane, nisajja kho bhagavā pāde pakkhālesi.",
  "pli-tv-kd10:4.1.5_0": "Āyasmāpi kho bhagu bhagavantaṁ abhivādetvā ekamantaṁ nisīdi.",
  "pli-tv-kd10:4.1.6_0": "Ekamantaṁ nisinnaṁ kho āyasmantaṁ bhaguṁ bhagavā etadavoca—",
  "pli-tv-kd10:4.1.7_0": "“kacci, bhikkhu, khamanīyaṁ;",
  "pli-tv-kd10:4.1.8_0": "kacci yāpanīyaṁ, kacci piṇḍakena na kilamasī”ti?",
  "pli-tv-kd10:4.1.9_0": "“Khamanīyaṁ, bhagavā, yāpanīyaṁ, bhagavā;",
  "pli-tv-kd10:4.1.10_0": "na cāhaṁ, bhante, piṇḍakena kilamāmī”ti.",
  "pli-tv-kd10:4.1.11_0": "Atha kho bhagavā āyasmantaṁ bhaguṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā yena pācīnavaṁsadāyo tenupasaṅkami.",
  "pli-tv-kd10:4.2.0_0": "4. Pācīnavaṁsadāyagamanakathā",
  "pli-tv-kd10:4.2.1_0": "Tena kho pana samayena āyasmā ca anuruddho āyasmā ca nandiyo āyasmā ca kimilo pācīnavaṁsadāye viharanti.",
  "pli-tv-kd10:4.2.2_0": "Addasā kho dāyapālo bhagavantaṁ dūratova āgacchantaṁ, disvāna bhagavantaṁ etadavoca—",
  "pli-tv-kd10:4.2.3_0": "“mā, samaṇa, etaṁ dāyaṁ pāvisi.",
  "pli-tv-kd10:4.2.4_0": "Santettha tayo kulaputtā attakāmarūpā viharanti.",
  "pli-tv-kd10:4.2.5_0": "Mā tesaṁ aphāsumakāsī”ti.",
  "pli-tv-kd10:4.2.6_0": "Assosi kho āyasmā anuruddho dāyapālassa bhagavatā saddhiṁ mantayamānassa,",
  "pli-tv-kd10:4.2.6_1": "sutvāna dāyapālaṁ etadavoca—",
  "pli-tv-kd10:4.2.7_0": "“māvuso dāyapāla, bhagavantaṁ vāresi.",
  "pli-tv-kd10:4.2.8_0": "Satthā no bhagavā anuppatto”ti.",
  "pli-tv-kd10:4.2.9_0": "Atha kho āyasmā anuruddho yenāyasmā ca nandiyo āyasmā ca kimilo tenupasaṅkami,",
  "pli-tv-kd10:4.2.9_1": "upasaṅkamitvā āyasmantañca nandiyaṁ āyasmantañca kimilaṁ etadavoca—",
  "pli-tv-kd10:4.2.10_0": "“abhikkamathāyasmanto abhikkamathāyasmanto, satthā no bhagavā anuppatto”ti.",
  "pli-tv-kd10:4.3.1_0": "Atha kho āyasmā ca anuruddho āyasmā ca nandiyo āyasmā ca kimilo bhagavantaṁ paccuggantvā eko bhagavato pattacīvaraṁ paṭiggahesi,",
  "pli-tv-kd10:4.3.1_1": "eko āsanaṁ paññapesi,",
  "pli-tv-kd10:4.3.1_2": "eko pādodakaṁ pādapīṭhaṁ pādakathalikaṁ upanikkhipi.",
  "pli-tv-kd10:4.3.2_0": "Nisīdi bhagavā paññatte āsane, nisajja kho bhagavā pāde pakkhālesi.",
  "pli-tv-kd10:4.3.3_0": "Tepi kho āyasmanto bhagavantaṁ abhivādetvā ekamantaṁ nisīdiṁsu.",
  "pli-tv-kd10:4.3.4_0": "Ekamantaṁ nisinnaṁ kho āyasmantaṁ anuruddhaṁ bhagavā etadavoca—",
  "pli-tv-kd10:4.3.5_0": "“kacci vo, anuruddhā, khamanīyaṁ, kacci yāpanīyaṁ;",
  "pli-tv-kd10:4.3.6_0": "kacci piṇḍakena na kilamathā”ti?",
  "pli-tv-kd10:4.3.7_0": "“Khamanīyaṁ, bhagavā, yāpanīyaṁ, bhagavā;",
  "pli-tv-kd10:4.3.8_0": "na ca mayaṁ, bhante, piṇḍakena kilamāmā”ti.",
  "pli-tv-kd10:4.3.9_0": "“Kacci pana vo,",
  "pli-tv-kd10:4.3.9_1": "anuruddhā,",
  "pli-tv-kd10:4.3.9_2": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā”ti?",
  "pli-tv-kd10:4.3.10_0": "“Taggha mayaṁ, bhante,",
  "pli-tv-kd10:4.3.10_1": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā”ti.",
  "pli-tv-kd10:4.3.11_0": "“Yathā kathaṁ pana tumhe,",
  "pli-tv-kd10:4.3.11_1": "anuruddhā,",
  "pli-tv-kd10:4.3.11_2": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharathā”ti?",
  "pli-tv-kd10:4.4.1_0": "“Idha mayhaṁ, bhante, evaṁ hoti—",
  "pli-tv-kd10:4.4.2_0": "‘lābhā vata me, suladdhaṁ vata me, yohaṁ evarūpehi sabrahmacārīhi saddhiṁ viharāmī’ti.",
  "pli-tv-kd10:4.4.3_0": "Tassa mayhaṁ, bhante, imesu āyasmantesu mettaṁ kāyakammaṁ paccupaṭṭhitaṁ āvi ceva raho ca;",
  "pli-tv-kd10:4.4.4_0": "mettaṁ vacīkammaṁ …",
  "pli-tv-kd10:4.4.5_0": "mettaṁ manokammaṁ paccupaṭṭhitaṁ āvi ceva raho ca.",
  "pli-tv-kd10:4.4.6_0": "Tassa mayhaṁ, bhante, evaṁ hoti—",
  "pli-tv-kd10:4.4.7_0": "‘yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyyan’ti.",
  "pli-tv-kd10:4.4.8_0": "So kho ahaṁ, bhante, sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi.",
  "pli-tv-kd10:4.4.9_0": "Nānā hi kho no, bhante, kāyā, ekañca pana maññe cittan”ti.",
  "pli-tv-kd10:4.4.10_0": "Āyasmāpi kho nandiyo …pe…",
  "pli-tv-kd10:4.4.11_0": "āyasmāpi kho kimilo bhagavantaṁ etadavoca—",
  "pli-tv-kd10:4.4.12_0": "“mayhampi kho, bhante, evaṁ hoti—",
  "pli-tv-kd10:4.4.13_0": "‘lābhā vata me, suladdhaṁ vata me, yohaṁ evarūpehi sabrahmacārīhi saddhiṁ viharāmī’ti.",
  "pli-tv-kd10:4.4.14_0": "Tassa mayhaṁ, bhante, imesu āyasmantesu mettaṁ kāyakammaṁ paccupaṭṭhitaṁ āvi ceva raho ca;",
  "pli-tv-kd10:4.4.15_0": "mettaṁ vacīkammaṁ mettaṁ manokammaṁ paccupaṭṭhitaṁ āvi ceva raho ca.",
  "pli-tv-kd10:4.4.16_0": "Tassa mayhaṁ, bhante, evaṁ hoti—",
  "pli-tv-kd10:4.4.17_0": "‘yannūnāhaṁ sakaṁ cittaṁ nikkhipitvā imesaṁyeva āyasmantānaṁ cittassa vasena vatteyyan’ti.",
  "pli-tv-kd10:4.4.18_0": "So kho ahaṁ, bhante, sakaṁ cittaṁ nikkhipitvā imesaṁyeva āyasmantānaṁ cittassa vasena vattāmi.",
  "pli-tv-kd10:4.4.19_0": "Nānā hi kho no, bhante, kāyā, ekañca pana maññe cittanti.",
  "pli-tv-kd10:4.4.20_0": "Evaṁ kho mayaṁ, bhante,",
  "pli-tv-kd10:4.4.20_1": "samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharāmā”ti.",
  "pli-tv-kd10:4.5.1_0": "“Kacci pana vo, anuruddhā, appamattā ātāpino pahitattā viharathā”ti?",
  "pli-tv-kd10:4.5.2_0": "“Taggha mayaṁ, bhante, appamattā ātāpino pahitattā viharāmā”ti.",
  "pli-tv-kd10:4.5.3_0": "“Yathā kathaṁ pana tumhe, anuruddhā, appamattā ātāpino pahitattā viharathā”ti?",
  "pli-tv-kd10:4.5.4_0": "“Idha, bhante,",
  "pli-tv-kd10:4.5.4_1": "amhākaṁ yo paṭhamaṁ gāmato piṇḍāya paṭikkamati so āsanaṁ paññapeti,",
  "pli-tv-kd10:4.5.4_2": "pādodakaṁ pādapīṭhaṁ pādakathalikaṁ upanikkhipati,",
  "pli-tv-kd10:4.5.4_3": "avakkārapātiṁ dhovitvā upaṭṭhāpeti,",
  "pli-tv-kd10:4.5.4_4": "pānīyaṁ paribhojanīyaṁ upaṭṭhāpeti.",
  "pli-tv-kd10:4.5.5_0": "Yo pacchā gāmato piṇḍāya paṭikkamati,",
  "pli-tv-kd10:4.5.5_1": "sace hoti bhuttāvaseso,",
  "pli-tv-kd10:4.5.5_2": "sace ākaṅkhati bhuñjati,",
  "pli-tv-kd10:4.5.5_3": "no ce ākaṅkhati appaharite vā chaḍḍeti.",
  "pli-tv-kd10:4.5.6_0": "Appāṇake vā udake opilāpeti.",
  "pli-tv-kd10:4.5.7_0": "So āsanaṁ uddharati,",
  "pli-tv-kd10:4.5.7_1": "pādodakaṁ pādapīṭhaṁ pādakathalikaṁ paṭisāmeti,",
  "pli-tv-kd10:4.5.7_2": "avakkārapātiṁ dhovitvā paṭisāmeti,",
  "pli-tv-kd10:4.5.7_3": "pānīyaṁ paribhojanīyaṁ paṭisāmeti,",
  "pli-tv-kd10:4.5.7_4": "bhattaggaṁ sammajjati.",
  "pli-tv-kd10:4.5.8_0": "Yo passati pānīyaghaṭaṁ vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhāpeti.",
  "pli-tv-kd10:4.5.9_0": "Sacassa hoti avisayhaṁ,",
  "pli-tv-kd10:4.5.9_1": "hatthavikārena dutiyaṁ āmantetvā hatthavilaṅghakena upaṭṭhāpema,",
  "pli-tv-kd10:4.5.9_2": "na tveva mayaṁ, bhante,",
  "pli-tv-kd10:4.5.9_3": "tappaccayā vācaṁ bhindāma.",
  "pli-tv-kd10:4.5.10_0": "Pañcāhikaṁ kho pana mayaṁ, bhante, sabbarattiṁ dhammiyā kathāya sannisīdāma.",
  "pli-tv-kd10:4.5.11_0": "Evaṁ kho mayaṁ, bhante, appamattā ātāpino pahitattā viharāmā”ti.",
  "pli-tv-kd10:4.6.0_0": "5. Pālileyyakagamanakathā",
  "pli-tv-kd10:4.6.1_0": "Atha kho bhagavā āyasmantañca anuruddhaṁ āyasmantañca nandiyaṁ āyasmantañca kimilaṁ dhammiyā kathāya",
  "pli-tv-kd10:4.6.1_1": "sandassetvā samādapetvā samuttejetvā sampahaṁsetvā uṭṭhāyāsanā yena pālileyyakaṁ tena cārikaṁ pakkāmi.",
  "pli-tv-kd10:4.6.2_0": "Anupubbena cārikaṁ caramāno yena pālileyyakaṁ tadavasari.",
  "pli-tv-kd10:4.6.3_0": "Tatra sudaṁ bhagavā pālileyyake viharati rakkhitavanasaṇḍe bhaddasālamūle.",
  "pli-tv-kd10:4.6.4_0": "Atha kho bhagavato rahogatassa paṭisallīnassa evaṁ cetaso parivitakko udapādi—",
  "pli-tv-kd10:4.6.5_0": "“ahaṁ kho pubbe ākiṇṇo na phāsu vihāsiṁ tehi kosambakehi bhikkhūhi bhaṇḍanakārakehi kalahakārakehi vivādakārakehi",
  "pli-tv-kd10:4.6.5_1": "bhassakārakehi saṅghe adhikaraṇakārakehi.",
  "pli-tv-kd10:4.6.6_0": "Somhi etarahi eko adutiyo sukhaṁ phāsu viharāmi aññatreva tehi kosambakehi bhikkhūhi bhaṇḍanakārakehi",
  "pli-tv-kd10:4.6.6_1": "kalahakārakehi vivādakārakehi bhassakārakehi saṅghe adhikaraṇakārakehī”ti.",
  "pli-tv-kd10:4.6.7_0": "Aññataropi kho hatthināgo ākiṇṇo viharati hatthīhi hatthinīhi hatthikaḷabhehi hatthicchāpehi,",
  "pli-tv-kd10:4.6.7_1": "chinnaggāni ceva tiṇāni khādati,",
  "pli-tv-kd10:4.6.7_2": "obhaggobhaggañcassa sākhābhaṅgaṁ khādanti,",
  "pli-tv-kd10:4.6.7_3": "āvilāni ca pānīyāni pivati,",
  "pli-tv-kd10:4.6.7_4": "ogāhā cassa otiṇṇassa hatthiniyo kāyaṁ upanighaṁsantiyo gacchanti.",
  "pli-tv-kd10:4.6.8_0": "Atha kho tassa hatthināgassa etadahosi—",
  "pli-tv-kd10:4.6.9_0": "“ahaṁ kho ākiṇṇo viharāmi hatthīhi hatthinīhi hatthikaḷabhehi hatthicchāpehi,",
  "pli-tv-kd10:4.6.9_1": "chinnaggāni ceva tiṇāni khādāmi,",
  "pli-tv-kd10:4.6.9_2": "obhaggobhaggañca me sākhābhaṅgaṁ khādanti,",
  "pli-tv-kd10:4.6.9_3": "āvilāni ca pānīyāni pivāmi,",
  "pli-tv-kd10:4.6.9_4": "ogāhā ca me otiṇṇassa hatthiniyo kāyaṁ upanighaṁsantiyo gacchanti.",
  "pli-tv-kd10:4.6.10_0": "Yannūnāhaṁ ekova gaṇasmā vūpakaṭṭho vihareyyan”ti.",
  "pli-tv-kd10:4.7.1_0": "Atha kho so hatthināgo yūthā apakkamma yena pālileyyakaṁ rakkhitavanasaṇḍo bhaddasālamūlaṁ yena bhagavā tenupasaṅkami,",
  "pli-tv-kd10:4.7.1_1": "upasaṅkamitvā soṇḍāya bhagavato pānīyaṁ paribhojanīyaṁ upaṭṭhāpeti,",
  "pli-tv-kd10:4.7.1_2": "appaharitañca karoti.",
  "pli-tv-kd10:4.7.2_0": "Atha kho tassa hatthināgassa etadahosi—",
  "pli-tv-kd10:4.7.3_0": "“ahaṁ kho pubbe ākiṇṇo na phāsu vihāsiṁ hatthīhi hatthinīhi hatthikaḷabhehi hatthicchāpehi,",
  "pli-tv-kd10:4.7.3_1": "chinnaggāni ceva tiṇāni khādiṁ,",
  "pli-tv-kd10:4.7.3_2": "obhaggobhaggañca me sākhābhaṅgaṁ khādiṁsu,",
  "pli-tv-kd10:4.7.3_3": "āvilāni ca pānīyāni apāyiṁ ogāhā ca me otiṇṇassa hatthiniyo kāyaṁ upanighaṁsantiyo agamaṁsu.",
  "pli-tv-kd10:4.7.4_0": "Somhi etarahi eko adutiyo sukhaṁ phāsu viharāmi aññatreva hatthīhi hatthinīhi hatthikaḷabhehi hatthicchāpehī”ti.",
  "pli-tv-kd10:4.7.5_0": "Atha kho bhagavā attano ca pavivekaṁ viditvā tassa ca hatthināgassa cetasā cetoparivitakkamaññāya tāyaṁ velāyaṁ imaṁ udānaṁ udānesi—",
  "pli-tv-kd10:4.7.6_0": "“Etaṁ nāgassa nāgena,",
  "pli-tv-kd10:4.7.7_0": "īsādantassa hatthino;",
  "pli-tv-kd10:4.7.8_0": "Sameti cittaṁ cittena,",
  "pli-tv-kd10:4.7.9_0": "yadeko ramatī vane”ti.",
  "pli-tv-kd10:5.1.1_0": "Atha kho bhagavā pālileyyake yathābhirantaṁ viharitvā yena sāvatthi tena cārikaṁ pakkāmi.",
  "pli-tv-kd10:5.1.2_0": "Anupubbena cārikaṁ caramāno yena sāvatthi tadavasari.",
  "pli-tv-kd10:5.1.3_0": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-kd10:5.1.4_0": "Atha kho kosambakā upāsakā—",
  "pli-tv-kd10:5.1.5_0": "“ime kho ayyā kosambakā bhikkhū bahuno amhākaṁ anatthassa kārakā.",
  "pli-tv-kd10:5.1.6_0": "Imehi ubbāḷho bhagavā pakkanto.",
  "pli-tv-kd10:5.1.7_0": "Handa mayaṁ ayye kosambake bhikkhū neva abhivādeyyāma,",
  "pli-tv-kd10:5.1.7_1": "na paccuṭṭheyyāma,",
  "pli-tv-kd10:5.1.7_2": "na añjalikammaṁ sāmīcikammaṁ kareyyāma,",
  "pli-tv-kd10:5.1.7_3": "na sakkareyyāma,",
  "pli-tv-kd10:5.1.7_4": "na garuṁ kareyyāma,",
  "pli-tv-kd10:5.1.7_5": "na māneyyāma,",
  "pli-tv-kd10:5.1.7_6": "na bhajeyyāma,",
  "pli-tv-kd10:5.1.7_7": "na pūjeyyāma,",
  "pli-tv-kd10:5.1.7_8": "upagatānampi piṇḍakaṁ na dajjeyyāma—",
  "pli-tv-kd10:5.1.8_0": "evaṁ ime amhehi asakkariyamānā agarukariyamānā amāniyamānā abhajiyamānā apūjiyamānā asakkārapakatā pakkamissanti",
  "pli-tv-kd10:5.1.8_1": "vā vibbhamissanti vā bhagavantaṁ vā pasādessantī”ti.",
  "pli-tv-kd10:5.2.1_0": "Atha kho kosambakā upāsakā kosambake bhikkhū neva abhivādesuṁ,",
  "pli-tv-kd10:5.2.1_1": "na paccuṭṭhesuṁ,",
  "pli-tv-kd10:5.2.1_2": "na añjalikammaṁ sāmīcikammaṁ akaṁsu,",
  "pli-tv-kd10:5.2.1_3": "na sakkariṁsu,",
  "pli-tv-kd10:5.2.1_4": "na garuṁ kariṁsu,",
  "pli-tv-kd10:5.2.1_5": "na mānesuṁ,",
  "pli-tv-kd10:5.2.1_6": "na bhajesuṁ,",
  "pli-tv-kd10:5.2.1_7": "na pūjesuṁ,",
  "pli-tv-kd10:5.2.1_8": "upagatānampi piṇḍakaṁ na adaṁsu.",
  "pli-tv-kd10:5.2.2_0": "Atha kho kosambakā bhikkhū kosambakehi upāsakehi asakkariyamānā agarukariyamānā amāniyamānā abhajiyamānā apūjiyamānā asakkārapakatā evamāhaṁsu—",
  "pli-tv-kd10:5.2.3_0": "“handa mayaṁ, āvuso, sāvatthiṁ gantvā bhagavato santike imaṁ adhikaraṇaṁ vūpasameyyāmā”ti.",
  "pli-tv-kd10:5.2.4.0_0": "6. Aṭṭhārasavatthukathā",
  "pli-tv-kd10:5.2.4.1_0": "Atha kho kosambakā bhikkhū senāsanaṁ saṁsāmetvā pattacīvaramādāya yena sāvatthi tenupasaṅkamiṁsu.",
  "pli-tv-kd10:5.3.1_0": "Assosi kho āyasmā sāriputto—",
  "pli-tv-kd10:5.3.2_0": "“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.",
  "pli-tv-kd10:5.3.3_0": "Atha kho āyasmā sāriputto yena bhagavā tenupasaṅkami,",
  "pli-tv-kd10:5.3.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd10:5.3.4_0": "Ekamantaṁ nisinno kho āyasmā sāriputto bhagavantaṁ etadavoca—",
  "pli-tv-kd10:5.3.5_0": "“te kira, bhante,",
  "pli-tv-kd10:5.3.5_1": "kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.",
  "pli-tv-kd10:5.3.6_0": "Kathāhaṁ, bhante, tesu bhikkhūsu paṭipajjāmī”ti?",
  "pli-tv-kd10:5.3.7_0": "“Tena hi tvaṁ, sāriputta, yathā dhammo tathā tiṭṭhāhī”ti.",
  "pli-tv-kd10:5.3.8_0": "“Kathāhaṁ, bhante, jāneyyaṁ dhammaṁ vā adhammaṁ vā”ti?",
  "pli-tv-kd10:5.4.1_0": "“Aṭṭhārasahi kho, sāriputta, vatthūhi adhammavādī jānitabbo.",
  "pli-tv-kd10:5.4.2_0": "Idha, sāriputta, bhikkhu adhammaṁ dhammoti dīpeti,",
  "pli-tv-kd10:5.4.3_0": "dhammaṁ adhammoti dīpeti;",
  "pli-tv-kd10:5.4.4_0": "avinayaṁ vinayoti dīpeti,",
  "pli-tv-kd10:5.4.5_0": "vinayaṁ avinayoti dīpeti;",
  "pli-tv-kd10:5.4.6_0": "abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti,",
  "pli-tv-kd10:5.4.7_0": "bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti;",
  "pli-tv-kd10:5.4.8_0": "anāciṇṇaṁ tathāgatena āciṇṇaṁ tathāgatenāti dīpeti,",
  "pli-tv-kd10:5.4.9_0": "āciṇṇaṁ tathāgatena anāciṇṇaṁ tathāgatenāti dīpeti;",
  "pli-tv-kd10:5.4.10_0": "apaññattaṁ tathāgatena paññattaṁ tathāgatenāti dīpeti,",
  "pli-tv-kd10:5.4.11_0": "paññattaṁ tathāgatena apaññattaṁ tathāgatenāti dīpeti;",
  "pli-tv-kd10:5.4.12_0": "anāpattiṁ āpattīti dīpeti,",
  "pli-tv-kd10:5.4.13_0": "āpattiṁ anāpattīti dīpeti;",
  "pli-tv-kd10:5.4.14_0": "lahukaṁ āpattiṁ garukā āpattīti dīpeti,",
  "pli-tv-kd10:5.4.15_0": "garukaṁ āpattiṁ lahukā āpattīti dīpeti;",
  "pli-tv-kd10:5.4.16_0": "sāvasesaṁ āpattiṁ anavasesā āpattīti dīpeti,",
  "pli-tv-kd10:5.4.17_0": "anavasesaṁ āpattiṁ sāvasesā āpattīti dīpeti;",
  "pli-tv-kd10:5.4.18_0": "duṭṭhullaṁ āpattiṁ aduṭṭhullā āpattīti dīpeti,",
  "pli-tv-kd10:5.4.19_0": "aduṭṭhullaṁ āpattiṁ duṭṭhullā āpattīti dīpeti—",
  "pli-tv-kd10:5.4.20_0": "imehi kho, sāriputta, aṭṭhārasahi vatthūhi adhammavādī jānitabbo.",
  "pli-tv-kd10:5.5.1_0": "Aṭṭhārasahi ca kho, sāriputta, vatthūhi dhammavādī jānitabbo.",
  "pli-tv-kd10:5.5.2_0": "Idha, sāriputta, bhikkhu adhammaṁ adhammoti dīpeti,",
  "pli-tv-kd10:5.5.3_0": "dhammaṁ dhammoti dīpeti;",
  "pli-tv-kd10:5.5.4_0": "avinayaṁ avinayoti dīpeti,",
  "pli-tv-kd10:5.5.5_0": "vinayaṁ vinayoti dīpeti;",
  "pli-tv-kd10:5.5.6_0": "abhāsitaṁ alapitaṁ tathāgatena abhāsitaṁ alapitaṁ tathāgatenāti dīpeti,",
  "pli-tv-kd10:5.5.7_0": "bhāsitaṁ lapitaṁ tathāgatena bhāsitaṁ lapitaṁ tathāgatenāti dīpeti;",
  "pli-tv-kd10:5.5.8_0": "anāciṇṇaṁ tathāgatena anāciṇṇaṁ tathāgatenāti dīpeti,",
  "pli-tv-kd10:5.5.9_0": "āciṇṇaṁ tathāgatena āciṇṇaṁ tathāgatenāti dīpeti;",
  "pli-tv-kd10:5.5.10_0": "apaññattaṁ tathāgatena apaññattaṁ tathāgatenāti dīpeti,",
  "pli-tv-kd10:5.5.11_0": "paññattaṁ tathāgatena paññattaṁ tathāgatenāti dīpeti;",
  "pli-tv-kd10:5.5.12_0": "anāpattiṁ anāpattīti dīpeti,",
  "pli-tv-kd10:5.5.13_0": "āpattiṁ āpattīti dīpeti;",
  "pli-tv-kd10:5.5.14_0": "lahukaṁ āpattiṁ lahukā āpattīti dīpeti,",
  "pli-tv-kd10:5.5.15_0": "garukaṁ āpattiṁ garukā āpattīti dīpeti;",
  "pli-tv-kd10:5.5.16_0": "sāvasesaṁ āpattiṁ sāvasesā āpattīti dīpeti,",
  "pli-tv-kd10:5.5.17_0": "anavasesaṁ āpattiṁ anavasesā āpattīti dīpeti;",
  "pli-tv-kd10:5.5.18_0": "duṭṭhullaṁ āpattiṁ duṭṭhullā āpattīti dīpeti,",
  "pli-tv-kd10:5.5.19_0": "aduṭṭhullaṁ āpattiṁ aduṭṭhullā āpattīti dīpeti—",
  "pli-tv-kd10:5.5.20_0": "imehi kho, sāriputta, aṭṭhārasahi vatthūhi dhammavādī jānitabbo”ti.",
  "pli-tv-kd10:5.6.1_0": "Assosi kho āyasmā mahāmoggallāno …pe…",
  "pli-tv-kd10:5.6.2_0": "assosi kho āyasmā mahākassapo …",
  "pli-tv-kd10:5.6.3_0": "assosi kho āyasmā mahākaccāno …",
  "pli-tv-kd10:5.6.4_0": "assosi kho āyasmā mahākoṭṭhiko …",
  "pli-tv-kd10:5.6.5_0": "assosi kho āyasmā mahākappino …",
  "pli-tv-kd10:5.6.6_0": "assosi kho āyasmā mahācundo …",
  "pli-tv-kd10:5.6.7_0": "assosi kho āyasmā anuruddho …",
  "pli-tv-kd10:5.6.8_0": "assosi kho āyasmā revato …",
  "pli-tv-kd10:5.6.9_0": "assosi kho āyasmā upāli …",
  "pli-tv-kd10:5.6.10_0": "assosi kho āyasmā ānando …",
  "pli-tv-kd10:5.6.11_0": "assosi kho āyasmā rāhulo—",
  "pli-tv-kd10:5.6.12_0": "“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.",
  "pli-tv-kd10:5.6.13_0": "Atha kho āyasmā rāhulo yena bhagavā tenupasaṅkami,",
  "pli-tv-kd10:5.6.13_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd10:5.6.14_0": "Ekamantaṁ nisinno kho āyasmā rāhulo bhagavantaṁ etadavoca—",
  "pli-tv-kd10:5.6.15_0": "“te kira, bhante,",
  "pli-tv-kd10:5.6.15_1": "kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.",
  "pli-tv-kd10:5.6.16_0": "Kathāhaṁ, bhante, tesu bhikkhūsu paṭipajjāmī”ti?",
  "pli-tv-kd10:5.6.17_0": "“Tena hi tvaṁ, rāhula, yathā dhammo tathā tiṭṭhāhī”ti.",
  "pli-tv-kd10:5.6.18_0": "“Kathāhaṁ, bhante, jāneyyaṁ dhammaṁ vā adhammaṁ vā”ti?",
  "pli-tv-kd10:5.6.19_0": "“Aṭṭhārasahi kho, rāhula, vatthūhi adhammavādī jānitabbo.",
  "pli-tv-kd10:5.6.20_0": "Idha, rāhula, bhikkhu adhammaṁ dhammoti dīpeti, dhammaṁ adhammoti dīpeti;",
  "pli-tv-kd10:5.6.21_0": "avinayaṁ vinayoti dīpeti, vinayaṁ avinayoti dīpeti;",
  "pli-tv-kd10:5.6.22_0": "abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti,",
  "pli-tv-kd10:5.6.22_1": "bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti;",
  "pli-tv-kd10:5.6.23_0": "anāciṇṇaṁ tathāgatena āciṇṇaṁ tathāgatenāti dīpeti,",
  "pli-tv-kd10:5.6.23_1": "āciṇṇaṁ tathāgatena anāciṇṇaṁ tathāgatenāti dīpeti;",
  "pli-tv-kd10:5.6.24_0": "apaññattaṁ tathāgatena paññattaṁ tathāgatenāti dīpeti,",
  "pli-tv-kd10:5.6.24_1": "paññattaṁ tathāgatena apaññattaṁ tathāgatenāti dīpeti;",
  "pli-tv-kd10:5.6.25_0": "anāpattiṁ āpattīti dīpeti, āpattiṁ anāpattīti dīpeti;",
  "pli-tv-kd10:5.6.26_0": "lahukaṁ āpattiṁ garukā āpattīti dīpeti, garukaṁ āpattiṁ lahukā āpattīti dīpeti;",
  "pli-tv-kd10:5.6.27_0": "sāvasesaṁ āpattiṁ anavasesā āpattīti dīpeti, anavasesaṁ āpattiṁ sāvasesā āpattīti dīpeti;",
  "pli-tv-kd10:5.6.28_0": "duṭṭhullaṁ āpattiṁ aduṭṭhullā āpattīti dīpeti, aduṭṭhullaṁ āpattiṁ duṭṭhullā āpattīti dīpeti—",
  "pli-tv-kd10:5.6.29_0": "imehi kho, rāhula, aṭṭhārasahi vatthūhi adhammavādī jānitabbo.",
  "pli-tv-kd10:5.6.30_0": "Aṭṭhārasahi ca kho, rāhula, vatthūhi dhammavādī jānitabbo.",
  "pli-tv-kd10:5.6.31_0": "Idha, rāhula, bhikkhu adhammaṁ adhammoti dīpeti, dhammaṁ dhammoti dīpeti;",
  "pli-tv-kd10:5.6.32_0": "avinayaṁ avinayoti dīpeti, vinayaṁ vinayoti dīpeti;",
  "pli-tv-kd10:5.6.33_0": "abhāsitaṁ alapitaṁ tathāgatena abhāsitaṁ alapitaṁ tathāgatenāti dīpeti,",
  "pli-tv-kd10:5.6.33_1": "bhāsitaṁ lapitaṁ tathāgatena bhāsitaṁ lapitaṁ tathāgatenāti dīpeti;",
  "pli-tv-kd10:5.6.34_0": "anāciṇṇaṁ tathāgatena anāciṇṇaṁ tathāgatenāti dīpeti,",
  "pli-tv-kd10:5.6.34_1": "āciṇṇaṁ tathāgatena āciṇṇaṁ tathāgatenāti dīpeti;",
  "pli-tv-kd10:5.6.35_0": "apaññattaṁ tathāgatena apaññattaṁ tathāgatenāti dīpeti,",
  "pli-tv-kd10:5.6.35_1": "paññattaṁ tathāgatena paññattaṁ tathāgatenāti dīpeti;",
  "pli-tv-kd10:5.6.36_0": "anāpattiṁ anāpattīti dīpeti, āpattiṁ āpattīti dīpeti;",
  "pli-tv-kd10:5.6.37_0": "lahukaṁ āpattiṁ lahukā āpattīti dīpeti, garukaṁ āpattiṁ garukā āpattīti dīpeti;",
  "pli-tv-kd10:5.6.38_0": "sāvasesaṁ āpattiṁ sāvasesā āpattīti dīpeti, anavasesaṁ āpattiṁ anavasesā āpattīti dīpeti;",
  "pli-tv-kd10:5.6.39_0": "duṭṭhullaṁ āpattiṁ duṭṭhullā āpattīti dīpeti, aduṭṭhullaṁ āpattiṁ aduṭṭhullā āpattīti dīpeti—",
  "pli-tv-kd10:5.6.40_0": "imehi kho, rāhula, aṭṭhārasahi vatthūhi dhammavādī jānitabbo”ti.",
  "pli-tv-kd10:5.7.1_0": "Assosi kho mahāpajāpati gotamī—",
  "pli-tv-kd10:5.7.2_0": "“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.",
  "pli-tv-kd10:5.7.3_0": "Atha kho mahāpajāpati gotamī yena bhagavā tenupasaṅkami,",
  "pli-tv-kd10:5.7.3_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "pli-tv-kd10:5.7.4_0": "Ekamantaṁ ṭhitā kho mahāpajāpati gotamī bhagavantaṁ etadavoca—",
  "pli-tv-kd10:5.7.5_0": "“te kira, bhante,",
  "pli-tv-kd10:5.7.5_1": "kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.",
  "pli-tv-kd10:5.7.6_0": "Kathāhaṁ, bhante, tesu bhikkhūsu paṭipajjāmī”ti?",
  "pli-tv-kd10:5.7.7_0": "“Tena hi tvaṁ, gotami, ubhayattha dhammaṁ suṇa.",
  "pli-tv-kd10:5.7.8_0": "Ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehi.",
  "pli-tv-kd10:5.7.9_0": "Yañca kiñci bhikkhunisaṅghena bhikkhusaṅghato paccāsīsitabbaṁ sabbaṁ taṁ dhammavāditova paccāsīsitabban”ti.",
  "pli-tv-kd10:5.8.1_0": "Assosi kho anāthapiṇḍiko gahapati—",
  "pli-tv-kd10:5.8.2_0": "“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.",
  "pli-tv-kd10:5.8.3_0": "Atha kho anāthapiṇḍiko gahapati yena bhagavā tenupasaṅkami,",
  "pli-tv-kd10:5.8.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd10:5.8.4_0": "Ekamantaṁ nisinno kho anāthapiṇḍiko gahapati bhagavantaṁ etadavoca—",
  "pli-tv-kd10:5.8.5_0": "“te kira, bhante,",
  "pli-tv-kd10:5.8.5_1": "kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.",
  "pli-tv-kd10:5.8.6_0": "Kathāhaṁ, bhante, tesu bhikkhūsu paṭipajjāmī”ti?",
  "pli-tv-kd10:5.8.7_0": "“Tena hi tvaṁ, gahapati, ubhayattha dānaṁ dehi.",
  "pli-tv-kd10:5.8.8_0": "Ubhayattha dānaṁ datvā ubhayattha dhammaṁ suṇa.",
  "pli-tv-kd10:5.8.9_0": "Ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehī”ti.",
  "pli-tv-kd10:5.9.1_0": "Assosi kho visākhā migāramātā—",
  "pli-tv-kd10:5.9.2_0": "“te kira kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchantī”ti.",
  "pli-tv-kd10:5.9.3_0": "Atha kho visākhā migāramātā yena bhagavā tenupasaṅkami,",
  "pli-tv-kd10:5.9.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd10:5.9.4_0": "Ekamantaṁ nisinnā kho visākhā migāramātā bhagavantaṁ etadavoca—",
  "pli-tv-kd10:5.9.5_0": "“te kira, bhante,",
  "pli-tv-kd10:5.9.5_1": "kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ āgacchanti.",
  "pli-tv-kd10:5.9.6_0": "Kathāhaṁ, bhante, tesu bhikkhūsu paṭipajjāmī”ti?",
  "pli-tv-kd10:5.9.7_0": "“Tena hi tvaṁ, visākhe, ubhayattha dānaṁ dehi.",
  "pli-tv-kd10:5.9.8_0": "Ubhayattha dānaṁ datvā ubhayattha dhammaṁ suṇa.",
  "pli-tv-kd10:5.9.9_0": "Ubhayattha dhammaṁ sutvā ye tattha bhikkhū dhammavādino tesaṁ diṭṭhiñca khantiñca ruciñca ādāyañca rocehī”ti.",
  "pli-tv-kd10:5.10.1_0": "Atha kho kosambakā bhikkhū anupubbena yena sāvatthi tadavasaruṁ.",
  "pli-tv-kd10:5.10.2_0": "Atha kho āyasmā sāriputto yena bhagavā tenupasaṅkami,",
  "pli-tv-kd10:5.10.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd10:5.10.3_0": "Ekamantaṁ nisinno kho āyasmā sāriputto bhagavantaṁ etadavoca—",
  "pli-tv-kd10:5.10.4_0": "“te kira, bhante,",
  "pli-tv-kd10:5.10.4_1": "kosambakā bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā sāvatthiṁ anuppattā.",
  "pli-tv-kd10:5.10.5_0": "Kathaṁ nu kho, bhante, tesu bhikkhūsu senāsane paṭipajjitabban”ti?",
  "pli-tv-kd10:5.10.6_0": "“Tena hi, sāriputta, vivittaṁ senāsanaṁ dātabban”ti.",
  "pli-tv-kd10:5.10.7_0": "“Sace pana, bhante, vivittaṁ na hoti, kathaṁ paṭipajjitabban”ti?",
  "pli-tv-kd10:5.10.8_0": "“Tena hi, sāriputta, vivittaṁ katvāpi dātabbaṁ,",
  "pli-tv-kd10:5.10.9_0": "na tvevāhaṁ, sāriputta, kenaci pariyāyena vuḍḍhatarassa bhikkhuno senāsanaṁ paṭibāhitabbanti vadāmi.",
  "pli-tv-kd10:5.10.10_0": "Yo paṭibāheyya, āpatti dukkaṭassā”ti.",
  "pli-tv-kd10:5.10.11_0": "“Āmise pana, bhante, kathaṁ paṭipajjitabban”ti?",
  "pli-tv-kd10:5.10.12_0": "“Āmisaṁ kho, sāriputta, sabbesaṁ samakaṁ bhājetabban”ti.",
  "pli-tv-kd10:5.11.0_0": "7. Osāraṇānujānana",
  "pli-tv-kd10:5.11.1_0": "Atha kho tassa ukkhittakassa bhikkhuno dhammañca vinayañca paccavekkhantassa etadahosi—",
  "pli-tv-kd10:5.11.2_0": "“āpatti esā, nesā anāpatti.",
  "pli-tv-kd10:5.11.3_0": "Āpannomhi, namhi anāpanno.",
  "pli-tv-kd10:5.11.4_0": "Ukkhittomhi, namhi anukkhitto.",
  "pli-tv-kd10:5.11.5_0": "Dhammikenamhi kammena ukkhitto akuppena ṭhānārahenā”ti.",
  "pli-tv-kd10:5.11.6_0": "Atha kho so ukkhittako bhikkhu yena ukkhittānuvattakā bhikkhū tenupasaṅkami,",
  "pli-tv-kd10:5.11.6_1": "upasaṅkamitvā ukkhittānuvattake bhikkhū etadavoca—",
  "pli-tv-kd10:5.11.7_0": "“āpatti esā, āvuso;",
  "pli-tv-kd10:5.11.8_0": "nesā anāpatti.",
  "pli-tv-kd10:5.11.9_0": "Āpannomhi, namhi anāpanno.",
  "pli-tv-kd10:5.11.10_0": "Ukkhittomhi, namhi anukkhitto.",
  "pli-tv-kd10:5.11.11_0": "Dhammikenamhi kammena ukkhitto akuppena ṭhānārahena.",
  "pli-tv-kd10:5.11.12_0": "Etha maṁ āyasmanto osārethā”ti.",
  "pli-tv-kd10:5.12.1_0": "Atha kho te ukkhittānuvattakā bhikkhū taṁ ukkhittakaṁ bhikkhuṁ ādāya yena bhagavā tenupasaṅkamiṁsu,",
  "pli-tv-kd10:5.12.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-kd10:5.12.2_0": "Ekamantaṁ nisinnā kho te bhikkhū bhagavantaṁ etadavocuṁ—",
  "pli-tv-kd10:5.12.3_0": "“ayaṁ, bhante, ukkhittako bhikkhu evamāha—",
  "pli-tv-kd10:5.12.4_0": "‘āpatti esā, āvuso;",
  "pli-tv-kd10:5.12.5_0": "nesā anāpatti.",
  "pli-tv-kd10:5.12.6_0": "Āpannomhi, namhi anāpanno.",
  "pli-tv-kd10:5.12.7_0": "Ukkhittomhi, namhi anukkhitto.",
  "pli-tv-kd10:5.12.8_0": "Dhammikenamhi kammena ukkhitto akuppena ṭhānārahena.",
  "pli-tv-kd10:5.12.9_0": "Etha maṁ āyasmanto osārethā’ti.",
  "pli-tv-kd10:5.12.10_0": "Kathaṁ nu kho, bhante, paṭipajjitabban”ti?",
  "pli-tv-kd10:5.12.11_0": "“Āpatti esā, bhikkhave;",
  "pli-tv-kd10:5.12.12_0": "nesā anāpatti.",
  "pli-tv-kd10:5.12.13_0": "Āpanno eso bhikkhu, neso bhikkhu anāpanno.",
  "pli-tv-kd10:5.12.14_0": "Ukkhitto eso bhikkhu, neso bhikkhu anukkhitto.",
  "pli-tv-kd10:5.12.15_0": "Dhammikena kammena ukkhitto akuppena ṭhānārahena.",
  "pli-tv-kd10:5.12.16_0": "Yato ca kho so,",
  "pli-tv-kd10:5.12.16_1": "bhikkhave,",
  "pli-tv-kd10:5.12.16_2": "bhikkhu āpanno ca ukkhitto ca passati ca, tena hi,",
  "pli-tv-kd10:5.12.16_3": "bhikkhave,",
  "pli-tv-kd10:5.12.16_4": "taṁ bhikkhuṁ osārethā”ti.",
  "pli-tv-kd10:5.13.0_0": "8. Saṅghasāmaggīkathā",
  "pli-tv-kd10:5.13.1_0": "Atha kho te ukkhittānuvattakā bhikkhū taṁ ukkhittakaṁ bhikkhuṁ osāretvā yena ukkhepakā bhikkhū tenupasaṅkamiṁsu,",
  "pli-tv-kd10:5.13.1_1": "upasaṅkamitvā ukkhepake bhikkhū etadavocuṁ—",
  "pli-tv-kd10:5.13.2_0": "“yasmiṁ, āvuso,",
  "pli-tv-kd10:5.13.2_1": "vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:5.13.2_2": "so eso bhikkhu āpanno ca ukkhitto ca passi ca osārito ca.",
  "pli-tv-kd10:5.13.3_0": "Handa mayaṁ, āvuso, tassa vatthussa vūpasamāya saṅghasāmaggiṁ karomā”ti.",
  "pli-tv-kd10:5.13.4_0": "Atha kho te ukkhepakā bhikkhū yena bhagavā tenupasaṅkamiṁsu,",
  "pli-tv-kd10:5.13.4_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-kd10:5.13.5_0": "Ekamantaṁ nisinnā kho te bhikkhū bhagavantaṁ etadavocuṁ—",
  "pli-tv-kd10:5.13.6_0": "“te, bhante, ukkhittānuvattakā bhikkhū evamāhaṁsu—",
  "pli-tv-kd10:5.13.7_0": "‘yasmiṁ, āvuso,",
  "pli-tv-kd10:5.13.7_1": "vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:5.13.7_2": "so eso bhikkhu āpanno ca ukkhitto ca passi ca osārito ca.",
  "pli-tv-kd10:5.13.8_0": "Handa mayaṁ, āvuso, tassa vatthussa vūpasamāya saṅghasāmaggiṁ karomā’ti.",
  "pli-tv-kd10:5.13.9_0": "Kathaṁ nu kho, bhante, paṭipajjitabban”ti?",
  "pli-tv-kd10:5.14.1_0": "“Yato ca kho so,",
  "pli-tv-kd10:5.14.1_1": "bhikkhave,",
  "pli-tv-kd10:5.14.1_2": "bhikkhu āpanno ca ukkhitto ca passi ca osārito ca, tena hi,",
  "pli-tv-kd10:5.14.1_3": "bhikkhave,",
  "pli-tv-kd10:5.14.1_4": "saṅgho tassa vatthussa vūpasamāya saṅghasāmaggiṁ karotu.",
  "pli-tv-kd10:5.14.2_0": "Evañca pana, bhikkhave, kātabbā.",
  "pli-tv-kd10:5.14.3_0": "Sabbeheva ekajjhaṁ sannipatitabbaṁ gilānehi ca agilānehi ca.",
  "pli-tv-kd10:5.14.4_0": "Na kehici chando dātabbo.",
  "pli-tv-kd10:5.14.5_0": "Sannipatitvā byattena bhikkhunā paṭibalena saṅgho ñāpetabbo—",
  "pli-tv-kd10:5.14.6_0": "‘Suṇātu me, bhante, saṅgho.",
  "pli-tv-kd10:5.14.7_0": "Yasmiṁ vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:5.14.7_1": "so eso bhikkhu āpanno ca ukkhitto ca passi ca osārito ca.",
  "pli-tv-kd10:5.14.8_0": "Yadi saṅghassa pattakallaṁ, saṅgho tassa vatthussa vūpasamāya saṅghasāmaggiṁ kareyya.",
  "pli-tv-kd10:5.14.9_0": "Esā ñatti.",
  "pli-tv-kd10:5.14.10_0": "Suṇātu me, bhante, saṅgho.",
  "pli-tv-kd10:5.14.11_0": "Yasmiṁ vatthusmiṁ ahosi saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:5.14.11_1": "so eso bhikkhu āpanno ca ukkhitto ca passi ca osārito ca.",
  "pli-tv-kd10:5.14.12_0": "Saṅgho tassa vatthussa vūpasamāya saṅghasāmaggiṁ karoti.",
  "pli-tv-kd10:5.14.13_0": "Yassāyasmato khamati tassa vatthussa vūpasamāya saṅghasāmaggiyā karaṇaṁ,",
  "pli-tv-kd10:5.14.13_1": "so tuṇhassa,",
  "pli-tv-kd10:5.14.13_2": "yassa nakkhamati so bhāseyya.",
  "pli-tv-kd10:5.14.14_0": "Katā saṅghena tassa vatthussa vūpasamāya saṅghasāmaggī.",
  "pli-tv-kd10:5.14.15_0": "Nihato saṅghabhedo, nihatā saṅgharāji, nihataṁ saṅghavavatthānaṁ, nihataṁ saṅghanānākaraṇaṁ.",
  "pli-tv-kd10:5.14.16_0": "Khamati saṅghassa, tasmā tuṇhī, evametaṁ dhārayāmī’ti.",
  "pli-tv-kd10:5.14.17_0": "Tāvadeva uposatho kātabbo, pātimokkhaṁ uddisitabban”ti.",
  "pli-tv-kd10:6.1.0_0": "9. Upālisaṅghasāmaggīpucchā",
  "pli-tv-kd10:6.1.1_0": "Atha kho āyasmā upāli yena bhagavā tenupasaṅkami,",
  "pli-tv-kd10:6.1.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd10:6.1.2_0": "Ekamantaṁ nisinno kho āyasmā upāli bhagavantaṁ etadavoca—",
  "pli-tv-kd10:6.1.3_0": "“yasmiṁ, bhante,",
  "pli-tv-kd10:6.1.3_1": "vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:6.1.3_2": "saṅgho taṁ vatthuṁ avinicchinitvā amūlā mūlaṁ gantvā saṅghasāmaggiṁ karoti,",
  "pli-tv-kd10:6.1.3_3": "dhammikā nu kho sā, bhante,",
  "pli-tv-kd10:6.1.3_4": "saṅghasāmaggī”ti?",
  "pli-tv-kd10:6.1.4_0": "“Yasmiṁ, upāli,",
  "pli-tv-kd10:6.1.4_1": "vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:6.1.4_2": "saṅgho taṁ vatthuṁ avinicchinitvā amūlā mūlaṁ gantvā saṅghasāmaggiṁ karoti,",
  "pli-tv-kd10:6.1.4_3": "adhammikā sā, upāli,",
  "pli-tv-kd10:6.1.4_4": "saṅghasāmaggī”ti.",
  "pli-tv-kd10:6.1.5_0": "“Yasmiṁ pana, bhante,",
  "pli-tv-kd10:6.1.5_1": "vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:6.1.5_2": "saṅgho taṁ vatthuṁ vinicchinitvā mūlā mūlaṁ gantvā saṅghasāmaggiṁ karoti,",
  "pli-tv-kd10:6.1.5_3": "dhammikā nu kho sā, bhante,",
  "pli-tv-kd10:6.1.5_4": "saṅghasāmaggī”ti?",
  "pli-tv-kd10:6.1.6_0": "“Yasmiṁ, upāli,",
  "pli-tv-kd10:6.1.6_1": "vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:6.1.6_2": "saṅgho taṁ vatthuṁ vinicchinitvā mūlā mūlaṁ gantvā saṅghasāmaggiṁ karoti,",
  "pli-tv-kd10:6.1.6_3": "dhammikā sā, upāli,",
  "pli-tv-kd10:6.1.6_4": "saṅghasāmaggī”ti.",
  "pli-tv-kd10:6.2.1_0": "“Kati nu kho, bhante, saṅghasāmaggiyo”ti?",
  "pli-tv-kd10:6.2.2_0": "“Dvemā, upāli, saṅghasāmaggiyo—",
  "pli-tv-kd10:6.2.3_0": "atthupāli, saṅghasāmaggī atthāpetā byañjanupetā;",
  "pli-tv-kd10:6.2.4_0": "atthupāli, saṅghasāmaggī atthupetā ca byañjanupetā ca.",
  "pli-tv-kd10:6.2.5_0": "Katamā ca, upāli, saṅghasāmaggī atthāpetā byañjanupetā?",
  "pli-tv-kd10:6.2.6_0": "Yasmiṁ, upāli,",
  "pli-tv-kd10:6.2.6_1": "vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:6.2.6_2": "saṅgho taṁ vatthuṁ avinicchinitvā amūlā mūlaṁ gantvā saṅghasāmaggiṁ karoti,",
  "pli-tv-kd10:6.2.6_3": "ayaṁ vuccati, upāli,",
  "pli-tv-kd10:6.2.6_4": "saṅghasāmaggī atthāpetā byañjanupetā.",
  "pli-tv-kd10:6.2.7_0": "Katamā ca, upāli, saṅghasāmaggī atthupetā ca byañjanupetā ca?",
  "pli-tv-kd10:6.2.8_0": "Yasmiṁ, upāli,",
  "pli-tv-kd10:6.2.8_1": "vatthusmiṁ hoti saṅghassa bhaṇḍanaṁ kalaho viggaho vivādo saṅghabhedo saṅgharāji saṅghavavatthānaṁ saṅghanānākaraṇaṁ,",
  "pli-tv-kd10:6.2.8_2": "saṅgho taṁ vatthuṁ vinicchinitvā mūlā mūlaṁ gantvā saṅghasāmaggiṁ karoti,",
  "pli-tv-kd10:6.2.8_3": "ayaṁ vuccati, upāli,",
  "pli-tv-kd10:6.2.8_4": "saṅghasāmaggī atthupetā ca byañjanupetā ca.",
  "pli-tv-kd10:6.2.9_0": "Imā kho, upāli, dve saṅghasāmaggiyo”ti.",
  "pli-tv-kd10:6.3.1_0": "Atha kho āyasmā upāli uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ gāthāya ajjhabhāsi—",
  "pli-tv-kd10:6.3.2_0": "“Saṅghassa kiccesu ca mantanāsu ca,",
  "pli-tv-kd10:6.3.3_0": "Atthesu jātesu vinicchayesu ca;",
  "pli-tv-kd10:6.3.4_0": "Kathaṁpakārodha naro mahatthiko,",
  "pli-tv-kd10:6.3.5_0": "Bhikkhu kathaṁ hotidha paggahāraho”ti.",
  "pli-tv-kd10:6.3.6_0": "“Anānuvajjo paṭhamena sīlato,",
  "pli-tv-kd10:6.3.7_0": "Avekkhitācāro susaṁvutindriyo;",
  "pli-tv-kd10:6.3.8_0": "Paccatthikā nūpavadanti dhammato,",
  "pli-tv-kd10:6.3.9_0": "Na hissa taṁ hoti vadeyyu yena naṁ.",
  "pli-tv-kd10:6.3.10_0": "So tādiso sīlavisuddhiyā ṭhito,",
  "pli-tv-kd10:6.3.11_0": "Visārado hoti visayha bhāsati;",
  "pli-tv-kd10:6.3.12_0": "Nacchambhati parisagato na vedhati,",
  "pli-tv-kd10:6.3.13_0": "Atthaṁ na hāpeti anuyyutaṁ bhaṇaṁ.",
  "pli-tv-kd10:6.3.14_0": "Tatheva pañhaṁ parisāsu pucchito,",
  "pli-tv-kd10:6.3.15_0": "Na ceva pajjhāyati na maṅku hoti;",
  "pli-tv-kd10:6.3.16_0": "So kālāgataṁ byākaraṇārahaṁ vaco,",
  "pli-tv-kd10:6.3.17_0": "Rañjeti viññūparisaṁ vicakkhaṇo.",
  "pli-tv-kd10:6.3.18_0": "Sagāravo vuḍḍhataresu bhikkhusu,",
  "pli-tv-kd10:6.3.19_0": "Ācerakamhi ca sake visārado;",
  "pli-tv-kd10:6.3.20_0": "Alaṁ pametuṁ paguṇo kathetave,",
  "pli-tv-kd10:6.3.21_0": "Paccatthikānañca viraddhikovido.",
  "pli-tv-kd10:6.3.22_0": "Paccatthikā yena vajanti niggahaṁ,",
  "pli-tv-kd10:6.3.23_0": "Mahājano saññapanañca gacchati;",
  "pli-tv-kd10:6.3.24_0": "Sakañca ādāyamayaṁ na riñcati,",
  "pli-tv-kd10:6.3.25_0": "Viyākaraṁ pañhamanūpaghātikaṁ.",
  "pli-tv-kd10:6.3.26_0": "Dūteyyakammesu alaṁ samuggaho,",
  "pli-tv-kd10:6.3.27_0": "Saṅghassa kiccesu ca āhu naṁ yathā;",
  "pli-tv-kd10:6.3.28_0": "Karaṁ vaco bhikkhugaṇena pesito,",
  "pli-tv-kd10:6.3.29_0": "Ahaṁ karomīti na tena maññati.",
  "pli-tv-kd10:6.3.30_0": "Āpajjati yāvatakesu vatthusu,",
  "pli-tv-kd10:6.3.31_0": "Āpattiyā hoti yathā ca vuṭṭhiti;",
  "pli-tv-kd10:6.3.32_0": "Ete vibhaṅgā ubhayassa svāgatā,",
  "pli-tv-kd10:6.3.33_0": "Āpatti vuṭṭhānapadassa kovido.",
  "pli-tv-kd10:6.3.34_0": "Nissāraṇaṁ gacchati yāni cācaraṁ,",
  "pli-tv-kd10:6.3.35_0": "Nissārito hoti yathā ca vattanā;",
  "pli-tv-kd10:6.3.36_0": "Osāraṇaṁ taṁvusitassa jantuno,",
  "pli-tv-kd10:6.3.37_0": "Etampi jānāti vibhaṅgakovido.",
  "pli-tv-kd10:6.3.38_0": "Sagāravo vuḍḍhataresu bhikkhusu,",
  "pli-tv-kd10:6.3.39_0": "Navesu theresu ca majjhimesu ca;",
  "pli-tv-kd10:6.3.40_0": "Mahājanassatthacarodha paṇḍito,",
  "pli-tv-kd10:6.3.41_0": "So tādiso bhikkhu idha paggahāraho”ti.",
  "pli-tv-kd10:6.3.42_0": "Kosambakakkhandhako dasamo.",
  "pli-tv-kd10:6.3.43_0": "Tassuddānaṁ",
  "pli-tv-kd10:6.3.44_0": "Kosambiyaṁ jinavaro,",
  "pli-tv-kd10:6.3.45_0": "vivādāpattidassane;",
  "pli-tv-kd10:6.3.46_0": "Nukkhipeyya yasmiṁ tasmiṁ,",
  "pli-tv-kd10:6.3.47_0": "saddhāyāpatti desaye.",
  "pli-tv-kd10:6.3.48_0": "Antosīmāyaṁ tattheva,",
  "pli-tv-kd10:6.3.49_0": "bālakañceva vaṁsadā;",
  "pli-tv-kd10:6.3.50_0": "Pālileyyā ca sāvatthi,",
  "pli-tv-kd10:6.3.51_0": "sāriputto ca kolito.",
  "pli-tv-kd10:6.3.52_0": "Mahākassapakaccānā,",
  "pli-tv-kd10:6.3.53_0": "koṭṭhiko kappinena ca;",
  "pli-tv-kd10:6.3.54_0": "Mahācundo anuruddho,",
  "pli-tv-kd10:6.3.55_0": "revato upāli cubho.",
  "pli-tv-kd10:6.3.56_0": "Ānando rāhulo ceva,",
  "pli-tv-kd10:6.3.57_0": "gotamīnāthapiṇḍiko;",
  "pli-tv-kd10:6.3.58_0": "Senāsanaṁ vivittañca,",
  "pli-tv-kd10:6.3.59_0": "āmisaṁ samakampi ca.",
  "pli-tv-kd10:6.3.60_0": "Na kehi chando dātabbo,",
  "pli-tv-kd10:6.3.61_0": "upāliparipucchito;",
  "pli-tv-kd10:6.3.62_0": "Anānuvajjo sīlena,",
  "pli-tv-kd10:6.3.63_0": "sāmaggī jinasāsaneti.",
  "pli-tv-kd10:6.3.64_0": "Kosambakakkhandhako niṭṭhito.",
  "pli-tv-kd10:6.3.65_0": "Mahāvaggo niṭṭhito.",
  "pli-tv-kd10:6.3.66_0": "Mahāvaggapāḷi niṭṭhitā."
}