{
  "atk-abh03a32:0_0": "17. Sattarasamavaggo",
  "atk-abh03a32:1_0": "1. Atthi arahato puññūpacayakathāvaṇṇanā",
  "atk-abh03a32:2_0": "776- 779.",
  "atk-abh03a32:2_1": "Idāni atthi arahato puññūpacayotikathā nāma hoti.",
  "atk-abh03a32:2_2": "Tattha yesaṁ arahato dānasaṁvibhāgacetiyavandanādīni kammāni disvā atthi arahato puññūpacayoti laddhi,",
  "atk-abh03a32:2_3": "seyyathāpi andhakānaṁ;",
  "atk-abh03a32:2_4": "te sandhāya pucchā sakavādissa,",
  "atk-abh03a32:2_5": "paṭiññā itarassa.",
  "atk-abh03a32:2_6": "Atha naṁ “arahā nāma pahīnapuññapāpo,",
  "atk-abh03a32:2_7": "so yadi puññaṁ kareyya,",
  "atk-abh03a32:2_8": "pāpampi kareyyā”ti codetuṁ apuññūpacayoti āha.",
  "atk-abh03a32:2_9": "Itaro pāṇātipātādikiriyaṁ apassanto paṭikkhipati.",
  "atk-abh03a32:2_10": "Puññābhisaṅkhārantiādīsu bhavagāmikammaṁ arahato natthīti paṭikkhipati.",
  "atk-abh03a32:2_11": "Dānaṁ dadeyyātiādīsu kiriyacittena dānādipavattisabbhāvato sakavādī paṭijānāti.",
  "atk-abh03a32:2_12": "Itaro cittaṁ anādiyitvā kiriyāpavattimattadassaneneva laddhiṁ patiṭṭhapeti.",
  "atk-abh03a32:2_13": "Sā pana ayoniso patiṭṭhāpitattā appatiṭṭhāpitā hotīti.",
  "atk-abh03a32:3_0": "Atthi arahato puññūpacayotikathāvaṇṇanā.",
  "atk-abh03a32:4_0": "2. Natthi arahato akālamaccūtikathāvaṇṇanā",
  "atk-abh03a32:5_0": "780.",
  "atk-abh03a32:5_1": "Idāni natthi arahato akālamaccūtikathā nāma hoti.",
  "atk-abh03a32:5_2": "Tattha “nāhaṁ,",
  "atk-abh03a32:5_3": "bhikkhave,",
  "atk-abh03a32:5_4": "sañcetanikānaṁ kammānaṁ katānaṁ upacitānaṁ apaṭisaṁveditvā byantībhāvaṁ vadāmī”ti suttassa atthaṁ ayoniso",
  "atk-abh03a32:5_5": "gahetvā “arahatā nāma sabbakammavipākaṁ paṭisaṁvedayitvāva parinibbāyitabbaṁ,",
  "atk-abh03a32:5_6": "tasmā natthi,",
  "atk-abh03a32:5_7": "arahato akālamaccū”ti yesaṁ laddhi,",
  "atk-abh03a32:5_8": "seyyathāpi rājagirikānañceva siddhatthikānañca;",
  "atk-abh03a32:5_9": "te sandhāya pucchā sakavādissa,",
  "atk-abh03a32:5_10": "paṭiññā itarassa.",
  "atk-abh03a32:5_11": "Atha naṁ “sace tassa natthi akālamaccu,",
  "atk-abh03a32:5_12": "arahantaghātakena nāma na bhavitabba”nti codetuṁ natthi arahantaghātakoti āha.",
  "atk-abh03a32:5_13": "Itaro ānantariyakammassa ceva tādisānañca puggalānaṁ sabbhāvato paṭikkhipati.",
  "atk-abh03a32:6_0": "781.Visaṁ na kameyyāti pañhe “yāva pubbe katakammaṁ parikkhayaṁ na gacchati,",
  "atk-abh03a32:6_1": "tāva na kamatī”ti laddhiyā paṭikkhipati.",
  "atk-abh03a32:6_2": "Sesamettha yathāpāḷimeva niyyāti.",
  "atk-abh03a32:7_0": "782.Nāhaṁ,bhikkhaveti suttaṁ idaṁ sandhāya vuttaṁ –",
  "atk-abh03a32:7_1": "sañcetanikānaṁ kammānaṁ katānaṁ vipākaṁ apaṭisaṁveditvā avinditvā ananubhavitvā byantībhāvaṁ tesaṁ kammānaṁ parivaṭumaparicchinnabhāvaṁ na vadāmi,",
  "atk-abh03a32:7_2": "tañca kho diṭṭhadhammavedanīyānaṁ diṭṭheva dhamme,",
  "atk-abh03a32:7_3": "na tato paraṁ,",
  "atk-abh03a32:7_4": "upapajjavedanīyānaṁ anantaraṁ upapattiṁ upapajjitvāva na tato paraṁ,",
  "atk-abh03a32:7_5": "aparāpariyavedanīyānaṁ yadā vipākokāsaṁ labhanti,",
  "atk-abh03a32:7_6": "tathārūpe aparāpare vā pariyāye.",
  "atk-abh03a32:7_7": "Evaṁ sabbathāpi saṁsārapavatte sati laddhavipākavāre kamme na vijjateso jagatippadeso,",
  "atk-abh03a32:7_8": "yatthaṭṭhito mucceyya pāpakammāti.",
  "atk-abh03a32:7_9": "Evaṁ sante yadetaṁ “aladdhavipākavārampi kammaṁ avassaṁ arahato paṭisaṁveditabba”nti kappanāvasena “natthi",
  "atk-abh03a32:7_10": "arahato akālamaccū”ti laddhipatiṭṭhāpanaṁ kataṁ,",
  "atk-abh03a32:7_11": "taṁ dukkaṭamevāti.",
  "atk-abh03a32:8_0": "Natthi arahato akālamaccūtikathāvaṇṇanā.",
  "atk-abh03a32:9_0": "3. Sabbamidaṁ kammatotikathāvaṇṇanā",
  "atk-abh03a32:10_0": "783.",
  "atk-abh03a32:10_1": "Idāni sabbamidaṁ kammatotikathā nāma hoti.",
  "atk-abh03a32:10_2": "Tattha “kammunā vattati loko”ti suttaṁ nissāya “sabbamidaṁ kammakilesavipākavaṭṭaṁ kammatova hotī”ti yesaṁ laddhi,",
  "atk-abh03a32:10_3": "seyyathāpi rājagirikānañceva siddhatthikānañca;",
  "atk-abh03a32:10_4": "te sandhāya sabbamidanti pucchā sakavādissa,",
  "atk-abh03a32:10_5": "paṭiññā itarassa.",
  "atk-abh03a32:10_6": "Atha naṁ “evaṁ sante kammampi kammato āpajjatī”ti codetuṁ kammampi kammatoti āha.",
  "atk-abh03a32:10_7": "Itaro yadi kammampi kammatova nāma taṁ kammaṁ vipākoyeva siyāti paṭikkhipati.",
  "atk-abh03a32:10_8": "Pubbekatahetūti “yadi sabbamidaṁ kammato,",
  "atk-abh03a32:10_9": "pubbekatahetunā tena bhavitabba”nti codetuṁ pucchati,",
  "atk-abh03a32:10_10": "itaro pubbekatahetuvādabhayena paṭikkhipati.",
  "atk-abh03a32:11_0": "784.Kammavipākatoti “yadi sabbamidaṁ kammato,",
  "atk-abh03a32:11_1": "yaṁ atītabhave pavattassa hetubhūtaṁ kammaṁ,",
  "atk-abh03a32:11_2": "tampi purimatare bhave kammatoti kammavipāko sampajjati,",
  "atk-abh03a32:11_3": "tena te sabbamidaṁ kammavipākato āpajjatī”ti codetuṁ pucchati.",
  "atk-abh03a32:11_4": "Itaro bījato aṁkurasseva paccuppannapavattassa kammato nibbattiṁ sandhāya paṭikkhipati.",
  "atk-abh03a32:11_5": "Dutiyaṁ puṭṭho tassāpi kammassa bījassa purimabījato viya purimakammato pavattattā paṭijānāti.",
  "atk-abh03a32:11_6": "Pāṇaṁ haneyyātiādi “yadi sabbaṁ kammavipākato,",
  "atk-abh03a32:11_7": "pāṇātipātādīni kammavipākeneva kareyyā”ti codetuṁ vuttaṁ.",
  "atk-abh03a32:11_8": "Itaro dussīlyacetanāpi purimakammanibbattā ekena pariyāyena vipākoyevāti laddhiyā paṭijānāti.",
  "atk-abh03a32:11_9": "Atha naṁ “yadi te pāṇātipāto kammavipākato nibbattati,",
  "atk-abh03a32:11_10": "pāṇātipāto viya vipākopi saphalo āpajjatī”ti codetuṁ saphaloti āha.",
  "atk-abh03a32:11_11": "Itaro pāṇātipātassa nirayasaṁvattanikādibhāvato saphalataṁ passanto paṭijānāti.",
  "atk-abh03a32:11_12": "Kammavipākassa pana idaṁ nāma phalanti vuttaṭṭhānaṁ apassanto paṭikkhipati.",
  "atk-abh03a32:11_13": "Adinnādānādīsupi eseva nayo.",
  "atk-abh03a32:11_14": "Gilānapaccayabhesajjaparikkhāro saphaloti deyyadhammavasena dānaphalaṁ pucchati.",
  "atk-abh03a32:11_15": "Kammunā vattatīti suttaṁ “natthi kamma”nti akammavāditaṁ paṭikkhipitvā “atthi kamma”nti kammavāditaṁ kammassakataṁ dīpeti.",
  "atk-abh03a32:11_16": "Na sabbasseva kammato nibbattiṁ,",
  "atk-abh03a32:11_17": "tasmā asādhakanti.",
  "atk-abh03a32:12_0": "Sabbamidaṁ kammatotikathāvaṇṇanā.",
  "atk-abh03a32:13_0": "4. Indriyabaddhakathāvaṇṇanā",
  "atk-abh03a32:14_0": "786- 787.",
  "atk-abh03a32:14_1": "Idāni indriyabaddhakathā nāma hoti.",
  "atk-abh03a32:14_2": "Tattha duvidhaṁ dukkhaṁ –",
  "atk-abh03a32:14_3": "indriyabaddhaṁ,",
  "atk-abh03a32:14_4": "anindriyabaddhañca.",
  "atk-abh03a32:14_5": "Indriyabaddhaṁ dukkhavatthutāya dukkhaṁ,",
  "atk-abh03a32:14_6": "anindriyabaddhaṁ udayabbayapaṭipīḷanaṭṭhena “yadaniccaṁ taṁ dukkha”nti saṅgahitattā dukkhaṁ.",
  "atk-abh03a32:14_7": "Imaṁ vibhāgaṁ aggahetvā “yassa pariññāya bhagavati brahmacariyaṁ vussati,",
  "atk-abh03a32:14_8": "taṁ indriyabaddhameva dukkhaṁ,",
  "atk-abh03a32:14_9": "na itara”nti yesaṁ laddhi,",
  "atk-abh03a32:14_10": "seyyathāpi hetuvādānaṁ,",
  "atk-abh03a32:14_11": "tesaṁ itarassāpi dukkhabhāvaṁ dassetuṁ indriyabaddhaññevāti pucchā sakavādissa,",
  "atk-abh03a32:14_12": "paṭiññā itarassa.",
  "atk-abh03a32:14_13": "Atha naṁ “yasmā bhagavatā ‘yadaniccaṁ taṁ dukkha’nti vuttaṁ,",
  "atk-abh03a32:14_14": "tasmā indriyabaddheneva tena aniccena bhavitabba”nti codetuṁ indriyabaddhaññeva aniccantiādimāha.",
  "atk-abh03a32:14_15": "Nanuanindriyabaddhaṁ aniccanti nanu pathavīpabbatapāsāṇādi anindriyabaddhampi aniccanti attho.",
  "atk-abh03a32:15_0": "788.Na vattabbaṁ indriyabaddhaññeva dukkhanti pañhe āmantāti paṭiññā sakavādissa.",
  "atk-abh03a32:15_1": "Anindriyabaddhañhi dukkhadomanassānaṁ ārammaṇaṁ hoti.",
  "atk-abh03a32:15_2": "Uṇhakālasmiñhi aggi sītakāle ca vāto dukkhassa ārammaṇaṁ,",
  "atk-abh03a32:15_3": "niccampi bhogavināsādayo domanassassa.",
  "atk-abh03a32:15_4": "Tasmā vināpi aniccaṭṭhena anindriyabaddhaṁ dukkhanti vattabbaṁ.",
  "atk-abh03a32:15_5": "Kammakilesehi pana anibbattattā dukkhaṁ ariyasaccanti na vattabbaṁ,",
  "atk-abh03a32:15_6": "tathā maggena apariññeyyattā.",
  "atk-abh03a32:15_7": "Yasmā pana tiṇakaṭṭhādinirodho vā utubījādinirodho vā dukkhanirodhaṁ ariyasaccaṁ nāma na hoti,",
  "atk-abh03a32:15_8": "tasmā indriyabaddhaṁ dukkhañceva ariyasaccañca,",
  "atk-abh03a32:15_9": "itaraṁ pana dukkhamevāti idaṁ nānattaṁ dassetuṁ paṭijānāti.",
  "atk-abh03a32:15_10": "Yathā indriyabaddhassātiādivacanaṁ indriyabaddhassa pariññāya brahmacariyavāsaṁ pariññātassa puna anuppattiṁ dīpeti.",
  "atk-abh03a32:15_11": "Tenevettha sakavādinā paṭikkhepo kato.",
  "atk-abh03a32:15_12": "“Yadaniccaṁ taṁ dukkha”nti vacanena pana saṅgahitassa anindriyabaddhassa dukkhabhāvaṁ paṭisedhetuṁ na sakkāti,",
  "atk-abh03a32:15_13": "tasmā asādhakanti.",
  "atk-abh03a32:16_0": "Indriyabaddhakathāvaṇṇanā.",
  "atk-abh03a32:17_0": "5. Ṭhapetvā ariyamaggantikathāvaṇṇanā",
  "atk-abh03a32:18_0": "789- 790.",
  "atk-abh03a32:18_1": "Idāni ṭhapetvā ariyamaggantikathā nāma hoti.",
  "atk-abh03a32:18_2": "Tattha “yasmā ariyamaggo ‘dukkhanirodhagāminipaṭipadā’ti vutto,",
  "atk-abh03a32:18_3": "tasmā ṭhapetvā ariyamaggaṁ avasesā saṅkhārā dukkhā”ti yesaṁ laddhi,",
  "atk-abh03a32:18_4": "seyyathāpi hetuvādānaṁ;",
  "atk-abh03a32:18_5": "te sandhāya pucchā sakavādissa,",
  "atk-abh03a32:18_6": "paṭiññā itarassa.",
  "atk-abh03a32:18_7": "Atha naṁ “yadi evaṁ samudayassāpi dukkhabhāvo āpajjatī”ti codetuṁ dukkhasamudayopīti āha.",
  "atk-abh03a32:18_8": "Itaro hetulakkhaṇaṁ sandhāya paṭikkhipati.",
  "atk-abh03a32:18_9": "Puna puṭṭho pavattapariyāpannabhāvaṁ sandhāya paṭijānāti.",
  "atk-abh03a32:18_10": "Tīṇevāti pañhesu suttavirodhabhayena paṭikkhipati,",
  "atk-abh03a32:18_11": "laddhivasena paṭijānāti.",
  "atk-abh03a32:18_12": "Sesamettha uttānatthamevāti.",
  "atk-abh03a32:19_0": "Ṭhapetvā ariyamaggantikathāvaṇṇanā.",
  "atk-abh03a32:20_0": "6. Na vattabbaṁ saṅgho dakkhiṇaṁ paṭiggaṇhātītikathāvaṇṇanā",
  "atk-abh03a32:21_0": "791- 792.",
  "atk-abh03a32:21_1": "Idāni na vattabbaṁ saṅgho dakkhiṇaṁ paṭiggaṇhātītikathā nāma hoti.",
  "atk-abh03a32:21_2": "Tattha “paramatthato maggaphalāneva saṅgho,",
  "atk-abh03a32:21_3": "maggaphalehi añño saṅgho nāma natthi,",
  "atk-abh03a32:21_4": "maggaphalāni ca na kiñci paṭiggaṇhanti,",
  "atk-abh03a32:21_5": "tasmā na vattabbaṁ saṅgho dakkhiṇaṁ paṭiggaṇhātī”ti yesaṁ laddhi,",
  "atk-abh03a32:21_6": "seyyathāpi etarahi mahāpuññavādīsaṅkhātānaṁ vetullakānaṁ;",
  "atk-abh03a32:21_7": "te sandhāya na vattabbanti pucchā sakavādissa,",
  "atk-abh03a32:21_8": "paṭiññā itarassa.",
  "atk-abh03a32:21_9": "Atha naṁ “yadi saṅgho na paṭiggaṇheyya,",
  "atk-abh03a32:21_10": "na naṁ satthā āhuneyyātiādīhi thomeyyā”ti codetuṁ nanu saṅgho āhuneyyotiādimāha.",
  "atk-abh03a32:21_11": "Saṅghassa dānaṁ dentīti “ye te saṅghassa denti,",
  "atk-abh03a32:21_12": "te paṭiggāhakesu asati kassa dadeyyu”nti codanatthaṁ vuttaṁ.",
  "atk-abh03a32:21_13": "Āhutiṁ jātavedo vāti suttaṁ parasamayato āgataṁ.",
  "atk-abh03a32:21_14": "Tattha mahāmeghanti meghavuṭṭhiṁ sandhāya vuttaṁ.",
  "atk-abh03a32:21_15": "Vuṭṭhiñhi medanī paṭiggaṇhāti,",
  "atk-abh03a32:21_16": "na meghameva.",
  "atk-abh03a32:21_17": "Maggo paṭiggaṇhātīti “maggaphalāni saṅgho”ti laddhiyā vadati,",
  "atk-abh03a32:21_18": "na ca maggaphalāneva saṅgho.",
  "atk-abh03a32:21_19": "Maggaphalapātubhāvaparisuddhe pana khandhe upādāya paññattā aṭṭha puggalā saṅgho,",
  "atk-abh03a32:21_20": "tasmā asādhakametanti.",
  "atk-abh03a32:22_0": "Na vattabbaṁ saṅgho dakkhiṇaṁ paṭiggaṇhātītikathāvaṇṇanā.",
  "atk-abh03a32:23_0": "7. Na vattabbaṁ saṅgho dakkhiṇaṁ visodhetītikathāvaṇṇanā",
  "atk-abh03a32:24_0": "793- 794.",
  "atk-abh03a32:24_1": "Idāni na vattabbaṁ saṅgho dakkhiṇaṁ visodhetītikathā nāma hoti.",
  "atk-abh03a32:24_2": "Tattha “maggaphalāneva saṅgho nāma,",
  "atk-abh03a32:24_3": "na ca tāni dakkhiṇaṁ visodhetuṁ sakkonti,",
  "atk-abh03a32:24_4": "tasmā na vattabbaṁ saṅgho dakkhiṇaṁ visodhetī”ti yesaṁ laddhi,",
  "atk-abh03a32:24_5": "seyyathāpi tesaññeva;",
  "atk-abh03a32:24_6": "te sandhāya pucchā sakavādissa,",
  "atk-abh03a32:24_7": "paṭiññā itarassa.",
  "atk-abh03a32:24_8": "Āhuneyyotiādi “yadi saṅgho dakkhiṇaṁ visodhetuṁ na sakkuṇeyya,",
  "atk-abh03a32:24_9": "na naṁ satthā evaṁ thomeyyā”ti dassanatthaṁ vuttaṁ.",
  "atk-abh03a32:24_10": "Visodhetīti mahapphalaṁ karoti.",
  "atk-abh03a32:24_11": "Saṅghasmiñhi appaṁ dinnaṁ bahu hoti,",
  "atk-abh03a32:24_12": "bahu dinnaṁ bahutaraṁ.",
  "atk-abh03a32:24_13": "Dakkhiṇeyyāti dakkhiṇārahā dakkhiṇāya anucchavikā,",
  "atk-abh03a32:24_14": "dakkhiṇaṁ visodhetuṁ samatthāti attho.",
  "atk-abh03a32:24_15": "Dakkhiṇaṁ ārādhentīti sampādenti,",
  "atk-abh03a32:24_16": "appamattikāyapi dakkhiṇāya mahantaṁ phalaṁ pāpuṇantīti attho.",
  "atk-abh03a32:24_17": "Sesaṁ heṭṭhā vuttanayamevāti.",
  "atk-abh03a32:25_0": "Na vattabbaṁ saṅgho dakkhiṇaṁ visodhetītikathāvaṇṇanā.",
  "atk-abh03a32:26_0": "8. Na vattabbaṁ saṅgho bhuñjatītikathāvaṇṇanā",
  "atk-abh03a32:27_0": "795- 796.",
  "atk-abh03a32:27_1": "Idāni na vattabbaṁ saṅgho bhuñjatītikathā nāma hoti.",
  "atk-abh03a32:27_2": "Tatrāpi “maggaphalāneva saṅgho nāma,",
  "atk-abh03a32:27_3": "na ca tāni kiñci bhuñjanti,",
  "atk-abh03a32:27_4": "tasmā na vattabbaṁ saṅgho bhuñjati, pivati, khādati,",
  "atk-abh03a32:27_5": "sāyatī”ti yesaṁ laddhi,",
  "atk-abh03a32:27_6": "seyyathāpi tesaṁyeva;",
  "atk-abh03a32:27_7": "te sandhāya pucchā sakavādissa,",
  "atk-abh03a32:27_8": "paṭiññā itarassa.",
  "atk-abh03a32:27_9": "Atha naṁ “yadi saṅgho na bhuñjeyya,",
  "atk-abh03a32:27_10": "saṅghabhattādikaraṇaṁ niratthakaṁ bhaveyyā”ti codetuṁ nanu atthi keci saṅghabhattāni karontītiādimāha.",
  "atk-abh03a32:27_11": "Gaṇabhojanantiādi “yadi saṅgho na bhuñjeyya,",
  "atk-abh03a32:27_12": "kassa gaṇabhojanādīni siyu”nti codanatthaṁ vuttaṁ.",
  "atk-abh03a32:27_13": "Aṭṭha pānānīti idampi “yadi saṅgho na piveyya,",
  "atk-abh03a32:27_14": "kassetāni pānāni satthā anujāneyyā”ti codanatthaṁ vuttaṁ.",
  "atk-abh03a32:27_15": "Sesamidhāpi heṭṭhā vuttanayeneva veditabbanti.",
  "atk-abh03a32:28_0": "Na vattabbaṁ saṅgho bhuñjatītikathāvaṇṇanā.",
  "atk-abh03a32:29_0": "9. Na vattabbaṁ saṅghassa dinnaṁ mahapphalantikathāvaṇṇanā",
  "atk-abh03a32:30_0": "797- 798.",
  "atk-abh03a32:30_1": "Idāni na vattabbaṁ saṅghassa dinnaṁ mahapphalantikathā nāma hoti.",
  "atk-abh03a32:30_2": "Tatrāpi “maggaphalāneva saṅgho nāma,",
  "atk-abh03a32:30_3": "na ca sakkā tesaṁ kiñci dātuṁ,",
  "atk-abh03a32:30_4": "na ca tehi paṭiggaṇhituṁ,",
  "atk-abh03a32:30_5": "nāpi tesaṁ dānena koci upakāro ijjhati,",
  "atk-abh03a32:30_6": "tasmā na vattabbaṁ saṅghassa dinnaṁ mahapphala”nti yesaṁ laddhi,",
  "atk-abh03a32:30_7": "seyyathāpi tesaṁyeva;",
  "atk-abh03a32:30_8": "te sandhāya pucchā sakavādissa,",
  "atk-abh03a32:30_9": "paṭiññā itarassa.",
  "atk-abh03a32:30_10": "Āhuneyyotiādi “yadi saṅghassa dinnaṁ mahapphalaṁ na bhaveyya,",
  "atk-abh03a32:30_11": "na naṁ satthā evaṁ thomeyyā”ti dassanatthaṁ vuttaṁ.",
  "atk-abh03a32:30_12": "Sesaṁ yathāpāḷimeva niyyātīti.",
  "atk-abh03a32:31_0": "Na vattabbaṁ saṅghassa dinnaṁ mahapphalantikathāvaṇṇanā.",
  "atk-abh03a32:32_0": "10. Na vattabbaṁ buddhassa dinnaṁ mahapphalantikathāvaṇṇanā",
  "atk-abh03a32:33_0": "799.",
  "atk-abh03a32:33_1": "Idāni na vattabbaṁ buddhassa dinnaṁ mahapphalantikathā nāma hoti.",
  "atk-abh03a32:33_2": "Tattha “buddho bhagavā na kiñci paribhuñjati,",
  "atk-abh03a32:33_3": "lokānuvattanatthaṁ pana paribhuñjamānaṁ viya attānaṁ dasseti,",
  "atk-abh03a32:33_4": "tasmā nirupakārattā na vattabbaṁ tasmiṁ dinnaṁ mahapphala”nti yesaṁ laddhi,",
  "atk-abh03a32:33_5": "seyyathāpi tesaṁyeva;",
  "atk-abh03a32:33_6": "te sandhāya pucchā sakavādissa,",
  "atk-abh03a32:33_7": "paṭiññā itarassa.",
  "atk-abh03a32:33_8": "Dvipadānaṁ aggotiādi “manussadussīlepi dānaṁ sahassaguṇaṁ hoti,",
  "atk-abh03a32:33_9": "kimaṅgaṁ pana evarūpe aggapuggale”ti dassanatthaṁ vuttaṁ.",
  "atk-abh03a32:33_10": "Sesamettha yathāpāḷimeva niyyātīti.",
  "atk-abh03a32:34_0": "Na vattabbaṁ buddhassa dinnaṁ mahapphalantikathāvaṇṇanā.",
  "atk-abh03a32:35_0": "11. Dakkhiṇāvisuddhikathāvaṇṇanā",
  "atk-abh03a32:36_0": "800- 801.",
  "atk-abh03a32:36_1": "Idāni dakkhiṇāvisuddhikathā nāma hoti.",
  "atk-abh03a32:36_2": "Tattha “yadi paṭiggāhakato dakkhiṇā visujjheyya,",
  "atk-abh03a32:36_3": "mahapphalā bhaveyya.",
  "atk-abh03a32:36_4": "Dāyakena dānaṁ dinnaṁ,",
  "atk-abh03a32:36_5": "paṭiggāhakena vipāko nibbattitoti añño aññassa kārako bhaveyya,",
  "atk-abh03a32:36_6": "paraṁkataṁ sukhadukkhaṁ āpajjeyya,",
  "atk-abh03a32:36_7": "añño kareyya,",
  "atk-abh03a32:36_8": "añño paṭisaṁvedeyya.",
  "atk-abh03a32:36_9": "Tasmā dāyakatova dānaṁ visujjhati,",
  "atk-abh03a32:36_10": "no paṭiggāhakato,",
  "atk-abh03a32:36_11": "dāyakasseva cittavisuddhi vipākadāyikā hotī”ti yesaṁ laddhi,",
  "atk-abh03a32:36_12": "seyyathāpi uttarāpathakānaṁ;",
  "atk-abh03a32:36_13": "te sandhāya pucchā sakavādissa,",
  "atk-abh03a32:36_14": "paṭiññā itarassa.",
  "atk-abh03a32:36_15": "Āhuneyyātiādi “yadi paṭiggāhakato dānaṁ na visujjheyya,",
  "atk-abh03a32:36_16": "kimassa āhuneyyādibhāvo kareyyā”ti dassanatthaṁ vuttaṁ.",
  "atk-abh03a32:36_17": "Añño aññassa kārakoti yadi dāyakassa dānacetanā paṭiggāhakena katā bhaveyya,",
  "atk-abh03a32:36_18": "yuttarūpaṁ siyā.",
  "atk-abh03a32:36_19": "Tassa pana dānacetanā parisuddhā paṭiggāhakasaṅkhātaṁ vatthuṁ paṭicca mahāvipākaṭṭhena visujjhati,",
  "atk-abh03a32:36_20": "tasmā acodanā esā “paṭiggāhakato dānaṁ visujjhatī”ti.",
  "atk-abh03a32:37_0": "Dakkhiṇāvisuddhikathāvaṇṇanā.",
  "atk-abh03a32:38_0": "Sattarasamo vaggo."
}