{
  "atk-s0501a4:0_0": "4. Kumārapañhavaṇṇanā",
  "atk-s0501a4:1_0": "Aṭṭhuppatti",
  "atk-s0501a4:2_0": "Idāni ekaṁ nāma kinti evamādīnaṁ kumārapañhānaṁ atthavaṇṇanākkamo anuppatto.",
  "atk-s0501a4:2_1": "Tesaṁ aṭṭhuppattiṁ idha nikkhepappayojanañca vatvā vaṇṇanaṁ karissāma –",
  "atk-s0501a4:3_0": "Aṭṭhuppatti tāva nesaṁ sopāko nāma bhagavato mahāsāvako ahosi.",
  "atk-s0501a4:3_1": "Tenāyasmatā jātiyā sattavasseneva aññā ārādhitā,",
  "atk-s0501a4:3_2": "tassa bhagavā pañhabyākaraṇena upasampadaṁ anuññātukāmo attanā adhippetatthānaṁ pañhānaṁ byākaraṇasamatthataṁ",
  "atk-s0501a4:3_3": "passanto “ekaṁ nāma ki”nti evamādinā pañhe pucchi.",
  "atk-s0501a4:3_4": "So byākāsi.",
  "atk-s0501a4:3_5": "Tena ca byākaraṇena bhagavato cittaṁ ārādhesi.",
  "atk-s0501a4:3_6": "Sāva tassāyasmato upasampadā ahosi.",
  "atk-s0501a4:4_0": "Ayaṁ tesaṁ aṭṭhuppatti.",
  "atk-s0501a4:5_0": "Nikkhepappayojanaṁ",
  "atk-s0501a4:6_0": "Yasmā pana saraṇagamanehi buddhadhammasaṅghānussativasena cittabhāvanā,",
  "atk-s0501a4:6_1": "sikkhāpadehi sīlabhāvanā,",
  "atk-s0501a4:6_2": "dvattiṁsākārena ca kāyabhāvanā pakāsitā,",
  "atk-s0501a4:6_3": "tasmā idāni nānappakārato paññābhāvanāmukhadassanatthaṁ ime pañhabyākaraṇā idha nikkhittā.",
  "atk-s0501a4:6_4": "Yasmā vā sīlapadaṭṭhāno samādhi,",
  "atk-s0501a4:6_5": "samādhipadaṭṭhānā ca paññā; yathāha –",
  "atk-s0501a4:6_6": "“sīle patiṭṭhāya naro sapañño,",
  "atk-s0501a4:6_7": "cittaṁ paññañca bhāvaya”nti,",
  "atk-s0501a4:6_8": "tasmā sikkhāpadehi sīlaṁ dvattiṁsākārena taṁgocaraṁ samādhiñca dassetvā samāhitacittassa nānādhammaparikkhārāya",
  "atk-s0501a4:6_9": "paññāya pabhedadassanatthaṁ idha nikkhittātipi viññātabbā.",
  "atk-s0501a4:7_0": "Idaṁ tesaṁ idha nikkhepappayojanaṁ.",
  "atk-s0501a4:8_0": "Pañhavaṇṇanā",
  "atk-s0501a4:9_0": "Ekaṁ nāma kintipañhavaṇṇanā",
  "atk-s0501a4:10_0": "Idāni tesaṁ atthavaṇṇanā hoti –",
  "atk-s0501a4:10_1": "ekaṁ nāma kinti bhagavā yasmiṁ ekadhammasmiṁ bhikkhu sammā nibbindamāno anupubbena dukkhassantakaro hoti,",
  "atk-s0501a4:10_2": "yasmiṁ cāyamāyasmā nibbindamāno anupubbena dukkhassantamakāsi,",
  "atk-s0501a4:10_3": "taṁ dhammaṁ sandhāya pañhaṁ pucchati.",
  "atk-s0501a4:10_4": "“Sabbe sattā āhāraṭṭhitikā”ti thero puggalādhiṭṭhānāya desanāya vissajjeti.",
  "atk-s0501a4:10_5": "“Katamā ca,",
  "atk-s0501a4:10_6": "bhikkhave,",
  "atk-s0501a4:10_7": "sammāsati? Idha,",
  "atk-s0501a4:10_8": "bhikkhave,",
  "atk-s0501a4:10_9": "bhikkhu kāye kāyānupassī viharatī”ti evamādīni cettha suttāni evaṁ vissajjanayuttisambhave sādhakāni.",
  "atk-s0501a4:10_10": "Ettha yenāhārena sabbe sattā “āhāraṭṭhitikā”ti vuccanti,",
  "atk-s0501a4:10_11": "so āhāro taṁ vā nesaṁ āhāraṭṭhitikattaṁ “ekaṁ nāma ki”nti puṭṭhena therena niddiṭṭhanti veditabbaṁ.",
  "atk-s0501a4:10_12": "Tañhi bhagavatā idha ekanti adhippetaṁ,",
  "atk-s0501a4:10_13": "na tu sāsane loke vā aññaṁ ekaṁ nāma natthīti ñāpetuṁ vuttaṁ.",
  "atk-s0501a4:10_14": "Vuttañhetaṁ bhagavatā –",
  "atk-s0501a4:11_0": "“Ekadhamme,",
  "atk-s0501a4:11_1": "bhikkhave,",
  "atk-s0501a4:11_2": "bhikkhu sammā nibbindamāno sammā virajjamāno sammā vimuccamāno sammā pariyantadassāvī sammattaṁ abhisamecca diṭṭheva dhamme dukkhassantakaro hoti.",
  "atk-s0501a4:11_3": "Katamasmiṁ ekadhamme?",
  "atk-s0501a4:11_4": "Sabbe sattā āhāraṭṭhitikā.",
  "atk-s0501a4:11_5": "Imasmiṁ kho,",
  "atk-s0501a4:11_6": "bhikkhave,",
  "atk-s0501a4:11_7": "ekadhamme bhikkhu sammā nibbindamāno…pe…",
  "atk-s0501a4:11_8": "dukkhassantakaro hoti.",
  "atk-s0501a4:11_9": "‘Eko pañho eko uddeso ekaṁ veyyākaraṇa’nti iti yaṁ taṁ vuttaṁ,",
  "atk-s0501a4:11_10": "idametaṁ paṭicca vutta”nti.",
  "atk-s0501a4:12_0": "Āhāraṭṭhitikāti cettha yathā “atthi,",
  "atk-s0501a4:12_1": "bhikkhave,",
  "atk-s0501a4:12_2": "subhanimittaṁ.",
  "atk-s0501a4:12_3": "Tattha ayoniso manasikārabahulīkāro,",
  "atk-s0501a4:12_4": "ayamāhāro anuppannassa vā kāmacchandassa uppādāyā”ti evamādīsu paccayo āhāroti vuccati,",
  "atk-s0501a4:12_5": "evaṁ paccayaṁ āhārasaddena gahetvā paccayaṭṭhitikā “āhāraṭṭhitikā”ti vuttā.",
  "atk-s0501a4:12_6": "Cattāro pana āhāre sandhāya –",
  "atk-s0501a4:12_7": "“āhāraṭṭhitikā”ti vuccamāne “asaññasattā devā ahetukā anāhārā aphassakā avedanakā”ti vacanato “sabbe”ti vacanamayuttaṁ bhaveyya.",
  "atk-s0501a4:13_0": "Tattha siyā –",
  "atk-s0501a4:13_1": "evampi vuccamāne “katame dhammā sapaccayā?",
  "atk-s0501a4:13_2": "Pañcakkhandhā –",
  "atk-s0501a4:13_3": "rūpakkhandho…pe…",
  "atk-s0501a4:13_4": "viññāṇakkhandho”ti vacanato khandhānaṁyeva paccayaṭṭhitikattaṁ yuttaṁ,",
  "atk-s0501a4:13_5": "sattānantu ayuttamevetaṁ vacanaṁ bhaveyyāti.",
  "atk-s0501a4:13_6": "Na kho panetaṁ evaṁ daṭṭhabbaṁ. Kasmā ?",
  "atk-s0501a4:13_7": "Sattesu khandhopacārasiddhito.",
  "atk-s0501a4:13_8": "Sattesu hi khandhopacāro siddho. Kasmā?",
  "atk-s0501a4:13_9": "Khandhe upādāya paññāpetabbato. Kathaṁ?",
  "atk-s0501a4:13_10": "Gehe gāmopacāro viya.",
  "atk-s0501a4:13_11": "Seyyathāpi hi gehāni upādāya paññāpetabbattā gāmassa ekasmimpi dvīsu tīsupi vā gehesu daḍḍhesu “gāmo daḍḍho”ti evaṁ gehe gāmopacāro siddho,",
  "atk-s0501a4:13_12": "evameva khandhesu paccayaṭṭhena āhāraṭṭhitikesu “sattā āhāraṭṭhitikā”ti ayaṁ upacāro siddhoti veditabbo.",
  "atk-s0501a4:13_13": "Paramatthato ca khandhesu jāyamānesu jīyamānesu mīyamānesu ca “khaṇe khaṇe tvaṁ bhikkhu jāyase ca jīyase",
  "atk-s0501a4:13_14": "ca mīyase cā”ti vadatā bhagavatā tesu sattesu khandhopacāro siddhoti dassito evāti veditabbo.",
  "atk-s0501a4:13_15": "Yato yena paccayākhyena āhārena sabbe sattā tiṭṭhanti,",
  "atk-s0501a4:13_16": "so āhāro taṁ vā nesaṁ āhāraṭṭhitikattaṁ ekanti veditabbaṁ.",
  "atk-s0501a4:13_17": "Āhāro hi āhāraṭṭhitikattaṁ vā aniccatākāraṇato nibbidāṭṭhānaṁ hoti.",
  "atk-s0501a4:13_18": "Atha tesu sabbasattasaññitesu saṅkhāresu aniccatādassanena nibbindamāno anupubbena dukkhassantakaro hoti,",
  "atk-s0501a4:13_19": "paramatthavisuddhiṁ pāpuṇāti. Yathāha –",
  "atk-s0501a4:14_0": "“Sabbe saṅkhārā aniccāti, yadā paññāya passati;",
  "atk-s0501a4:15_0": "Atha nibbindati dukkhe, esa maggo visuddhiyā”ti. ;",
  "atk-s0501a4:16_0": "Ettha ca “ekaṁ nāma ki”nti ca “kihā”ti ca duvidho pāṭho,",
  "atk-s0501a4:16_1": "tattha sīhaḷānaṁ kihāti pāṭho.",
  "atk-s0501a4:16_2": "Te hi “ki”nti vattabbe “kihā”ti vadanti.",
  "atk-s0501a4:16_3": "Keci bhaṇanti “ha-",
  "atk-s0501a4:16_4": "iti nipāto,",
  "atk-s0501a4:16_5": "theriyānampi ayameva pāṭho”ti ubhayathāpi pana ekova attho.",
  "atk-s0501a4:16_6": "Yathā ruccati,",
  "atk-s0501a4:16_7": "tathā paṭhitabbaṁ.",
  "atk-s0501a4:16_8": "Yathā pana “sukhena phuṭṭho atha vā dukhena,",
  "atk-s0501a4:16_9": "dukkhaṁ domanassaṁ paṭisaṁvedetī”ti evamādīsu katthaci dukhanti ca katthaci dukkhanti ca vuccati,",
  "atk-s0501a4:16_10": "evaṁ katthaci ekanti,",
  "atk-s0501a4:16_11": "katthaci ekkanti vuccati.",
  "atk-s0501a4:16_12": "Idha pana ekaṁ nāmāti ayameva pāṭho.",
  "atk-s0501a4:17_0": "Dve nāma kintipañhavaṇṇanā",
  "atk-s0501a4:18_0": "Evaṁ iminā pañhabyākaraṇena āraddhacitto satthā purimanayeneva uttariṁ pañhaṁ pucchati dve nāma kinti?",
  "atk-s0501a4:18_1": "Thero dveti paccanubhāsitvā “nāmañca rūpañcā”ti dhammādhiṭṭhānāya desanāya vissajjeti.",
  "atk-s0501a4:18_2": "Tattha ārammaṇābhimukhaṁ namanato,",
  "atk-s0501a4:18_3": "cittassa ca natihetuto sabbampi arūpaṁ “nāma”nti vuccati.",
  "atk-s0501a4:18_4": "Idha pana nibbidāhetuttā sāsavadhammameva adhippetaṁ ruppanaṭṭhena cattāro ca mahābhūtā,",
  "atk-s0501a4:18_5": "sabbañca tadupādāya pavattamānaṁ rūpaṁ “rūpa”nti vuccati,",
  "atk-s0501a4:18_6": "taṁ sabbampi idhādhippetaṁ.",
  "atk-s0501a4:18_7": "Adhippāyavaseneva cettha “dve nāma nāmañca rūpañcā”ti vuttaṁ,",
  "atk-s0501a4:18_8": "na aññesaṁ dvinnamabhāvato. Yathāha –",
  "atk-s0501a4:19_0": "“Dvīsu,",
  "atk-s0501a4:19_1": "bhikkhave,",
  "atk-s0501a4:19_2": "dhammesu bhikkhu sammā nibbindamāno…pe…",
  "atk-s0501a4:19_3": "dukkhassantakaro hoti.",
  "atk-s0501a4:19_4": "Katamesu dvīsu?",
  "atk-s0501a4:19_5": "Nāme ca rūpe ca.",
  "atk-s0501a4:19_6": "Imesu kho,",
  "atk-s0501a4:19_7": "bhikkhave,",
  "atk-s0501a4:19_8": "dvīsu dhammesu bhikkhu sammā nibbindamāno…pe…",
  "atk-s0501a4:19_9": "dukkhassantakaro hoti.",
  "atk-s0501a4:19_10": "‘Dve pañhā,",
  "atk-s0501a4:19_11": "dve uddesā,",
  "atk-s0501a4:19_12": "dve veyyākaraṇānī’ti iti yaṁ taṁ vuttaṁ,",
  "atk-s0501a4:19_13": "idametaṁ paṭicca vutta”nti.",
  "atk-s0501a4:20_0": "Ettha ca nāmarūpamattadassanena attadiṭṭhiṁ pahāya anattānupassanāmukheneva nibbindamāno anupubbena dukkhassantakaro hoti,",
  "atk-s0501a4:20_1": "paramatthavisuddhiṁ pāpuṇātīti veditabbo. Yathāha –",
  "atk-s0501a4:21_0": "“Sabbe dhammā anattāti, yadā paññāya passati;",
  "atk-s0501a4:22_0": "Atha nibbindati dukkhe, esa maggo visuddhiyā”ti. ;",
  "atk-s0501a4:23_0": "Tīṇi nāma kintipañhavaṇṇanā",
  "atk-s0501a4:24_0": "Idāni imināpi pañhabyākaraṇena āraddhacitto satthā purimanayeneva uttariṁ pañhaṁ pucchati tīṇi nāma kinti?",
  "atk-s0501a4:24_1": "Thero tīṇīti paccanubhāsitvā puna byākaritabbassa atthassa liṅgānurūpaṁ saṅkhyaṁ dassento “tisso vedanā”ti vissajjeti.",
  "atk-s0501a4:24_2": "Atha vā “yā bhagavatā ‘tisso vedanā’ti vuttā,",
  "atk-s0501a4:24_3": "imāsamatthamahaṁ tīṇīti paccemī”ti dassento āhāti evampettha attho veditabbo.",
  "atk-s0501a4:24_4": "Anekamukhā hi desanā paṭisambhidāpabhedena desanāvilāsappattānaṁ.",
  "atk-s0501a4:24_5": "Keci panāhu “tīṇīti adhikapadamida”nti.",
  "atk-s0501a4:24_6": "Purimanayeneva cettha “tisso vedanā”ti vuttaṁ,",
  "atk-s0501a4:24_7": "na aññesaṁ tiṇṇamabhāvato. Yathāha –",
  "atk-s0501a4:25_0": "“Tīsu,",
  "atk-s0501a4:25_1": "bhikkhave,",
  "atk-s0501a4:25_2": "dhammesu bhikkhu sammā nibbindamāno…pe…",
  "atk-s0501a4:25_3": "dukkhassantakaro hoti.",
  "atk-s0501a4:25_4": "Katamesu tīsu?",
  "atk-s0501a4:25_5": "Tīsu vedanāsu.",
  "atk-s0501a4:25_6": "Imesu kho,",
  "atk-s0501a4:25_7": "bhikkhave,",
  "atk-s0501a4:25_8": "tīsu dhammesu bhikkhu sammā nibbindamāno…pe…",
  "atk-s0501a4:25_9": "dukkhassantakaro hoti.",
  "atk-s0501a4:25_10": "‘Tayo pañhā,",
  "atk-s0501a4:25_11": "tayo uddesā,",
  "atk-s0501a4:25_12": "tīṇi veyyākaraṇānī’ti iti yaṁ taṁ vuttaṁ,",
  "atk-s0501a4:25_13": "idametaṁ paṭicca vutta”nti.",
  "atk-s0501a4:26_0": "Ettha ca “yaṁkiñci vedayitaṁ, sabbaṁ taṁ dukkhasminti vadāmī”ti vuttasuttānusārena vā. –",
  "atk-s0501a4:27_0": "“Yo sukhaṁ dukkhato adda, dukkhamaddakkhi sallato;",
  "atk-s0501a4:28_0": "Adukkhamasukhaṁ santaṁ, addakkhi naṁ aniccato”ti. –",
  "atk-s0501a4:29_0": "Evaṁ dukkhadukkhatāvipariṇāmadukkhatāsaṅkhāradukkhatānusārena vā tissannaṁ vedanānaṁ dukkhabhāvadassanena",
  "atk-s0501a4:29_1": "sukhasaññaṁ pahāya dukkhānupassanāmukhena nibbindamāno anupubbena dukkhassantakaro hoti,",
  "atk-s0501a4:29_2": "paramatthavisuddhiṁ pāpuṇātīti veditabbo. Yathāha –",
  "atk-s0501a4:30_0": "“Sabbe saṅkhārā dukkhāti, yadā paññāya passati;",
  "atk-s0501a4:31_0": "Atha nibbindati dukkhe, esa maggo visuddhiyā”ti. ;",
  "atk-s0501a4:32_0": "Cattāri nāma kintipañhavaṇṇanā",
  "atk-s0501a4:33_0": "Evaṁ imināpi pañhabyākaraṇena āraddhacitto satthā purimanayeneva uttariṁ pañhaṁ pucchati cattāri nāma kinti?",
  "atk-s0501a4:33_1": "Tattha imassa pañhassa byākaraṇapakkhe katthaci purimanayeneva cattāro āhārā adhippetā. Yathāha –",
  "atk-s0501a4:34_0": "“Catūsu,",
  "atk-s0501a4:34_1": "bhikkhave,",
  "atk-s0501a4:34_2": "dhammesu bhikkhu sammā nibbindamāno…pe…",
  "atk-s0501a4:34_3": "dukkhassantakaro hoti.",
  "atk-s0501a4:34_4": "Katamesu catūsu?",
  "atk-s0501a4:34_5": "Catūsu āhāresu.",
  "atk-s0501a4:34_6": "Imesu kho,",
  "atk-s0501a4:34_7": "bhikkhave,",
  "atk-s0501a4:34_8": "catūsu dhammesu bhikkhu sammā nibbindamāno…pe…",
  "atk-s0501a4:34_9": "dukkhassantakaro hoti.",
  "atk-s0501a4:34_10": "‘Cattāro pañhā cattāro uddesā cattāri veyyākaraṇānī’ti iti yaṁ taṁ vuttaṁ,",
  "atk-s0501a4:34_11": "idametaṁ paṭicca vutta”nti.",
  "atk-s0501a4:35_0": "Katthaci yesu subhāvitacitto anupubbena dukkhassantakaro hoti,",
  "atk-s0501a4:35_1": "tāni cattāri satipaṭṭhānāni.",
  "atk-s0501a4:35_2": "Yathāha kajaṅgalā bhikkhunī –",
  "atk-s0501a4:36_0": "“Catūsu, āvuso,",
  "atk-s0501a4:36_1": "dhammesu bhikkhu sammā subhāvitacitto sammā pariyantadassāvī sammattaṁ abhisamecca diṭṭheva dhamme dukkhassantakaro hoti.",
  "atk-s0501a4:36_2": "Katamesu catūsu?",
  "atk-s0501a4:36_3": "Catūsu satipaṭṭhānesu.",
  "atk-s0501a4:36_4": "Imesu kho, āvuso,",
  "atk-s0501a4:36_5": "catūsu dhammesu bhikkhu sammā subhāvitacitto…pe…",
  "atk-s0501a4:36_6": "dukkhassantakaro hoti.",
  "atk-s0501a4:36_7": "‘Cattāro pañhā cattāro uddesā cattāri veyyākaraṇānī’ti iti yaṁ taṁ vuttaṁ bhagavatā,",
  "atk-s0501a4:36_8": "idametaṁ paṭicca vutta”nti.",
  "atk-s0501a4:37_0": "Idha pana yesaṁ catunnaṁ anubodhappaṭivedhato bhavataṇhāchedo hoti,",
  "atk-s0501a4:37_1": "yasmā tāni cattāri ariyasaccāni adhippetāni.",
  "atk-s0501a4:37_2": "Yasmā vā iminā pariyāyena byākataṁ subyākatameva hoti,",
  "atk-s0501a4:37_3": "tasmā thero cattārīti paccanubhāsitvā “ariyasaccānī”ti vissajjeti.",
  "atk-s0501a4:37_4": "Tattha cattārīti gaṇanaparicchedo.",
  "atk-s0501a4:37_5": "Ariyasaccānīti ariyāni saccāni,",
  "atk-s0501a4:37_6": "avitathāni avisaṁvādakānīti attho. Yathāha –",
  "atk-s0501a4:38_0": "“Imāni kho,",
  "atk-s0501a4:38_1": "bhikkhave,",
  "atk-s0501a4:38_2": "cattāri ariyasaccāni tathāni avitathāni anaññathāni,",
  "atk-s0501a4:38_3": "tasmā ariyasaccānīti vuccantī”ti.",
  "atk-s0501a4:39_0": "Yasmā vā sadevakena lokena araṇīyato abhigamanīyatoti vuttaṁ hoti,",
  "atk-s0501a4:39_1": "vāyamitabbaṭṭhānasaññite aye vā iriyanato,",
  "atk-s0501a4:39_2": "anaye vā na iriyanato,",
  "atk-s0501a4:39_3": "sattatiṁsabodhipakkhiyaariyadhammasamāyogato vā ariyasammatā buddhapaccekabuddhabuddhasāvakā etāni paṭivijjhanti,",
  "atk-s0501a4:39_4": "tasmāpi “ariyasaccānī”ti vuccanti. Yathāha –",
  "atk-s0501a4:40_0": "“Cattārimāni,",
  "atk-s0501a4:40_1": "bhikkhave,",
  "atk-s0501a4:40_2": "ariyasaccāni…pe…",
  "atk-s0501a4:40_3": "imāni kho,",
  "atk-s0501a4:40_4": "bhikkhave,",
  "atk-s0501a4:40_5": "cattāri ariyasaccāni,",
  "atk-s0501a4:40_6": "ariyā imāni paṭivijjhanti,",
  "atk-s0501a4:40_7": "tasmā ariyasaccānīti vuccantī”ti.",
  "atk-s0501a4:41_0": "Apica ariyassa bhagavato saccānītipi ariyasaccāni. Yathāha –",
  "atk-s0501a4:42_0": "“Sadevake, bhikkhave…pe… sadevamanussāya tathāgato ariyo, tasmā ariyasaccānīti vuccantī”ti.",
  "atk-s0501a4:43_0": "Atha vā etesaṁ abhisambuddhattā ariyabhāvasiddhitopi ariyasaccāni. Yathāha –",
  "atk-s0501a4:44_0": "“Imesaṁ kho,",
  "atk-s0501a4:44_1": "bhikkhave,",
  "atk-s0501a4:44_2": "catunnaṁ ariyasaccānaṁ yathābhūtaṁ abhisambuddhattā tathāgato arahaṁ sammāsambuddhoti vuccatī”ti.",
  "atk-s0501a4:45_0": "Ayametesaṁ padattho. Etesaṁ pana ariyasaccānaṁ anubodhappaṭivedhato bhavataṇhāchedo hoti. Yathāha –",
  "atk-s0501a4:46_0": "“Tayidaṁ,",
  "atk-s0501a4:46_1": "bhikkhave,",
  "atk-s0501a4:46_2": "dukkhaṁ ariyasaccaṁ anubuddhaṁ paṭividdhaṁ…pe…",
  "atk-s0501a4:46_3": "dukkhanirodhagāminipaṭipadā ariyasaccaṁ anubuddhaṁ paṭividdhaṁ,",
  "atk-s0501a4:46_4": "ucchinnā bhavataṇhā,",
  "atk-s0501a4:46_5": "khīṇā bhavanetti,",
  "atk-s0501a4:46_6": "natthi dāni punabbhavo”ti.",
  "atk-s0501a4:47_0": "Pañca nāma kintipañhavaṇṇanā",
  "atk-s0501a4:48_0": "Imināpi pañhabyākaraṇena āraddhacitto satthā purimanayeneva uttariṁ pañhaṁ pucchati pañca nāma kinti?",
  "atk-s0501a4:48_1": "Thero pañcāti paccanubhāsitvā “upādānakkhandhā”ti vissajjeti.",
  "atk-s0501a4:48_2": "Tattha pañcāti gaṇanaparicchedo.",
  "atk-s0501a4:48_3": "Upādānajanitā upādānajanakā vā khandhā upādānakkhandhā.",
  "atk-s0501a4:48_4": "Yaṁkiñci rūpaṁ, vedanā, saññā, saṅkhārā,",
  "atk-s0501a4:48_5": "viññāṇañca sāsavā upādāniyā,",
  "atk-s0501a4:48_6": "etesametaṁ adhivacanaṁ.",
  "atk-s0501a4:48_7": "Pubbanayeneva cettha “pañcupādānakkhandhā”ti vuttaṁ,",
  "atk-s0501a4:48_8": "na aññesaṁ pañcannamabhāvato. Yathāha –",
  "atk-s0501a4:49_0": "“Pañcasu,",
  "atk-s0501a4:49_1": "bhikkhave,",
  "atk-s0501a4:49_2": "dhammesu bhikkhu sammā nibbindamāno…pe…",
  "atk-s0501a4:49_3": "dukkhassantakaro hoti.",
  "atk-s0501a4:49_4": "Katamesu pañcasu?",
  "atk-s0501a4:49_5": "Pañcasu upādānakkhandhesu.",
  "atk-s0501a4:49_6": "Imesu kho,",
  "atk-s0501a4:49_7": "bhikkhave,",
  "atk-s0501a4:49_8": "pañcasu dhammesu bhikkhu sammā nibbindamāno…pe…",
  "atk-s0501a4:49_9": "dukkhassantakaro hoti.",
  "atk-s0501a4:49_10": "‘Pañca pañhā,",
  "atk-s0501a4:49_11": "pañca uddesā,",
  "atk-s0501a4:49_12": "pañca veyyākaraṇānī’ti iti yaṁ taṁ vuttaṁ,",
  "atk-s0501a4:49_13": "idametaṁ paṭicca vutta”nti.",
  "atk-s0501a4:50_0": "Ettha ca pañcakkhandhe udayabbayavasena sammasanto vipassanāmataṁ laddhā anupubbena nibbānāmataṁ sacchikaroti. Yathāha –",
  "atk-s0501a4:51_0": "“Yato yato sammasati, khandhānaṁ udayabbayaṁ;",
  "atk-s0501a4:52_0": "Labhatī pītipāmojjaṁ, amataṁ taṁ vijānata”nti. ;",
  "atk-s0501a4:53_0": "Cha nāma kintipañhavaṇṇanā",
  "atk-s0501a4:54_0": "Evaṁ imināpi pañhabyākaraṇena āraddhacitto satthā purimanayeneva uttariṁ pañhaṁ pucchati “cha nāma ki”nti?",
  "atk-s0501a4:54_1": "Thero chaiti paccanubhāsitvā ‘ajjhattikāni āyatanānī’ti vissajjeti.",
  "atk-s0501a4:54_2": "Tattha chaiti gaṇanaparicchedo,",
  "atk-s0501a4:54_3": "ajjhatte niyuttāni,",
  "atk-s0501a4:54_4": "attānaṁ vā adhikatvā pavattāni ajjhattikāni.",
  "atk-s0501a4:54_5": "Āyatanato,",
  "atk-s0501a4:54_6": "āyassa vā tananato,",
  "atk-s0501a4:54_7": "āyatassa vā saṁsāradukkhassa nayanato āyatanāni,",
  "atk-s0501a4:54_8": "cakkhusotaghānajivhākāyamanānametaṁ adhivacanaṁ.",
  "atk-s0501a4:54_9": "Pubbanayena cettha “cha ajjhattikāni āyatanānī”ti vuttaṁ,",
  "atk-s0501a4:54_10": "na aññesaṁ channamabhāvato. Yathāha –",
  "atk-s0501a4:55_0": "“Chasu,",
  "atk-s0501a4:55_1": "bhikkhave,",
  "atk-s0501a4:55_2": "dhammesu bhikkhu sammā nibbindamāno…pe…",
  "atk-s0501a4:55_3": "dukkhassantakaro hoti.",
  "atk-s0501a4:55_4": "Katamesu chasu?",
  "atk-s0501a4:55_5": "Chasu ajjhattikesu āyatanesu.",
  "atk-s0501a4:55_6": "Imesu kho,",
  "atk-s0501a4:55_7": "bhikkhave,",
  "atk-s0501a4:55_8": "chasu dhammesu bhikkhu sammā nibbindamāno…pe…",
  "atk-s0501a4:55_9": "dukkhassantakaro hoti.",
  "atk-s0501a4:55_10": "‘Cha pañhā cha uddesā cha veyyākaraṇānī’ti iti yaṁ taṁ vuttaṁ,",
  "atk-s0501a4:55_11": "idametaṁ paṭicca vutta”nti.",
  "atk-s0501a4:56_0": "Ettha ca cha ajjhattikāni āyatanāni,",
  "atk-s0501a4:56_1": "“suñño gāmoti kho,",
  "atk-s0501a4:56_2": "bhikkhave,",
  "atk-s0501a4:56_3": "channetaṁ ajjhattikānaṁ āyatanānaṁ adhivacana”nti vacanato suññato pubbuḷakamarīcikādīni viya aciraṭṭhitikato",
  "atk-s0501a4:56_4": "tucchato vañcanato ca samanupassaṁ nibbindamāno anupubbena dukkhassantaṁ katvā maccurājassa adassanaṁ upeti. Yathāha –",
  "atk-s0501a4:57_0": "“Yathā pubbuḷakaṁ passe, yathā passe marīcikaṁ;",
  "atk-s0501a4:58_0": "Evaṁ lokaṁ avekkhantaṁ, maccurājā na passatī”ti. ;",
  "atk-s0501a4:59_0": "Satta nāma kintipañhavaṇṇanā",
  "atk-s0501a4:60_0": "Imināpi pañhabyākaraṇena āraddhacitto satthā uttariṁ pañhaṁ pucchati satta nāma kinti?",
  "atk-s0501a4:60_1": "Thero kiñcāpi mahāpañhabyākaraṇe satta viññāṇaṭṭhitiyo vuttā,",
  "atk-s0501a4:60_2": "apica kho pana yesu dhammesu subhāvitacitto bhikkhu dukkhassantakaro hoti,",
  "atk-s0501a4:60_3": "te dassento “satta bojjhaṅgā”ti vissajjeti.",
  "atk-s0501a4:60_4": "Ayampi cattho bhagavatā anumato eva. Yathāha –",
  "atk-s0501a4:61_0": "“Paṇḍitā gahapatayo kajaṅgalikā bhikkhunī,",
  "atk-s0501a4:61_1": "mahāpaññā gahapatayo kajaṅgalikā bhikkhunī,",
  "atk-s0501a4:61_2": "mañcepi tumhe gahapatayo upasaṅkamitvā etamatthaṁ paṭipuccheyyātha,",
  "atk-s0501a4:61_3": "ahampi cetaṁ evameva byākareyyaṁ,",
  "atk-s0501a4:61_4": "yathā taṁ kajaṅgalikāya bhikkhuniyā byākata”nti.",
  "atk-s0501a4:62_0": "Tāya ca evaṁ byākataṁ –",
  "atk-s0501a4:63_0": "“Sattasu, āvuso,",
  "atk-s0501a4:63_1": "dhammesu bhikkhu sammā subhāvitacitto…pe…",
  "atk-s0501a4:63_2": "dukkhassantakaro hoti.",
  "atk-s0501a4:63_3": "Katamesu sattasu?",
  "atk-s0501a4:63_4": "Sattasu bojjhaṅgesu.",
  "atk-s0501a4:63_5": "Imesu kho, āvuso,",
  "atk-s0501a4:63_6": "sattasu dhammesu bhikkhu sammā subhāvitacitto…pe…",
  "atk-s0501a4:63_7": "dukkhassantakaro hoti.",
  "atk-s0501a4:63_8": "‘Satta pañhā satta uddesā satta veyyākaraṇānī’ti iti yaṁ taṁ vuttaṁ bhagavatā,",
  "atk-s0501a4:63_9": "idametaṁ paṭicca vutta”nti.",
  "atk-s0501a4:64_0": "Evamayamattho bhagavatā anumato evāti veditabbo.",
  "atk-s0501a4:65_0": "Tattha sattāti ūnādhikanivāraṇagaṇanaparicchedo.",
  "atk-s0501a4:65_1": "Bojjhaṅgāti satiādīnaṁ dhammānametaṁ adhivacanaṁ.",
  "atk-s0501a4:65_2": "Tatrāyaṁ padattho –",
  "atk-s0501a4:65_3": "etāya lokiyalokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādi-",
  "atk-s0501a4:65_4": "anekupaddavappaṭipakkhabhūtāya satidhammavicayavīriyapītippassaddhisamādhupekkhāsaṅkhātāya dhammasāmaggiyā ariyasāvako bujjhatīti katvā bodhi,",
  "atk-s0501a4:65_5": "kilesasantānaniddāya uṭṭhahati,",
  "atk-s0501a4:65_6": "cattāri vā ariyasaccāni paṭivijjhati,",
  "atk-s0501a4:65_7": "nibbānameva vā sacchikarotīti vuttaṁ hoti. Yathāha –",
  "atk-s0501a4:65_8": "“satta bojjhaṅge bhāvetvā anuttaraṁ sammāsambodhiṁ abhisambuddho”ti.",
  "atk-s0501a4:65_9": "Yathāvuttappakārāya vā etāya dhammasāmaggiyā bujjhatīti katvā ariyasāvakopi bodhi.",
  "atk-s0501a4:65_10": "Iti tassā dhammasāmaggisaṅkhātāya bodhiyā aṅgabhūtattā bojjhaṅgā jhānaṅgamaggaṅgāni viya,",
  "atk-s0501a4:65_11": "tassa vā bodhīti laddhavohārassa ariyasāvakassa aṅgabhūtattāpi bojjhaṅgā senaṅgarathaṅgādayo viya.",
  "atk-s0501a4:66_0": "Apica “bojjhaṅgāti kenaṭṭhena bojjhaṅgā?",
  "atk-s0501a4:66_1": "Bodhāya saṁvattantīti bojjhaṅgā,",
  "atk-s0501a4:66_2": "bujjhantīti bojjhaṅgā,",
  "atk-s0501a4:66_3": "anubujjhantīti bojjhaṅgā,",
  "atk-s0501a4:66_4": "paṭibujjhantīti bojjhaṅgā,",
  "atk-s0501a4:66_5": "sambujjhantīti bojjhaṅgā”ti imināpi paṭisambhidāyaṁ vuttena vidhinā bojjhaṅgānaṁ bojjhaṅgaṭṭho veditabbo.",
  "atk-s0501a4:66_6": "Evamime satta bojjhaṅge bhāvento bahulīkaronto na cirasseva ekantanibbidādiguṇapaṭilābhī hoti,",
  "atk-s0501a4:66_7": "tena diṭṭheva dhamme dukkhassantakaro hotīti vuccati.",
  "atk-s0501a4:66_8": "Vuttañcetaṁ bhagavatā –",
  "atk-s0501a4:67_0": "“Sattime,",
  "atk-s0501a4:67_1": "bhikkhave,",
  "atk-s0501a4:67_2": "bojjhaṅgā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṁvattantī”ti.",
  "atk-s0501a4:68_0": "Aṭṭha nāma kintipañhavaṇṇanā",
  "atk-s0501a4:69_0": "Evaṁ imināpi pañhabyākaraṇena āraddhacitto satthā uttariṁ pañhaṁ pucchati aṭṭha nāma kinti?",
  "atk-s0501a4:69_1": "Thero kiñcāpi mahāpañhabyākaraṇe aṭṭha lokadhammā vuttā,",
  "atk-s0501a4:69_2": "apica kho pana yesu dhammesu subhāvitacitto bhikkhu dukkhassantakaro hoti,",
  "atk-s0501a4:69_3": "te dassento “ariyāni aṭṭha maggaṅgānī”ti avatvā yasmā aṭṭhaṅgavinimutto maggo nāma natthi,",
  "atk-s0501a4:69_4": "aṭṭhaṅgamattameva tu maggo,",
  "atk-s0501a4:69_5": "tasmā tamatthaṁ sādhento desanāvilāsena ariyo aṭṭhaṅgiko maggoti vissajjeti.",
  "atk-s0501a4:69_6": "Bhagavatāpi cāyamattho desanānayo ca anumato eva. Yathāha –",
  "atk-s0501a4:70_0": "“Paṇḍitā gahapatayo kajaṅgalikā bhikkhunī…pe…",
  "atk-s0501a4:70_1": "ahampi evameva byākareyyaṁ,",
  "atk-s0501a4:70_2": "yathā taṁ kajaṅgalikāya bhikkhuniyā byākata”nti.",
  "atk-s0501a4:71_0": "Tāya ca evaṁ byākataṁ –",
  "atk-s0501a4:72_0": "“Aṭṭhasu, āvuso,",
  "atk-s0501a4:72_1": "dhammesu bhikkhu sammā subhāvitacitto…pe…",
  "atk-s0501a4:72_2": "dukkhassantakaro hoti.",
  "atk-s0501a4:72_3": "‘Aṭṭha pañhā,",
  "atk-s0501a4:72_4": "aṭṭha uddesā,",
  "atk-s0501a4:72_5": "aṭṭha veyyākaraṇānī’ti iti yaṁ taṁ vuttaṁ bhagavatā,",
  "atk-s0501a4:72_6": "idametaṁ paṭicca vutta”nti.",
  "atk-s0501a4:73_0": "Evamayaṁ attho ca desanānayo ca bhagavatā anumato evāti veditabbo.",
  "atk-s0501a4:74_0": "Tattha ariyoti nibbānatthikehi abhigantabbo,",
  "atk-s0501a4:74_1": "apica ārakā kilesehi vattanato,",
  "atk-s0501a4:74_2": "ariyabhāvakaraṇato,",
  "atk-s0501a4:74_3": "ariyaphalapaṭilābhato cāpi ariyoti veditabbo.",
  "atk-s0501a4:74_4": "Aṭṭha aṅgāni assāti aṭṭhaṅgiko.",
  "atk-s0501a4:74_5": "Svāyaṁ caturaṅgikā viya senā,",
  "atk-s0501a4:74_6": "pañcaṅgikaṁ viya ca tūriyaṁ aṅgavinibbhogena anupalabbhasabhāvato aṅgamattamevāti veditabbo.",
  "atk-s0501a4:74_7": "Maggati iminā nibbānaṁ,",
  "atk-s0501a4:74_8": "sayaṁ vā maggati,",
  "atk-s0501a4:74_9": "kilese mārento vā gacchatīti maggo.",
  "atk-s0501a4:75_0": "Evamaṭṭhappabhedañcimaṁ aṭṭhaṅgikaṁ maggaṁ bhāvento bhikkhu avijjaṁ bhindati,",
  "atk-s0501a4:75_1": "vijjaṁ uppādeti,",
  "atk-s0501a4:75_2": "nibbānaṁ sacchikaroti,",
  "atk-s0501a4:75_3": "tena diṭṭheva dhamme dukkhassantakaro hotīti vuccati.",
  "atk-s0501a4:75_4": "Vuttañhetaṁ –",
  "atk-s0501a4:76_0": "“Seyyathāpi,",
  "atk-s0501a4:76_1": "bhikkhave,",
  "atk-s0501a4:76_2": "sālisūkaṁ vā yavasūkaṁ vā sammā paṇihitaṁ hatthena vā pādena vā akkantaṁ hatthaṁ vā pādaṁ vā bhecchati,",
  "atk-s0501a4:76_3": "lohitaṁ vā uppādessatīti ṭhānametaṁ vijjati.",
  "atk-s0501a4:76_4": "Taṁ kissa hetu?",
  "atk-s0501a4:76_5": "Sammā paṇihitattā,",
  "atk-s0501a4:76_6": "bhikkhave, sūkassa,",
  "atk-s0501a4:76_7": "evameva kho,",
  "atk-s0501a4:76_8": "bhikkhave,",
  "atk-s0501a4:76_9": "so vata bhikkhu sammā paṇihitāya diṭṭhiyā sammā paṇihitāya maggabhāvanāya avijjaṁ bhecchati,",
  "atk-s0501a4:76_10": "vijjaṁ uppādessati,",
  "atk-s0501a4:76_11": "nibbānaṁ sacchikarissatīti ṭhānametaṁ vijjatī”ti.",
  "atk-s0501a4:77_0": "Nava nāma kintipañhavaṇṇanā",
  "atk-s0501a4:78_0": "Imināpi pañhabyākaraṇena āraddhacitto satthā uttariṁ pañhaṁ pucchati nava nāma kinti?",
  "atk-s0501a4:78_1": "Thero navaiti paccanubhāsitvā “sattāvāsā”ti vissajjeti.",
  "atk-s0501a4:78_2": "Tattha navāti gaṇanaparicchedo.",
  "atk-s0501a4:78_3": "Sattāti jīvitindriyappaṭibaddhe khandhe upādāya paññattā pāṇino paṇṇatti vā.",
  "atk-s0501a4:78_4": "Āvāsāti āvasanti etesūti āvāsā,",
  "atk-s0501a4:78_5": "sattānaṁ āvāsā sattāvāsā.",
  "atk-s0501a4:78_6": "Esa desanāmaggo,",
  "atk-s0501a4:78_7": "atthato pana navavidhānaṁ sattānametaṁ adhivacanaṁ. Yathāha –",
  "atk-s0501a4:79_0": "“Santāvuso,",
  "atk-s0501a4:79_1": "sattā nānattakāyā nānattasaññino,",
  "atk-s0501a4:79_2": "seyyathāpi manussā ekacce ca devā ekacce ca vinipātikā,",
  "atk-s0501a4:79_3": "ayaṁ paṭhamo sattāvāso.",
  "atk-s0501a4:79_4": "Santāvuso,",
  "atk-s0501a4:79_5": "sattā nānattakāyā ekattasaññino,",
  "atk-s0501a4:79_6": "seyyathāpi,",
  "atk-s0501a4:79_7": "devā brahmakāyikā,",
  "atk-s0501a4:79_8": "paṭhamābhinibbattā,",
  "atk-s0501a4:79_9": "ayaṁ dutiyo sattāvāso.",
  "atk-s0501a4:79_10": "Santāvuso,",
  "atk-s0501a4:79_11": "sattā ekattakāyā nānattasaññino,",
  "atk-s0501a4:79_12": "seyyathāpi,",
  "atk-s0501a4:79_13": "devā ābhassarā,",
  "atk-s0501a4:79_14": "ayaṁ tatiyo sattāvāso.",
  "atk-s0501a4:79_15": "Santāvuso,",
  "atk-s0501a4:79_16": "sattā ekattakāyā ekattasaññino,",
  "atk-s0501a4:79_17": "seyyathāpi,",
  "atk-s0501a4:79_18": "devā subhakiṇhā,",
  "atk-s0501a4:79_19": "ayaṁ catuttho sattāvāso.",
  "atk-s0501a4:79_20": "Santāvuso,",
  "atk-s0501a4:79_21": "sattā asaññino appaṭisaṁvedino,",
  "atk-s0501a4:79_22": "seyyathāpi,",
  "atk-s0501a4:79_23": "devā asaññasattā,",
  "atk-s0501a4:79_24": "ayaṁ pañcamo sattāvāso.",
  "atk-s0501a4:79_25": "Santāvuso,",
  "atk-s0501a4:79_26": "sattā sabbaso rūpasaññānaṁ…pe…",
  "atk-s0501a4:79_27": "ākāsānañcāyatanūpagā,",
  "atk-s0501a4:79_28": "ayaṁ chaṭṭho sattāvāso.",
  "atk-s0501a4:79_29": "Santāvuso, sattā…pe…",
  "atk-s0501a4:79_30": "viññāṇañcāyatanūpagā,",
  "atk-s0501a4:79_31": "ayaṁ sattamo sattāvāso.",
  "atk-s0501a4:79_32": "Santāvuso, sattā…pe…",
  "atk-s0501a4:79_33": "ākiñcaññāyatanūpagā,",
  "atk-s0501a4:79_34": "ayaṁ aṭṭhamo sattāvāso.",
  "atk-s0501a4:79_35": "Santāvuso, sattā…pe…",
  "atk-s0501a4:79_36": "nevasaññānāsaññāyatanūpagā,",
  "atk-s0501a4:79_37": "ayaṁ navamo sattāvāso”ti.",
  "atk-s0501a4:80_0": "Purimanayeneva cettha “nava sattāvāsā”ti vuttaṁ, na aññesaṁ navannamabhāvato. Yathāha –",
  "atk-s0501a4:81_0": "“Navasu,",
  "atk-s0501a4:81_1": "bhikkhave,",
  "atk-s0501a4:81_2": "dhammesu bhikkhu sammā nibbindamāno…pe…",
  "atk-s0501a4:81_3": "dukkhassantakaro hoti.",
  "atk-s0501a4:81_4": "Katamesu navasu?",
  "atk-s0501a4:81_5": "Navasu sattāvāsesu.",
  "atk-s0501a4:81_6": "Imesu kho,",
  "atk-s0501a4:81_7": "bhikkhave,",
  "atk-s0501a4:81_8": "navasu dhammesu bhikkhu sammā nibbindamāno…pe…",
  "atk-s0501a4:81_9": "dukkhassantakaro hoti.",
  "atk-s0501a4:81_10": "‘Nava pañhā,",
  "atk-s0501a4:81_11": "nava uddesā,",
  "atk-s0501a4:81_12": "nava veyyākaraṇānī’ti iti yaṁ taṁ vuttaṁ,",
  "atk-s0501a4:81_13": "idametaṁ paṭicca vutta”nti.",
  "atk-s0501a4:82_0": "Ettha ca “nava dhammā pariññeyyā.",
  "atk-s0501a4:82_1": "Katame nava?",
  "atk-s0501a4:82_2": "Nava sattāvāsā”ti vacanato navasu sattāvāsesu ñātapariññāya dhuvasubhasukhattabhāvadassanaṁ pahāya suddhasaṅkhārapuñjamattadassanena",
  "atk-s0501a4:82_3": "nibbindamāno tīraṇapariññāya aniccānupassanena virajjamāno dukkhānupassanena vimuccamāno anattānupassanena",
  "atk-s0501a4:82_4": "sammā pariyantadassāvī pahānapariññāya sammattamabhisamecca diṭṭheva dhamme dukkhassantakaro hoti.",
  "atk-s0501a4:82_5": "Tenetaṁ vuttaṁ –",
  "atk-s0501a4:83_0": "“Navasu,",
  "atk-s0501a4:83_1": "bhikkhave,",
  "atk-s0501a4:83_2": "dhammesu bhikkhu sammā nibbindamāno…pe…",
  "atk-s0501a4:83_3": "diṭṭheva dhamme dukkhassantakaro hoti.",
  "atk-s0501a4:83_4": "Katamesu navasu?",
  "atk-s0501a4:83_5": "Navasu sattāvāsesū”ti.",
  "atk-s0501a4:84_0": "Dasa nāma kintipañhavaṇṇanā",
  "atk-s0501a4:85_0": "Evaṁ imināpi pañhabyākaraṇena āraddhacitto satthā uttariṁ pañhaṁ pucchati dasa nāma kinti?",
  "atk-s0501a4:85_1": "Tattha kiñcāpi imassa pañhassa ito aññatra veyyākaraṇesu dasa akusalakammapathā vuttā. Yathāha –",
  "atk-s0501a4:86_0": "“Dasasu,",
  "atk-s0501a4:86_1": "bhikkhave,",
  "atk-s0501a4:86_2": "dhammesu bhikkhu sammā nibbindamāno…pe…",
  "atk-s0501a4:86_3": "dukkhassantakaro hoti.",
  "atk-s0501a4:86_4": "Katamesu dasasu?",
  "atk-s0501a4:86_5": "Dasasu akusalakammapathesu.",
  "atk-s0501a4:86_6": "Imesu kho,",
  "atk-s0501a4:86_7": "bhikkhave,",
  "atk-s0501a4:86_8": "dasasu dhammesu bhikkhu sammā nibbindamāno…pe. …",
  "atk-s0501a4:86_9": "dukkhassantakaro hoti.",
  "atk-s0501a4:86_10": "‘Dasa pañhā dasa uddesā dasa veyyākaraṇānī’ti iti yaṁ taṁ vuttaṁ,",
  "atk-s0501a4:86_11": "idametaṁ paṭicca vutta”nti.",
  "atk-s0501a4:87_0": "Idha pana yasmā ayamāyasmā attānaṁ anupanetvā aññaṁ byākātukāmo,",
  "atk-s0501a4:87_1": "yasmā vā iminā pariyāyena byākataṁ subyākatameva hoti,",
  "atk-s0501a4:87_2": "tasmā yehi dasahi aṅgehi samannāgato arahāti pavuccati,",
  "atk-s0501a4:87_3": "tesaṁ adhigamaṁ dīpento dasahaṅgehi samannāgato arahāti pavuccatīti puggalādhiṭṭhānāya desanāya vissajjeti.",
  "atk-s0501a4:87_4": "Yato ettha yehi dasahi aṅgehi samannāgato arahāti pavuccati,",
  "atk-s0501a4:87_5": "tāni dasaṅgāni “dasa nāma ki”nti puṭṭhena therena niddiṭṭhānīti veditabbāni.",
  "atk-s0501a4:87_6": "Tāni ca dasa –",
  "atk-s0501a4:88_0": "“Asekho asekhoti, bhante, vuccati,",
  "atk-s0501a4:88_1": "kittāvatā nu kho, bhante,",
  "atk-s0501a4:88_2": "bhikkhu asekho hotīti? Idha,",
  "atk-s0501a4:88_3": "bhikkhave,",
  "atk-s0501a4:88_4": "bhikkhu asekhāya sammādiṭṭhiyā samannāgato hoti,",
  "atk-s0501a4:88_5": "asekhena sammāsaṅkappena samannāgato hoti,",
  "atk-s0501a4:88_6": "asekhāya sammāvācāya samannāgato hoti,",
  "atk-s0501a4:88_7": "asekhena sammākammantena samannāgato hoti,",
  "atk-s0501a4:88_8": "asekhena sammāājīvena samannāgato hoti,",
  "atk-s0501a4:88_9": "asekhena sammāvāyāmena samannāgato hoti,",
  "atk-s0501a4:88_10": "asekhāya sammāsatiyā samannāgato hoti,",
  "atk-s0501a4:88_11": "asekhena sammāsamādhinā samannāgato hoti,",
  "atk-s0501a4:88_12": "asekhena sammāñāṇena samannāgato hoti,",
  "atk-s0501a4:88_13": "asekhāya sammāvimuttiyā samannāgato hoti. Evaṁ kho,",
  "atk-s0501a4:88_14": "bhikkhave,",
  "atk-s0501a4:88_15": "bhikkhu asekho hotī”ti. –",
  "atk-s0501a4:89_0": "Evamādīsu suttesu vuttanayeneva veditabbānīti.",
  "atk-s0501a4:90_0": "Paramatthajotikāya khuddakapāṭha-aṭṭhakathāya",
  "atk-s0501a4:91_0": "Kumārapañhavaṇṇanā niṭṭhitā."
}