{
  "cnd20:0.1_0": "Cūḷaniddesa",
  "cnd20:0.2_0": "Pārāyanavagganiddesa",
  "cnd20:0.3_0": "Pucchāniddesa",
  "cnd20:0.4_0": "16. Piṅgiyamāṇavapucchāniddesa",
  "cnd20:1.1_0": "Jiṇṇohamasmi abalo vītavaṇṇo,",
  "cnd20:1.2_0": "(iccāyasmā piṅgiyo)",
  "cnd20:1.3_0": "Nettā na suddhā savanaṁ na phāsu;",
  "cnd20:1.4_0": "Māhaṁ nassaṁ momuho antarāva,",
  "cnd20:1.5_0": "Ācikkha dhammaṁ yamahaṁ vijaññaṁ;",
  "cnd20:1.6_0": "Jātijarāya idha vippahānaṁ.",
  "cnd20:2.1_0": "Jiṇṇohamasmi abalo vītavaṇṇoti.",
  "cnd20:2.2_0": "Jiṇṇohamasmīti jiṇṇo vuḍḍho mahallako addhagato vayoanuppatto vīsavassasatiko jātiyā.",
  "cnd20:2.3_0": "Abaloti dubbalo appabalo appathāmo.",
  "cnd20:2.4_0": "Vītavaṇṇoti vītavaṇṇo vigatavaṇṇo vigacchitavaṇṇo.",
  "cnd20:2.5_0": "Yā sā purimā subhā vaṇṇanibhā sā antarahitā, ādīnavo pātubhūtoti—",
  "cnd20:2.6_0": "jiṇṇohamasmi abalo vītavaṇṇo.",
  "cnd20:3.1_0": "Iccāyasmā piṅgiyoti.",
  "cnd20:3.2_0": "Iccāti padasandhi …pe….",
  "cnd20:3.3_0": "Āyasmāti piyavacanaṁ …pe….",
  "cnd20:3.4_0": "Piṅgiyoti tassa brāhmaṇassa nāmaṁ …pe… abhilāpoti—",
  "cnd20:3.5_0": "iccāyasmā piṅgiyo.",
  "cnd20:4.1_0": "Nettā na suddhā savanaṁ na phāsūti nettā asuddhā avisuddhā aparisuddhā avodātā.",
  "cnd20:4.2_0": "No tathā cakkhunā rūpe passāmīti—",
  "cnd20:4.3_0": "nettā na suddhā.",
  "cnd20:4.4_0": "Savanaṁ na phāsūti sotaṁ asuddhaṁ avisuddhaṁ aparisuddhaṁ avodātaṁ.",
  "cnd20:4.5_0": "No tathā sotena saddaṁ suṇomīti—",
  "cnd20:4.6_0": "nettā na suddhā savanaṁ na phāsu.",
  "cnd20:5.1_0": "Māhaṁ nassaṁ momuho antarāvāti.",
  "cnd20:5.2_0": "Māhaṁ nassanti māhaṁ nassaṁ māhaṁ vinassaṁ māhaṁ panassaṁ.",
  "cnd20:5.3_0": "Momuhoti mohamuho avijjāgato aññāṇī avibhāvī duppañño.",
  "cnd20:5.4_0": "Antarāvāti tuyhaṁ dhammaṁ diṭṭhiṁ paṭipadaṁ maggaṁ anaññāya anadhigantvā aviditvā appaṭilabhitvā aphassayitvā",
  "cnd20:5.4_1": "asacchikaritvā antarāyeva kālaṁ kareyyanti—",
  "cnd20:5.5_0": "māhaṁ nassaṁ momuho antarāva.",
  "cnd20:6.1_0": "Ācikkha dhammaṁ yamahaṁ vijaññanti.",
  "cnd20:6.2_0": "Dhammanti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ,",
  "cnd20:6.2_1": "cattāro satipaṭṭhāne,",
  "cnd20:6.2_2": "cattāro sammappadhāne,",
  "cnd20:6.2_3": "cattāro iddhipāde,",
  "cnd20:6.2_4": "pañcindriyāni,",
  "cnd20:6.2_5": "pañca balāni,",
  "cnd20:6.2_6": "satta bojjhaṅge,",
  "cnd20:6.2_7": "ariyaṁ aṭṭhaṅgikaṁ maggaṁ,",
  "cnd20:6.2_8": "nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd20:6.3_0": "ācikkha dhammaṁ.",
  "cnd20:6.4_0": "Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—",
  "cnd20:6.5_0": "ācikkha dhammaṁ yamahaṁ vijaññaṁ.",
  "cnd20:7.1_0": "Jātijarāya idha vippahānanti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—",
  "cnd20:7.2_0": "jātijarāya idha vippahānaṁ.",
  "cnd20:7.3_0": "Tenāha so brāhmaṇo—",
  "cnd20:8.1_0": "“Jiṇṇohamasmi abalo vītavaṇṇo,",
  "cnd20:8.2_0": "(iccāyasmā piṅgiyo)",
  "cnd20:8.3_0": "Nettā na suddhā savanaṁ na phāsu;",
  "cnd20:8.4_0": "Māhaṁ nassaṁ momuho antarāva,",
  "cnd20:8.5_0": "Ācikkha dhammaṁ yamahaṁ vijaññaṁ;",
  "cnd20:8.6_0": "Jātijarāya idha vippahānan”ti.",
  "cnd20:9.1_0": "Disvāna rūpesu vihaññamāne,",
  "cnd20:9.2_0": "(piṅgiyāti bhagavā)",
  "cnd20:9.3_0": "Ruppanti rūpesu janā pamattā;",
  "cnd20:9.4_0": "Tasmā tuvaṁ piṅgiya appamatto,",
  "cnd20:9.5_0": "Jahassu rūpaṁ apunabbhavāya.",
  "cnd20:10.1_0": "Disvāna rūpesu vihaññamāneti.",
  "cnd20:10.2_0": "Rūpanti cattāro ca mahābhūtā catunnañca mahābhūtānaṁ upādāya rūpaṁ.",
  "cnd20:10.3_0": "Sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti.",
  "cnd20:10.4_0": "Rūpe sati vividhakammakāraṇā kārenti.",
  "cnd20:10.5_0": "Kasāhipi tāḷenti,",
  "cnd20:10.5_1": "vettehipi tāḷenti,",
  "cnd20:10.5_2": "aḍḍhadaṇḍakehipi tāḷenti,",
  "cnd20:10.5_3": "hatthampi chindanti,",
  "cnd20:10.5_4": "pādampi chindanti,",
  "cnd20:10.5_5": "hatthapādampi chindanti,",
  "cnd20:10.5_6": "kaṇṇampi chindanti,",
  "cnd20:10.5_7": "nāsampi chindanti,",
  "cnd20:10.5_8": "kaṇṇanāsampi chindanti,",
  "cnd20:10.5_9": "bilaṅgathālikampi karonti,",
  "cnd20:10.5_10": "saṅkhamuṇḍikampi karonti,",
  "cnd20:10.5_11": "rāhumukhampi karonti,",
  "cnd20:10.5_12": "jotimālikampi karonti,",
  "cnd20:10.5_13": "hatthapajjotikampi karonti,",
  "cnd20:10.5_14": "erakavattikampi karonti,",
  "cnd20:10.5_15": "cīrakavāsikampi karonti,",
  "cnd20:10.5_16": "eṇeyyakampi karonti,",
  "cnd20:10.5_17": "baḷisamaṁsikampi karonti,",
  "cnd20:10.5_18": "kahāpaṇikampi karonti,",
  "cnd20:10.5_19": "khārāpatacchikampi karonti,",
  "cnd20:10.5_20": "palighaparivattikampi karonti,",
  "cnd20:10.5_21": "palālapīṭhakampi karonti,",
  "cnd20:10.5_22": "tattenapi telena osiñcanti,",
  "cnd20:10.5_23": "sunakhehipi khādāpenti,",
  "cnd20:10.5_24": "jīvantampi sūle uttāsenti,",
  "cnd20:10.5_25": "asināpi sīsaṁ chindanti.",
  "cnd20:10.6_0": "Evaṁ sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti.",
  "cnd20:10.7_0": "Evaṁ haññamāne vihaññamāne upahaññamāne upaghātiyamāne disvā passitvā tulayitvā tīrayitvā vibhāvayitvā vibhūtaṁ katvāti—",
  "cnd20:10.8_0": "disvāna rūpesu vihaññamāne.",
  "cnd20:11.1_0": "Piṅgiyāti bhagavāti.",
  "cnd20:11.2_0": "Piṅgiyāti bhagavā taṁ brāhmaṇaṁ nāmena ālapati.",
  "cnd20:11.3_0": "Bhagavāti gāravādhivacanametaṁ …pe… sacchikā paññatti, yadidaṁ bhagavāti—",
  "cnd20:11.4_0": "piṅgiyāti bhagavā.",
  "cnd20:12.1_0": "Ruppanti rūpesu janā pamattāti.",
  "cnd20:12.2_0": "Ruppantīti ruppanti kuppanti pīḷayanti ghaṭṭayanti, byādhitā domanassitā honti.",
  "cnd20:12.3_0": "Cakkhurogena ruppanti kuppanti pīḷayanti ghaṭṭayanti, byādhitā domanassitā honti.",
  "cnd20:12.4_0": "Sotarogena …pe…",
  "cnd20:12.5_0": "kāyarogena …pe…",
  "cnd20:12.6_0": "ḍaṁsamakasavātātapasarīsapasamphassehi ruppanti kuppanti pīḷayanti ghaṭṭayanti,",
  "cnd20:12.6_1": "byādhitā domanassitā hontīti—",
  "cnd20:12.7_0": "ruppanti rūpesu.",
  "cnd20:13.1_0": "Atha vā cakkhusmiṁ hīyamāne hāyamāne parihāyamāne vemāne vigacchamāne antaradhāyamāne ruppanti …pe…",
  "cnd20:13.2_0": "domanassitā honti.",
  "cnd20:13.3_0": "Sotasmiṁ …pe…",
  "cnd20:13.4_0": "ghānasmiṁ …",
  "cnd20:13.5_0": "jivhāya …",
  "cnd20:13.6_0": "kāyasmiṁ …",
  "cnd20:13.7_0": "rūpasmiṁ …",
  "cnd20:13.8_0": "saddasmiṁ …",
  "cnd20:13.9_0": "gandhasmiṁ …",
  "cnd20:13.10_0": "rasasmiṁ …",
  "cnd20:13.11_0": "phoṭṭhabbasmiṁ …",
  "cnd20:13.12_0": "kulasmiṁ …",
  "cnd20:13.13_0": "gaṇasmiṁ …",
  "cnd20:13.14_0": "āvāsasmiṁ …",
  "cnd20:13.15_0": "lābhasmiṁ …",
  "cnd20:13.16_0": "yasasmiṁ …",
  "cnd20:13.17_0": "pasaṁsāya …",
  "cnd20:13.18_0": "sukhasmiṁ …",
  "cnd20:13.19_0": "cīvarasmiṁ …",
  "cnd20:13.20_0": "piṇḍapātasmiṁ …",
  "cnd20:13.21_0": "senāsanasmiṁ …",
  "cnd20:13.22_0": "gilānapaccayabhesajjaparikkhārasmiṁ hīyamāne hāyamāne parihāyamāne vemāne vigacchamāne antaradhāyamāne ruppanti kuppanti pīḷayanti ghaṭṭayanti,",
  "cnd20:13.22_1": "byādhitā domanassitā hontīti—",
  "cnd20:13.23_0": "evampi ruppanti rūpesu.",
  "cnd20:14.1_0": "Janāti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.",
  "cnd20:14.2_0": "Pamattāti pamādo vattabbo kāyaduccaritena vā vacīduccaritena vā manoduccaritena vā pañcasu kāmaguṇesu",
  "cnd20:14.2_1": "cittassa vosaggo vosaggānuppadānaṁ kusalānaṁ vā dhammānaṁ bhāvanāya asakkaccakiriyatā asātaccakiriyatā",
  "cnd20:14.2_2": "anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ anadhiṭṭhānaṁ",
  "cnd20:14.2_3": "ananuyogo pamādo.",
  "cnd20:14.3_0": "Yo evarūpo pamādo pamajjanā pamajjitattaṁ—",
  "cnd20:14.4_0": "ayaṁ vuccati pamādo.",
  "cnd20:14.5_0": "Iminā pamādena samannāgatā janā pamattāti—",
  "cnd20:14.6_0": "ruppanti rūpesu janā pamattā.",
  "cnd20:15.1_0": "Tasmā tuvaṁ piṅgiya appamattoti.",
  "cnd20:15.2_0": "Tasmāti tasmā taṅkāraṇā taṁhetu tappaccayā taṁnidānā evaṁ ādīnavaṁ sampassamāno rūpesūti—",
  "cnd20:15.3_0": "tasmā tuvaṁ piṅgiya.",
  "cnd20:15.4_0": "Appamattoti sakkaccakārī sātaccakārī …pe… appamādo kusalesu dhammesūti—",
  "cnd20:15.5_0": "tasmā tuvaṁ piṅgiya appamatto.",
  "cnd20:16.1_0": "Jahassu rūpaṁ apunabbhavāyāti.",
  "cnd20:16.2_0": "Rūpanti cattāro ca mahābhūtā catunnañca mahābhūtānaṁ upādāya rūpaṁ.",
  "cnd20:16.3_0": "Jahassu rūpanti jahassu rūpaṁ,",
  "cnd20:16.3_1": "pajahassu rūpaṁ,",
  "cnd20:16.3_2": "vinodehi rūpaṁ,",
  "cnd20:16.3_3": "byantīkarohi rūpaṁ,",
  "cnd20:16.3_4": "anabhāvaṁ gamehi rūpaṁ.",
  "cnd20:16.4_0": "Apunabbhavāyāti yathā te rūpaṁ idheva nirujjheyya,",
  "cnd20:16.4_1": "punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā,",
  "cnd20:16.4_2": "kāmabhave vā rūpabhave vā arūpabhave vā,",
  "cnd20:16.4_3": "saññābhave vā asaññābhave vā nevasaññānāsaññābhave vā,",
  "cnd20:16.4_4": "ekavokārabhave vā catuvokārabhave vā pañcavokārabhave vā,",
  "cnd20:16.4_5": "puna gatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya,",
  "cnd20:16.4_6": "idheva nirujjheyya vūpasameyya atthaṁ gaccheyya paṭippassambheyyāti—",
  "cnd20:16.5_0": "jahassu rūpaṁ apunabbhavāya.",
  "cnd20:16.6_0": "Tenāha bhagavā—",
  "cnd20:17.1_0": "“Disvāna rūpesu vihaññamāne,",
  "cnd20:17.2_0": "(piṅgiyāti bhagavā)",
  "cnd20:17.3_0": "Ruppanti rūpesu janā pamattā;",
  "cnd20:17.4_0": "Tasmā tuvaṁ piṅgiya appamatto,",
  "cnd20:17.5_0": "Jahassu rūpaṁ apunabbhavāyā”ti.",
  "cnd20:18.1_0": "Disā catasso vidisā catasso,",
  "cnd20:18.2_0": "Uddhaṁ adho dasa disā imāyo;",
  "cnd20:18.3_0": "Na tuyhaṁ adiṭṭhaṁ asutaṁ amutaṁ,",
  "cnd20:18.4_0": "Atho aviññātaṁ kiñcanamatthi loke;",
  "cnd20:18.5_0": "Ācikkha dhammaṁ yamahaṁ vijaññaṁ,",
  "cnd20:18.6_0": "Jātijarāya idha vippahānaṁ.",
  "cnd20:19.1_0": "Disā catasso vidisā catasso, uddhaṁ adho dasa disā imāyoti dasa disā.",
  "cnd20:20.1_0": "Na tuyhaṁ adiṭṭhaṁ asutaṁ amutaṁ,",
  "cnd20:20.1_1": "atho aviññātaṁ kiñcanamatthi loketi na tuyhaṁ adiṭṭhaṁ asutaṁ amutaṁ aviññātaṁ kiñci attattho vā parattho",
  "cnd20:20.1_2": "vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho",
  "cnd20:20.1_3": "vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno",
  "cnd20:20.1_4": "vā attho paramattho vā attho natthi na atthi na saṁvijjati nupalabbhatīti—",
  "cnd20:20.2_0": "na tuyhaṁ adiṭṭhaṁ asutaṁ amutaṁ, atho aviññātaṁ kiñcanamatthi loke.",
  "cnd20:21.1_0": "Ācikkha dhammaṁ yamahaṁ vijaññanti.",
  "cnd20:21.2_0": "Dhammanti ādikalyāṇaṁ …pe…",
  "cnd20:21.3_0": "nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.",
  "cnd20:21.4_0": "Yamahaṁ vijaññanti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—",
  "cnd20:21.5_0": "ācikkha dhammaṁ yamahaṁ vijaññaṁ.",
  "cnd20:22.1_0": "Jātijarāya idha vippahānanti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—",
  "cnd20:22.2_0": "jātijarāya idha vippahānaṁ.",
  "cnd20:22.3_0": "Tenāha so brāhmaṇo—",
  "cnd20:23.1_0": "“Disā catasso vidisā catasso,",
  "cnd20:23.2_0": "Uddhaṁ adho dasa disā imāyo;",
  "cnd20:23.3_0": "Na tuyhaṁ adiṭṭhaṁ asutaṁ amutaṁ,",
  "cnd20:23.4_0": "Atho aviññātaṁ kiñcanamatthi loke;",
  "cnd20:23.5_0": "Ācikkha dhammaṁ yamahaṁ vijaññaṁ,",
  "cnd20:23.6_0": "Jātijarāya idha vippahānan”ti.",
  "cnd20:24.1_0": "Taṇhādhipanne manuje pekkhamāno,",
  "cnd20:24.2_0": "(piṅgiyāti bhagavā)",
  "cnd20:24.3_0": "Santāpajāte jarasā parete;",
  "cnd20:24.4_0": "Tasmā tuvaṁ piṅgiya appamatto,",
  "cnd20:24.5_0": "Jahassu taṇhaṁ apunabbhavāya.",
  "cnd20:25.1_0": "Taṇhādhipanne manuje pekkhamānoti.",
  "cnd20:25.2_0": "Taṇhāti rūpataṇhā …pe… dhammataṇhā.",
  "cnd20:25.3_0": "Taṇhādhipanneti taṇhādhipanne taṇhānuge taṇhānugate taṇhānusaṭe taṇhāya panne paṭipanne abhibhūte pariyādinnacitte.",
  "cnd20:25.4_0": "Manujeti sattādhivacanaṁ.",
  "cnd20:25.5_0": "Pekkhamānoti pekkhamāno dakkhamāno olokayamāno nijjhāyamāno upaparikkhamānoti—",
  "cnd20:25.6_0": "taṇhādhipanne manuje pekkhamāno.",
  "cnd20:25.7_0": "Piṅgiyāti bhagavāti.",
  "cnd20:25.8_0": "Piṅgiyāti bhagavā taṁ brāhmaṇaṁ nāmena ālapati.",
  "cnd20:25.9_0": "Bhagavāti gāravādhivacanametaṁ …pe… sacchikā paññatti, yadidaṁ bhagavāti—",
  "cnd20:25.10_0": "piṅgiyāti bhagavā.",
  "cnd20:26.1_0": "Santāpajāte jarasā pareteti.",
  "cnd20:26.2_0": "Santāpajāteti jātiyā santāpajāte,",
  "cnd20:26.2_1": "jarāya santāpajāte,",
  "cnd20:26.2_2": "byādhinā santāpajāte,",
  "cnd20:26.2_3": "maraṇena santāpajāte,",
  "cnd20:26.2_4": "sokaparidevadukkhadomanassupāyāsehi santāpajāte,",
  "cnd20:26.2_5": "nerayikena dukkhena santāpajāte …pe…",
  "cnd20:26.3_0": "diṭṭhibyasanena dukkhena santāpajāte ītijāte upaddavajāte upasaggajāteti—",
  "cnd20:26.4_0": "santāpajāte.",
  "cnd20:26.5_0": "Jarasā pareteti jarāya phuṭṭhe parete samohite samannāgate.",
  "cnd20:26.6_0": "Jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūteti—",
  "cnd20:26.7_0": "santāpajāte jarasā parete.",
  "cnd20:27.1_0": "Tasmā tuvaṁ piṅgiya appamattoti.",
  "cnd20:27.2_0": "Tasmāti tasmā taṅkāraṇā taṁhetu tappaccayā taṁnidānā evaṁ ādīnavaṁ sampassamāno taṇhāyāti—",
  "cnd20:27.3_0": "tasmā tuvaṁ piṅgiya.",
  "cnd20:27.4_0": "Appamattoti sakkaccakārī …pe…",
  "cnd20:27.5_0": "appamādo kusalesu dhammesūti—",
  "cnd20:27.6_0": "tasmā tuvaṁ piṅgiya appamatto.",
  "cnd20:28.1_0": "Jahassu taṇhaṁ apunabbhavāyāti.",
  "cnd20:28.2_0": "Taṇhāti rūpataṇhā …pe… dhammataṇhā.",
  "cnd20:28.3_0": "Jahassu taṇhanti jahassu taṇhaṁ pajahassu taṇhaṁ vinodehi taṇhaṁ byantīkarohi taṇhaṁ anabhāvaṁ gamehi taṇhaṁ.",
  "cnd20:28.4_0": "Apunabbhavāyāti yathā te …pe…",
  "cnd20:28.5_0": "punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā,",
  "cnd20:28.5_1": "kāmabhave vā rūpabhave vā arūpabhave vā,",
  "cnd20:28.5_2": "saññābhave vā asaññābhave vā nevasaññānāsaññābhave vā,",
  "cnd20:28.5_3": "ekavokārabhave vā catuvokārabhave vā pañcavokārabhave vā,",
  "cnd20:28.5_4": "punagatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya,",
  "cnd20:28.5_5": "idheva nirujjheyya vūpasameyya atthaṁ gaccheyya paṭippassambheyyāti—",
  "cnd20:28.6_0": "jahassu taṇhaṁ apunabbhavāya.",
  "cnd20:28.7_0": "Tenāha bhagavā—",
  "cnd20:29.1_0": "“Taṇhādhipanne manuje pekkhamāno,",
  "cnd20:29.2_0": "(piṅgiyāti bhagavā)",
  "cnd20:29.3_0": "Santāpajāte jarasā parete;",
  "cnd20:29.4_0": "Tasmā tuvaṁ piṅgiya appamatto,",
  "cnd20:29.5_0": "Jahassu taṇhaṁ apunabbhavāyā”ti.",
  "cnd20:30.1_0": "Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā,",
  "cnd20:30.1_1": "tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—",
  "cnd20:30.2_0": "“yaṁ kiñci samudayadhammaṁ sabbaṁ taṁ nirodhadhamman”ti.",
  "cnd20:30.3_0": "Tassa ca brāhmaṇassa virajaṁ vītamalaṁ dhammacakkhuṁ udapādi—",
  "cnd20:30.4_0": "“yaṁ kiñci samudayadhammaṁ sabbaṁ taṁ nirodhadhamman”ti.",
  "cnd20:30.5_0": "Saha dhammacakkhussa paṭilābhā ajinajaṭāvākacīratidaṇḍakamaṇḍalukesā ca massū ca antarahitā bhaṇḍukāsāyavatthavasano",
  "cnd20:30.5_1": "saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—",
  "cnd20:30.6_0": "“satthā me, bhante, bhagavā, sāvakohamasmī”ti.",
  "cnd20:30.7_0": "Piṅgiyamāṇavapucchāniddeso soḷasamo."
}