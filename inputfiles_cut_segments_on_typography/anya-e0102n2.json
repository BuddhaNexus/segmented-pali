{
  "anya-e0102n2:0_0": "14. Khandhaniddeso",
  "anya-e0102n2:1_0": "Paññākathā",
  "anya-e0102n2:2_0": "421.",
  "anya-e0102n2:2_1": "Idāni yasmā evaṁ abhiññāvasena adhigatānisaṁsāya thiratarāya samādhibhāvanāya samannāgatena bhikkhunā sīle patiṭṭhāya naro sapañño,",
  "anya-e0102n2:2_2": "cittaṁ paññañca bhāvayanti ettha cittasīsena niddiṭṭho samādhi sabbākārena bhāvito hoti.",
  "anya-e0102n2:3_0": "Tadanantarā pana paññā bhāvetabbā.",
  "anya-e0102n2:3_1": "Sā ca atisaṅkhepadesitattā viññātumpi tāva na sukarā,",
  "anya-e0102n2:3_2": "pageva bhāvetuṁ.",
  "anya-e0102n2:3_3": "Tasmā tassā vitthāraṁ bhāvanānayañca dassetuṁ idaṁ pañhākammaṁ hoti.",
  "anya-e0102n2:4_0": "Kā paññā,",
  "anya-e0102n2:4_1": "kenaṭṭhena paññā,",
  "anya-e0102n2:4_2": "kānassā lakkhaṇarasapaccupaṭṭhānapadaṭṭhānāni,",
  "anya-e0102n2:4_3": "katividhā paññā,",
  "anya-e0102n2:4_4": "kathaṁ bhāvetabbā,",
  "anya-e0102n2:4_5": "paññābhāvanāya ko ānisaṁsoti?",
  "anya-e0102n2:5_0": "422.",
  "anya-e0102n2:5_1": "Tatridaṁ vissajjanaṁ,",
  "anya-e0102n2:5_2": "kā paññāti paññā bahuvidhā nānappakārā.",
  "anya-e0102n2:5_3": "Taṁ sabbaṁ vibhāvayituṁ ārabbhamānaṁ vissajjanaṁ adhippetañceva atthaṁ na sādheyya,",
  "anya-e0102n2:5_4": "uttari ca vikkhepāya saṁvatteyya,",
  "anya-e0102n2:5_5": "tasmā idha adhippetameva sandhāya vadāma.",
  "anya-e0102n2:5_6": "Kusalacittasampayuttaṁ vipassanāñāṇaṁ paññā.",
  "anya-e0102n2:6_0": "423.Kenaṭṭhena paññāti pajānanaṭṭhena paññā.",
  "anya-e0102n2:6_1": "Kimidaṁ pajānanaṁ nāma?",
  "anya-e0102n2:6_2": "Sañjānanavijānanākāravisiṭṭhaṁ nānappakārato jānanaṁ.",
  "anya-e0102n2:6_3": "Saññāviññāṇapaññānaṁ hi samānepi jānanabhāve,",
  "anya-e0102n2:6_4": "saññā “nīlaṁ pītaka”nti ārammaṇasañjānanamattameva hoti.",
  "anya-e0102n2:6_5": "“Aniccaṁ dukkhamanattā”ti lakkhaṇapaṭivedhaṁ pāpetuṁ na sakkoti.",
  "anya-e0102n2:6_6": "Viññāṇaṁ “nīlaṁ pītaka”nti ārammaṇañca jānāti,",
  "anya-e0102n2:6_7": "lakkhaṇapaṭivedhañca pāpeti.",
  "anya-e0102n2:6_8": "Ussakkitvā pana maggapātubhāvaṁ pāpetuṁ na sakkoti.",
  "anya-e0102n2:6_9": "Paññā vuttanayavasena ārammaṇañca jānāti,",
  "anya-e0102n2:6_10": "lakkhaṇapaṭivedhañca pāpeti,",
  "anya-e0102n2:6_11": "ussakkitvā maggapātubhāvañca pāpeti.",
  "anya-e0102n2:7_0": "Yathā hi heraññikaphalake ṭhapitaṁ kahāpaṇarāsiṁ eko ajātabuddhidārako,",
  "anya-e0102n2:7_1": "eko gāmikapuriso,",
  "anya-e0102n2:7_2": "eko heraññikoti tīsu janesu passamānesu ajātabuddhidārako kahāpaṇānaṁ cittavicittadīghacaturassaparimaṇḍalabhāvamattameva jānāti,",
  "anya-e0102n2:7_3": "“idaṁ manussānaṁ upabhogaparibhogaṁ ratanasammata”nti na jānāti.",
  "anya-e0102n2:7_4": "Gāmikapuriso cittavicittādibhāvaṁ jānāti,",
  "anya-e0102n2:7_5": "“idaṁ manussānaṁ upabhogaparibhogaṁ ratanasammata”nti ca.",
  "anya-e0102n2:7_6": "“Ayaṁ cheko,",
  "anya-e0102n2:7_7": "ayaṁ kūṭo,",
  "anya-e0102n2:7_8": "ayaṁ addhasāro”ti imaṁ pana vibhāgaṁ na jānāti.",
  "anya-e0102n2:7_9": "Heraññiko sabbepi te pakāre jānāti,",
  "anya-e0102n2:7_10": "jānanto ca kahāpaṇaṁ oloketvāpi jānāti,",
  "anya-e0102n2:7_11": "ākoṭitassa saddaṁ sutvāpi,",
  "anya-e0102n2:7_12": "gandhaṁ ghāyitvāpi,",
  "anya-e0102n2:7_13": "rasaṁ sāyitvāpi,",
  "anya-e0102n2:7_14": "hatthena dhārayitvāpi,",
  "anya-e0102n2:7_15": "asukasmiṁ nāma gāme vā nigame vā nagare vā pabbate vā nadītīre vā katotipi,",
  "anya-e0102n2:7_16": "asukācariyena katotipi jānāti,",
  "anya-e0102n2:7_17": "evaṁsampadamidaṁ veditabbaṁ.",
  "anya-e0102n2:8_0": "Saññā hi ajātabuddhino dārakassa kahāpaṇadassanaṁ viya hoti,",
  "anya-e0102n2:8_1": "nīlādivasena ārammaṇassa upaṭṭhānākāramattagahaṇato.",
  "anya-e0102n2:8_2": "Viññāṇaṁ gāmikassa purisassa kahāpaṇadassanamiva hoti,",
  "anya-e0102n2:8_3": "nīlādivasena ārammaṇākāragahaṇato,",
  "anya-e0102n2:8_4": "uddhaṁpi ca lakkhaṇapaṭivedhasampāpanato.",
  "anya-e0102n2:8_5": "Paññā heraññikassa kahāpaṇadassanamiva hoti,",
  "anya-e0102n2:8_6": "nīlādivasena ārammaṇākāraṁ gahetvā,",
  "anya-e0102n2:8_7": "lakkhaṇapaṭivedhañca pāpetvā,",
  "anya-e0102n2:8_8": "tato uddhampi maggapātubhāvapāpanato.",
  "anya-e0102n2:8_9": "Tasmā yadetaṁ sañjānanavijānanākāravisiṭṭhaṁ nānappakārato jānanaṁ.",
  "anya-e0102n2:8_10": "Idaṁ pajānananti veditabbaṁ.",
  "anya-e0102n2:8_11": "Idaṁ sandhāya hi etaṁ vuttaṁ “pajānanaṭṭhena paññā”ti.",
  "anya-e0102n2:9_0": "Sā panesā yattha saññāviññāṇāni,",
  "anya-e0102n2:9_1": "na tattha ekaṁsena hoti.",
  "anya-e0102n2:9_2": "Yadā pana hoti,",
  "anya-e0102n2:9_3": "tadā avinibbhuttā tehi dhammehi “ayaṁ saññā,",
  "anya-e0102n2:9_4": "idaṁ viññāṇaṁ,",
  "anya-e0102n2:9_5": "ayaṁ paññā”ti vinibbhujjitvā alabbhaneyyanānattā sukhumā duddasā.",
  "anya-e0102n2:9_6": "Tenāha āyasmā nāgaseno “dukkaraṁ, mahārāja,",
  "anya-e0102n2:9_7": "bhagavatā kata”nti. Kiṁ, bhante,",
  "anya-e0102n2:9_8": "nāgasena bhagavatā dukkaraṁ katanti?",
  "anya-e0102n2:9_9": "‘Dukkaraṁ, mahārāja,",
  "anya-e0102n2:9_10": "bhagavatā kataṁ yaṁ arūpīnaṁ cittacetasikānaṁ dhammānaṁ ekārammaṇe pavattamānānaṁ vavatthānaṁ akkhātaṁ ayaṁ phasso,",
  "anya-e0102n2:9_11": "ayaṁ vedanā,",
  "anya-e0102n2:9_12": "ayaṁ saññā,",
  "anya-e0102n2:9_13": "ayaṁ cetanā,",
  "anya-e0102n2:9_14": "idaṁ citta”’nti.",
  "anya-e0102n2:10_0": "424.Kānassālakkhaṇarasapaccupaṭṭhānapadaṭṭhānānīti ettha pana dhammasabhāvapaṭivedhalakkhaṇā paññā,",
  "anya-e0102n2:10_1": "dhammānaṁ sabhāvapaṭicchādakamohandhakāraviddhaṁsanarasā,",
  "anya-e0102n2:10_2": "asammohapaccupaṭṭhānā.",
  "anya-e0102n2:10_3": "“Samāhito yathābhūtaṁ jānāti passatī”ti vacanato pana samādhi tassā padaṭṭhānaṁ.",
  "anya-e0102n2:11_0": "Paññāpabhedakathā",
  "anya-e0102n2:12_0": "425.Katividhā paññāti dhammasabhāvapaṭivedhalakkhaṇena tāva ekavidhā.",
  "anya-e0102n2:12_1": "Lokiyalokuttaravasena duvidhā.",
  "anya-e0102n2:12_2": "Tathā sāsavānāsavādivasena,",
  "anya-e0102n2:12_3": "nāmarūpavavatthāpanavasena,",
  "anya-e0102n2:12_4": "somanassupekkhāsahagatavasena,",
  "anya-e0102n2:12_5": "dassanabhāvanābhūmivasena ca.",
  "anya-e0102n2:12_6": "Tividhā cintāsutabhāvanāmayavasena.",
  "anya-e0102n2:12_7": "Tathā parittamahaggataappamāṇārammaṇavasena,",
  "anya-e0102n2:12_8": "āyāpāyaupāyakosallavasena,",
  "anya-e0102n2:12_9": "ajjhattābhinivesādivasena ca.",
  "anya-e0102n2:12_10": "Catubbidhā catūsu saccesu ñāṇavasena catupaṭisambhidāvasena cāti.",
  "anya-e0102n2:13_0": "426.",
  "anya-e0102n2:13_1": "Tattha ekavidhakoṭṭhāso uttānatthoyeva.",
  "anya-e0102n2:13_2": "Duvidhakoṭṭhāse lokiyamaggasampayuttā lokiyā.",
  "anya-e0102n2:13_3": "Lokuttaramaggasampayuttā lokuttarāti evaṁ lokiyalokuttaravasena duvidhā.",
  "anya-e0102n2:14_0": "Dutiyaduke āsavānaṁ ārammaṇabhūtā sāsavā.",
  "anya-e0102n2:14_1": "Tesaṁ anārammaṇā anāsavā.",
  "anya-e0102n2:14_2": "Atthato panesā lokiyalokuttarāva hoti.",
  "anya-e0102n2:14_3": "Āsavasampayuttā sāsavā.",
  "anya-e0102n2:14_4": "Āsavavippayuttā anāsavātiādīsupi eseva nayo.",
  "anya-e0102n2:14_5": "Evaṁ sāsavānāsavādivasena duvidhā.",
  "anya-e0102n2:15_0": "Tatiyaduke yā vipassanaṁ ārabhitukāmassa catunnaṁ arūpakkhandhānaṁ vavatthāpane paññā,",
  "anya-e0102n2:15_1": "ayaṁ nāmavavatthāpanapaññā.",
  "anya-e0102n2:15_2": "Yā rūpakkhandhassa vavatthāpane paññā,",
  "anya-e0102n2:15_3": "ayaṁ rūpavavatthāpanapaññāti evaṁ nāmarūpavavatthāpanavasena duvidhā.",
  "anya-e0102n2:16_0": "Catutthaduke dvīsu kāmāvacarakusalacittesu soḷasasu ca pañcakanayena catukkajjhānikesu maggacittesu paññā somanassasahagatā.",
  "anya-e0102n2:16_1": "Dvīsu kāmāvacarakusalacittesu catūsu ca pañcamajjhānikesu maggacittesu paññā upekkhāsahagatāti evaṁ somanassupekkhāsahagatavasena duvidhā.",
  "anya-e0102n2:17_0": "Pañcamaduke paṭhamamaggapaññā dassanabhūmi.",
  "anya-e0102n2:17_1": "Avasesamaggattayapaññā bhāvanābhūmīti evaṁ dassanabhāvanābhūmivasena duvidhā.",
  "anya-e0102n2:18_0": "427.Tikesu paṭhamattike parato assutvā paṭiladdhapaññā attano cintāvasena nipphannattā cintāmayā.",
  "anya-e0102n2:18_1": "Parato sutvā paṭiladdhapaññā sutavasena nipphannattā sutamayā.",
  "anya-e0102n2:18_2": "Yathā tathā vā bhāvanāvasena nipphannā appanāppattā paññā bhāvanāmayā.",
  "anya-e0102n2:18_3": "Vuttañhetaṁ –",
  "anya-e0102n2:19_0": "“Tattha katamā cintāmayā paññā?",
  "anya-e0102n2:19_1": "Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭṭhānesu kammassakataṁ",
  "anya-e0102n2:19_2": "vā saccānulomikaṁ vā rūpaṁ aniccanti vā vedanā…pe… saññā… saṅkhārā…",
  "anya-e0102n2:19_3": "viññāṇaṁ aniccanti vā,",
  "anya-e0102n2:19_4": "yaṁ evarūpiṁ anulomikaṁ khantiṁ diṭṭhiṁ ruciṁ mutiṁ pekkhaṁ dhammanijjhānakhantiṁ parato assutvā paṭilabhati,",
  "anya-e0102n2:19_5": "ayaṁ vuccati cintāmayā paññā…pe…",
  "anya-e0102n2:19_6": "sutvā paṭilabhati,",
  "anya-e0102n2:19_7": "ayaṁ vuccati sutamayā paññā.",
  "anya-e0102n2:19_8": "Sabbāpi samāpannassa paññā bhāvanāmayā paññā”ti.",
  "anya-e0102n2:20_0": "Evaṁ cintāsutabhāvanāmayavasena tividhā.",
  "anya-e0102n2:21_0": "Dutiyattike kāmāvacaradhamme ārabbha pavattā paññā parittārammaṇā.",
  "anya-e0102n2:21_1": "Rūpāvacarārūpāvacare ārabbha pavattā mahaggatārammaṇā.",
  "anya-e0102n2:21_2": "Sā lokiyavipassanā.",
  "anya-e0102n2:21_3": "Nibbānaṁ ārabbha pavattā appamāṇārammaṇā.",
  "anya-e0102n2:21_4": "Sā lokuttaravipassanāti evaṁ parittamahaggatāppamāṇārammaṇavasena tividhā.",
  "anya-e0102n2:22_0": "Tatiyattike āyo nāma vuddhi,",
  "anya-e0102n2:22_1": "sā duvidhā anatthahānito atthuppattito ca.",
  "anya-e0102n2:22_2": "Tattha kosallaṁ āyakosallaṁ. Yathāha –",
  "anya-e0102n2:23_0": "“Tattha katamaṁ āyakosallaṁ?",
  "anya-e0102n2:23_1": "Ime me dhamme manasikaroto anuppannā ceva akusalā dhammā na uppajjanti,",
  "anya-e0102n2:23_2": "uppannā ca akusalā dhammā pahīyanti,",
  "anya-e0102n2:23_3": "ime vā panime dhamme manasikaroto anuppannā ceva kusalā dhammā uppajjanti.",
  "anya-e0102n2:23_4": "Uppannā ca kusalā dhammā bhiyyobhāvāya vepullāya bhāvanāya pāripūriyā saṁvattantīti,",
  "anya-e0102n2:23_5": "yā tattha paññā pajānanā…pe…",
  "anya-e0102n2:23_6": "amoho dhammavicayo sammādiṭṭhi,",
  "anya-e0102n2:23_7": "idaṁ vuccati āyakosalla”nti.",
  "anya-e0102n2:24_0": "Apāyoti pana avuddhi,",
  "anya-e0102n2:24_1": "sāpi duvidhā atthahānito ca anatthuppattito ca.",
  "anya-e0102n2:24_2": "Tattha kosallaṁ apāyakosallaṁ.",
  "anya-e0102n2:24_3": "Yathāha “tattha katamaṁ apāyakosallaṁ?",
  "anya-e0102n2:24_4": "Ime dhamme manasikaroto anuppannā ceva kusalā dhammā na uppajjantī”tiādi.",
  "anya-e0102n2:25_0": "Sabbattha pana tesaṁ tesaṁ dhammānaṁ upāyesu nibbattikāraṇesu taṁkhaṇappavattaṁ ṭhānuppattikaṁ kosallaṁ upāyakosallaṁ nāma. Yathāha –",
  "anya-e0102n2:25_1": "“sabbāpi tatrupāyā paññā upāyakosalla”nti.",
  "anya-e0102n2:25_2": "Evaṁ āyāpāyaupāyakosallavasena tividhā.",
  "anya-e0102n2:26_0": "Catutthattike attano khandhe gahetvā āraddhā vipassanā paññā ajjhattābhinivesā.",
  "anya-e0102n2:26_1": "Parassa khandhe bāhiraṁ vā anindriyabaddharūpaṁ gahetvā āraddhā bahiddhābhinivesā.",
  "anya-e0102n2:26_2": "Ubhayaṁ gahetvā āraddhā ajjhattabahiddhābhinivesāti evaṁ ajjhattābhinivesādivasena tividhā.",
  "anya-e0102n2:27_0": "428.Catukkesu paṭhamacatukke dukkhasaccaṁ ārabbha pavattaṁ ñāṇaṁ dukkhe ñāṇaṁ.",
  "anya-e0102n2:27_1": "Dukkhasamudayaṁ ārabbha pavattaṁ ñāṇaṁ dukkhasamudaye ñāṇaṁ.",
  "anya-e0102n2:27_2": "Dukkhanirodhaṁ ārabbha pavattaṁ ñāṇaṁ dukkhanirodhe ñāṇaṁ.",
  "anya-e0102n2:27_3": "Dukkhanirodhagāminiṁ paṭipadaṁ ārabbha pavattaṁ ñāṇaṁ dukkhanirodhagāminiyā paṭipadāya ñāṇanti evaṁ catūsu saccesu ñāṇavasena catubbidhā.",
  "anya-e0102n2:28_0": "Dutiyacatukke catasso paṭisambhidā nāma atthādīsu pabhedagatāni cattāri ñāṇāni.",
  "anya-e0102n2:28_1": "Vuttañhetaṁ –",
  "anya-e0102n2:28_2": "“atthe ñāṇaṁ atthapaṭisambhidā.",
  "anya-e0102n2:28_3": "Dhamme ñāṇaṁ dhammapaṭisambhidā.",
  "anya-e0102n2:28_4": "Tatradhammaniruttābhilāpe ñāṇaṁ niruttipaṭisambhidā.",
  "anya-e0102n2:28_5": "Ñāṇesu ñāṇaṁ paṭibhānapaṭisambhidā”ti.",
  "anya-e0102n2:29_0": "Tattha atthoti saṅkhepato hetuphalassetaṁ adhivacanaṁ.",
  "anya-e0102n2:29_1": "Hetuphalaṁ hi yasmā hetuanusārena ariyati adhigamiyati sampāpuṇiyati,",
  "anya-e0102n2:29_2": "tasmā atthoti vuccati.",
  "anya-e0102n2:29_3": "Pabhedato pana yaṁ kiñci paccayasambhūtaṁ, nibbānaṁ,",
  "anya-e0102n2:29_4": "bhāsitattho, vipāko,",
  "anya-e0102n2:29_5": "kiriyāti ime pañca dhammā atthoti veditabbā.",
  "anya-e0102n2:29_6": "Taṁ atthaṁ paccavekkhantassa tasmiṁ atthe pabhedagataṁ ñāṇaṁ atthapaṭisambhidā.",
  "anya-e0102n2:29_7": "Dhammotipi saṅkhepato paccayassetaṁ adhivacanaṁ.",
  "anya-e0102n2:29_8": "Paccayo hi yasmā taṁ taṁ dahati pavatteti vā sampāpuṇituṁ vā deti,",
  "anya-e0102n2:29_9": "tasmā dhammoti vuccati.",
  "anya-e0102n2:29_10": "Pabhedato pana yo koci phalanibbattako hetu,",
  "anya-e0102n2:29_11": "ariyamaggo, bhāsitaṁ, kusalaṁ,",
  "anya-e0102n2:29_12": "akusalanti ime pañca dhammā dhammoti veditabbā.",
  "anya-e0102n2:29_13": "Taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā.",
  "anya-e0102n2:30_0": "Ayameva hi attho abhidhamme –",
  "anya-e0102n2:31_0": "“Dukkhe ñāṇaṁ atthapaṭisambhidā.",
  "anya-e0102n2:31_1": "Dukkhasamudaye ñāṇaṁ dhammapaṭisambhidā.",
  "anya-e0102n2:31_2": "Hetumhi ñāṇaṁ dhammapaṭisambhidā.",
  "anya-e0102n2:31_3": "Hetuphale ñāṇaṁ atthapaṭisambhidā.",
  "anya-e0102n2:31_4": "Ye dhammā jātā bhūtā sañjātā nibbattā abhinibbattā pātubhūtā.",
  "anya-e0102n2:31_5": "Imesu dhammesu ñāṇaṁ atthapaṭisambhidā.",
  "anya-e0102n2:31_6": "Yamhā dhammā te dhammā jātā bhūtā sañjātā nibbattā abhinibbattā pātubhūtā,",
  "anya-e0102n2:31_7": "tesu dhammesu ñāṇaṁ dhammapaṭisambhidā.",
  "anya-e0102n2:31_8": "Jarāmaraṇe ñāṇaṁ atthapaṭisambhidā.",
  "anya-e0102n2:31_9": "Jarāmaraṇasamudaye ñāṇaṁ dhammapaṭisambhidā…pe…",
  "anya-e0102n2:31_10": "saṅkhāranirodhe ñāṇaṁ atthapaṭisambhidā.",
  "anya-e0102n2:31_11": "Saṅkhāranirodhagāminiyā paṭipadāya ñāṇaṁ dhammapaṭisambhidā.",
  "anya-e0102n2:31_12": "Idha bhikkhu dhammaṁ jānāti suttaṁ geyyaṁ…pe… vedallaṁ.",
  "anya-e0102n2:31_13": "Ayaṁ vuccati dhammapaṭisambhidā.",
  "anya-e0102n2:31_14": "So tassa tasseva bhāsitassa atthaṁ jānāti ‘ayaṁ imassa bhāsitassa attho,",
  "anya-e0102n2:31_15": "ayaṁ imassa bhāsitassa attho’ti.",
  "anya-e0102n2:31_16": "Ayaṁ vuccati atthapaṭisambhidā.",
  "anya-e0102n2:31_17": "Katame dhammā kusalā?",
  "anya-e0102n2:31_18": "Yasmiṁ samaye kāmāvacaraṁ kusalaṁ cittaṁ uppannaṁ hoti…pe…",
  "anya-e0102n2:31_19": "ime dhammā kusalā.",
  "anya-e0102n2:31_20": "Imesu dhammesu ñāṇaṁ dhammapaṭisambhidā.",
  "anya-e0102n2:31_21": "Tesaṁ vipāke ñāṇaṁ atthapaṭisambhidā”tiādinā nayena vibhajitvā dassito.",
  "anya-e0102n2:32_0": "Tatradhammaniruttābhilāpe ñāṇanti tasmiṁ atthe ca dhamme ca yā sabhāvanirutti abyabhicārī vohāro.",
  "anya-e0102n2:32_1": "Tadabhilāpe tassa bhāsane udīraṇe taṁ bhāsitaṁ lapitaṁ udīritaṁ sutvāva ayaṁ sabhāvanirutti,",
  "anya-e0102n2:32_2": "ayaṁ na sabhāvaniruttīti evaṁ tassā dhammaniruttisaññitāya sabhāvaniruttiyā māgadhikāya sabbasattānaṁ",
  "anya-e0102n2:32_3": "mūlabhāsāya pabhedagataṁ ñāṇaṁ niruttipaṭisambhidā.",
  "anya-e0102n2:32_4": "Niruttipaṭisambhidāppatto hi phasso vedanāti evamādivacanaṁ sutvāva ayaṁ sabhāvaniruttīti jānāti.",
  "anya-e0102n2:32_5": "Phassā vedanoti evamādikaṁ pana ayaṁ na sabhāvaniruttīti.",
  "anya-e0102n2:33_0": "Ñāṇesuñāṇanti sabbattha ñāṇamārammaṇaṁ katvā paccavekkhantassa ñāṇārammaṇaṁ ñāṇaṁ,",
  "anya-e0102n2:33_1": "yathāvuttesu vā tesu ñāṇesu sagocarakiccādivasena vitthārato ñāṇaṁ paṭibhānapaṭisambhidāti attho.",
  "anya-e0102n2:34_0": "429.",
  "anya-e0102n2:34_1": "Catassopi cetā paṭisambhidā dvīsu ṭhānesu pabhedaṁ gacchanti sekkhabhūmiyañca asekkhabhūmiyañca.",
  "anya-e0102n2:35_0": "Tattha aggasāvakānaṁ mahāsāvakānañca asekkhabhūmiyaṁ pabhedagatā.",
  "anya-e0102n2:35_1": "Ānandattheracittagahapatidhammikaupāsakaupāligahapatikhujjuttarāupāsikādīnaṁ sekkhabhūmiyaṁ.",
  "anya-e0102n2:35_2": "Evaṁ dvīsu bhūmīsu pabhedaṁ gacchantiyopi cetā adhigamena pariyattiyā savanena paripucchāya pubbayogena cāti imehi pañcahākārehi visadā honti.",
  "anya-e0102n2:36_0": "Tattha adhigamo nāma arahattappatti.",
  "anya-e0102n2:36_1": "Pariyatti nāma buddhavacanassa pariyāpuṇanaṁ.",
  "anya-e0102n2:36_2": "Savanaṁ nāma sakkaccaṁ atthiṁ katvā dhammassavanaṁ.",
  "anya-e0102n2:36_3": "Paripucchā nāma pāḷiaṭṭhakathādīsu gaṇṭhipadaatthapadavinicchayakathā,",
  "anya-e0102n2:36_4": "pubbayogo nāma pubbabuddhānaṁ sāsane gatapaccāgatikabhāvena yāva anulomaṁ gotrabhusamīpaṁ,",
  "anya-e0102n2:36_5": "tāva vipassanānuyogo.",
  "anya-e0102n2:37_0": "Apare āhu –",
  "anya-e0102n2:38_0": "“Pubbayogo bāhusaccaṁ, desabhāsā ca āgamo;",
  "anya-e0102n2:39_0": "Paripucchā adhigamo, garusannissayo tathā;",
  "anya-e0102n2:40_0": "Mittasampatti cevāti, paṭisambhidapaccayā”ti.",
  "anya-e0102n2:41_0": "Tattha pubbayogo vuttanayova.",
  "anya-e0102n2:41_1": "Bāhusaccaṁ nāma tesu tesu satthesu ca sippāyatanesu ca kusalatā.",
  "anya-e0102n2:41_2": "Desabhāsā nāma ekasatavohārakusalatā.",
  "anya-e0102n2:41_3": "Visesena pana māgadhike kosallaṁ.",
  "anya-e0102n2:41_4": "Āgamo nāma antamaso opammavaggamattassapi buddhavacanassa pariyāpuṇanaṁ.",
  "anya-e0102n2:41_5": "Paripucchā nāma ekagāthāyapi atthavinicchayapucchanaṁ.",
  "anya-e0102n2:41_6": "Adhigamo nāma sotāpannatā vā…pe…",
  "anya-e0102n2:41_7": "arahattaṁ vā.",
  "anya-e0102n2:41_8": "Garusannissayo nāma sutapaṭibhānabahulānaṁ garūnaṁ santike vāso.",
  "anya-e0102n2:41_9": "Mittasampatti nāma tathārūpānaṁyeva mittānaṁ paṭilābhoti.",
  "anya-e0102n2:42_0": "Tattha buddhā ca paccekabuddhā ca pubbayogañceva adhigamañca nissāya paṭisambhidā pāpuṇanti.",
  "anya-e0102n2:42_1": "Sāvakā sabbānipi etāni kāraṇāni.",
  "anya-e0102n2:42_2": "Paṭisambhidāppattiyā ca pāṭiyekko kammaṭṭhānabhāvanānuyogo nāma natthi.",
  "anya-e0102n2:42_3": "Sekkhānaṁ pana sekkhaphalavimokkhantikā.",
  "anya-e0102n2:42_4": "Asekkhānaṁ asekkhaphalavimokkhantikāva paṭisambhidāppatti hoti.",
  "anya-e0102n2:42_5": "Tathāgatānaṁ hi dasabalāni viya ariyānaṁ ariyaphaleneva paṭisambhidā ijjhantīti imā paṭisambhidā sandhāya vuttaṁ catupaṭisambhidāvasena catubbidhāti.",
  "anya-e0102n2:43_0": "Paññābhūmi-mūla-sarīravavatthānaṁ",
  "anya-e0102n2:44_0": "430.",
  "anya-e0102n2:44_1": "Kathaṁ bhāvetabbāti ettha pana yasmā imāya paññāya khandhāyatanadhātuindriyasaccapaṭiccasamuppādādibhedā dhammā bhūmi.",
  "anya-e0102n2:44_2": "Sīlavisuddhi ceva cittavisuddhi cāti imā dve visuddhiyo mūlaṁ.",
  "anya-e0102n2:44_3": "Diṭṭhivisuddhi,",
  "anya-e0102n2:44_4": "kaṅkhāvitaraṇavisuddhi,",
  "anya-e0102n2:44_5": "maggāmaggañāṇadassanavisuddhi,",
  "anya-e0102n2:44_6": "paṭipadāñāṇadassanavisuddhi,",
  "anya-e0102n2:44_7": "ñāṇadassanavisuddhīti imā pañca visuddhiyo sarīraṁ.",
  "anya-e0102n2:44_8": "Tasmā tesu bhūmibhūtesu dhammesu uggahaparipucchāvasena ñāṇaparicayaṁ katvā mūlabhūtā dve visuddhiyo",
  "anya-e0102n2:44_9": "sampādetvā sarīrabhūtā pañca visuddhiyo sampādentena bhāvetabbā.",
  "anya-e0102n2:44_10": "Ayamettha saṅkhepo.",
  "anya-e0102n2:45_0": "431.",
  "anya-e0102n2:45_1": "Ayaṁ pana vitthāro,",
  "anya-e0102n2:45_2": "yaṁ tāva vuttaṁ “khandhāyatanadhātuindriyasaccapaṭiccasamuppādādibhedā dhammā bhūmī”ti,",
  "anya-e0102n2:45_3": "ettha khandhāti pañca khandhā rūpakkhandho vedanākkhandho saññākkhandho saṅkhārakkhandho viññāṇakkhandhoti.",
  "anya-e0102n2:46_0": "Rūpakkhandhakathā",
  "anya-e0102n2:47_0": "432.",
  "anya-e0102n2:47_1": "Tattha yaṁ kiñci sītādīhi ruppanalakkhaṇaṁ dhammajātaṁ,",
  "anya-e0102n2:47_2": "sabbaṁ taṁ ekato katvā rūpakkhandhoti veditabbaṁ.",
  "anya-e0102n2:48_0": "Tadetaṁ ruppanalakkhaṇena ekavidhampi bhūtopādāyabhedato duvidhaṁ.",
  "anya-e0102n2:49_0": "Tattha bhūtarūpaṁ catubbidhaṁ –",
  "anya-e0102n2:49_1": "pathavīdhātu āpodhātu tejodhātu vāyodhātūti.",
  "anya-e0102n2:49_2": "Tāsaṁ lakkhaṇarasapaccupaṭṭhānāni catudhātuvavatthāne vuttāni.",
  "anya-e0102n2:49_3": "Padaṭṭhānato pana tā sabbāpi avasesadhātuttayapadaṭṭhānā.",
  "anya-e0102n2:50_0": "Upādārūpaṁ catuvīsatividhaṁ – cakkhu, sotaṁ, ghānaṁ, jivhā, kāyo, rūpaṁ, saddo, gandho, raso,",
  "anya-e0102n2:50_1": "itthindriyaṁ,",
  "anya-e0102n2:50_2": "purisindriyaṁ,",
  "anya-e0102n2:50_3": "jīvitindriyaṁ,",
  "anya-e0102n2:50_4": "hadayavatthu,",
  "anya-e0102n2:50_5": "kāyaviññatti,",
  "anya-e0102n2:50_6": "vacīviññatti,",
  "anya-e0102n2:50_7": "ākāsadhātu,",
  "anya-e0102n2:50_8": "rūpassa lahutā,",
  "anya-e0102n2:50_9": "rūpassa mudutā,",
  "anya-e0102n2:50_10": "rūpassa kammaññatā,",
  "anya-e0102n2:50_11": "rūpassa upacayo,",
  "anya-e0102n2:50_12": "rūpassa santati,",
  "anya-e0102n2:50_13": "rūpassa jaratā,",
  "anya-e0102n2:50_14": "rūpassa aniccatā,",
  "anya-e0102n2:50_15": "kabaḷīkāro āhāroti.",
  "anya-e0102n2:51_0": "433.",
  "anya-e0102n2:51_1": "Tattha rūpābhighātārahatappasādalakkhaṇaṁ daṭṭhukāmatānidānakammasamuṭṭhānabhūtappasādalakkhaṇaṁ vā cakkhu,",
  "anya-e0102n2:51_2": "rūpesu āviñchanarasaṁ,",
  "anya-e0102n2:51_3": "cakkhuviññāṇassa ādhārabhāvapaccupaṭṭhānaṁ,",
  "anya-e0102n2:51_4": "daṭṭhukāmatānidānakammajabhūtapadaṭṭhānaṁ.",
  "anya-e0102n2:52_0": "Saddābhighātārahabhūtappasādalakkhaṇaṁ,",
  "anya-e0102n2:52_1": "sotukāmatānidānakammasamuṭṭhānabhūtappasādalakkhaṇaṁ vā sotaṁ,",
  "anya-e0102n2:52_2": "saddesu āviñchanarasaṁ,",
  "anya-e0102n2:52_3": "sotaviññāṇassa ādhārabhāvapaccupaṭṭhānaṁ,",
  "anya-e0102n2:52_4": "sotukāmatānidānakammajabhūtapadaṭṭhānaṁ.",
  "anya-e0102n2:53_0": "Gandhābhighātārahabhūtappasādalakkhaṇaṁ,",
  "anya-e0102n2:53_1": "ghāyitukāmatānidānakammasamuṭṭhānabhūtappasādalakkhaṇaṁ vā ghānaṁ,",
  "anya-e0102n2:53_2": "gandhesu āviñchanarasaṁ,",
  "anya-e0102n2:53_3": "ghānaviññāṇassa ādhārabhāvapaccupaṭṭhānaṁ,",
  "anya-e0102n2:53_4": "ghāyitukāmatānidānakammajabhūtapadaṭṭhānaṁ.",
  "anya-e0102n2:54_0": "Rasābhighātārahabhūtappasādalakkhaṇā,",
  "anya-e0102n2:54_1": "sāyitukāmatānidānakammasamuṭṭhānabhūtappasādalakkhaṇā vā jivhā,",
  "anya-e0102n2:54_2": "rasesu āviñchanarasā,",
  "anya-e0102n2:54_3": "jivhāviññāṇassa ādhārabhāvapaccupaṭṭhānā,",
  "anya-e0102n2:54_4": "sāyitukāmatānidānakammajabhūtapadaṭṭhānā.",
  "anya-e0102n2:55_0": "Phoṭṭhabbābhighātārahabhūtappasādalakkhaṇo,",
  "anya-e0102n2:55_1": "phusitukāmatānidānakammasamuṭṭhānabhūtappasādalakkhaṇo vā kāyo,",
  "anya-e0102n2:55_2": "phoṭṭhabbesu āviñchanaraso,",
  "anya-e0102n2:55_3": "kāyaviññāṇassa ādhārabhāvapaccupaṭṭhāno,",
  "anya-e0102n2:55_4": "phusitukāmatānidānakammajabhūtapadaṭṭhāno.",
  "anya-e0102n2:56_0": "434.",
  "anya-e0102n2:56_1": "Keci pana “tejādhikānaṁ bhūtānaṁ pasādo cakkhu,",
  "anya-e0102n2:56_2": "vāyupathavīāpādhikānaṁ bhūtānaṁ pasādā sotaghānajivhā,",
  "anya-e0102n2:56_3": "kāyo sabbesampī”ti vadanti.",
  "anya-e0102n2:56_4": "Apare “tejādhikānaṁ pasādo cakkhu,",
  "anya-e0102n2:56_5": "vivaravāyuāpapathavādhikānaṁ sotaghānajivhākāyā”ti vadanti.",
  "anya-e0102n2:56_6": "Te vattabbā “suttaṁ āharathā”ti.",
  "anya-e0102n2:56_7": "Addhā suttameva na dakkhissanti.",
  "anya-e0102n2:56_8": "Keci panettha “tejādīnaṁ guṇehi rūpādīhi anugayhabhāvato”ti kāraṇaṁ dassenti.",
  "anya-e0102n2:56_9": "Te vattabbā “ko panevamāharūpādayo tejādīnaṁ guṇā’ti.",
  "anya-e0102n2:56_10": "Avinibbhogavuttīsu hi bhūtesu ayaṁ imassa guṇo ayaṁ imassa guṇoti na labbhā vattu”nti.",
  "anya-e0102n2:56_11": "Athāpi vadeyyuṁ “yathā tesu tesu sambhāresu tassa tassa bhūtassa adhikatāya pathavīādīnaṁ sandhāraṇādīni kiccāni icchatha,",
  "anya-e0102n2:56_12": "evaṁ tejādiadhikesu sambhāresu rūpādīnaṁ adhikabhāvadassanato icchitabbametaṁ rūpādayo tesaṁ guṇā”ti.",
  "anya-e0102n2:56_13": "Te vattabbā “iccheyyāma,",
  "anya-e0102n2:56_14": "yadi āpādhikassa āsavassa gandhato pathavīadhike kappāse gandho adhikataro siyā,",
  "anya-e0102n2:56_15": "tejādhikassa ca uṇhodakassa vaṇṇato sītudakassa vaṇṇo parihāyetha”.",
  "anya-e0102n2:56_16": "Yasmā panetaṁ ubhayampi natthi,",
  "anya-e0102n2:56_17": "tasmā pahāyetaṁ etesaṁ nissayabhūtānaṁ visesakappanaṁ,",
  "anya-e0102n2:56_18": "“yathā avisesepi ekakalāpe bhūtānaṁ rūparasādayo aññamaññaṁ visadisā honti,",
  "anya-e0102n2:56_19": "evaṁ cakkhupasādādayo avijjamānepi aññasmiṁ visesakāraṇe”ti gahetabbametaṁ.",
  "anya-e0102n2:57_0": "Kiṁ pana taṁ yaṁ aññamaññassa asādhāraṇaṁ?",
  "anya-e0102n2:57_1": "Kammameva nesaṁ visesakāraṇaṁ.",
  "anya-e0102n2:57_2": "Tasmā kammavisesato etesaṁ viseso,",
  "anya-e0102n2:57_3": "na bhūtavisesato.",
  "anya-e0102n2:57_4": "Bhūtavisese hi sati pasādova na uppajjati.",
  "anya-e0102n2:57_5": "Samānānañhi pasādo,",
  "anya-e0102n2:57_6": "na visamānānanti porāṇā.",
  "anya-e0102n2:58_0": "435.",
  "anya-e0102n2:58_1": "Evaṁ kammavisesato visesavantesu ca etesu cakkhusotāni asampattavisayagāhakāni,",
  "anya-e0102n2:58_2": "attano nissayaṁ anallīnanissaye eva visaye viññāṇahetuttā.",
  "anya-e0102n2:58_3": "Ghānajivhākāyā sampattavisayagāhakā,",
  "anya-e0102n2:58_4": "nissayavasena ceva, sayañca,",
  "anya-e0102n2:58_5": "attano nissayaṁ allīneyeva visaye viññāṇahetuttā.",
  "anya-e0102n2:59_0": "436.Cakkhu cettha yadetaṁ loke nīlapakhumasamākiṇṇakaṇhasukkamaṇḍalavicittaṁ nīluppaladalasannibhaṁ cakkhūti vuccati.",
  "anya-e0102n2:59_1": "Tassa sasambhāracakkhuno setamaṇḍalaparikkhittassa kaṇhamaṇḍalassa majjhe abhimukhe ṭhitānaṁ sarīrasaṇṭhānuppattipadese",
  "anya-e0102n2:59_2": "sattasu picupaṭalesu āsittatelaṁ picupaṭalāni viya satta akkhipaṭalānibyāpetvā dhāraṇanhāpanamaṇḍanabījanakiccāhi",
  "anya-e0102n2:59_3": "catūhi dhātīhi khattiyakumāro viya sandhāraṇabandhanaparipācanasamudīraṇakiccāhi catūhi dhātūhi katūpakāraṁ",
  "anya-e0102n2:59_4": "utucittāhārehi upatthambhiyamānaṁ āyunā anupāliyamānaṁ vaṇṇagandharasādīhi parivutaṁ pamāṇato ūkāsiramattaṁ",
  "anya-e0102n2:59_5": "cakkhuviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "anya-e0102n2:59_6": "Vuttampi cetaṁ dhammasenāpatinā –",
  "anya-e0102n2:60_0": "“Yena cakkhupasādena, rūpāni manupassati;",
  "anya-e0102n2:61_0": "Parittaṁ sukhumaṁ etaṁ, ūkāsirasamūpama”nti.",
  "anya-e0102n2:62_0": "Sasambhārasotabilassa anto tanutambalomācite aṅgulivedhakasaṇṭhāne padese sotaṁ vuttappakārāhi dhātūhi",
  "anya-e0102n2:62_1": "katūpakāraṁ utucittāhārehi upatthambhiyamānaṁ āyunā anupāliyamānaṁ vaṇṇādīhi parivutaṁ sotaviññāṇādīnaṁ",
  "anya-e0102n2:62_2": "yathārahaṁ vatthudvārabhāvaṁ sādhayamānaṁ tiṭṭhati.",
  "anya-e0102n2:63_0": "Sasambhāraghānabilassa anto ajapadasaṇṭhāne padese ghānaṁ yathāvuttappakārupakārupatthambhanānupālanaparivāraṁ",
  "anya-e0102n2:63_1": "ghānaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "anya-e0102n2:64_0": "Sasambhārajivhāmajjhassa upari uppaladalaggasaṇṭhāne padese jivhā yathāvuttappakārupakārupatthambhanānupālanaparivārā",
  "anya-e0102n2:64_1": "jivhāviññāṇādīnaṁ yathārahaṁ vatthudvārabhāvaṁ sādhayamānā tiṭṭhati.",
  "anya-e0102n2:65_0": "Yāvatā pana imasmiṁ kāye upādiṇṇarūpaṁ nāma atthi.",
  "anya-e0102n2:65_1": "Sabbattha kāyo kappāsapaṭale sneho viya vuttappakārupakārupatthambhanānupālanaparivārova hutvā kāyaviññāṇādīnaṁ",
  "anya-e0102n2:65_2": "yathārahaṁ vatthudvārabhāvaṁ sādhayamāno tiṭṭhati.",
  "anya-e0102n2:66_0": "Vammikaudakākāsagāmasivathikasaṅkhātasagocaraninnā viya ca ahisusumārapakkhīkukkurasiṅgālārūpādisagocaraninnāva ete cakkhādayoti daṭṭhabbā.",
  "anya-e0102n2:67_0": "437.",
  "anya-e0102n2:67_1": "Tato paresu pana rūpādīsu cakkhupaṭihananalakkhaṇaṁ rūpaṁ,",
  "anya-e0102n2:67_2": "cakkhuviññāṇassa visayabhāvarasaṁ,",
  "anya-e0102n2:67_3": "tasseva gocarapaccupaṭṭhānaṁ,",
  "anya-e0102n2:67_4": "catumahābhūtapadaṭṭhānaṁ.",
  "anya-e0102n2:67_5": "Yathā cetaṁ tathā sabbānipi upādārūpāni.",
  "anya-e0102n2:67_6": "Yattha pana viseso atthi,",
  "anya-e0102n2:67_7": "tattha vakkhāma.",
  "anya-e0102n2:67_8": "Tayidaṁ nīlaṁ pītakantiādivasena anekavidhaṁ.",
  "anya-e0102n2:68_0": "Sotapaṭihananalakkhaṇo saddo,",
  "anya-e0102n2:68_1": "sotaviññāṇassa visayabhāvaraso,",
  "anya-e0102n2:68_2": "tasseva gocarapaccupaṭṭhāno.",
  "anya-e0102n2:68_3": "Bherisaddo mudiṅgasaddotiādinā nayena anekavidho.",
  "anya-e0102n2:69_0": "Ghānapaṭihananalakkhaṇo gandho,",
  "anya-e0102n2:69_1": "ghānaviññāṇassa visayabhāvaraso,",
  "anya-e0102n2:69_2": "tasseva gocarapaccupaṭṭhāno.",
  "anya-e0102n2:69_3": "Mūlagandho sāragandhotiādinā nayena anekavidho.",
  "anya-e0102n2:70_0": "Jivhāpaṭihananalakkhaṇo raso,",
  "anya-e0102n2:70_1": "jivhāviññāṇassa visayabhāvaraso,",
  "anya-e0102n2:70_2": "tasseva gocarapaccupaṭṭhāno.",
  "anya-e0102n2:70_3": "Mūlaraso khandharasotiādinā nayena anekavidho.",
  "anya-e0102n2:71_0": "438.",
  "anya-e0102n2:71_1": "Itthibhāvalakkhaṇaṁ itthindriyaṁ,",
  "anya-e0102n2:71_2": "itthīti pakāsanarasaṁ,",
  "anya-e0102n2:71_3": "itthiliṅganimittakuttākappānaṁ kāraṇabhāvapaccupaṭṭhānaṁ.",
  "anya-e0102n2:71_4": "Purisabhāvalakkhaṇaṁ purisindriyaṁ,",
  "anya-e0102n2:71_5": "purisoti pakāsanarasaṁ,",
  "anya-e0102n2:71_6": "purisaliṅganimittakuttākappānaṁ kāraṇabhāvapaccupaṭṭhānaṁ.",
  "anya-e0102n2:71_7": "Tadubhayampi kāyappasādo viya sakalasarīraṁ byāpakameva,",
  "anya-e0102n2:71_8": "na ca kāyapasādena ṭhitokāse ṭhitanti vā aṭṭhitokāse ṭhitanti vāti vattabbataṁ āpajjati,",
  "anya-e0102n2:71_9": "rūparasādayo viya aññamaññaṁ saṅkaro natthi.",
  "anya-e0102n2:72_0": "439.",
  "anya-e0102n2:72_1": "Sahajarūpānupālanalakkhaṇaṁ jīvitindriyaṁ,",
  "anya-e0102n2:72_2": "tesaṁ pavattanarasaṁ,",
  "anya-e0102n2:72_3": "tesaññeva ṭhapanapaccupaṭṭhānaṁ,",
  "anya-e0102n2:72_4": "yāpayitabbabhūtapadaṭṭhānaṁ.",
  "anya-e0102n2:72_5": "Santepi ca anupālanalakkhaṇādimhi vidhāne atthikkhaṇeyeva taṁ sahajarūpāni anupāleti udakaṁ viya uppalādīni.",
  "anya-e0102n2:72_6": "Yathāsakaṁ paccayuppannepi ca dhamme pāleti dhāti viya kumāraṁ.",
  "anya-e0102n2:72_7": "Sayaṁ pavattitadhammasambandheneva ca pavattati niyāmako viya.",
  "anya-e0102n2:72_8": "Na bhaṅgato uddhaṁ pavattati,",
  "anya-e0102n2:72_9": "attano ca pavattayitabbānañca abhāvā.",
  "anya-e0102n2:72_10": "Na bhaṅgakkhaṇe ṭhapeti,",
  "anya-e0102n2:72_11": "sayaṁ bhijjamānattā.",
  "anya-e0102n2:72_12": "Khīyamāno viya vaṭṭisneho dīpasikhaṁ.",
  "anya-e0102n2:72_13": "Na ca anupālanapavattanaṭṭhapanānubhāvavirahitaṁ,",
  "anya-e0102n2:72_14": "yathāvuttakkhaṇe tassa tassa sādhanatoti daṭṭhabbaṁ.",
  "anya-e0102n2:73_0": "440.",
  "anya-e0102n2:73_1": "Manodhātumanoviññāṇadhātūnaṁ nissayalakkhaṇaṁ hadayavatthu,",
  "anya-e0102n2:73_2": "tāsaññeva dhātūnaṁ ādhāraṇarasaṁ,",
  "anya-e0102n2:73_3": "ubbahanapaccupaṭṭhānaṁ.",
  "anya-e0102n2:73_4": "Hadayassa anto kāyagatāsatikathāyaṁ vuttappakāraṁ lohitaṁ nissāya sandhāraṇādikiccehi bhūtehi katūpakāraṁ",
  "anya-e0102n2:73_5": "utucittāhārehi upatthambhiyamānaṁ āyunā anupāliyamānaṁ manodhātumanoviññāṇadhātūnañceva taṁsampayuttadhammānañca",
  "anya-e0102n2:73_6": "vatthubhāvaṁ sādhayamānaṁ tiṭṭhati.",
  "anya-e0102n2:74_0": "441.",
  "anya-e0102n2:74_1": "Abhikkamādipavattakacittasamuṭṭhānavāyodhātuyā sahajarūpakāyathambhanasandhāraṇacalanassa paccayo ākāravikāro kāyaviññatti,",
  "anya-e0102n2:74_2": "adhippāyapakāsanarasā,",
  "anya-e0102n2:74_3": "kāyavipphandanahetubhāvapaccupaṭṭhānā,",
  "anya-e0102n2:74_4": "cittasamuṭṭhānavāyodhātupadaṭṭhānā.",
  "anya-e0102n2:74_5": "Sā panesā kāyavipphandanena adhippāyaviññāpanahetuttā,",
  "anya-e0102n2:74_6": "sayañca tena kāyavipphandanasaṅkhātena kāyena viññeyyattā “kāyaviññattī”ti vuccati.",
  "anya-e0102n2:74_7": "Tāya ca pana calitehi cittajarūpehi abhisambandhānaṁ utujādīnampi calanato abhikkamādayo pavattantīti veditabbā.",
  "anya-e0102n2:75_0": "Vacībhedapavattakacittasamuṭṭhānapathavīdhātuyā upādiṇṇaghaṭṭanassa paccayo ākāravikāro vacīviññatti,",
  "anya-e0102n2:75_1": "adhippāyappakāsanarasā,",
  "anya-e0102n2:75_2": "vacīghosahetubhāvapaccupaṭṭhānā,",
  "anya-e0102n2:75_3": "cittasamuṭṭhānapathavīdhātupadaṭṭhānā.",
  "anya-e0102n2:75_4": "Sā panesā vacīghosena adhippāyaviññāpanahetuttā,",
  "anya-e0102n2:75_5": "sayañca tāya vacīghosasaṅkhātāya vācāya viññeyyattā “vacīviññattī”ti vuccati.",
  "anya-e0102n2:75_6": "Yathā hi araññe ussāpetvā bandhagosīsādiudakanimittaṁ disvā udakamettha atthīti viññāyati,",
  "anya-e0102n2:75_7": "evaṁ kāyavipphandanañceva vacīghosañca gahetvā kāyavacīviññattiyopi viññāyanti.",
  "anya-e0102n2:76_0": "442.",
  "anya-e0102n2:76_1": "Rūpaparicchedalakkhaṇā ākāsadhātu,",
  "anya-e0102n2:76_2": "rūpapariyantappakāsanarasā,",
  "anya-e0102n2:76_3": "rūpamariyādāpaccupaṭṭhānā,",
  "anya-e0102n2:76_4": "asamphuṭṭhabhāvacchiddavivarabhāvapaccupaṭṭhānā vā,",
  "anya-e0102n2:76_5": "paricchinnarūpapadaṭṭhānā.",
  "anya-e0102n2:76_6": "Yāya paricchinnesu rūpesu idamito uddhamadho tiriyanti ca hoti.",
  "anya-e0102n2:77_0": "443.",
  "anya-e0102n2:77_1": "Adandhatālakkhaṇā rūpassa lahutā,",
  "anya-e0102n2:77_2": "rūpānaṁ garubhāvavinodanarasā,",
  "anya-e0102n2:77_3": "lahuparivattitāpaccupaṭṭhānā,",
  "anya-e0102n2:77_4": "lahurūpapadaṭṭhānā.",
  "anya-e0102n2:77_5": "Athaddhatālakkhaṇā rūpassa mudutā,",
  "anya-e0102n2:77_6": "rūpānaṁ thaddhabhāvavinodanarasā,",
  "anya-e0102n2:77_7": "sabbakiriyāsu avirodhitāpaccupaṭṭhānā,",
  "anya-e0102n2:77_8": "mudurūpapadaṭṭhānā.",
  "anya-e0102n2:77_9": "Sarīrakiriyānukūlakammaññabhāvalakkhaṇā rūpassakammaññatā,",
  "anya-e0102n2:77_10": "akammaññatāvinodanarasā,",
  "anya-e0102n2:77_11": "adubbalabhāvapaccupaṭṭhānā,",
  "anya-e0102n2:77_12": "kammaññarūpapadaṭṭhānā.",
  "anya-e0102n2:78_0": "Etā pana tisso na aññamaññaṁ vijahanti,",
  "anya-e0102n2:78_1": "evaṁ santepi yo arogino viya rūpānaṁ lahubhāvo adandhatā lahuparivattippakāro rūpadandhattakaradhātukkhobhapaṭipakkhapaccayasamuṭṭhāno,",
  "anya-e0102n2:78_2": "so rūpavikāro rūpassa lahutā.",
  "anya-e0102n2:78_3": "Yo pana suparimadditacammasseva rūpānaṁ mudubhāvo sabbakiriyāvisesesu vasavattanabhāvamaddavappakāro",
  "anya-e0102n2:78_4": "rūpatthaddhattakaradhātukkhobhapaṭipakkhapaccayasamuṭṭhāno,",
  "anya-e0102n2:78_5": "so rūpavikāro rūpassa mudutā.",
  "anya-e0102n2:78_6": "Yo pana sudantasuvaṇṇasseva rūpānaṁ kammaññabhāvo sarīrakiriyānukūlabhāvappakāro sarīrakiriyānaṁ ananukūlakaradhātukkhobhapaṭipakkhapaccayasamuṭṭhāno,",
  "anya-e0102n2:78_7": "so rūpavikāro rūpassa kammaññatāti evametāsaṁ viseso veditabbo.",
  "anya-e0102n2:79_0": "444.",
  "anya-e0102n2:79_1": "Ācayalakkhaṇo rūpassa upacayo,",
  "anya-e0102n2:79_2": "pubbantato rūpānaṁ ummujjāpanaraso,",
  "anya-e0102n2:79_3": "niyyātanapaccupaṭṭhāno,",
  "anya-e0102n2:79_4": "paripuṇṇabhāvapaccupaṭṭhāno vā,",
  "anya-e0102n2:79_5": "upacitarūpapadaṭṭhāno.",
  "anya-e0102n2:79_6": "Pavattilakkhaṇā rūpassa santati,",
  "anya-e0102n2:79_7": "anuppabandhanarasā,",
  "anya-e0102n2:79_8": "anupacchedapaccupaṭṭhānā,",
  "anya-e0102n2:79_9": "anuppabandhakarūpapadaṭṭhānā.",
  "anya-e0102n2:79_10": "Ubhayampetaṁ jātirūpassevādhivacanaṁ,",
  "anya-e0102n2:79_11": "ākāranānattato pana veneyyavasena ca “upacayo santatī”ti uddesadesanā katā.",
  "anya-e0102n2:79_12": "Yasmā panettha atthato nānattaṁ natthi,",
  "anya-e0102n2:79_13": "tasmā imesaṁ padānaṁ niddese “yo āyatanānaṁ ācayo,",
  "anya-e0102n2:79_14": "so rūpassa upacayo.",
  "anya-e0102n2:79_15": "Yo rūpassa upacayo,",
  "anya-e0102n2:79_16": "sā rūpassa santatī”ti vuttaṁ.",
  "anya-e0102n2:79_17": "Aṭṭhakathāyampi “ācayo nāma nibbatti,",
  "anya-e0102n2:79_18": "upacayo nāma vaḍḍhi,",
  "anya-e0102n2:79_19": "santati nāma pavattī”ti vatvā “nadītīre khatakūpakamhi udakuggamanakālo viya ācayo nibbatti,",
  "anya-e0102n2:79_20": "paripuṇṇakālo viya upacayo vaḍḍhi,",
  "anya-e0102n2:79_21": "ajjhottharitvā gamanakālo viya santati pavattī”ti upamā katā.",
  "anya-e0102n2:80_0": "Upamāvasāne ca “evaṁ kiṁ kathitaṁ hoti?",
  "anya-e0102n2:80_1": "Āyatanena ācayo kathito,",
  "anya-e0102n2:80_2": "ācayena āyatanaṁ kathita”nti vuttaṁ.",
  "anya-e0102n2:80_3": "Tasmā yā rūpānaṁ paṭhamābhinibbatti, sā ācayo.",
  "anya-e0102n2:80_4": "Yā tesaṁ upari aññesampi nibbattamānānaṁ nibbatti,",
  "anya-e0102n2:80_5": "sā vaḍḍhiākārena upaṭṭhānato upacayo.",
  "anya-e0102n2:80_6": "Yā tesampi upari punappunaṁ aññesaṁ nibbattamānānaṁ nibbatti,",
  "anya-e0102n2:80_7": "sā anupabandhākārena upaṭṭhānato santatīti ca pavuccatīti veditabbā.",
  "anya-e0102n2:81_0": "Rūpaparipākalakkhaṇā jaratā,",
  "anya-e0102n2:81_1": "upanayanarasā,",
  "anya-e0102n2:81_2": "sabhāvānapagamepi navabhāvāpagamapaccupaṭṭhānā vīhipurāṇabhāvo viya,",
  "anya-e0102n2:81_3": "paripaccamānarūpapadaṭṭhānā.",
  "anya-e0102n2:81_4": "Khaṇḍiccādibhāvena dantādīsu vikāradassanato idaṁ pākaṭajaraṁ sandhāya vuttaṁ.",
  "anya-e0102n2:81_5": "Arūpadhammānaṁ pana paṭicchannajarā nāma hoti,",
  "anya-e0102n2:81_6": "tassā esa vikāro natthi,",
  "anya-e0102n2:81_7": "yā ca pathavī udakapabbatacandimasūriyādīsu avīcijarā nāma.",
  "anya-e0102n2:82_0": "Paribhedalakkhaṇā rūpassa aniccatā,",
  "anya-e0102n2:82_1": "saṁsīdanarasā,",
  "anya-e0102n2:82_2": "khayavayapaccupaṭṭhānā,",
  "anya-e0102n2:82_3": "paribhijjamānarūpapadaṭṭhānā.",
  "anya-e0102n2:83_0": "445.",
  "anya-e0102n2:83_1": "Ojālakkhaṇo kabaḷīkāro āhāro,",
  "anya-e0102n2:83_2": "rūpāharaṇaraso,",
  "anya-e0102n2:83_3": "upatthambhanapaccupaṭṭhāno,",
  "anya-e0102n2:83_4": "kabaḷaṁ katvā āharitabbavatthupadaṭṭhāno.",
  "anya-e0102n2:83_5": "Yāya ojāya sattā yāpenti,",
  "anya-e0102n2:83_6": "tassā etaṁ adhivacanaṁ.",
  "anya-e0102n2:84_0": "446.",
  "anya-e0102n2:84_1": "Imāni tāva pāḷiyaṁ āgatarūpāneva.",
  "anya-e0102n2:84_2": "Aṭṭhakathāyaṁ pana balarūpaṁ sambhavarūpaṁ jātirūpaṁ rogarūpaṁ ekaccānaṁ matena middharūpanti evaṁ aññānipi rūpāni āharitvā “addhā munīsi sambuddho,",
  "anya-e0102n2:84_3": "natthi nīvaraṇā tavā”tiādīni vatvā middharūpaṁ tāva natthiyevāti paṭikkhittaṁ.",
  "anya-e0102n2:84_4": "Itaresu rogarūpaṁ jaratāaniccatāggahaṇena gahitameva,",
  "anya-e0102n2:84_5": "jātirūpaṁ upacayasantatiggahaṇena,",
  "anya-e0102n2:84_6": "sambhavarūpaṁ āpodhātuggahaṇena,",
  "anya-e0102n2:84_7": "balarūpaṁ vāyodhātuggahaṇena gahitameva.",
  "anya-e0102n2:84_8": "Tasmā tesu ekampi visuṁ natthīti sanniṭṭhānaṁ kataṁ.",
  "anya-e0102n2:85_0": "Iti idaṁ catuvīsatividhaṁ upādārūpaṁ pubbe vuttaṁ catubbidhaṁ bhūtarūpañcāti aṭṭhavīsatividhaṁ rūpaṁ hoti anūnamanadhikaṁ.",
  "anya-e0102n2:86_0": "447.",
  "anya-e0102n2:86_1": "Taṁ sabbampi na hetu ahetukaṁ hetuvippayuttaṁ sappaccayaṁ lokiyaṁ sāsavamevātiādinā nayena ekavidhaṁ.",
  "anya-e0102n2:87_0": "Ajjhattikaṁ bāhiraṁ,",
  "anya-e0102n2:87_1": "oḷārikaṁ sukhumaṁ,",
  "anya-e0102n2:87_2": "dūre santike,",
  "anya-e0102n2:87_3": "nipphannaṁ anipphannaṁ,",
  "anya-e0102n2:87_4": "pasādarūpaṁ napasādarūpaṁ,",
  "anya-e0102n2:87_5": "indriyaṁ anindriyaṁ,",
  "anya-e0102n2:87_6": "upādiṇṇaṁ anupādiṇṇantiādivasena duvidhaṁ.",
  "anya-e0102n2:88_0": "Tattha cakkhādipañcavidhaṁ attabhāvaṁ adhikicca pavattattā ajjhattikaṁ,",
  "anya-e0102n2:88_1": "sesaṁ tato bāhirattā bāhiraṁ.",
  "anya-e0102n2:88_2": "Cakkhādīni nava āpodhātuvajjitā tisso dhātuyo cāti dvādasavidhaṁ ghaṭṭanavasena gahetabbato oḷārikaṁ,",
  "anya-e0102n2:88_3": "sesaṁ tato viparītattā sukhumaṁ.",
  "anya-e0102n2:88_4": "Yaṁ sukhumaṁ tadeva duppaṭivijjhasabhāvattā dūre,",
  "anya-e0102n2:88_5": "itaraṁ suppaṭivijjhasabhāvattā santike.",
  "anya-e0102n2:88_6": "Catasso dhātuyo,",
  "anya-e0102n2:88_7": "cakkhādīni terasa,",
  "anya-e0102n2:88_8": "kabaḷīkārāhāro cāti aṭṭhārasavidhaṁ rūpaṁ paricchedavikāralakkhaṇabhāvaṁ atikkamitvā sabhāveneva pariggahetabbato nipphannaṁ,",
  "anya-e0102n2:88_9": "sesaṁ tabbiparītatāya anipphannaṁ.",
  "anya-e0102n2:88_10": "Cakkhādipañcavidhaṁ rūpādīnaṁ gahaṇapaccayabhāvena ādāsatalaṁ viya vippasannattā pasādarūpaṁ,",
  "anya-e0102n2:88_11": "itaraṁ tato viparītattā napasādarūpaṁ.",
  "anya-e0102n2:88_12": "Pasādarūpameva itthindriyādittayena saddhiṁ adhipatiyaṭṭhena indriyaṁ,",
  "anya-e0102n2:88_13": "sesaṁ tato viparītattā anindriyaṁ.",
  "anya-e0102n2:88_14": "Yaṁ kammajanti parato vakkhāma,",
  "anya-e0102n2:88_15": "taṁ kammena upādiṇṇattā upādiṇṇaṁ,",
  "anya-e0102n2:88_16": "sesaṁ tato viparītattā anupādiṇṇaṁ.",
  "anya-e0102n2:89_0": "448.",
  "anya-e0102n2:89_1": "Puna sabbameva rūpaṁ sanidassanakammajādīnaṁ tikānaṁ vasena tividhaṁ hoti.",
  "anya-e0102n2:89_2": "Tattha oḷārike rūpaṁ sanidassanasappaṭighaṁ,",
  "anya-e0102n2:89_3": "sesaṁ anidassanasappaṭighaṁ.",
  "anya-e0102n2:89_4": "Sabbampi sukhumaṁ anidassanaappaṭighaṁ.",
  "anya-e0102n2:89_5": "Evaṁ tāva sanidassanattikavasena tividhaṁ.",
  "anya-e0102n2:89_6": "Kammajādittikavasena pana kammato jātaṁ kammajaṁ,",
  "anya-e0102n2:89_7": "tadaññapaccayajātaṁ akammajaṁ,",
  "anya-e0102n2:89_8": "nakutocijātaṁ neva kammajaṁ nākammajaṁ.",
  "anya-e0102n2:89_9": "Cittato jātaṁ cittajaṁ,",
  "anya-e0102n2:89_10": "tadaññapaccayajātaṁ acittajaṁ,",
  "anya-e0102n2:89_11": "nakutocijātaṁ neva cittajaṁ nācittajaṁ,",
  "anya-e0102n2:89_12": "āhārato jātaṁ āhārajaṁ,",
  "anya-e0102n2:89_13": "tadaññapaccayajātaṁ anāhārajaṁ,",
  "anya-e0102n2:89_14": "nakutocijātaṁ neva āhārajaṁ naanāhārajaṁ.",
  "anya-e0102n2:89_15": "Ututo jātaṁ utujaṁ,",
  "anya-e0102n2:89_16": "tadaññapaccayajātaṁ anutujaṁ,",
  "anya-e0102n2:89_17": "nakutocijātaṁ neva utujaṁ naanutujanti evaṁ kammajādittikavasena tividhaṁ.",
  "anya-e0102n2:90_0": "449.",
  "anya-e0102n2:90_1": "Puna diṭṭhādirūparūpādivatthādicatukkavasena catubbidhaṁ.",
  "anya-e0102n2:90_2": "Tattha rūpāyatanaṁ diṭṭhaṁ nāma dassanavisayattā,",
  "anya-e0102n2:90_3": "saddāyatanaṁ sutaṁ nāma savanavisayattā,",
  "anya-e0102n2:90_4": "gandharasaphoṭṭhabbattayaṁ mutaṁ nāma sampattagāhakaindriyavisayattā,",
  "anya-e0102n2:90_5": "sesaṁ viññātaṁ nāma viññāṇasseva visayattāti evaṁ tāva diṭṭhādicatukkavasena catubbidhaṁ.",
  "anya-e0102n2:91_0": "Nipphannarūpaṁ panettha rūparūpaṁ nāma,",
  "anya-e0102n2:91_1": "ākāsadhātu paricchedarūpaṁ nāma,",
  "anya-e0102n2:91_2": "kāyaviññattiādi kammaññatāpariyantaṁ vikārarūpaṁ nāma,",
  "anya-e0102n2:91_3": "jātijarābhaṅgaṁ lakkhaṇarūpaṁ nāmāti evaṁ rūparūpādicatukkavasena catubbidhaṁ.",
  "anya-e0102n2:92_0": "Yaṁ panettha hadayarūpaṁ nāma,",
  "anya-e0102n2:92_1": "taṁ vatthu na dvāraṁ.",
  "anya-e0102n2:92_2": "Viññattidvayaṁ dvāraṁ na vatthu.",
  "anya-e0102n2:92_3": "Pasādarūpaṁ vatthu ceva dvārañca.",
  "anya-e0102n2:92_4": "Sesaṁ neva vatthu na dvāranti evaṁ vatthādicatukkavasena catubbidhaṁ.",
  "anya-e0102n2:93_0": "450.",
  "anya-e0102n2:93_1": "Puna ekajaṁ, dvijaṁ, tijaṁ, catujaṁ,",
  "anya-e0102n2:93_2": "nakutocijātanti imesaṁ vasena pañcavidhaṁ.",
  "anya-e0102n2:93_3": "Tattha kammajameva cittajameva ca ekajaṁ nāma.",
  "anya-e0102n2:93_4": "Tesu saddhiṁ hadayavatthunā indriyarūpaṁ kammajameva.",
  "anya-e0102n2:93_5": "Viññattidvayaṁ cittajameva.",
  "anya-e0102n2:93_6": "Yaṁ pana cittato ca ututo ca jātaṁ,",
  "anya-e0102n2:93_7": "taṁ dvijaṁ nāma,",
  "anya-e0102n2:93_8": "taṁ saddāyatanameva.",
  "anya-e0102n2:93_9": "Yaṁ utucittāhārehi jātaṁ,",
  "anya-e0102n2:93_10": "taṁ tijaṁ nāma,",
  "anya-e0102n2:93_11": "taṁ pana lahutādittayameva.",
  "anya-e0102n2:93_12": "Yaṁ catūhipi kammādīhi jātaṁ,",
  "anya-e0102n2:93_13": "taṁ catujaṁ nāma,",
  "anya-e0102n2:93_14": "taṁ lakkhaṇarūpavajjaṁ avasesaṁ hoti.",
  "anya-e0102n2:93_15": "Lakkhaṇarūpaṁ pana nakutocijātaṁ. Kasmā?",
  "anya-e0102n2:93_16": "Na hi uppādassa uppādo atthi,",
  "anya-e0102n2:93_17": "uppannassa ca paripākabhedamattaṁ itaradvayaṁ.",
  "anya-e0102n2:93_18": "Yampi “rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ ākāsadhātu āpodhātu rūpassa lahutā,",
  "anya-e0102n2:93_19": "rūpassa mudutā,",
  "anya-e0102n2:93_20": "rūpassa kammaññatā,",
  "anya-e0102n2:93_21": "rūpassa upacayo,",
  "anya-e0102n2:93_22": "rūpassa santati,",
  "anya-e0102n2:93_23": "kabaḷīkāro āhāro,",
  "anya-e0102n2:93_24": "ime dhammā cittasamuṭṭhānā”tiādīsu jātiyā kutocijātattaṁ anuññātaṁ,",
  "anya-e0102n2:93_25": "taṁ pana rūpajanakapaccayānaṁ kiccānubhāvakkhaṇe diṭṭhattāti veditabbaṁ.",
  "anya-e0102n2:94_0": "Idaṁ tāva rūpakkhandhe vitthārakathāmukhaṁ.",
  "anya-e0102n2:95_0": "Viññāṇakkhandhakathā",
  "anya-e0102n2:96_0": "451.",
  "anya-e0102n2:96_1": "Itaresu pana yaṁkiñci vedayitalakkhaṇaṁ,",
  "anya-e0102n2:96_2": "sabbaṁ taṁ ekato katvā vedanākkhandho;",
  "anya-e0102n2:96_3": "yaṁkiñci sañjānanalakkhaṇaṁ,",
  "anya-e0102n2:96_4": "sabbaṁ taṁ ekato katvā saññākkhandho;",
  "anya-e0102n2:96_5": "yaṁkiñci abhisaṅkharaṇalakkhaṇaṁ,",
  "anya-e0102n2:96_6": "sabbaṁ taṁ ekato katvā saṅkhārakkhandho;",
  "anya-e0102n2:96_7": "yaṁkiñci vijānanalakkhaṇaṁ,",
  "anya-e0102n2:96_8": "sabbaṁ taṁ ekato katvā viññāṇakkhandho veditabbo.",
  "anya-e0102n2:96_9": "Tattha yasmā viññāṇakkhandhe viññāte itare suviññeyyā honti,",
  "anya-e0102n2:96_10": "tasmā viññāṇakkhandhaṁ ādiṁ katvā vaṇṇanaṁ karissāma.",
  "anya-e0102n2:97_0": "Yaṁkiñci vijānanalakkhaṇaṁ,",
  "anya-e0102n2:97_1": "sabbaṁ taṁ ekato katvā viññāṇakkhandho veditabboti hi vuttaṁ.",
  "anya-e0102n2:97_2": "Kiñca vijānanalakkhaṇaṁ viññāṇaṁ?",
  "anya-e0102n2:97_3": "Yathāha “vijānāti vijānātīti kho, āvuso,",
  "anya-e0102n2:97_4": "tasmā viññāṇanti vuccatī”ti.",
  "anya-e0102n2:97_5": "Viññāṇaṁ cittaṁ manoti atthato ekaṁ.",
  "anya-e0102n2:97_6": "Tadetaṁ vijānanalakkhaṇena sabhāvato ekavidhampi jātivasena tividhaṁ kusalaṁ, akusalaṁ,",
  "anya-e0102n2:97_7": "abyākatañca.",
  "anya-e0102n2:98_0": "452.",
  "anya-e0102n2:98_1": "Tattha kusalaṁ bhūmibhedato catubbidhaṁ kāmāvacaraṁ rūpāvacaraṁ arūpāvacaraṁ lokuttarañca.",
  "anya-e0102n2:98_2": "Tattha kāmāvacaraṁ somanassupekkhāñāṇasaṅkhārabhedato aṭṭhavidhaṁ.",
  "anya-e0102n2:98_3": "Seyyathidaṁ –",
  "anya-e0102n2:98_4": "somanassasahagataṁ ñāṇasampayuttaṁ asaṅkhāraṁ sasaṅkhārañca,",
  "anya-e0102n2:98_5": "tathā ñāṇavippayuttaṁ.",
  "anya-e0102n2:98_6": "Upekkhāsahagataṁ ñāṇasampayuttaṁ asaṅkhāraṁ sasaṅkhārañca,",
  "anya-e0102n2:98_7": "tathā ñāṇavippayuttaṁ.",
  "anya-e0102n2:99_0": "Yadā hi deyyadhammapaṭiggāhakādisampattiṁ aññaṁ vā somanassahetuṁ āgamma haṭṭhapahaṭṭho “atthi dinna”ntiādinayappavattaṁ",
  "anya-e0102n2:99_1": "sammādiṭṭhiṁ purakkhatvā asaṁsīdanto anussāhito parehi dānādīni puññāni karoti,",
  "anya-e0102n2:99_2": "tadāssa somanassasahagataṁ ñāṇasampayuttaṁ cittaṁ asaṅkhāraṁ hoti.",
  "anya-e0102n2:99_3": "Yadā pana vuttanayena haṭṭhatuṭṭho sammādiṭṭhiṁ purakkhatvā amuttacāgatādivasena saṁsīdamāno vā parehi vā ussāhito karoti,",
  "anya-e0102n2:99_4": "tadāssa tadeva cittaṁ sasaṅkhāraṁ hoti.",
  "anya-e0102n2:99_5": "Imasmiñhi atthe saṅkhāroti etaṁ attano vā paresaṁ vā vasena pavattassa pubbapayogassādhivacanaṁ.",
  "anya-e0102n2:99_6": "Yadā pana ñātijanassa paṭipattidassanena jātaparicayā bāladārakā bhikkhū disvā somanassajātā sahasā kiñcideva hatthagataṁ dadanti vā vandanti vā,",
  "anya-e0102n2:99_7": "tadā tatiyaṁ cittaṁ uppajjati.",
  "anya-e0102n2:99_8": "Yadā pana “detha vandathāti” ñātīhi ussāhitā evaṁ paṭipajjanti,",
  "anya-e0102n2:99_9": "tadā catutthaṁ cittaṁ uppajjati.",
  "anya-e0102n2:99_10": "Yadā pana deyyadhammapaṭiggāhakādīnaṁ asampattiṁ aññesaṁ vā somanassahetūnaṁ abhāvaṁ āgamma catūsupi vikappesu somanassarahitā honti,",
  "anya-e0102n2:99_11": "tadā sesāni cattāri upekkhāsahagatāni uppajjantīti.",
  "anya-e0102n2:99_12": "Evaṁ somanassupekkhāñāṇasaṅkhārabhedato aṭṭhavidhaṁ kāmāvacarakusalaṁ veditabbaṁ.",
  "anya-e0102n2:100_0": "Rūpāvacaraṁ pana jhānaṅgayogabhedato pañcavidhaṁ hoti.",
  "anya-e0102n2:100_1": "Seyyathidaṁ,",
  "anya-e0102n2:100_2": "vitakkavicārapītisukhasamādhiyuttaṁ paṭhamaṁ,",
  "anya-e0102n2:100_3": "atikkantavitakkaṁ dutiyaṁ,",
  "anya-e0102n2:100_4": "tato atikkantavicāraṁ tatiyaṁ,",
  "anya-e0102n2:100_5": "tato virattapītikaṁ catutthaṁ,",
  "anya-e0102n2:100_6": "atthaṅgatasukhaṁ upekkhāsamādhiyuttaṁ pañcamanti.",
  "anya-e0102n2:101_0": "Arūpāvacaraṁ catunnaṁ āruppānaṁ yogavasena catubbidhaṁ.",
  "anya-e0102n2:101_1": "Vuttappakārena hi ākāsānañcāyatanajjhānena sampayuttaṁ paṭhamaṁ,",
  "anya-e0102n2:101_2": "viññāṇañcāyatanādīhi dutiyatatiyacatutthāni.",
  "anya-e0102n2:101_3": "Lokuttaraṁ catumaggasampayogato catubbidhanti evaṁ tāva kusalaviññāṇameva ekavīsatividhaṁ hoti.",
  "anya-e0102n2:102_0": "453.Akusalaṁ pana bhūmito ekavidhaṁ kāmāvacarameva,",
  "anya-e0102n2:102_1": "mūlato tividhaṁ lobhamūlaṁ dosamūlaṁ mohamūlañca.",
  "anya-e0102n2:103_0": "Tattha lobhamūlaṁ somanassupekkhādiṭṭhigatasaṅkhārabhedato aṭṭhavidhaṁ.",
  "anya-e0102n2:103_1": "Seyyathidaṁ,",
  "anya-e0102n2:103_2": "somanassasahagataṁ diṭṭhigatasampayuttaṁ asaṅkhāraṁ sasaṅkhārañca,",
  "anya-e0102n2:103_3": "tathā diṭṭhigatavippayuttaṁ.",
  "anya-e0102n2:103_4": "Upekkhāsahagataṁ diṭṭhigatasampayuttaṁ asaṅkhāraṁ sasaṅkhārañca,",
  "anya-e0102n2:103_5": "tathā diṭṭhigatavippayuttaṁ.",
  "anya-e0102n2:104_0": "Yadā hi “natthi kāmesu ādīnavo”ti ādinā nayena micchādiṭṭhiṁ purakkhatvā haṭṭhatuṭṭho kāme vā paribhuñjati,",
  "anya-e0102n2:104_1": "diṭṭhamaṅgalādīni vā sārato pacceti sabhāvatikkheneva anussāhitena cittena,",
  "anya-e0102n2:104_2": "tadā paṭhamaṁ akusalacittaṁ uppajjati.",
  "anya-e0102n2:104_3": "Yadā mandena samussāhitena cittena,",
  "anya-e0102n2:104_4": "tadā dutiyaṁ.",
  "anya-e0102n2:104_5": "Yadā micchādiṭṭhiṁ apurakkhatvā kevalaṁ haṭṭhatuṭṭho methunaṁ vā sevati,",
  "anya-e0102n2:104_6": "parasampattiṁ vā abhijjhāyati,",
  "anya-e0102n2:104_7": "parabhaṇḍaṁ vā harati sabhāvatikkheneva anussāhitena cittena,",
  "anya-e0102n2:104_8": "tadā tatiyaṁ.",
  "anya-e0102n2:104_9": "Yadā mandena samussāhitena cittena,",
  "anya-e0102n2:104_10": "tadā catutthaṁ.",
  "anya-e0102n2:104_11": "Yadā pana kāmānaṁ vā asampattiṁ āgamma aññesaṁ vā somanassahetūnaṁ abhāvena catūsupi vikappesu somanassarahitā honti,",
  "anya-e0102n2:104_12": "tadā sesāni cattāri upekkhāsahagatāni uppajjantīti evaṁ somanassupekkhādiṭṭhigatasaṅkhārabhedato aṭṭhavidhaṁ lobhamūlaṁ veditabbaṁ.",
  "anya-e0102n2:105_0": "Dosamūlaṁ pana domanassasahagataṁ paṭighasampayuttaṁ asaṅkhāraṁ sasaṅkhāranti duvidhameva hoti,",
  "anya-e0102n2:105_1": "tassa pāṇātipātādīsu tikkhamandappavattikāle pavatti veditabbā.",
  "anya-e0102n2:106_0": "Mohamūlaṁ upekkhāsahagataṁ vicikicchāsampayuttaṁ uddhaccasampayuttañcāti duvidhaṁ.",
  "anya-e0102n2:106_1": "Tassa sanniṭṭhānavikkhepakāle pavatti veditabbāti evaṁ akusalaviññāṇaṁ dvādasavidhaṁ hoti.",
  "anya-e0102n2:107_0": "454.Abyākataṁ jātibhedato duvidhaṁ vipākaṁ kiriyañca.",
  "anya-e0102n2:107_1": "Tattha vipākaṁ bhūmito catubbidhaṁ kāmāvacaraṁ rūpāvacaraṁ arūpāvacaraṁ lokuttarañca.",
  "anya-e0102n2:107_2": "Tattha kāmāvacaraṁ duvidhaṁ kusalavipākaṁ akusalavipākañca.",
  "anya-e0102n2:107_3": "Kusalavipākampi duvidhaṁ ahetukaṁ sahetukañca.",
  "anya-e0102n2:108_0": "Tattha alobhādivipākahetuvirahitaṁ ahetukaṁ,",
  "anya-e0102n2:108_1": "taṁ cakkhuviññāṇaṁ,",
  "anya-e0102n2:108_2": "sotaghānajivhākāyaviññāṇaṁ,",
  "anya-e0102n2:108_3": "sampaṭicchanakiccā manodhātu,",
  "anya-e0102n2:108_4": "santīraṇādikiccā dve manoviññāṇadhātuyo cāti aṭṭhavidhaṁ.",
  "anya-e0102n2:109_0": "Tattha cakkhusannissitarūpavijānanalakkhaṇaṁ cakkhuviññāṇaṁ,",
  "anya-e0102n2:109_1": "rūpamattārammaṇarasaṁ,",
  "anya-e0102n2:109_2": "rūpābhimukhabhāvapaccupaṭṭhānaṁ,",
  "anya-e0102n2:109_3": "rūpārammaṇāya kiriyamanodhātuyā apagamapadaṭṭhānaṁ.",
  "anya-e0102n2:109_4": "Sotādisannissitasaddādivijānanalakkhaṇāni sotaghānajivhākāyaviññāṇāni,",
  "anya-e0102n2:109_5": "saddādimattārammaṇarasāni,",
  "anya-e0102n2:109_6": "saddādiabhimukhabhāvapaccupaṭṭhānāni,",
  "anya-e0102n2:109_7": "saddārammaṇādīnaṁ kiriyamanodhātūnaṁ apagamapadaṭṭhānāni.",
  "anya-e0102n2:110_0": "Cakkhuviññāṇādīnaṁ anantaraṁ rūpādivijānanalakkhaṇā manodhātu,",
  "anya-e0102n2:110_1": "rūpādisampaṭicchanarasā,",
  "anya-e0102n2:110_2": "tathābhāvapaccupaṭṭhānā,",
  "anya-e0102n2:110_3": "cakkhuviññāṇādiapagamapadaṭṭhānā.",
  "anya-e0102n2:111_0": "Ahetukavipākā saḷārammaṇavijānanalakkhaṇā duvidhāpi santīraṇādikiccā manoviññāṇadhātu,",
  "anya-e0102n2:111_1": "santīraṇādirasā,",
  "anya-e0102n2:111_2": "tathābhāvapaccupaṭṭhānā,",
  "anya-e0102n2:111_3": "hadayavatthupadaṭṭhānā.",
  "anya-e0102n2:111_4": "Somanassupekkhāyogato pana dvipañcaṭṭhānabhedato ca tassā bhedo.",
  "anya-e0102n2:111_5": "Etāsu hi ekā ekantamiṭṭhārammaṇe pavattisabbhāvato somanassasampayuttā hutvā santīraṇatadārammaṇavasena",
  "anya-e0102n2:111_6": "pañcadvāre ceva javanāvasāne ca pavattanato dviṭṭhānā hoti.",
  "anya-e0102n2:111_7": "Ekā iṭṭhamajjhattārammaṇe pavattisabbhāvato upekkhāsampayuttā hutvā santīraṇatadārammaṇapaṭisandhibhavaṅgacutivasena pavattanato pañcaṭṭhānā hoti.",
  "anya-e0102n2:112_0": "Aṭṭhavidhampi cetaṁ ahetukavipākaviññāṇaṁ niyatāniyatārammaṇattā duvidhaṁ.",
  "anya-e0102n2:112_1": "Upekkhāsukhasomanassabhedato tividhaṁ.",
  "anya-e0102n2:112_2": "Viññāṇapañcakaṁ hettha niyatārammaṇaṁ yathākkamaṁ rūpādīsuyeva pavattito,",
  "anya-e0102n2:112_3": "sesaṁ aniyatārammaṇaṁ.",
  "anya-e0102n2:112_4": "Tatra hi manodhātu pañcasupi rūpādīsu pavattati,",
  "anya-e0102n2:112_5": "manoviññāṇadhātudvayaṁ chasūti.",
  "anya-e0102n2:112_6": "Kāyaviññāṇaṁ panettha sukhayuttaṁ,",
  "anya-e0102n2:112_7": "dviṭṭhānā manoviññāṇadhātu somanassayuttā,",
  "anya-e0102n2:112_8": "sesaṁ upekkhāyuttanti.",
  "anya-e0102n2:112_9": "Evaṁ tāva kusalavipākāhetukaṁ aṭṭhavidhaṁ veditabbaṁ.",
  "anya-e0102n2:113_0": "Alobhādivipākahetusampayuttaṁ pana sahetukaṁ,",
  "anya-e0102n2:113_1": "taṁ kāmāvacarakusalaṁ viya somanassādi bhedato aṭṭhavidhaṁ.",
  "anya-e0102n2:113_2": "Yathā pana kusalaṁ dānādivasena chasu ārammaṇesu pavattati,",
  "anya-e0102n2:113_3": "na idaṁ tathā.",
  "anya-e0102n2:113_4": "Idañhi paṭisandhibhavaṅgacutitadārammaṇavasena parittadhammapariyāpannesuyeva chasu ārammaṇesu pavattati.",
  "anya-e0102n2:113_5": "Saṅkhārāsaṅkhārabhāvo panettha āgamanādivasena veditabbo.",
  "anya-e0102n2:113_6": "Sampayuttadhammānañca visese asatipi ādāsatalādīsu mukhanimittaṁ viya nirussāhaṁ vipākaṁ,",
  "anya-e0102n2:113_7": "mukhaṁ viya saussāhaṁ kusalanti veditabbaṁ.",
  "anya-e0102n2:114_0": "Kevalaṁ hi akusalavipākaṁ ahetukameva,",
  "anya-e0102n2:114_1": "taṁ cakkhuviññāṇaṁ,",
  "anya-e0102n2:114_2": "sotaghānajivhākāyaviññāṇaṁ,",
  "anya-e0102n2:114_3": "sampaṭicchanakiccā manodhātu,",
  "anya-e0102n2:114_4": "santīraṇādikiccā pañcaṭṭhānā manoviññāṇadhātūti sattavidhaṁ.",
  "anya-e0102n2:114_5": "Taṁ lakkhaṇādito kusalāhetukavipāke vuttanayeneva veditabbaṁ.",
  "anya-e0102n2:115_0": "Kevalañhi kusalavipākāni iṭṭhaiṭṭhamajjhattārammaṇāni,",
  "anya-e0102n2:115_1": "imāni aniṭṭhaaniṭṭhamajjhattārammaṇāni.",
  "anya-e0102n2:115_2": "Tāni ca upekkhāsukhasomanassabhedato tividhāni,",
  "anya-e0102n2:115_3": "imāni dukkhaupekkhāvasena duvidhāni.",
  "anya-e0102n2:115_4": "Ettha hi kāyaviññāṇaṁ dukkhasahagatameva,",
  "anya-e0102n2:115_5": "sesāni upekkhāsahagatāni.",
  "anya-e0102n2:115_6": "Sā ca tesu upekkhā hīnā dukkhaṁ viya nātitikhiṇā,",
  "anya-e0102n2:115_7": "itaresu upekkhā paṇītā sukhaṁ viya nātitikhiṇā.",
  "anya-e0102n2:115_8": "Iti imesaṁ sattannaṁ akusalavipākānaṁ purimānañca soḷasannaṁ kusalavipākānaṁ vasena kāmāvacaraṁ vipākaviññāṇaṁ tevīsatividhaṁ.",
  "anya-e0102n2:116_0": "Rūpāvacaraṁ pana kusalaṁ viya pañcavidhaṁ.",
  "anya-e0102n2:116_1": "Kusalaṁ pana samāpattivasena javanavīthiyaṁ pavattati.",
  "anya-e0102n2:116_2": "Idaṁ upapattiyaṁ paṭisandhibhavaṅgacutivasena.",
  "anya-e0102n2:116_3": "Yathā ca rūpāvacaraṁ,",
  "anya-e0102n2:116_4": "evaṁ arūpāvacarampi kusalaṁ viya catubbidhaṁ.",
  "anya-e0102n2:116_5": "Pavattibhedopissa rūpāvacare vuttanayo eva.",
  "anya-e0102n2:116_6": "Lokuttaravipākaṁ catumaggayuttacittaphalattā catubbidhaṁ,",
  "anya-e0102n2:116_7": "taṁ maggavīthivasena ceva samāpattivasena ca dvidhā pavattati.",
  "anya-e0102n2:116_8": "Evaṁ sabbampi catūsu bhūmīsu chattiṁsavidhaṁ vipākaviññāṇaṁ hoti.",
  "anya-e0102n2:117_0": "Kiriyaṁ pana bhūmibhedato tividhaṁ kāmāvacaraṁ rūpāvacaraṁ arūpāvacarañca.",
  "anya-e0102n2:117_1": "Tattha kāmāvacaraṁ duvidhaṁ ahetukaṁ sahetukañca.",
  "anya-e0102n2:117_2": "Tattha alobhādikiriyahetuvirahitaṁ ahetukaṁ,",
  "anya-e0102n2:117_3": "taṁ manodhātumanoviññāṇadhātubhedato duvidhaṁ.",
  "anya-e0102n2:118_0": "Tattha cakkhuviññāṇādipurecararūpādivijānanalakkhaṇā manodhātu,",
  "anya-e0102n2:118_1": "āvajjanarasā,",
  "anya-e0102n2:118_2": "rūpādiabhimukhabhāvapaccupaṭṭhānā,",
  "anya-e0102n2:118_3": "bhavaṅgavicchedapadaṭṭhānā,",
  "anya-e0102n2:118_4": "sā upekkhāyuttāva hoti.",
  "anya-e0102n2:119_0": "Manoviññāṇadhātu pana duvidhā sādhāraṇā asādhāraṇā ca.",
  "anya-e0102n2:119_1": "Tattha sādhāraṇā upekkhāsahagatāhetukakiriyā saḷārammaṇavijānanalakkhaṇā,",
  "anya-e0102n2:119_2": "kiccavasena pañcadvāramanodvāresu voṭṭhabbanāvajjanarasā,",
  "anya-e0102n2:119_3": "tathābhāvapaccupaṭṭhānā,",
  "anya-e0102n2:119_4": "ahetukavipākamanoviññāṇadhātu bhavaṅgānaṁ aññatarāpagamapadaṭṭhānā.",
  "anya-e0102n2:120_0": "Asādhāraṇā somanassasahagatāhetukakiriyā saḷārammaṇavijānanalakkhaṇā,",
  "anya-e0102n2:120_1": "kiccavasena arahataṁ anuḷāresu vatthūsu hasituppādanarasā,",
  "anya-e0102n2:120_2": "tathābhāvapaccupaṭṭhānā,",
  "anya-e0102n2:120_3": "ekantato hadayavatthupadaṭṭhānāti.",
  "anya-e0102n2:120_4": "Iti kāmāvacarakiriyaṁ ahetukaṁ tividhaṁ.",
  "anya-e0102n2:121_0": "Sahetukaṁ pana somanassādibhedato kusalaṁ viya aṭṭhavidhaṁ.",
  "anya-e0102n2:121_1": "Kevalañhi kusalaṁ sekkhaputhujjanānaṁ uppajjati,",
  "anya-e0102n2:121_2": "idaṁ arahataṁyevāti ayamettha viseso.",
  "anya-e0102n2:121_3": "Evaṁ tāva kāmāvacaraṁ ekādasavidhaṁ.",
  "anya-e0102n2:122_0": "Rūpāvacaraṁ pana arūpāvacarañca kusalaṁ viya pañcavidhaṁ catubbidhañca hoti.",
  "anya-e0102n2:122_1": "Arahataṁ uppattivaseneva cassa kusalato viseso veditabboti.",
  "anya-e0102n2:122_2": "Evaṁ sabbampi tīsu bhūmīsu vīsatividhaṁ kiriyaviññāṇaṁ hoti.",
  "anya-e0102n2:123_0": "455.",
  "anya-e0102n2:123_1": "Iti ekavīsati kusalāni dvādasākusalāni chattiṁsa vipākāni vīsati kiriyānīti sabbānipi ekūnanavuti viññāṇāni honti.",
  "anya-e0102n2:123_2": "Yāni paṭisandhibhavaṅgāvajjanadassanasavanaghāyanasāyanaphusanasampaṭicchanasantīraṇavoṭṭhabbanajavanatadārammaṇacutivasena",
  "anya-e0102n2:123_3": "cuddasahi ākārehi pavattanti.",
  "anya-e0102n2:124_0": "Kathaṁ?",
  "anya-e0102n2:124_1": "Yadā hi aṭṭhannaṁ kāmāvacarakusalānaṁ ānubhāvena devamanussesu sattā nibbattanti,",
  "anya-e0102n2:124_2": "tadā nesaṁ maraṇakāle paccupaṭṭhitaṁ kammakammanimittagatinimittānaṁ aññataraṁ ārammaṇaṁ katvā aṭṭha sahetukakāmāvacaravipākāni,",
  "anya-e0102n2:124_3": "manussesu paṇḍakādibhāvaṁ āpajjamānānaṁ dubbaladvihetukakusalavipākaupekkhāsahagatāhetukavipākamanoviññāṇadhātu",
  "anya-e0102n2:124_4": "cāti paṭisandhivasena nava vipākacittāni pavattanti.",
  "anya-e0102n2:124_5": "Yadā rūpāvacarārūpāvacarakusalānubhāvena rūpārūpabhavesu nibbattanti,",
  "anya-e0102n2:124_6": "tadā nesaṁ maraṇakāle paccupaṭṭhitaṁ kammanimittameva ārammaṇaṁ katvā nava rūpārūpāvacaravipākāni paṭisandhivasena pavattanti.",
  "anya-e0102n2:125_0": "Yadā pana akusalānubhāvena apāye nibbattanti,",
  "anya-e0102n2:125_1": "tadā nesaṁ maraṇakāle paccupaṭṭhitaṁ kammakammanimittagatinimittānaṁ aññataraṁ ārammaṇaṁ katvā ekā akusalavipākāhetukamanoviññāṇadhātu",
  "anya-e0102n2:125_2": "paṭisandhivasena pavattatīti evaṁ tāvettha ekūnavīsatiyā vipākaviññāṇānaṁ paṭisandhivasena pavatti veditabbā.",
  "anya-e0102n2:126_0": "Paṭisandhiviññāṇe pana niruddhe taṁ taṁ paṭisandhiviññāṇamanubandhamānaṁ tassa tasseva kammassa vipākabhūtaṁ",
  "anya-e0102n2:126_1": "tasmiññeva ārammaṇe tādisameva bhavaṅgaviññāṇaṁ nāma pavattati,",
  "anya-e0102n2:126_2": "punapi tādisanti evaṁ asati santānavinivattake aññasmiṁ cittuppāde nadīsotaṁ viya supinaṁ apassato niddokkamanakālādīsu",
  "anya-e0102n2:126_3": "aparimāṇasaṅkhyampi pavattatiyevāti evaṁ tesaññeva viññāṇānaṁ bhavaṅgavasenāpi pavatti veditabbā.",
  "anya-e0102n2:127_0": "Evaṁ pavatte pana bhavaṅgasantāne yadā sattānaṁ indriyāni ārammaṇagahaṇakkhamāni honti,",
  "anya-e0102n2:127_1": "tadā cakkhussāpāthagate rūpe rūpaṁ paṭicca cakkhupasādassa ghaṭṭanā hoti,",
  "anya-e0102n2:127_2": "tato ghaṭṭanānubhāvena bhavaṅgacalanaṁ hoti,",
  "anya-e0102n2:127_3": "atha niruddhe bhavaṅge tadeva rūpaṁ ārammaṇaṁ katvā bhavaṅgaṁ vicchindamānā viya āvajjanakiccaṁ sādhayamānā kiriyamanodhātu uppajjati.",
  "anya-e0102n2:127_4": "Sotadvārādīsupi eseva nayo.",
  "anya-e0102n2:127_5": "Manodvāre pana chabbidhepi ārammaṇe āpāthagate bhavaṅgacalanānantaraṁ bhavaṅgaṁ vicchindamānā viya āvajjanakiccaṁ",
  "anya-e0102n2:127_6": "sādhayamānā ahetukakiriyamanoviññāṇadhātu uppajjati upekkhāsahagatāti evaṁ dvinnaṁ kiriyaviññāṇānaṁ āvajjanavasena",
  "anya-e0102n2:127_7": "pavatti veditabbā.",
  "anya-e0102n2:128_0": "Āvajjanānantaraṁ pana cakkhudvāre tāva dassanakiccaṁ sādhayamānaṁ cakkhupasādavatthukaṁ cakkhuviññāṇaṁ,",
  "anya-e0102n2:128_1": "sotadvārādīsu savanādikiccaṁ sādhayamānāni sotaghānajivhākāyaviññāṇāni pavattanti.",
  "anya-e0102n2:128_2": "Tāni iṭṭhaiṭṭhamajjhattesu visayesu kusalavipākāni,",
  "anya-e0102n2:128_3": "aniṭṭhaaniṭṭhamajjhattesu visayesu akusalavipākānīti evaṁ dasannaṁ vipākaviññāṇānaṁ dassanasavanaghāyanasāyanaphusanavasena pavatti veditabbā.",
  "anya-e0102n2:129_0": "“Cakkhuviññāṇadhātuyā uppajjitvā niruddhasamanantarā uppajjati cittaṁ mano mānasaṁ tajjā manodhātū”tiādivacanato",
  "anya-e0102n2:129_1": "pana cakkhuviññāṇādīnaṁ anantarā tesaññeva visayaṁ sampaṭicchamānā kusalavipākānantaraṁ kusalavipākā,",
  "anya-e0102n2:129_2": "akusalavipākānantaraṁ akusalavipākā manodhātu uppajjati.",
  "anya-e0102n2:129_3": "Evaṁ dvinnaṁ vipākaviññāṇānaṁ sampaṭicchanavasena pavatti veditabbā.",
  "anya-e0102n2:130_0": "“Manodhātuyāpi uppajjitvā niruddhasamanantarā uppajjati cittaṁ mano mānasaṁ tajjāmanoviññāṇadhātū”ti",
  "anya-e0102n2:130_1": "vacanato pana manodhātuyā sampaṭicchitameva visayaṁ santīrayamānā akusalavipākamanodhātuyā anantarā akusalavipākā,",
  "anya-e0102n2:130_2": "kusalavipākāya anantarā iṭṭhārammaṇe somanassasahagatā,",
  "anya-e0102n2:130_3": "iṭṭhamajjhatte upekkhāsahagatā uppajjati vipākāhetukamanoviññāṇadhātūti evaṁ tiṇṇaṁ vipākaviññāṇānaṁ santīraṇavasena pavatti veditabbā.",
  "anya-e0102n2:131_0": "Santīraṇānantaraṁ pana tameva visayaṁ vavatthāpayamānā uppajjati kiriyāhetukamanoviññāṇadhātu upekkhāsahagatāti",
  "anya-e0102n2:131_1": "evaṁ ekasseva kiriyaviññāṇassa voṭṭhabbanavasena pavatti veditabbā.",
  "anya-e0102n2:132_0": "Voṭṭhabbanānantaraṁ pana sace mahantaṁ hoti rūpādiārammaṇaṁ,",
  "anya-e0102n2:132_1": "atha yathāvavatthāpite visaye aṭṭhannaṁ vā kāmāvacarakusalānaṁ dvādasannaṁ vā akusalānaṁ navannaṁ vā",
  "anya-e0102n2:132_2": "avasesakāmāvacarakiriyānaṁ aññataravasena cha satta vā javanāni javanti,",
  "anya-e0102n2:132_3": "eso tāva pañcadvāre nayo.",
  "anya-e0102n2:133_0": "Manodvāre pana manodvārāvajjanānantaraṁ tāniyeva.",
  "anya-e0102n2:133_1": "Gotrabhuto uddhaṁ rūpāvacarato pañca kusalāni pañca kiriyāni,",
  "anya-e0102n2:133_2": "arūpāvacarato cattāri kusalāni cattāri kiriyāni,",
  "anya-e0102n2:133_3": "lokuttarato cattāri maggacittāni cattāri phalacittānīti imesu yaṁ yaṁ laddhapaccayaṁ hoti,",
  "anya-e0102n2:133_4": "taṁ taṁ javatīti evaṁ pañcapaññāsāya kusalākusalakiriyavipākaviññāṇānaṁ javanavasena pavatti veditabbā.",
  "anya-e0102n2:134_0": "Javanāvasāne pana sace pañcadvāre atimahantaṁ,",
  "anya-e0102n2:134_1": "manodvāre ca vibhūtamārammaṇaṁ hoti,",
  "anya-e0102n2:134_2": "atha kāmāvacarasattānaṁ kāmāvacarajavanāvasāne iṭṭhārammaṇādīnaṁ purimakammajavanacittādīnañca vasena yo yo paccayo laddho hoti,",
  "anya-e0102n2:134_3": "tassa tassa vasena aṭṭhasu sahetukakāmāvacaravipākesu tīsu vipākāhetukamanoviññāṇadhātūsu ca aññataraṁ",
  "anya-e0102n2:134_4": "paṭisotagataṁ nāvaṁ anubandhamānaṁ kiñci antaraṁ udakamiva bhavaṅgassārammaṇato aññasmiṁ ārammaṇe javitaṁ",
  "anya-e0102n2:134_5": "javanamanubandhaṁ dvikkhattuṁ sakiṁ vā vipākaviññāṇaṁ uppajjati.",
  "anya-e0102n2:134_6": "Tadetaṁ javanāvasāne bhavaṅgassa ārammaṇe pavattanārahaṁ samānaṁ tassa javanassa ārammaṇaṁ ārammaṇaṁ katvā pavattattā tadārammaṇanti vuccati.",
  "anya-e0102n2:134_7": "Evaṁ ekādasannaṁ vipākaviññāṇānaṁ tadārammaṇavasena pavatti veditabbā.",
  "anya-e0102n2:135_0": "Tadārammaṇāvasāne pana puna bhavaṅgameva pavattati,",
  "anya-e0102n2:135_1": "bhavaṅge vicchinne puna āvajjanādīnīti evaṁ laddhapaccayacittasantānaṁ bhavaṅgānantaraṁ āvajjanaṁ āvajjanānantaraṁ",
  "anya-e0102n2:135_2": "dassanādīnīti cittaniyamavaseneva punappunaṁ tāva pavattati,",
  "anya-e0102n2:135_3": "yāva ekasmiṁ bhave bhavaṅgassa parikkhayo.",
  "anya-e0102n2:135_4": "Ekasmiṁ hi bhave yaṁ sabbapacchimaṁ bhavaṅgacittaṁ,",
  "anya-e0102n2:135_5": "taṁ tato cavanattā cutīti vuccati.",
  "anya-e0102n2:135_6": "Tasmā tampi ekūnavīsatividhameva hoti.",
  "anya-e0102n2:135_7": "Evaṁ ekūnavīsatiyā vipākaviññāṇānaṁ cutivasena pavatti veditabbā.",
  "anya-e0102n2:136_0": "Cutito pana puna paṭisandhi,",
  "anya-e0102n2:136_1": "paṭisandhito puna bhavaṅganti evaṁ bhavagatiṭhitinivāsesu saṁsaramānānaṁ sattānaṁ avicchinnaṁ cittasantānaṁ pavattatiyeva.",
  "anya-e0102n2:136_2": "Yo panettha arahattaṁ pāpuṇāti,",
  "anya-e0102n2:136_3": "tassa cuticitte niruddhe niruddhameva hotīti.",
  "anya-e0102n2:137_0": "Idaṁ viññāṇakkhandhe vitthārakathāmukhaṁ.",
  "anya-e0102n2:138_0": "Vedanākkhandhakathā",
  "anya-e0102n2:139_0": "456.",
  "anya-e0102n2:139_1": "Idāni yaṁ vuttaṁ “yaṁkiñci vedayitalakkhaṇaṁ,",
  "anya-e0102n2:139_2": "sabbaṁ taṁ ekato katvā vedanākkhandho veditabbo”ti,",
  "anya-e0102n2:139_3": "etthāpi vedayitalakkhaṇaṁ nāma vedanāva. Yathāha –",
  "anya-e0102n2:139_4": "“vedayati vedayatīti kho āvuso,",
  "anya-e0102n2:139_5": "tasmā vedanāti vuccatī”ti.",
  "anya-e0102n2:139_6": "Sā pana vedayitalakkhaṇena sabhāvato ekavidhāpi jātivasena tividhā hoti kusalā, akusalā,",
  "anya-e0102n2:139_7": "abyākatā cāti.",
  "anya-e0102n2:140_0": "Tattha kāmāvacaraṁ somanassupekkhāñāṇasaṅkhārabhedato aṭṭhavidhantiādinā nayena vuttena kusalaviññāṇena sampayuttā kusalā,",
  "anya-e0102n2:140_1": "akusalena sampayuttā akusalā,",
  "anya-e0102n2:140_2": "abyākatena sampayuttā abyākatāti veditabbā.",
  "anya-e0102n2:140_3": "Sā sabhāvabhedato pañcavidhā hoti –",
  "anya-e0102n2:140_4": "sukhaṁ dukkhaṁ somanassaṁ domanassaṁ upekkhāti.",
  "anya-e0102n2:141_0": "Tattha kusalavipākena kāyaviññāṇena sampayuttaṁ sukhaṁ.",
  "anya-e0102n2:141_1": "Akusalavipākena dukkhaṁ.",
  "anya-e0102n2:141_2": "Kāmāvacarato catūhi kusalehi,",
  "anya-e0102n2:141_3": "catūhi sahetukavipākehi,",
  "anya-e0102n2:141_4": "ekena ahetukavipākena,",
  "anya-e0102n2:141_5": "catūhi sahetukakiriyehi,",
  "anya-e0102n2:141_6": "ekena ahetukakiriyena,",
  "anya-e0102n2:141_7": "catūhi akusalehi,",
  "anya-e0102n2:141_8": "rūpāvacarato ṭhapetvā pañcamajjhānaviññāṇaṁ catūhi kusalehi,",
  "anya-e0102n2:141_9": "catūhi vipākehi,",
  "anya-e0102n2:141_10": "catūhi kiriyehi,",
  "anya-e0102n2:141_11": "lokuttaraṁ pana yasmā ajhānikaṁ nāma natthi,",
  "anya-e0102n2:141_12": "tasmā aṭṭha lokuttarāni pañcannaṁ jhānānaṁ vasena cattālīsaṁ honti.",
  "anya-e0102n2:141_13": "Tesu ṭhapetvā aṭṭha pañcamajjhānikāni sesehi dvattiṁsāya kusalavipākehīti evaṁ somanassaṁ dvāsaṭṭhiyā viññāṇehi sampayuttaṁ.",
  "anya-e0102n2:141_14": "Domanassaṁ dvīhi akusalehi.",
  "anya-e0102n2:141_15": "Upekkhā avasesapañcapaññāsāya viññāṇehi sampayuttā.",
  "anya-e0102n2:142_0": "Tattha iṭṭhaphoṭṭhabbānubhavanalakkhaṇaṁ sukhaṁ,",
  "anya-e0102n2:142_1": "sampayuttānaṁ upabrūhanarasaṁ,",
  "anya-e0102n2:142_2": "kāyikaassādapaccupaṭṭhānaṁ,",
  "anya-e0102n2:142_3": "kāyindriyapadaṭṭhānaṁ.",
  "anya-e0102n2:143_0": "Aniṭṭhaphoṭṭhabbānubhavanalakkhaṇaṁ dukkhaṁ,",
  "anya-e0102n2:143_1": "sampayuttānaṁ milāpanarasaṁ,",
  "anya-e0102n2:143_2": "kāyikābādhapaccupaṭṭhānaṁ,",
  "anya-e0102n2:143_3": "kāyindriyapadaṭṭhānaṁ.",
  "anya-e0102n2:144_0": "Iṭṭhārammaṇānubhavanalakkhaṇaṁ somanassaṁ,",
  "anya-e0102n2:144_1": "yathā tathā vā iṭṭhākārasambhogarasaṁ,",
  "anya-e0102n2:144_2": "cetasikaassādapaccupaṭṭhānaṁ,",
  "anya-e0102n2:144_3": "passaddhipadaṭṭhānaṁ.",
  "anya-e0102n2:145_0": "Aniṭṭhārammaṇānubhavanalakkhaṇaṁ domanassaṁ,",
  "anya-e0102n2:145_1": "yathā tathā vā aniṭṭhākārasambhogarasaṁ,",
  "anya-e0102n2:145_2": "cetasikābādhapaccupaṭṭhānaṁ,",
  "anya-e0102n2:145_3": "ekanteneva hadayavatthupadaṭṭhānaṁ.",
  "anya-e0102n2:146_0": "Majjhattavedayitalakkhaṇā upekkhā,",
  "anya-e0102n2:146_1": "sampayuttānaṁ nātiupabrūhanamilāpanarasā,",
  "anya-e0102n2:146_2": "santabhāvapaccupaṭṭhānā,",
  "anya-e0102n2:146_3": "nippītikacittapadaṭṭhānāti.",
  "anya-e0102n2:147_0": "Idaṁ vedanākkhandhe vitthārakathāmukhaṁ.",
  "anya-e0102n2:148_0": "Saññākkhandhakathā",
  "anya-e0102n2:149_0": "457.",
  "anya-e0102n2:149_1": "Idāni yaṁ vuttaṁ “yaṁkiñci sañjānanalakkhaṇaṁ,",
  "anya-e0102n2:149_2": "sabbaṁ taṁ ekato katvā saññākkhandho veditabbo”ti,",
  "anya-e0102n2:149_3": "etthāpi sañjānanalakkhaṇaṁ nāma saññāva. Yathāha –",
  "anya-e0102n2:149_4": "“sañjānāti sañjānātīti kho, āvuso,",
  "anya-e0102n2:149_5": "tasmā saññāti vuccatī”ti.",
  "anya-e0102n2:149_6": "Sā panesā sañjānanalakkhaṇena sabhāvato ekavidhāpi jātivasena tividhā hoti kusalā, akusalā,",
  "anya-e0102n2:149_7": "abyākatā ca.",
  "anya-e0102n2:150_0": "Tattha kusalaviññāṇasampayuttā kusalā,",
  "anya-e0102n2:150_1": "akusalasampayuttā akusalā,",
  "anya-e0102n2:150_2": "abyākatasampayuttā abyākatā.",
  "anya-e0102n2:150_3": "Na hi taṁ viññāṇaṁ atthi,",
  "anya-e0102n2:150_4": "yaṁ saññāya vippayuttaṁ,",
  "anya-e0102n2:150_5": "tasmā yattako viññāṇassa bhedo,",
  "anya-e0102n2:150_6": "tattako saññāyāti.",
  "anya-e0102n2:151_0": "Sā panesā evaṁ viññāṇena samappabhedāpi lakkhaṇādito sabbāva sañjānanalakkhaṇā,",
  "anya-e0102n2:151_1": "tadevetanti puna sañjānanapaccayanimittakaraṇarasā dāruādīsu tacchakādayo viya,",
  "anya-e0102n2:151_2": "yathāgahitanimittavasena abhinivesakaraṇapaccupaṭṭhānā hatthidassakaandhā viya,",
  "anya-e0102n2:151_3": "yathāupaṭṭhitavisayapadaṭṭhānā tiṇapurisakesu migapotakānaṁ purisāti uppannasaññā viyāti.",
  "anya-e0102n2:152_0": "Idaṁ saññākkhandhe vitthārakathāmukhaṁ.",
  "anya-e0102n2:153_0": "Saṅkhārakkhandhakathā",
  "anya-e0102n2:154_0": "458.",
  "anya-e0102n2:154_1": "Yaṁ pana vuttaṁ “yaṁkiñci abhisaṅkharaṇalakkhaṇaṁ,",
  "anya-e0102n2:154_2": "sabbaṁ taṁ ekato katvā saṅkhārakkhandho veditabbo”ti,",
  "anya-e0102n2:154_3": "ettha abhisaṅkharaṇalakkhaṇaṁ nāma rāsikaraṇalakkhaṇaṁ.",
  "anya-e0102n2:154_4": "Kiṁ pana tanti,",
  "anya-e0102n2:154_5": "saṅkhārāyeva. Yathāha –",
  "anya-e0102n2:154_6": "“saṅkhatamabhisaṅkharontīti kho,",
  "anya-e0102n2:154_7": "bhikkhave,",
  "anya-e0102n2:154_8": "tasmā saṅkhārāti vuccantī”ti.",
  "anya-e0102n2:154_9": "Te abhisaṅkharaṇalakkhaṇā,",
  "anya-e0102n2:154_10": "āyūhanarasā,",
  "anya-e0102n2:154_11": "vipphārapaccupaṭṭhānā,",
  "anya-e0102n2:154_12": "sesakhandhattayapadaṭṭhānā.",
  "anya-e0102n2:155_0": "Evaṁ lakkhaṇādito ekavidhāpi ca jātivasena tividhā kusalā, akusalā,",
  "anya-e0102n2:155_1": "abyākatāti.",
  "anya-e0102n2:155_2": "Tesu kusalaviññāṇasampayuttā kusalā.",
  "anya-e0102n2:155_3": "Akusalasampayuttā akusalā.",
  "anya-e0102n2:155_4": "Abyākatasampayuttā abyākatā.",
  "anya-e0102n2:156_0": "Tattha kāmāvacarapaṭhamakusalaviññāṇasampayuttā tāva niyatā sarūpena āgatā sattavīsati,",
  "anya-e0102n2:156_1": "yevāpanakā cattāro,",
  "anya-e0102n2:156_2": "aniyatā pañcāti chattiṁsa.",
  "anya-e0102n2:156_3": "Tattha phasso, cetanā, vitakko, vicāro, pīti, vīriyaṁ, jīvitaṁ, samādhi, saddhā, sati, hirī, ottappaṁ, alobho, adoso, amoho,",
  "anya-e0102n2:156_4": "kāyapassaddhi,",
  "anya-e0102n2:156_5": "cittapassaddhi,",
  "anya-e0102n2:156_6": "kāyalahutā,",
  "anya-e0102n2:156_7": "cittalahutā,",
  "anya-e0102n2:156_8": "kāyamudutā,",
  "anya-e0102n2:156_9": "cittamudutā,",
  "anya-e0102n2:156_10": "kāyakammaññatā,",
  "anya-e0102n2:156_11": "cittakammaññatā,",
  "anya-e0102n2:156_12": "kāyapāguññatā,",
  "anya-e0102n2:156_13": "cittapāguññatā,",
  "anya-e0102n2:156_14": "kāyujukatā,",
  "anya-e0102n2:156_15": "cittujukatāti ime sarūpena āgatā sattavīsati. Chando,",
  "anya-e0102n2:156_16": "adhimokkho,",
  "anya-e0102n2:156_17": "manasikāro,",
  "anya-e0102n2:156_18": "tatramajjhattatāti ime yevāpanakā cattāro. Karuṇā, muditā,",
  "anya-e0102n2:156_19": "kāyaduccaritavirati,",
  "anya-e0102n2:156_20": "vacīduccaritavirati,",
  "anya-e0102n2:156_21": "micchājīvaviratīti ime aniyatā pañca.",
  "anya-e0102n2:156_22": "Ete hi kadāci uppajjanti,",
  "anya-e0102n2:156_23": "uppajjamānāpi ca na ekato uppajjanti.",
  "anya-e0102n2:157_0": "459.",
  "anya-e0102n2:157_1": "Tattha phusatīti phasso.",
  "anya-e0102n2:157_2": "Svāyaṁ phusanalakkhaṇo.",
  "anya-e0102n2:157_3": "Saṅghaṭṭanaraso,",
  "anya-e0102n2:157_4": "sannipātapaccupaṭṭhāno,",
  "anya-e0102n2:157_5": "āpāthagatavisayapadaṭṭhāno.",
  "anya-e0102n2:157_6": "Ayañhi arūpadhammopi samāno ārammaṇe phusanākāreneva pavattati.",
  "anya-e0102n2:157_7": "Ekadesena ca analliyamānopi rūpaṁ viya cakkhu,",
  "anya-e0102n2:157_8": "saddo viya ca sotaṁ cittaṁ ārammaṇañca saṅghaṭṭeti,",
  "anya-e0102n2:157_9": "tikasannipātasaṅkhātassa attano kāraṇassa vasena paveditattā sannipātapaccupaṭṭhāno.",
  "anya-e0102n2:157_10": "Tajjāsamannāhārena ceva indriyena ca parikkhate visaye anantarāyeneva uppajjanato āpāthagatavisayapadaṭṭhānoti vuccati.",
  "anya-e0102n2:157_11": "Vedanādhiṭṭhānabhāvato pana niccammagāvī viya daṭṭhabbo.",
  "anya-e0102n2:158_0": "460.",
  "anya-e0102n2:158_1": "Cetayatīti cetanā.",
  "anya-e0102n2:158_2": "Abhisandahatīti attho.",
  "anya-e0102n2:158_3": "Sā cetanābhāvalakkhaṇā,",
  "anya-e0102n2:158_4": "āyūhanarasā,",
  "anya-e0102n2:158_5": "saṁvidahanapaccupaṭṭhānā sakiccaparakiccasādhikā jeṭṭhasissamahāvaḍḍhakīādayo viya.",
  "anya-e0102n2:158_6": "Accāyikakammānussaraṇādīsu ca panāyaṁ sampayuttānaṁ ussahanabhāvena pavattamānā pākaṭā hoti.",
  "anya-e0102n2:159_0": "Vitakkavicārapītīsu yaṁ vattabbaṁ siyā,",
  "anya-e0102n2:159_1": "taṁ sabbaṁ pathavīkasiṇaniddese paṭhamajjhānavaṇṇanāyaṁ vuttameva.",
  "anya-e0102n2:160_0": "461.",
  "anya-e0102n2:160_1": "Vīrabhāvo vīriyaṁ.",
  "anya-e0102n2:160_2": "Taṁ ussahanalakkhaṇaṁ,",
  "anya-e0102n2:160_3": "sahajātānaṁ upatthambhanarasaṁ,",
  "anya-e0102n2:160_4": "asaṁsīdanabhāvapaccupaṭṭhānaṁ.",
  "anya-e0102n2:160_5": "“Saṁviggo yoniso padahatī”ti vacanato saṁvegapadaṭṭhānaṁ,",
  "anya-e0102n2:160_6": "vīriyārambhavatthupadaṭṭhānaṁ vā,",
  "anya-e0102n2:160_7": "sammā āraddhaṁ sabbasampattīnaṁ mūlaṁ hotīti daṭṭhabbaṁ.",
  "anya-e0102n2:161_0": "462.",
  "anya-e0102n2:161_1": "Jīvanti tena,",
  "anya-e0102n2:161_2": "sayaṁ vā jīvati,",
  "anya-e0102n2:161_3": "jīvanamattameva vā tanti jīvitaṁ.",
  "anya-e0102n2:161_4": "Lakkhaṇādīni panassa rūpajīvite vuttanayeneva veditabbāni.",
  "anya-e0102n2:161_5": "Tañhi rūpadhammānaṁ jīvitaṁ,",
  "anya-e0102n2:161_6": "idaṁ arūpadhammānanti idamevettha nānākaraṇaṁ.",
  "anya-e0102n2:162_0": "463.",
  "anya-e0102n2:162_1": "Ārammaṇe cittaṁ samaṁ ādhiyati,",
  "anya-e0102n2:162_2": "sammā vā ādhiyati,",
  "anya-e0102n2:162_3": "samādhānamattameva vā etaṁ cittassāti samādhi.",
  "anya-e0102n2:162_4": "So avisāralakkhaṇo,",
  "anya-e0102n2:162_5": "avikkhepalakkhaṇo vā,",
  "anya-e0102n2:162_6": "sahajātānaṁ sampiṇḍanaraso nhāniyacuṇṇānaṁ udakaṁ viya,",
  "anya-e0102n2:162_7": "upasamapaccupaṭṭhāno,",
  "anya-e0102n2:162_8": "visesato sukhapadaṭṭhāno,",
  "anya-e0102n2:162_9": "nivāte dīpaccīnaṁ ṭhiti viya cetaso ṭhitīti daṭṭhabbo.",
  "anya-e0102n2:163_0": "464.",
  "anya-e0102n2:163_1": "Saddahanti etāya,",
  "anya-e0102n2:163_2": "sayaṁ vā saddahati,",
  "anya-e0102n2:163_3": "saddahanamattameva vā esāti saddhā.",
  "anya-e0102n2:163_4": "Sā saddahanalakkhaṇā,",
  "anya-e0102n2:163_5": "okappanalakkhaṇā vā,",
  "anya-e0102n2:163_6": "pasādanarasā udakappasādakamaṇi viya,",
  "anya-e0102n2:163_7": "pakkhandanarasā vā oghuttaraṇo viya.",
  "anya-e0102n2:163_8": "Akālussiyapaccupaṭṭhānā,",
  "anya-e0102n2:163_9": "adhimuttipaccupaṭṭhānā vā,",
  "anya-e0102n2:163_10": "saddheyyavatthupadaṭṭhānā,",
  "anya-e0102n2:163_11": "saddhammassavanādisotāpattiyaṅga padaṭṭhānā vā,",
  "anya-e0102n2:163_12": "hatthavittabījāni viya daṭṭhabbā.",
  "anya-e0102n2:164_0": "465.",
  "anya-e0102n2:164_1": "Saranti tāya,",
  "anya-e0102n2:164_2": "sayaṁ vā sarati saraṇamattameva vā esāti sati.",
  "anya-e0102n2:164_3": "Sā apilāpanalakkhaṇā,",
  "anya-e0102n2:164_4": "asammosarasā,",
  "anya-e0102n2:164_5": "ārakkhapaccupaṭṭhānā,",
  "anya-e0102n2:164_6": "visayābhimukhabhāvapaccupaṭṭhānā vā,",
  "anya-e0102n2:164_7": "thirasaññāpadaṭṭhānā,",
  "anya-e0102n2:164_8": "kāyādisatipaṭṭhānapadaṭṭhānā vā.",
  "anya-e0102n2:164_9": "Ārammaṇe daḷhapatiṭṭhitattā pana esikā viya,",
  "anya-e0102n2:164_10": "cakkhudvārādirakkhaṇato dovāriko viya ca daṭṭhabbā.",
  "anya-e0102n2:165_0": "466.",
  "anya-e0102n2:165_1": "Kāyaduccaritādīhi hiriyatīti hirī.",
  "anya-e0102n2:165_2": "Lajjāyetaṁ adhivacanaṁ.",
  "anya-e0102n2:165_3": "Tehiyeva ottappatīti ottappaṁ.",
  "anya-e0102n2:165_4": "Pāpato ubbegassetaṁ adhivacanaṁ.",
  "anya-e0102n2:165_5": "Tattha pāpato jigucchanalakkhaṇā hirī.",
  "anya-e0102n2:165_6": "Uttāsanalakkhaṇaṁ ottappaṁ.",
  "anya-e0102n2:165_7": "Lajjākārena pāpānaṁ akaraṇarasā hirī.",
  "anya-e0102n2:165_8": "Uttāsākārena ottappaṁ.",
  "anya-e0102n2:165_9": "Vuttappakāreneva ca pāpato saṅkocanapaccupaṭṭhānā etā,",
  "anya-e0102n2:165_10": "attagāravaparagāravapadaṭṭhānā.",
  "anya-e0102n2:165_11": "Attānaṁ garuṁ katvā hiriyā pāpaṁ jahāti kulavadhū viya.",
  "anya-e0102n2:165_12": "Paraṁ garuṁ katvā ottappena pāpaṁ jahāti vesiyā viya.",
  "anya-e0102n2:165_13": "Ime ca pana dve dhammā lokapālakāti daṭṭhabbā.",
  "anya-e0102n2:166_0": "467.",
  "anya-e0102n2:166_1": "Na lubbhanti tena,",
  "anya-e0102n2:166_2": "sayaṁ vā na lubbhati,",
  "anya-e0102n2:166_3": "alubbhanamattameva vā tanti alobho.",
  "anya-e0102n2:166_4": "Adosāmohesupi eseva nayo.",
  "anya-e0102n2:166_5": "Tesu alobho ārammaṇe cittassa agedhalakkhaṇo,",
  "anya-e0102n2:166_6": "alaggabhāvalakkhaṇo vā kamaladale jalabindu viya.",
  "anya-e0102n2:166_7": "Apariggaharaso muttabhikkhu viya,",
  "anya-e0102n2:166_8": "anallīnabhāvapaccupaṭṭhāno asucimhi patitapuriso viya.",
  "anya-e0102n2:167_0": "468.Adoso acaṇḍikkalakkhaṇo,",
  "anya-e0102n2:167_1": "avirodhalakkhaṇo vā anukūlamitto viya,",
  "anya-e0102n2:167_2": "āghātavinayaraso,",
  "anya-e0102n2:167_3": "pariḷāhavinayaraso vā candanaṁ viya,",
  "anya-e0102n2:167_4": "sommabhāvapaccupaṭṭhāno puṇṇacando viya.",
  "anya-e0102n2:168_0": "469.Amoho yathāsabhāvapaṭivedhalakkhaṇo,",
  "anya-e0102n2:168_1": "akkhalitapaṭivedhalakkhaṇo vā kusalissāsakhittausupaṭivedho viya,",
  "anya-e0102n2:168_2": "visayobhāsanaraso padīpo viya.",
  "anya-e0102n2:168_3": "Asammohapaccupaṭṭhāno araññagatasudesako viya.",
  "anya-e0102n2:168_4": "Tayopi cete sabbakusalānaṁ mūlabhūtāti daṭṭhabbā.",
  "anya-e0102n2:169_0": "470.",
  "anya-e0102n2:169_1": "Kāyassa passambhanaṁ kāyapassaddhi.",
  "anya-e0102n2:169_2": "Cittassa passambhanaṁ cittapassaddhi.",
  "anya-e0102n2:169_3": "Kāyoti cettha vedanādayo tayo khandhā.",
  "anya-e0102n2:169_4": "Ubhopi panetā ekato katvā kāyacittadarathavūpasamalakkhaṇā kāyacittapassaddhiyo,",
  "anya-e0102n2:169_5": "kāyacittadarathanimaddanarasā,",
  "anya-e0102n2:169_6": "kāyacittānaṁ aparipphandanasītibhāvapaccupaṭṭhānā,",
  "anya-e0102n2:169_7": "kāyacittapadaṭṭhānā.",
  "anya-e0102n2:169_8": "Kāyacittānaṁ avūpasamakarauddhaccādikilesapaṭipakkhabhūtāti daṭṭhabbā.",
  "anya-e0102n2:170_0": "Kāyassa lahubhāvo kāyalahutā.",
  "anya-e0102n2:170_1": "Cittassa lahubhāvo cittalahutā.",
  "anya-e0102n2:170_2": "Tā kāyacittagarubhāvavūpasamalakkhaṇā,",
  "anya-e0102n2:170_3": "kāyacittagarubhāvanimaddanarasā,",
  "anya-e0102n2:170_4": "kāyacittānaṁ adandhatāpaccupaṭṭhānā,",
  "anya-e0102n2:170_5": "kāyacittapadaṭṭhānā.",
  "anya-e0102n2:170_6": "Kāyacittānaṁ garubhāvakarathinamiddhādikilesapaṭipakkhabhūtāti daṭṭhabbā.",
  "anya-e0102n2:171_0": "Kāyassa mudubhāvo kāyamudutā.",
  "anya-e0102n2:171_1": "Cittassa mudubhāvo cittamudutā.",
  "anya-e0102n2:171_2": "Tā kāyacittatthambhavūpasamalakkhaṇā,",
  "anya-e0102n2:171_3": "kāyacittathaddhabhāvanimaddanarasā,",
  "anya-e0102n2:171_4": "appaṭighātapaccupaṭṭhānā,",
  "anya-e0102n2:171_5": "kāyacittapadaṭṭhānā.",
  "anya-e0102n2:171_6": "Kāyacittānaṁ thaddhabhāvakaradiṭṭhimānādikilesapaṭipakkhabhūtāti daṭṭhabbā.",
  "anya-e0102n2:172_0": "Kāyassa kammaññabhāvo kāyakammaññatā.",
  "anya-e0102n2:172_1": "Cittassa kammaññabhāvo cittakammaññatā.",
  "anya-e0102n2:172_2": "Tā kāyacittākammaññabhāvavūpasamalakkhaṇā,",
  "anya-e0102n2:172_3": "kāyacittākammaññabhāvanimaddanarasā,",
  "anya-e0102n2:172_4": "kāyacittānaṁ ārammaṇakaraṇasampattipaccupaṭṭhānā,",
  "anya-e0102n2:172_5": "kāyacittapadaṭṭhānā.",
  "anya-e0102n2:172_6": "Kāyacittānaṁ akammaññabhāvakarāvasesanīvaraṇādipaṭipakkhabhūtā,",
  "anya-e0102n2:172_7": "pasādanīyavatthūsu pasādāvahā,",
  "anya-e0102n2:172_8": "hitakiriyāsu viniyogakkhamabhāvāvahā suvaṇṇavisuddhi viyāti daṭṭhabbā.",
  "anya-e0102n2:173_0": "Kāyassa pāguññabhāvo kāyapāguññatā.",
  "anya-e0102n2:173_1": "Cittassa pāguññabhāvo cittapāguññatā.",
  "anya-e0102n2:173_2": "Tā kāyacittānaṁ agelaññabhāvalakkhaṇā,",
  "anya-e0102n2:173_3": "kāyacittagelaññanimaddanarasā,",
  "anya-e0102n2:173_4": "nirādīnavapaccupaṭṭhānā,",
  "anya-e0102n2:173_5": "kāyacittapadaṭṭhānā.",
  "anya-e0102n2:173_6": "Kāyacittānaṁ gelaññakaraasaddhiyādipaṭipakkhabhūtāti daṭṭhabbā.",
  "anya-e0102n2:174_0": "Kāyassa ujukabhāvo kāyujukatā.",
  "anya-e0102n2:174_1": "Cittassa ujukabhāvo cittujukatā.",
  "anya-e0102n2:174_2": "Tā kāyacittaajjavalakkhaṇā,",
  "anya-e0102n2:174_3": "kāyacittakuṭilabhāvanimaddanarasā,",
  "anya-e0102n2:174_4": "ajimhatāpaccupaṭṭhānā,",
  "anya-e0102n2:174_5": "kāyacittapadaṭṭhānā.",
  "anya-e0102n2:174_6": "Kāyacittānaṁ kuṭilabhāvakaramāyāsāṭheyyādipaṭipakkhabhūtāti daṭṭhabbā.",
  "anya-e0102n2:175_0": "471.Chandoti kattukāmatāyetaṁ adhivacanaṁ.",
  "anya-e0102n2:175_1": "Tasmā so kattukāmatālakkhaṇo chando,",
  "anya-e0102n2:175_2": "ārammaṇapariyesanaraso,",
  "anya-e0102n2:175_3": "ārammaṇena atthikatāpaccupaṭṭhāno,",
  "anya-e0102n2:175_4": "tadevassa padaṭṭhānaṁ.",
  "anya-e0102n2:175_5": "Ārammaṇaggahaṇe ayaṁ cetaso hatthappasāraṇaṁ viya daṭṭhabbo.",
  "anya-e0102n2:176_0": "472.",
  "anya-e0102n2:176_1": "Adhimuccanaṁ adhimokkho.",
  "anya-e0102n2:176_2": "So sanniṭṭhānalakkhaṇo,",
  "anya-e0102n2:176_3": "asaṁsappanaraso,",
  "anya-e0102n2:176_4": "nicchayapaccupaṭṭhāno,",
  "anya-e0102n2:176_5": "sanniṭṭheyyadhammapadaṭṭhāno,",
  "anya-e0102n2:176_6": "ārammaṇe niccalabhāvena indakhīlo viya daṭṭhabbo.",
  "anya-e0102n2:177_0": "473.",
  "anya-e0102n2:177_1": "Kiriyā kāro.",
  "anya-e0102n2:177_2": "Manamhi kāro manasikāro.",
  "anya-e0102n2:177_3": "Purimamanato visadisamanaṁ karotītipi manasikāro.",
  "anya-e0102n2:177_4": "Svāyaṁ ārammaṇapaṭipādako,",
  "anya-e0102n2:177_5": "vīthipaṭipādako,",
  "anya-e0102n2:177_6": "javanapaṭipādakoti tippakāro.",
  "anya-e0102n2:178_0": "Tattha ārammaṇapaṭipādako manamhi kāroti manasikāro.",
  "anya-e0102n2:178_1": "So sāraṇalakkhaṇo,",
  "anya-e0102n2:178_2": "sampayuttānaṁ ārammaṇe saṁyojanaraso,",
  "anya-e0102n2:178_3": "ārammaṇābhimukhabhāvapaccupaṭṭhāno,",
  "anya-e0102n2:178_4": "ārammaṇapadaṭṭhāno.",
  "anya-e0102n2:178_5": "Saṅkhārakkhandhapariyāpanno,",
  "anya-e0102n2:178_6": "ārammaṇapaṭipādakattena sampayuttānaṁ sārathi viya daṭṭhabbo.",
  "anya-e0102n2:178_7": "Vīthipaṭipādakoti pana pañcadvārāvajjanassetaṁ adhivacanaṁ.",
  "anya-e0102n2:178_8": "Javanapaṭipādakoti manodvārāvajjanassetaṁ adhivacanaṁ.",
  "anya-e0102n2:178_9": "Na te idha adhippetā.",
  "anya-e0102n2:179_0": "474.",
  "anya-e0102n2:179_1": "Tesu dhammesu majjhattatā tatramajjhattatā.",
  "anya-e0102n2:179_2": "Sā cittacetasikānaṁ samavāhitalakkhaṇā,",
  "anya-e0102n2:179_3": "ūnādhikatānivāraṇarasā,",
  "anya-e0102n2:179_4": "pakkhapātupacchedanarasā vā,",
  "anya-e0102n2:179_5": "majjhattabhāvapaccupaṭṭhānā,",
  "anya-e0102n2:179_6": "cittacetasikānaṁ ajjhupekkhanabhāvena samappavattānaṁ ājānīyānaṁ ajjhupekkhakasārathi viya daṭṭhabbā.",
  "anya-e0102n2:180_0": "Karuṇāmuditā ca brahmavihāraniddese vuttanayeneva veditabbā.",
  "anya-e0102n2:180_1": "Kevalañhi tā appanāppattā rūpāvacarā,",
  "anya-e0102n2:180_2": "imā kāmāvacarāti ayameva viseso.",
  "anya-e0102n2:181_0": "Keci pana mettupekkhāyopi aniyatesu icchanti,",
  "anya-e0102n2:181_1": "taṁ na gahetabbaṁ.",
  "anya-e0102n2:181_2": "Atthato hi adosoyeva mettā,",
  "anya-e0102n2:181_3": "tatramajjhattupekkhāyeva upekkhāti.",
  "anya-e0102n2:182_0": "475.",
  "anya-e0102n2:182_1": "Kāyaduccaritato virati kāyaduccaritavirati.",
  "anya-e0102n2:182_2": "Esa nayo sesāsupi.",
  "anya-e0102n2:182_3": "Lakkhaṇādito panetā tissopi kāyaduccaritādivatthūnaṁ avītikkamalakkhaṇā,",
  "anya-e0102n2:182_4": "amaddanalakkhaṇāti vuttaṁ hoti.",
  "anya-e0102n2:182_5": "Kāyaduccaritādivatthuto saṅkocanarasā,",
  "anya-e0102n2:182_6": "akiriyapaccupaṭṭhānā,",
  "anya-e0102n2:182_7": "saddhāhirottappaappicchatādiguṇapadaṭṭhānā,",
  "anya-e0102n2:182_8": "pāpakiriyato cittassa vimukhabhāvabhūtāti daṭṭhabbā.",
  "anya-e0102n2:183_0": "476.",
  "anya-e0102n2:183_1": "Iti imeva chattiṁsa saṅkhārā paṭhamena kāmāvacarakusalaviññāṇena sampayogaṁ gacchantīti veditabbā.",
  "anya-e0102n2:183_2": "Yathā ca paṭhamena,",
  "anya-e0102n2:183_3": "evaṁ dutiyenāpi.",
  "anya-e0102n2:183_4": "Sasaṅkhārabhāvamattameva hettha viseso.",
  "anya-e0102n2:184_0": "Tatiyena pana ṭhapetvā amohaṁ avasesā veditabbā.",
  "anya-e0102n2:184_1": "Tathā catutthena.",
  "anya-e0102n2:184_2": "Sasaṅkhārabhāvamattameva hettha viseso.",
  "anya-e0102n2:185_0": "Paṭhame vuttesu pana ṭhapetvā pītiṁ avasesā pañcamena sampayogaṁ gacchanti.",
  "anya-e0102n2:185_1": "Yathā ca pañcamena,",
  "anya-e0102n2:185_2": "evaṁ chaṭṭhenāpi.",
  "anya-e0102n2:185_3": "Sasaṅkhārabhāvamattameva hettha viseso.",
  "anya-e0102n2:185_4": "Sattamena ca pana ṭhapetvā amohaṁ avasesā veditabbā.",
  "anya-e0102n2:185_5": "Tathā aṭṭhamena.",
  "anya-e0102n2:185_6": "Sasaṅkhārabhāvamattameva hettha viseso.",
  "anya-e0102n2:186_0": "Paṭhame vuttesu ṭhapetvā viratittayaṁ sesā rūpāvacarakusalesu paṭhamena sampayogaṁ gacchanti.",
  "anya-e0102n2:186_1": "Dutiyena tato vitakkavajjā.",
  "anya-e0102n2:186_2": "Tatiyena tato vicāravajjā.",
  "anya-e0102n2:186_3": "Catutthena tato pītivajjā.",
  "anya-e0102n2:186_4": "Pañcamena tato aniyatesu karuṇāmuditāvajjā.",
  "anya-e0102n2:186_5": "Teyeva catūsu āruppakusalesu.",
  "anya-e0102n2:186_6": "Arūpāvacarabhāvoyeva hi ettha viseso.",
  "anya-e0102n2:187_0": "Lokuttaresu paṭhamajjhānike tāva maggaviññāṇe paṭhamarūpāvacaraviññāṇe vuttanayena,",
  "anya-e0102n2:187_1": "dutiyajjhānikādibhede dutiyarūpāvacaraviññāṇādīsu vuttanayeneva veditabbā.",
  "anya-e0102n2:187_2": "Karuṇāmuditānaṁ pana abhāvo,",
  "anya-e0102n2:187_3": "niyataviratitā,",
  "anya-e0102n2:187_4": "lokuttaratā cāti ayamettha viseso.",
  "anya-e0102n2:187_5": "Evaṁ tāva kusalāyeva saṅkhārā veditabbā.",
  "anya-e0102n2:188_0": "477.",
  "anya-e0102n2:188_1": "Akusalesu lobhamūle paṭhamākusalasampayuttā tāva niyatā sarūpena āgatā terasa,",
  "anya-e0102n2:188_2": "yevāpanakā cattāroti sattarasa.",
  "anya-e0102n2:188_3": "Tattha phasso, cetanā, vitakko, vicāro, pīti, vīriyaṁ, jīvitaṁ, samādhi, ahirikaṁ,",
  "anya-e0102n2:188_4": "anottappaṁ, lobho, moho,",
  "anya-e0102n2:188_5": "micchādiṭṭhīti ime sarūpena āgatā terasa. Chando,",
  "anya-e0102n2:188_6": "adhimokkho,",
  "anya-e0102n2:188_7": "uddhaccaṁ,",
  "anya-e0102n2:188_8": "manasikāroti ime yevāpanakā cattāro.",
  "anya-e0102n2:189_0": "478.",
  "anya-e0102n2:189_1": "Tattha na hiriyatīti ahiriko.",
  "anya-e0102n2:189_2": "Ahirikassa bhāvo ahirikaṁ.",
  "anya-e0102n2:189_3": "Na otappatīti anottappaṁ.",
  "anya-e0102n2:189_4": "Tesu ahirikaṁ kāyaduccaritādīhi ajigucchanalakkhaṇaṁ,",
  "anya-e0102n2:189_5": "alajjālakkhaṇaṁ vā.",
  "anya-e0102n2:189_6": "Anottappaṁ teheva asārajjalakkhaṇaṁ,",
  "anya-e0102n2:189_7": "anuttāsalakkhaṇaṁ vā.",
  "anya-e0102n2:189_8": "Ayamettha saṅkhepo.",
  "anya-e0102n2:189_9": "Vitthāro pana hirottappānaṁ vuttapaṭipakkhavasena veditabbo.",
  "anya-e0102n2:190_0": "479.",
  "anya-e0102n2:190_1": "Lubbhanti tena,",
  "anya-e0102n2:190_2": "sayaṁ vā lubbhati,",
  "anya-e0102n2:190_3": "lubbhanamattameva vā tanti lobho.",
  "anya-e0102n2:190_4": "Muyhanti tena,",
  "anya-e0102n2:190_5": "sayaṁ vā muyhati,",
  "anya-e0102n2:190_6": "muyhanamattameva vā tanti moho.",
  "anya-e0102n2:190_7": "Tesu lobho ārammaṇaggahaṇalakkhaṇo makkaṭālepo viya,",
  "anya-e0102n2:190_8": "abhisaṅgaraso tattakapāle khittamaṁsapesi viya.",
  "anya-e0102n2:190_9": "Apariccāgapaccupaṭṭhāno telañjanarāgo viya.",
  "anya-e0102n2:190_10": "Saṁyojaniyadhammesu assādadassanapadaṭṭhāno.",
  "anya-e0102n2:190_11": "Taṇhānadībhāvena vaḍḍhamāno sīghasotā nadī iva mahāsamuddaṁ apāyameva gahetvā gacchatīti daṭṭhabbo.",
  "anya-e0102n2:191_0": "480.Moho cittassa andhabhāvalakkhaṇo,",
  "anya-e0102n2:191_1": "aññāṇalakkhaṇo vā,",
  "anya-e0102n2:191_2": "asampaṭivedharaso,",
  "anya-e0102n2:191_3": "ārammaṇasabhāvacchādanaraso vā,",
  "anya-e0102n2:191_4": "asammāpaṭipattipaccupaṭṭhāno,",
  "anya-e0102n2:191_5": "andhakārapaccupaṭṭhāno vā,",
  "anya-e0102n2:191_6": "ayonisomanasikārapadaṭṭhāno,",
  "anya-e0102n2:191_7": "sabbākusalānaṁ mūlanti daṭṭhabbo.",
  "anya-e0102n2:192_0": "481.",
  "anya-e0102n2:192_1": "Micchā passanti tāya,",
  "anya-e0102n2:192_2": "sayaṁ vā micchā passati,",
  "anya-e0102n2:192_3": "micchādassanamattaṁ vā esāti micchādiṭṭhi.",
  "anya-e0102n2:192_4": "Sā ayoniso abhinivesalakkhaṇā,",
  "anya-e0102n2:192_5": "parāmāsarasā,",
  "anya-e0102n2:192_6": "micchābhinivesapaccupaṭṭhānā,",
  "anya-e0102n2:192_7": "ariyānaṁ adassanakāmatādipadaṭṭhānā,",
  "anya-e0102n2:192_8": "paramaṁ vajjanti daṭṭhabbā.",
  "anya-e0102n2:193_0": "482.",
  "anya-e0102n2:193_1": "Uddhatabhāvo uddhaccaṁ.",
  "anya-e0102n2:193_2": "Taṁ avūpasamalakkhaṇaṁ vātābhighātacalajalaṁ viya,",
  "anya-e0102n2:193_3": "anavaṭṭhānarasaṁ vātābhighātacaladhajapaṭākā viya,",
  "anya-e0102n2:193_4": "bhantattapaccupaṭṭhānaṁ pāsāṇābhighātasamuddhatabhasmaṁ viya,",
  "anya-e0102n2:193_5": "cetaso avūpasame ayonisomanasikārapadaṭṭhānaṁ,",
  "anya-e0102n2:193_6": "cittavikkhepoti daṭṭhabbaṁ.",
  "anya-e0102n2:193_7": "Sesā kusale vuttanayeneva veditabbā.",
  "anya-e0102n2:193_8": "Akusalabhāvoyeva hi akusalabhāvena ca lāmakattaṁ etesaṁ tehi viseso.",
  "anya-e0102n2:194_0": "483.",
  "anya-e0102n2:194_1": "Iti ime sattarasa saṅkhārā paṭhamena akusalaviññāṇena sampayogaṁ gacchantīti veditabbā.",
  "anya-e0102n2:194_2": "Yathā ca paṭhamena,",
  "anya-e0102n2:194_3": "evaṁ dutiyenāpi.",
  "anya-e0102n2:194_4": "Sasaṅkhāratā panettha thinamiddhassa ca aniyatatā viseso.",
  "anya-e0102n2:195_0": "Tattha thinanatā thinaṁ.",
  "anya-e0102n2:195_1": "Middhanatā middhaṁ.",
  "anya-e0102n2:195_2": "Anussāhasaṁhananatā asattivighāto cāti attho.",
  "anya-e0102n2:195_3": "Thinañca middhañca thinamiddhaṁ.",
  "anya-e0102n2:195_4": "Tattha thinaṁ anussāhalakkhaṇaṁ,",
  "anya-e0102n2:195_5": "vīriyavinodanarasaṁ,",
  "anya-e0102n2:195_6": "saṁsīdanapaccupaṭṭhānaṁ.",
  "anya-e0102n2:195_7": "Middhaṁ akammaññatālakkhaṇaṁ,",
  "anya-e0102n2:195_8": "onahanarasaṁ,",
  "anya-e0102n2:195_9": "līnatāpaccupaṭṭhānaṁ,",
  "anya-e0102n2:195_10": "pacalāyikāniddāpaccupaṭṭhānaṁ vā.",
  "anya-e0102n2:195_11": "Ubhayampi arativijambhikādīsu ayonisomanasikārapadaṭṭhānaṁ.",
  "anya-e0102n2:196_0": "Tatiyena paṭhame vuttesu ṭhapetvā micchādiṭṭhiṁ avasesā veditabbā.",
  "anya-e0102n2:196_1": "Māno panettha aniyato hoti.",
  "anya-e0102n2:196_2": "Ayaṁ viseso,",
  "anya-e0102n2:196_3": "so uṇṇatilakkhaṇo,",
  "anya-e0102n2:196_4": "sampaggaharaso,",
  "anya-e0102n2:196_5": "ketukamyatāpaccupaṭṭhāno,",
  "anya-e0102n2:196_6": "diṭṭhivippayuttalobhapadaṭṭhāno,",
  "anya-e0102n2:196_7": "ummādo viya daṭṭhabbo.",
  "anya-e0102n2:197_0": "Catutthena dutiye vuttesu ṭhapetvā micchādiṭṭhiṁ avasesā veditabbā.",
  "anya-e0102n2:197_1": "Etthāpi ca māno aniyatesu hotiyeva.",
  "anya-e0102n2:197_2": "Paṭhame vuttesu pana ṭhapetvā pītiṁ avasesā pañcamena sampayogaṁ gacchanti.",
  "anya-e0102n2:197_3": "Yathā ca pañcamena,",
  "anya-e0102n2:197_4": "evaṁ chaṭṭhenāpi.",
  "anya-e0102n2:197_5": "Sasaṅkhāratā panettha thinamiddhassa ca aniyatabhāvo viseso.",
  "anya-e0102n2:197_6": "Sattamena pañcame vuttesu ṭhapetvā diṭṭhiṁ avasesā veditabbā.",
  "anya-e0102n2:197_7": "Māno panettha aniyato hoti.",
  "anya-e0102n2:197_8": "Aṭṭhamena chaṭṭhe vuttesu ṭhapetvā diṭṭhiṁ avasesā veditabbā.",
  "anya-e0102n2:197_9": "Etthāpi ca māno aniyatesu hotiyevāti.",
  "anya-e0102n2:198_0": "484.",
  "anya-e0102n2:198_1": "Dosamūlesu pana dvīsu paṭhamasampayuttā tāva niyatā sarūpena āgatā ekādasa,",
  "anya-e0102n2:198_2": "yevāpanakā cattāro,",
  "anya-e0102n2:198_3": "aniyatā tayoti aṭṭhārasa.",
  "anya-e0102n2:198_4": "Tattha phasso, cetanā, vitakko, vicāro, vīriyaṁ, jīvitaṁ, samādhi, ahirikaṁ,",
  "anya-e0102n2:198_5": "anoppattaṁ, doso,",
  "anya-e0102n2:198_6": "mohoti ime sarūpena āgatā ekādasa. Chando,",
  "anya-e0102n2:198_7": "adhimokkho,",
  "anya-e0102n2:198_8": "uddhaccaṁ,",
  "anya-e0102n2:198_9": "manasikāroti ime yevāpanakā cattāro. Issā,",
  "anya-e0102n2:198_10": "macchariyaṁ,",
  "anya-e0102n2:198_11": "kukkuccanti ime aniyatā tayo.",
  "anya-e0102n2:199_0": "485.",
  "anya-e0102n2:199_1": "Tattha dussanti tena,",
  "anya-e0102n2:199_2": "sayaṁ vā dussati,",
  "anya-e0102n2:199_3": "dussanamattameva vā tanti doso.",
  "anya-e0102n2:199_4": "So caṇḍikkalakkhaṇo pahaṭāsīviso viya,",
  "anya-e0102n2:199_5": "visappanaraso visanipāto viya,",
  "anya-e0102n2:199_6": "attano nissayadahanaraso vā dāvaggi viya.",
  "anya-e0102n2:199_7": "Dūsanapaccupaṭṭhāno laddhokāso viya sapatto,",
  "anya-e0102n2:199_8": "āghātavatthupadaṭṭhāno,",
  "anya-e0102n2:199_9": "visasaṁsaṭṭhapūtimuttaṁ viya daṭṭhabbo.",
  "anya-e0102n2:200_0": "486.",
  "anya-e0102n2:200_1": "Issāyanā issā.",
  "anya-e0102n2:200_2": "Sā parasampattīnaṁ usūyanalakkhaṇā.",
  "anya-e0102n2:200_3": "Tattheva anabhiratirasā,",
  "anya-e0102n2:200_4": "tato vimukhabhāvapaccupaṭṭhānā,",
  "anya-e0102n2:200_5": "parasampattipadaṭṭhānā,",
  "anya-e0102n2:200_6": "saṁyojananti daṭṭhabbā.",
  "anya-e0102n2:201_0": "487.",
  "anya-e0102n2:201_1": "Maccharabhāvo macchariyaṁ.",
  "anya-e0102n2:201_2": "Taṁ laddhānaṁ vā labhitabbānaṁ vā attano sampattīnaṁ nigūhanalakkhaṇaṁ,",
  "anya-e0102n2:201_3": "tāsaṁyeva parehi sādhāraṇabhāvaakkhamanarasaṁ,",
  "anya-e0102n2:201_4": "saṅkocanapaccupaṭṭhānaṁ,",
  "anya-e0102n2:201_5": "kaṭukañcukatāpaccupaṭṭhānaṁ vā,",
  "anya-e0102n2:201_6": "attasampattipadaṭṭhānaṁ,",
  "anya-e0102n2:201_7": "cetaso virūpabhāvoti daṭṭhabbaṁ.",
  "anya-e0102n2:202_0": "488.",
  "anya-e0102n2:202_1": "Kucchitaṁ kataṁ kukataṁ.",
  "anya-e0102n2:202_2": "Tassa bhāvo kukkuccaṁ.",
  "anya-e0102n2:202_3": "Taṁ pacchānutāpalakkhaṇaṁ,",
  "anya-e0102n2:202_4": "katākatānusocanarasaṁ,",
  "anya-e0102n2:202_5": "vippaṭisārapaccupaṭṭhānaṁ,",
  "anya-e0102n2:202_6": "katākatapadaṭṭhānaṁ,",
  "anya-e0102n2:202_7": "dāsabyamiva daṭṭhabbaṁ.",
  "anya-e0102n2:202_8": "Sesā vuttappakārāyevāti.",
  "anya-e0102n2:203_0": "Iti ime aṭṭhārasa saṅkhārā paṭhamena dosamūlena sampayogaṁ gacchantīti veditabbā.",
  "anya-e0102n2:203_1": "Yathā ca paṭhamena,",
  "anya-e0102n2:203_2": "evaṁ dutiyenāpi.",
  "anya-e0102n2:203_3": "Sasaṅkhāratā pana aniyatesu ca thinamiddhasambhavova viseso.",
  "anya-e0102n2:204_0": "489.",
  "anya-e0102n2:204_1": "Mohamūlesu dvīsu vicikicchāsampayuttena tāva phasso, cetanā, vitakko, vicāro, vīriyaṁ, jīvitaṁ,",
  "anya-e0102n2:204_2": "cittaṭṭhiti, ahirikaṁ,",
  "anya-e0102n2:204_3": "anottappaṁ, moho,",
  "anya-e0102n2:204_4": "vicikicchāti sarūpena āgatā ekādasa,",
  "anya-e0102n2:204_5": "uddhaccaṁ,",
  "anya-e0102n2:204_6": "manasikāroti yevāpanakā dve cāti terasa.",
  "anya-e0102n2:205_0": "490.",
  "anya-e0102n2:205_1": "Tattha cittaṭṭhitīti pavattiṭṭhitimatto dubbalo samādhi.",
  "anya-e0102n2:205_2": "Vigatā cikicchāti vicikicchā.",
  "anya-e0102n2:205_3": "Sā saṁsayalakkhaṇā,",
  "anya-e0102n2:205_4": "kampanarasā,",
  "anya-e0102n2:205_5": "anicchayapaccupaṭṭhānā,",
  "anya-e0102n2:205_6": "anekaṁsagāhapaccupaṭṭhānā vā,",
  "anya-e0102n2:205_7": "vicikicchāyaṁ ayonisomanasikārapadaṭṭhānā,",
  "anya-e0102n2:205_8": "paṭipattiantarāyakarāti daṭṭhabbā.",
  "anya-e0102n2:205_9": "Sesā vuttappakārāyeva.",
  "anya-e0102n2:206_0": "Uddhaccasampayuttena vicikicchāsampayutte vuttesu ṭhapetvā vicikicchaṁ sesā dvādasa.",
  "anya-e0102n2:206_1": "Vicikicchāya abhāvena panettha adhimokkho uppajjati.",
  "anya-e0102n2:206_2": "Tena saddhiṁ teraseva,",
  "anya-e0102n2:206_3": "adhimokkhasabbhāvato ca balavataro samādhi hoti.",
  "anya-e0102n2:206_4": "Yañcettha uddhaccaṁ,",
  "anya-e0102n2:206_5": "taṁ sarūpeneva āgataṁ.",
  "anya-e0102n2:206_6": "Adhimokkhamanasikārā yevāpanakavasenāti evaṁ akusalasaṅkhārā veditabbā.",
  "anya-e0102n2:207_0": "491.",
  "anya-e0102n2:207_1": "Abyākatesu vipākābyākatā tāva ahetukasahetukabhedato duvidhā.",
  "anya-e0102n2:207_2": "Tesu ahetukavipākaviññāṇasampayuttā ahetukā.",
  "anya-e0102n2:207_3": "Tattha kusalākusalavipākacakkhuviññāṇasampayuttā tāva phasso, cetanā, jīvitaṁ,",
  "anya-e0102n2:207_4": "cittaṭṭhitīti sarūpena āgatā cattāro,",
  "anya-e0102n2:207_5": "yevāpanako manasikāroyevāti pañca.",
  "anya-e0102n2:207_6": "Sotaghānajivhākāyaviññāṇasampayuttāpi eteyeva.",
  "anya-e0102n2:207_7": "Ubhayavipākamanodhātuyā ete ceva vitakkavicārādhimokkhā cāti aṭṭha,",
  "anya-e0102n2:207_8": "tathā tividhāyapi ahetukamanoviññāṇadhātuyā.",
  "anya-e0102n2:207_9": "Yā panettha somanassasahagatā,",
  "anya-e0102n2:207_10": "tāya saddhiṁ pīti adhikā hotīti veditabbā.",
  "anya-e0102n2:208_0": "Sahetukavipākaviññāṇasampayuttā pana sahetukā.",
  "anya-e0102n2:208_1": "Tesu aṭṭhakāmāvacaravipākasampayuttā tāva aṭṭhahi kāmāvacarakusalehi sampayuttasaṅkhārasadisāyeva.",
  "anya-e0102n2:208_2": "Yā pana tā aniyatesu karuṇāmuditā,",
  "anya-e0102n2:208_3": "tā sattārammaṇattā vipākesu na santi.",
  "anya-e0102n2:208_4": "Ekantaparittārammaṇā hi kāmāvacaravipākā.",
  "anya-e0102n2:208_5": "Na kevalañca karuṇāmuditā,",
  "anya-e0102n2:208_6": "viratiyopi vipākesu na santi.",
  "anya-e0102n2:208_7": "“Pañca sikkhāpadā kusalāyevā”ti hi vuttaṁ.",
  "anya-e0102n2:209_0": "Rūpāvacarārūpāvacaralokuttaravipākaviññāṇasampayuttā pana tesaṁ kusalaviññāṇasampayuttasaṅkhārehi sadisā eva.",
  "anya-e0102n2:210_0": "492.",
  "anya-e0102n2:210_1": "Kiriyābyākatāpi ahetukasahetukabhedato duvidhā.",
  "anya-e0102n2:210_2": "Tesu ahetukakiriyaviññāṇasampayuttā ahetukā.",
  "anya-e0102n2:210_3": "Te ca kusalavipākamanodhātuahetukamanoviññāṇadhātudvayayuttehi samānā.",
  "anya-e0102n2:210_4": "Manoviññāṇadhātudvaye pana vīriyaṁ adhikaṁ.",
  "anya-e0102n2:210_5": "Vīriyasabbhāvato balappatto samādhi hoti.",
  "anya-e0102n2:210_6": "Ayamettha viseso.",
  "anya-e0102n2:211_0": "Sahetukakiriyaviññāṇasampayuttā pana sahetukā.",
  "anya-e0102n2:211_1": "Tesu aṭṭhakāmāvacarakiriyaviññāṇasampayuttā tāva ṭhapetvā viratiyo aṭṭhahi kāmāvacarakusalehi sampayuttasaṅkhārasadisā.",
  "anya-e0102n2:211_2": "Rūpāvacarārūpāvacarakiriyasampayuttā pana sabbākārenapi tesaṁ kusalaviññāṇasampayuttasadisāyevāti evaṁ abyākatāpi saṅkhārā veditabbāti.",
  "anya-e0102n2:212_0": "Idaṁ saṅkhārakkhandhe vitthārakathāmukhaṁ.",
  "anya-e0102n2:213_0": "Idaṁ tāva abhidhamme padabhājanīyanayena khandhesu vitthārakathāmukhaṁ.",
  "anya-e0102n2:214_0": "Atītādivibhāgakathā",
  "anya-e0102n2:215_0": "493. Bhagavatā pana –",
  "anya-e0102n2:216_0": "“Yaṁkiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā,",
  "anya-e0102n2:216_1": "tadekajjhaṁ abhisaṁyūhitvā abhisaṅkhipitvā ayaṁ vuccati rūpakkhandho.",
  "anya-e0102n2:216_2": "Yā kāci vedanā…",
  "anya-e0102n2:216_3": "yā kāci saññā…",
  "anya-e0102n2:216_4": "ye keci saṅkhārā…",
  "anya-e0102n2:216_5": "yaṁkiñci viññāṇaṁ atītānāgatapaccuppannaṁ…pe…",
  "anya-e0102n2:216_6": "abhisaṅkhipitvā ayaṁ vuccati viññāṇakkhandho”ti –",
  "anya-e0102n2:217_0": "Evaṁ khandhā vitthāritā.",
  "anya-e0102n2:218_0": "Tattha yaṁkiñcīti anavasesapariyādānaṁ.",
  "anya-e0102n2:218_1": "Rūpanti atippasaṅganiyamanaṁ.",
  "anya-e0102n2:218_2": "Evaṁ padadvayenāpi rūpassa anavasesapariggaho kato hoti.",
  "anya-e0102n2:218_3": "Athassa atītādinā vibhāgaṁ ārabhati.",
  "anya-e0102n2:218_4": "Tañhi kiñci atītaṁ,",
  "anya-e0102n2:218_5": "kiñci anāgatādibhedanti.",
  "anya-e0102n2:218_6": "Esa nayo vedanādīsu.",
  "anya-e0102n2:219_0": "494.",
  "anya-e0102n2:219_1": "Tattha rūpaṁ tāva addhāsantatisamayakhaṇavasena catudhā atītaṁ nāma hoti.",
  "anya-e0102n2:219_2": "Tathā anāgatapaccuppannaṁ.",
  "anya-e0102n2:220_0": "Tattha addhāvasena tāva ekassa ekasmiṁ bhave paṭisandhito pubbe atītaṁ,",
  "anya-e0102n2:220_1": "cutito uddhaṁ anāgataṁ,",
  "anya-e0102n2:220_2": "ubhinnamantare paccuppannaṁ.",
  "anya-e0102n2:221_0": "Santativasena sabhāgaekautusamuṭṭhānaṁ ekāhārasamuṭṭhānañca pubbāpariyavasena vattamānampi paccuppannaṁ,",
  "anya-e0102n2:221_1": "tato pubbe visabhāgautuāhārasamuṭṭhānaṁ atītaṁ,",
  "anya-e0102n2:221_2": "pacchā anāgataṁ.",
  "anya-e0102n2:221_3": "Cittajaṁ ekavīthiekajavanaekasamāpattisamuṭṭhānaṁ paccuppannaṁ,",
  "anya-e0102n2:221_4": "tato pubbe atītaṁ,",
  "anya-e0102n2:221_5": "pacchā anāgataṁ.",
  "anya-e0102n2:221_6": "Kammasamuṭṭhānassa pāṭiyekkaṁ santativasena atītādibhedo natthi,",
  "anya-e0102n2:221_7": "tesaññeva pana utuāhāracittasamuṭṭhānānaṁ upatthambhakavasena tassa atītādibhāvo veditabbo.",
  "anya-e0102n2:222_0": "Samayavasena ekamuhuttapubbaṇhasāyanharattindivādīsu samayesu santānavasena pavattamānaṁ taṁ taṁ samayaṁ paccuppannaṁ nāma,",
  "anya-e0102n2:222_1": "tato pubbe atītaṁ,",
  "anya-e0102n2:222_2": "pacchā anāgataṁ.",
  "anya-e0102n2:223_0": "Khaṇavasena uppādādikhaṇattayapariyāpannaṁ paccuppannaṁ,",
  "anya-e0102n2:223_1": "tato pubbe anāgataṁ,",
  "anya-e0102n2:223_2": "pacchā atītaṁ.",
  "anya-e0102n2:223_3": "Apica atikkantahetupaccayakiccaṁ atītaṁ,",
  "anya-e0102n2:223_4": "niṭṭhitahetukiccaṁ aniṭṭhitapaccayakiccaṁ paccuppannaṁ,",
  "anya-e0102n2:223_5": "ubhayakiccaṁ asampattaṁ anāgataṁ.",
  "anya-e0102n2:223_6": "Sakiccakkhaṇe vā paccuppannaṁ,",
  "anya-e0102n2:223_7": "tato pubbe anāgataṁ,",
  "anya-e0102n2:223_8": "pacchā atītaṁ.",
  "anya-e0102n2:223_9": "Ettha ca khaṇādikathāva nippariyāyā.",
  "anya-e0102n2:223_10": "Sesā sapariyāyā.",
  "anya-e0102n2:224_0": "495.",
  "anya-e0102n2:224_1": "Ajjhattabahiddhābhedo vuttanayo eva.",
  "anya-e0102n2:224_2": "Apica idha niyakajjhattampi ajjhattaṁ parapuggalikampi ca bahiddhāti veditabbaṁ.",
  "anya-e0102n2:224_3": "Oḷārikasukhumabhedo vuttanayova.",
  "anya-e0102n2:225_0": "496.",
  "anya-e0102n2:225_1": "Hīnapaṇītabhedo duvidho pariyāyato nippariyāyato ca.",
  "anya-e0102n2:225_2": "Tattha akaniṭṭhānaṁ rūpato sudassīnaṁ rūpaṁ hīnaṁ.",
  "anya-e0102n2:225_3": "Tadeva sudassānaṁ rūpato paṇītaṁ.",
  "anya-e0102n2:225_4": "Evaṁ yāva narakasattānaṁ rūpaṁ,",
  "anya-e0102n2:225_5": "tāva pariyāyato hīnapaṇītatā veditabbā.",
  "anya-e0102n2:225_6": "Nippariyāyato pana yattha akusalavipākaṁ uppajjati,",
  "anya-e0102n2:225_7": "taṁ hīnaṁ.",
  "anya-e0102n2:225_8": "Yattha kusalavipākaṁ,",
  "anya-e0102n2:225_9": "taṁ paṇītaṁ.",
  "anya-e0102n2:226_0": "Dūre santiketi idampi vuttanayameva. Apica okāsatopettha upādāyupādāya dūrasantikatā veditabbā.",
  "anya-e0102n2:227_0": "497.Tadekajjhaṁ abhisaṁyūhitvā abhisaṅkhipitvāti taṁ atītādīhi padehi visuṁ visuṁ niddiṭṭhaṁ rūpaṁ sabbaṁ",
  "anya-e0102n2:227_1": "ruppanalakkhaṇasaṅkhāte ekavidhabhāve paññāya rāsiṁ katvā rūpakkhandhoti vuccatīti ayamettha attho.",
  "anya-e0102n2:227_2": "Etena sabbampi rūpaṁ ruppanalakkhaṇe rāsibhāvūpagamanena rūpakkhandhoti dassitaṁ hoti.",
  "anya-e0102n2:227_3": "Na hi rūpato añño rūpakkhandho nāma atthi.",
  "anya-e0102n2:228_0": "498.",
  "anya-e0102n2:228_1": "Yathā ca rūpaṁ,",
  "anya-e0102n2:228_2": "evaṁ vedanādayopi vedayitalakkhaṇādīsu rāsibhāvūpagamanena.",
  "anya-e0102n2:228_3": "Na hi vedanādīhi aññe vedanākkhandhādayo nāma atthi.",
  "anya-e0102n2:229_0": "Atītādivibhāge panettha santativasena khaṇādivasena ca vedanāya atītānāgatapaccuppannabhāvo veditabbo.",
  "anya-e0102n2:229_1": "Tattha santativasena ekavīthiekajavanaekasamāpattipariyāpannā ekavīthivisayasamāyogappavattā ca paccuppannā,",
  "anya-e0102n2:229_2": "tato pubbe atītā,",
  "anya-e0102n2:229_3": "pacchā anāgatā.",
  "anya-e0102n2:229_4": "Khaṇādivasena khaṇattayapariyāpannā pubbantāparantamajjhattagatā sakiccañca kurumānā vedanā paccuppannā,",
  "anya-e0102n2:229_5": "tato pubbe atītā,",
  "anya-e0102n2:229_6": "pacchā anāgatā.",
  "anya-e0102n2:229_7": "Ajjhattabahiddhābhedo niyakajjhattavasena veditabbo.",
  "anya-e0102n2:230_0": "499.",
  "anya-e0102n2:230_1": "Oḷārikasukhumabhedo “akusalā vedanā oḷārikā,",
  "anya-e0102n2:230_2": "kusalābyākatā vedanā sukhumā”tiādinā nayena vibhaṅge vuttena jātisabhāvapuggalalokiyalokuttaravasena veditabbo.",
  "anya-e0102n2:230_3": "Jātivasena tāva akusalā vedanā sāvajjakiriyahetuto,",
  "anya-e0102n2:230_4": "kilesasantāpabhāvato ca avūpasantavuttīti kusalavedanāya oḷārikā,",
  "anya-e0102n2:230_5": "sabyāpārato,",
  "anya-e0102n2:230_6": "saussāhato,",
  "anya-e0102n2:230_7": "savipākato,",
  "anya-e0102n2:230_8": "kilesasantāpabhāvato,",
  "anya-e0102n2:230_9": "sāvajjato ca vipākābyākatāya oḷārikā,",
  "anya-e0102n2:230_10": "savipākato,",
  "anya-e0102n2:230_11": "kilesasantāpabhāvato,",
  "anya-e0102n2:230_12": "sabyābajjhato,",
  "anya-e0102n2:230_13": "sāvajjato ca kiriyābyākatāya oḷārikā.",
  "anya-e0102n2:230_14": "Kusalābyākatā pana vuttavipariyāyato akusalāya sukhumā.",
  "anya-e0102n2:230_15": "Dvepi kusalākusalavedanā sabyāpārato,",
  "anya-e0102n2:230_16": "saussāhato,",
  "anya-e0102n2:230_17": "savipākato ca yathāyogaṁ duvidhāyapi abyākatāya oḷārikā,",
  "anya-e0102n2:230_18": "vuttavipariyāyena duvidhāpi abyākatā tāhi sukhumā.",
  "anya-e0102n2:230_19": "Evaṁ tāva jātivasena oḷārikasukhumatā veditabbā.",
  "anya-e0102n2:231_0": "500.Sabhāvavasena pana dukkhā vedanā nirassādato,",
  "anya-e0102n2:231_1": "savipphārato,",
  "anya-e0102n2:231_2": "khobhakaraṇato,",
  "anya-e0102n2:231_3": "ubbejanīyato,",
  "anya-e0102n2:231_4": "abhibhavanato ca itarāhi dvīhi oḷārikā,",
  "anya-e0102n2:231_5": "itarā pana dve sātato, santato, paṇītato, manāpato,",
  "anya-e0102n2:231_6": "majjhattato ca yathāyogaṁ dukkhāya sukhumā.",
  "anya-e0102n2:231_7": "Ubho pana sukhadukkhā savipphārato,",
  "anya-e0102n2:231_8": "khobhakaraṇato,",
  "anya-e0102n2:231_9": "pākaṭato ca adukkhamasukhāya oḷārikā,",
  "anya-e0102n2:231_10": "sā vuttavipariyāyena tadubhayato sukhumā.",
  "anya-e0102n2:231_11": "Evaṁ sabhāvavasena oḷārikasukhumatā veditabbā.",
  "anya-e0102n2:232_0": "501.Puggalavasena pana asamāpannassa vedanā nānārammaṇe vikkhittabhāvato samāpannassa vedanāya oḷārikā,",
  "anya-e0102n2:232_1": "vipariyāyena itarā sukhumā.",
  "anya-e0102n2:232_2": "Evaṁ puggalavasena oḷārikasukhumatā veditabbā.",
  "anya-e0102n2:233_0": "Lokiyalokuttaravasena pana sāsavā vedanā lokiyā,",
  "anya-e0102n2:233_1": "sā āsavuppattihetuto,",
  "anya-e0102n2:233_2": "oghaniyato,",
  "anya-e0102n2:233_3": "yoganiyato,",
  "anya-e0102n2:233_4": "ganthaniyato,",
  "anya-e0102n2:233_5": "nīvaraṇiyato,",
  "anya-e0102n2:233_6": "upādāniyato,",
  "anya-e0102n2:233_7": "saṁkilesikato,",
  "anya-e0102n2:233_8": "puthujjanasādhāraṇato ca anāsavāya oḷārikā.",
  "anya-e0102n2:233_9": "Sā vipariyāyena sāsavāya sukhumā.",
  "anya-e0102n2:233_10": "Evaṁ lokiyalokuttaravasena oḷārikasukhumatā veditabbā.",
  "anya-e0102n2:234_0": "502.",
  "anya-e0102n2:234_1": "Tattha jātiādivasena sambhedo pariharitabbo.",
  "anya-e0102n2:234_2": "Akusalavipākakaāyaviññāṇasampayuttā hi vedanā jātivasena abyākatattā sukhumāpi samānā sabhāvādivasena oḷārikā hoti.",
  "anya-e0102n2:234_3": "Vuttañhetaṁ “abyākatā vedanā sukhumā.",
  "anya-e0102n2:234_4": "Dukkhā vedanā oḷārikā.",
  "anya-e0102n2:234_5": "Samāpannassa vedanā sukhumā.",
  "anya-e0102n2:234_6": "Asamāpannassa vedanā oḷārikā.",
  "anya-e0102n2:234_7": "Sāsavā vedanā oḷārikā.",
  "anya-e0102n2:234_8": "Anāsavā vedanā sukhumā”ti.",
  "anya-e0102n2:234_9": "Yathā ca dukkhā vedanā,",
  "anya-e0102n2:234_10": "evaṁ sukhādayopi jātivasena oḷārikā sabhāvādivasena sukhumā honti.",
  "anya-e0102n2:234_11": "Tasmā yathā jātiādivasena sambhedo na hoti,",
  "anya-e0102n2:234_12": "tathā vedanānaṁ oḷārikasukhumatā veditabbā.",
  "anya-e0102n2:234_13": "Seyyathidaṁ –",
  "anya-e0102n2:234_14": "abyākatā jātivasena kusalākusalāhi sukhumā.",
  "anya-e0102n2:234_15": "Tattha katamā abyākatā?",
  "anya-e0102n2:234_16": "Kiṁ dukkhā?",
  "anya-e0102n2:234_17": "Kiṁ sukhā?",
  "anya-e0102n2:234_18": "Kiṁ samāpannassa?",
  "anya-e0102n2:234_19": "Kiṁ asamāpannassa?",
  "anya-e0102n2:234_20": "Kiṁ sāsavā ?",
  "anya-e0102n2:234_21": "Kiṁ anāsavāti?",
  "anya-e0102n2:234_22": "Evaṁ sabhāvādibhedo na parāmasitabbo.",
  "anya-e0102n2:234_23": "Esa nayo sabbattha.",
  "anya-e0102n2:235_0": "Apica taṁ taṁ vā pana vedanaṁ upādāyupādāya vedanā oḷārikasukhumā daṭṭhabbāti vacanato akusalādīsupi",
  "anya-e0102n2:235_1": "lobhasahagatāya dosasahagatā vedanā aggi viya attano nissayadahanato oḷārikā,",
  "anya-e0102n2:235_2": "lobhasahagatā sukhumā.",
  "anya-e0102n2:235_3": "Dosasahagatāpi niyatā oḷārikā,",
  "anya-e0102n2:235_4": "aniyatā sukhumā.",
  "anya-e0102n2:235_5": "Niyatāpi kappaṭṭhitikā oḷārikā,",
  "anya-e0102n2:235_6": "itarā sukhumā.",
  "anya-e0102n2:235_7": "Kappaṭṭhitikāsupi asaṅkhārikā oḷārikā,",
  "anya-e0102n2:235_8": "itarā sukhumā.",
  "anya-e0102n2:235_9": "Lobhasahagatā pana diṭṭhisampayuttā oḷārikā,",
  "anya-e0102n2:235_10": "itarā sukhumā.",
  "anya-e0102n2:235_11": "Sāpi niyatā kappaṭṭhitikā asaṅkhārikā oḷārikā,",
  "anya-e0102n2:235_12": "itarā sukhumā.",
  "anya-e0102n2:235_13": "Avisesena ca akusalā bahuvipākā oḷārikā,",
  "anya-e0102n2:235_14": "appavipākā sukhumā.",
  "anya-e0102n2:235_15": "Kusalā pana appavipākā oḷārikā,",
  "anya-e0102n2:235_16": "bahuvipākā sukhumā.",
  "anya-e0102n2:236_0": "Apica kāmāvacarakusalā oḷārikā.",
  "anya-e0102n2:236_1": "Rūpāvacarā sukhumā.",
  "anya-e0102n2:236_2": "Tato arūpāvacarā.",
  "anya-e0102n2:236_3": "Tato lokuttarā.",
  "anya-e0102n2:236_4": "Kāmāvacarā dānamayā oḷārikā.",
  "anya-e0102n2:236_5": "Sīlamayā sukhumā.",
  "anya-e0102n2:236_6": "Tato bhāvanāmayā.",
  "anya-e0102n2:236_7": "Bhāvanāmayāpi duhetukā oḷārikā.",
  "anya-e0102n2:236_8": "Tihetukā sukhumā.",
  "anya-e0102n2:236_9": "Tihetukāpi sasaṅkhārikā oḷārikā.",
  "anya-e0102n2:236_10": "Asaṅkhārikā sukhumā.",
  "anya-e0102n2:236_11": "Rūpāvacarā ca paṭhamajjhānikā oḷārikā…pe…",
  "anya-e0102n2:236_12": "pañcamajjhānikā sukhumā.",
  "anya-e0102n2:236_13": "Arūpāvacarā ca ākāsānañcāyatanasampayuttā oḷārikā…pe…",
  "anya-e0102n2:236_14": "nevasaññānāsaññāyatanasampayuttā sukhumāva.",
  "anya-e0102n2:236_15": "Lokuttarā ca sotāpattimaggasampayuttā oḷārikā…pe…",
  "anya-e0102n2:236_16": "arahattamaggasampayuttā sukhumāva.",
  "anya-e0102n2:236_17": "Esa nayo taṁ taṁ bhūmivipākakiriyavedanāsu ca dukkhādiasamāpannādisāsavādivasena vuttavedanāsu ca.",
  "anya-e0102n2:237_0": "Okāsavasena cāpi niraye dukkhā oḷārikā.",
  "anya-e0102n2:237_1": "Tiracchānayoniyaṁ sukhumā…pe…",
  "anya-e0102n2:237_2": "paranimmitavasavattīsu sukhumāva.",
  "anya-e0102n2:237_3": "Yathā ca dukkhā,",
  "anya-e0102n2:237_4": "evaṁ sukhāpi sabbattha yathānurūpaṁ yojetabbā.",
  "anya-e0102n2:237_5": "Vatthuvasena cāpi hīnavatthukā yā kāci vedanā oḷārikā,",
  "anya-e0102n2:237_6": "paṇītavatthukā sukhumā.",
  "anya-e0102n2:238_0": "Hīnapaṇītabhede yā oḷārikā, sā hīnā. Yā ca sukhumā, sā paṇītāti daṭṭhabbā.",
  "anya-e0102n2:239_0": "503.",
  "anya-e0102n2:239_1": "Dūrapadaṁ pana “akusalā vedanā kusalābyākatāhi vedanāhi dūre”.",
  "anya-e0102n2:239_2": "Santikepadaṁ “akusalā vedanā akusalāya vedanāya santike”tiādinā nayena vibhaṅge vibhattaṁ.",
  "anya-e0102n2:239_3": "Tasmā akusalā vedanā visabhāgato,",
  "anya-e0102n2:239_4": "asaṁsaṭṭhato,",
  "anya-e0102n2:239_5": "asarikkhato ca kusalābyākatāhi dūre,",
  "anya-e0102n2:239_6": "tathā kusalābyākatā akusalāya.",
  "anya-e0102n2:239_7": "Esa nayo sabbavāresu.",
  "anya-e0102n2:239_8": "Akusalā pana vedanā sabhāgato,",
  "anya-e0102n2:239_9": "sarikkhato ca akusalāya santiketi.",
  "anya-e0102n2:239_10": "Idaṁ vedanākkhandhassa atītādivibhāge vitthārakathāmukhaṁ.",
  "anya-e0102n2:239_11": "Taṁtaṁvedanāsampayuttānaṁ pana saññādīnampi evameva veditabbaṁ.",
  "anya-e0102n2:240_0": "Kamādivinicchayakathā",
  "anya-e0102n2:241_0": "504. Evaṁ viditvā ca puna etesveva –",
  "anya-e0102n2:242_0": "Khandhesu ñāṇabhedatthaṁ, kamatotha visesato;",
  "anya-e0102n2:243_0": "Anūnādhikato ceva, upamāto tatheva ca.",
  "anya-e0102n2:244_0": "Daṭṭhabbato dvidhā evaṁ, passantassatthasiddhito;",
  "anya-e0102n2:245_0": "Vinicchayanayo sammā, viññātabbo vibhāvinā.",
  "anya-e0102n2:246_0": "Tattha kamatoti idha uppattikkamo,",
  "anya-e0102n2:246_1": "pahānakkamo,",
  "anya-e0102n2:246_2": "paṭipattikkamo,",
  "anya-e0102n2:246_3": "bhūmikkamo,",
  "anya-e0102n2:246_4": "desanākkamoti bahuvidho kamo.",
  "anya-e0102n2:247_0": "Tattha “paṭhamaṁ kalalaṁ hoti,",
  "anya-e0102n2:247_1": "kalalā hoti abbuda”nti evamādi uppattikkamo.",
  "anya-e0102n2:247_2": "“Dassanena pahātabbā dhammā,",
  "anya-e0102n2:247_3": "bhāvanāya pahātabbā dhammā”ti evamādi pahānakkamo.",
  "anya-e0102n2:247_4": "“Sīlavisuddhi,",
  "anya-e0102n2:247_5": "cittavisuddhī”ti evamādi paṭipattikkamo.",
  "anya-e0102n2:247_6": "“Kāmāvacarā,",
  "anya-e0102n2:247_7": "rūpāvacarā”ti evamādi bhūmikkamo.",
  "anya-e0102n2:247_8": "“Cattāro satipaṭṭhānā,",
  "anya-e0102n2:247_9": "cattāro sammappadhānā”ti vā,",
  "anya-e0102n2:247_10": "“dānakathaṁ,",
  "anya-e0102n2:247_11": "sīlakatha”nti vā evamādi desanākkamo.",
  "anya-e0102n2:247_12": "Tesu idha uppattikkamo tāva na yujjati,",
  "anya-e0102n2:247_13": "kalalādīnaṁ viya khandhānaṁ pubbāpariyavavatthānena anuppattito.",
  "anya-e0102n2:247_14": "Na pahānakkamo,",
  "anya-e0102n2:247_15": "kusalābyākatānaṁ appahātabbato.",
  "anya-e0102n2:247_16": "Napaṭipattikkamo,",
  "anya-e0102n2:247_17": "akusalānaṁ appaṭipajjanīyato.",
  "anya-e0102n2:247_18": "Na bhūmikkamo,",
  "anya-e0102n2:247_19": "vedanādīnaṁ catubhūmipariyāpannattā.",
  "anya-e0102n2:247_20": "Desanākkamo pana yujjati.",
  "anya-e0102n2:248_0": "Abhedena hi pañcasu khandhesu attagāhapatitaṁ veneyyajanaṁ samūhaghanavinibbhogadassanena attagāhato",
  "anya-e0102n2:248_1": "mocetukāmo bhagavā hitakāmo tassa tassa janassa sukhagahaṇatthaṁ cakkhuādīnampi visayabhūtaṁ oḷārikaṁ",
  "anya-e0102n2:248_2": "paṭhamaṁ rūpakkhandhaṁ desesi.",
  "anya-e0102n2:248_3": "Tato iṭṭhāniṭṭharūpasaṁvedanikaṁ vedanaṁ.",
  "anya-e0102n2:248_4": "“Yaṁ vedayati,",
  "anya-e0102n2:248_5": "taṁ sañjānātī”ti evaṁ vedanāvisayassa ākāragāhikaṁ saññaṁ.",
  "anya-e0102n2:248_6": "Saññāvasena abhisaṅkhārake saṅkhāre.",
  "anya-e0102n2:248_7": "Tesaṁ vedanādīnaṁ nissayaṁ adhipatibhūtañca nesaṁ viññāṇanti evaṁ tāva kamato vinicchayanayo viññātabbo.",
  "anya-e0102n2:249_0": "505.Visesatoti khandhānañca upādānakkhandhānañca visesato.",
  "anya-e0102n2:249_1": "Ko pana nesaṁ viseso,",
  "anya-e0102n2:249_2": "khandhā tāva avisesato vuttā.",
  "anya-e0102n2:249_3": "Upādānakkhandhā sāsavaupādāniyabhāvena visesetvā. Yathāha –",
  "anya-e0102n2:250_0": "“Pañca ceva vo,",
  "anya-e0102n2:250_1": "bhikkhave,",
  "anya-e0102n2:250_2": "khandhe desessāmi pañcupādānakkhandhe ca,",
  "anya-e0102n2:250_3": "taṁ suṇātha.",
  "anya-e0102n2:250_4": "Katame ca,",
  "anya-e0102n2:250_5": "bhikkhave,",
  "anya-e0102n2:250_6": "pañcakkhandhā, yaṁkiñci,",
  "anya-e0102n2:250_7": "bhikkhave,",
  "anya-e0102n2:250_8": "rūpaṁ atītānāgatapaccuppannaṁ…pe…",
  "anya-e0102n2:250_9": "santike vā,",
  "anya-e0102n2:250_10": "ayaṁ vuccati,",
  "anya-e0102n2:250_11": "bhikkhave,",
  "anya-e0102n2:250_12": "rūpakkhandho.",
  "anya-e0102n2:250_13": "Yā kāci vedanā…pe…",
  "anya-e0102n2:250_14": "yaṁkiñci viññāṇaṁ…pe…",
  "anya-e0102n2:250_15": "santike vā,",
  "anya-e0102n2:250_16": "ayaṁ vuccati,",
  "anya-e0102n2:250_17": "bhikkhave,",
  "anya-e0102n2:250_18": "viññāṇakkhandho.",
  "anya-e0102n2:250_19": "Ime vuccanti,",
  "anya-e0102n2:250_20": "bhikkhave,",
  "anya-e0102n2:250_21": "pañcakkhandhā.",
  "anya-e0102n2:250_22": "Katame ca,",
  "anya-e0102n2:250_23": "bhikkhave,",
  "anya-e0102n2:250_24": "pañcupādānakkhandhā. Yaṁkiñci,",
  "anya-e0102n2:250_25": "bhikkhave, rūpaṁ…pe…",
  "anya-e0102n2:250_26": "santike vā sāsavaṁ upādāniyaṁ,",
  "anya-e0102n2:250_27": "ayaṁ vuccati,",
  "anya-e0102n2:250_28": "bhikkhave,",
  "anya-e0102n2:250_29": "rūpupādānakkhandho.",
  "anya-e0102n2:250_30": "Yā kāci vedanā…pe…",
  "anya-e0102n2:250_31": "yaṁkiñci viññāṇaṁ…pe…",
  "anya-e0102n2:250_32": "santike vā sāsavaṁ upādāniyaṁ,",
  "anya-e0102n2:250_33": "ayaṁ vuccati,",
  "anya-e0102n2:250_34": "bhikkhave,",
  "anya-e0102n2:250_35": "viññāṇupādānakkhandho.",
  "anya-e0102n2:250_36": "Ime vuccanti,",
  "anya-e0102n2:250_37": "bhikkhave,",
  "anya-e0102n2:250_38": "pañcupādānakkhandhā”ti.",
  "anya-e0102n2:251_0": "Ettha ca yathā vedanādayo anāsavāpi atthi,",
  "anya-e0102n2:251_1": "na evaṁ rūpaṁ.",
  "anya-e0102n2:251_2": "Yasmā panassa rāsaṭṭhena khandhabhāvo yujjati,",
  "anya-e0102n2:251_3": "tasmā khandhesu vuttaṁ.",
  "anya-e0102n2:251_4": "Yasmā rāsaṭṭhena ca sāsavaṭṭhena ca upādānakkhandhabhāvo yujjati,",
  "anya-e0102n2:251_5": "tasmā upādānakkhandhesu vuttaṁ.",
  "anya-e0102n2:251_6": "Vedanādayo pana anāsavāva khandhesu vuttā.",
  "anya-e0102n2:251_7": "Sāsavā upādānakkhandhesu.",
  "anya-e0102n2:251_8": "Upādānakkhandhāti cettha upādānagocarā khandhā upādānakkhandhāti evamattho daṭṭhabbo.",
  "anya-e0102n2:251_9": "Idha pana sabbepete ekajjhaṁ katvā khandhāti adhippetā.",
  "anya-e0102n2:252_0": "506.Anūnādhikatoti kasmā pana bhagavatā pañceva khandhā vuttā anūnā anadhikāti.",
  "anya-e0102n2:252_1": "Sabbasaṅkhatasabhāgekasaṅgahato attattaniyagāhavatthussa etaparamato aññesañca tadavarodhato.",
  "anya-e0102n2:252_2": "Anekappabhedesu hi saṅkhatadhammesu sabhāgavasena saṅgayhamānesu rūpampi rūpasabhāgekasaṅgahavasena eko khandho hoti.",
  "anya-e0102n2:252_3": "Vedanā vedanāsabhāgekasaṅgahavasena eko khandho hoti.",
  "anya-e0102n2:252_4": "Esa nayo saññādīsu.",
  "anya-e0102n2:252_5": "Tasmā sabbasaṅkhatasabhāgekasaṅgahato pañceva vuttā.",
  "anya-e0102n2:252_6": "Etaparamañcetaṁ attattaniyagāhavatthu yadidaṁ rūpādayo pañca.",
  "anya-e0102n2:252_7": "Vuttañhetaṁ “rūpe kho,",
  "anya-e0102n2:252_8": "bhikkhave,",
  "anya-e0102n2:252_9": "sati rūpaṁ upādāya rūpaṁ abhinivissa evaṁ diṭṭhi uppajjati ‘etaṁ mama,",
  "anya-e0102n2:252_10": "esohamasmi,",
  "anya-e0102n2:252_11": "eso me attā’ti. Vedanāya, saññāya,",
  "anya-e0102n2:252_12": "saṅkhāresu,",
  "anya-e0102n2:252_13": "viññāṇe sati viññāṇaṁ upādāya viññāṇaṁ abhinivissa evaṁ diṭṭhi uppajjati ‘etaṁ mama,",
  "anya-e0102n2:252_14": "esohamasmi,",
  "anya-e0102n2:252_15": "eso me attā”ti.",
  "anya-e0102n2:252_16": "Tasmā attattaniyagāhavatthussa etaparamatopi pañceva vuttā.",
  "anya-e0102n2:252_17": "Yepi caññe sīlādayo pañca dhammakkhandhā vuttā,",
  "anya-e0102n2:252_18": "tepi saṅkhārakkhandhe pariyāpannattā ettheva avarodhaṁ gacchanti.",
  "anya-e0102n2:252_19": "Tasmā aññesaṁ tadavarodhatopi pañceva vuttāti evaṁ anūnādhikato vinicchayanayo viññātabbo.",
  "anya-e0102n2:253_0": "507.Upamātoti ettha hi gilānasālupamo rūpupādānakkhandho,",
  "anya-e0102n2:253_1": "gilānupamassa viññāṇupādānakkhandhassa vatthudvārārammaṇavasena nivāsaṭṭhānato.",
  "anya-e0102n2:253_2": "Gelaññupamo vedanupādānakkhandho,",
  "anya-e0102n2:253_3": "ābādhakattā.",
  "anya-e0102n2:253_4": "Gelaññasamuṭṭhānupamo saññupādānakkhandho,",
  "anya-e0102n2:253_5": "kāmasaññādivasena rāgādisampayuttavedanāsabbhāvā.",
  "anya-e0102n2:253_6": "Asappāyasevanupamo saṅkhārupādānakkhandho,",
  "anya-e0102n2:253_7": "vedanāgelaññassa nidānattā.",
  "anya-e0102n2:253_8": "“Vedanaṁ vedanatthāya abhisaṅkharontī”ti hi vuttaṁ.",
  "anya-e0102n2:253_9": "Tathā “akusalassa kammassa katattā upacitattā vipākaṁ kāyaviññāṇaṁ uppannaṁ hoti dukkhasahagata”nti.",
  "anya-e0102n2:253_10": "Gilānupamo viññāṇupādānakkhandho,",
  "anya-e0102n2:253_11": "vedanāgelaññena aparimuttattā.",
  "anya-e0102n2:253_12": "Apica cārakakāraṇaaparādhakāraṇakārakaaparādhikupamā ete bhājanabhojanabyañjanaparivesakabhuñjakūpamā cāti evaṁ upamāto vinicchayanayo viññātabbo.",
  "anya-e0102n2:254_0": "508.Daṭṭhabbato dvidhāti saṅkhepato vitthārato cāti evaṁ dvidhā daṭṭhabbatopettha vinicchayanayo viññātabbo.",
  "anya-e0102n2:254_1": "Saṅkhepato hi pañcupādānakkhandhā āsīvisūpame vuttanayena ukkhittāsikapaccatthikato,",
  "anya-e0102n2:254_2": "bhārasuttavasena bhārato,",
  "anya-e0102n2:254_3": "khajjanīyapariyāyavasena khādakato,",
  "anya-e0102n2:254_4": "yamakasuttavasena aniccadukkhānattasaṅkhatavadhakato daṭṭhabbā.",
  "anya-e0102n2:254_5": "Vitthārato panettha pheṇapiṇḍo viya rūpaṁ daṭṭhabbaṁ,",
  "anya-e0102n2:254_6": "parimaddanāsahanato.",
  "anya-e0102n2:254_7": "Udakapubbuḷaṁ viya vedanā,",
  "anya-e0102n2:254_8": "muhuttaramaṇīyato.",
  "anya-e0102n2:254_9": "Marīcikā viya saññā,",
  "anya-e0102n2:254_10": "vippalambhanato.",
  "anya-e0102n2:254_11": "Kadalikkhandho viya saṅkhārā,",
  "anya-e0102n2:254_12": "asārakato.",
  "anya-e0102n2:254_13": "Māyā viya viññāṇaṁ,",
  "anya-e0102n2:254_14": "vañcakato.",
  "anya-e0102n2:254_15": "Visesato ca suḷārampi ajjhattikaṁ rūpaṁ asubhanti daṭṭhabbaṁ.",
  "anya-e0102n2:254_16": "Vedanā tīhi dukkhatāhi avinimuttato dukkhāti.",
  "anya-e0102n2:254_17": "Saññāsaṅkhārā avidheyyato anattāti.",
  "anya-e0102n2:254_18": "Viññāṇaṁ udayabbayadhammato aniccanti daṭṭhabbaṁ.",
  "anya-e0102n2:255_0": "509.Evaṁ passantassatthasiddhitoti evañca saṅkhepavitthāravasena dvidhā passato yā atthasiddhi hoti,",
  "anya-e0102n2:255_1": "tatopi vinicchayanayo viññātabbo.",
  "anya-e0102n2:255_2": "Seyyathidaṁ –",
  "anya-e0102n2:255_3": "saṅkhepato tāva pañcupādānakkhandhe ukkhittāsikapaccatthikādibhāvena passanto khandhehi na vihaññati.",
  "anya-e0102n2:255_4": "Vitthārato pana rūpādīni pheṇapiṇḍādisadisabhāvena passanto na asāresu sāradassī hoti.",
  "anya-e0102n2:256_0": "Visesato ca ajjhattikarūpaṁ asubhato passanto kabaḷīkārāhāraṁ parijānāti,",
  "anya-e0102n2:256_1": "asubhe subhanti vipallāsaṁ pajahati.",
  "anya-e0102n2:256_2": "Kāmoghaṁ uttarati,",
  "anya-e0102n2:256_3": "kāmayogena visaṁyujjati,",
  "anya-e0102n2:256_4": "kāmāsavena anāsavo hoti,",
  "anya-e0102n2:256_5": "abhijjhākāyaganthaṁ bhindati,",
  "anya-e0102n2:256_6": "kāmupādānaṁ na upādiyati.",
  "anya-e0102n2:257_0": "Vedanaṁdukkhato passanto phassāhāraṁ parijānāti,",
  "anya-e0102n2:257_1": "dukkhe sukhanti vipallāsaṁ pajahati,",
  "anya-e0102n2:257_2": "bhavoghaṁ uttarati,",
  "anya-e0102n2:257_3": "bhavayogena visaṁyujjati,",
  "anya-e0102n2:257_4": "bhavāsavena anāsavo hoti,",
  "anya-e0102n2:257_5": "byāpādakāyaganthaṁ bhindati,",
  "anya-e0102n2:257_6": "sīlabbatupādānaṁ na upādiyati.",
  "anya-e0102n2:258_0": "Saññaṁ saṅkhāre ca anattato passanto manosañcetanāhāraṁ parijānāti,",
  "anya-e0102n2:258_1": "anattani attāti vipallāsaṁ pajahati,",
  "anya-e0102n2:258_2": "diṭṭhoghaṁ uttarati,",
  "anya-e0102n2:258_3": "diṭṭhiyogena visaṁyujjati,",
  "anya-e0102n2:258_4": "diṭṭhāsavena anāsavo hoti.",
  "anya-e0102n2:258_5": "Idaṁsaccābhinivesakāyaganthaṁ bhindati,",
  "anya-e0102n2:258_6": "attavādupādānaṁ na upādiyati.",
  "anya-e0102n2:259_0": "Viññāṇaṁ aniccato passanto viññāṇāhāraṁ parijānāti,",
  "anya-e0102n2:259_1": "anicce niccanti vipallāsaṁ pajahati,",
  "anya-e0102n2:259_2": "avijjoghaṁ uttarati,",
  "anya-e0102n2:259_3": "avijjāyogena visaṁyujjati,",
  "anya-e0102n2:259_4": "avijjāsavena anāsavo hoti,",
  "anya-e0102n2:259_5": "sīlabbataparāmāsakāyaganthaṁ bhindati,",
  "anya-e0102n2:259_6": "diṭṭhupādānaṁ na upādiyati.",
  "anya-e0102n2:260_0": "Evaṁ mahānisaṁsaṁ, vadhakādivasena dassanaṁ yasmā;",
  "anya-e0102n2:261_0": "Tasmā khandhe dhīro, vadhakādivasena passeyyāti.",
  "anya-e0102n2:262_0": "Iti sādhujanapāmojjatthāya kate visuddhimagge",
  "anya-e0102n2:263_0": "Paññābhāvanādhikāre",
  "anya-e0102n2:264_0": "Khandhaniddeso nāma",
  "anya-e0102n2:265_0": "Cuddasamo paricchedo."
}