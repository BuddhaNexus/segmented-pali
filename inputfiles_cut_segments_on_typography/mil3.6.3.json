{
  "mil3.6.3:0.1_0": "Milindapañha",
  "mil3.6.3:0.2_0": "Sativagga",
  "mil3.6.3:0.3_0": "3. Mahāpurisalakkhaṇapañha",
  "mil3.6.3:1.1_0": "Rājā āha—",
  "mil3.6.3:1.2_0": "“bhante nāgasena,",
  "mil3.6.3:1.2_1": "buddho dvattiṁsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho”ti?",
  "mil3.6.3:1.3_0": "“Āma, mahārāja,",
  "mil3.6.3:1.3_1": "bhagavā dvattiṁsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho”ti.",
  "mil3.6.3:2.1_0": "“Kiṁ panassa, bhante,",
  "mil3.6.3:2.1_1": "mātāpitaropi dvattiṁsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti?",
  "mil3.6.3:2.2_0": "“No cassa, mahārāja,",
  "mil3.6.3:2.2_1": "mātāpitaro dvattiṁsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti.",
  "mil3.6.3:3.1_0": "“Evaṁ sante kho,",
  "mil3.6.3:3.1_1": "bhante nāgasena,",
  "mil3.6.3:3.1_2": "na uppajjati buddho dvattiṁsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabhoti,",
  "mil3.6.3:3.1_3": "api ca mātusadiso vā putto hoti mātupakkho vā,",
  "mil3.6.3:3.1_4": "pitusadiso vā putto hoti pitupakkho vā”ti.",
  "mil3.6.3:3.2_0": "Thero āha—",
  "mil3.6.3:3.3_0": "“atthi pana, mahārāja, kiñci padumaṁ satapattan”ti?",
  "mil3.6.3:3.4_0": "“Āma, bhante, atthī”ti.",
  "mil3.6.3:3.5_0": "“Tassa pana kuhiṁ sambhavo”ti?",
  "mil3.6.3:3.6_0": "“Kaddame jāyati udake āsīyatī”ti.",
  "mil3.6.3:3.7_0": "“Kiṁ nu kho, mahārāja, padumaṁ kaddamena sadisaṁ vaṇṇena vā gandhena vā rasena vā”ti?",
  "mil3.6.3:3.8_0": "“Na hi, bhante”ti.",
  "mil3.6.3:3.9_0": "“Atha udakena vā gandhena vā rasena vā”ti?",
  "mil3.6.3:3.10_0": "“Na hi, bhante”ti.",
  "mil3.6.3:3.11_0": "“Evameva kho, mahārāja,",
  "mil3.6.3:3.11_1": "bhagavā dvattiṁsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho,",
  "mil3.6.3:3.11_2": "no cassa mātāpitaro dvattiṁsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti.",
  "mil3.6.3:4.1_0": "“Kallosi, bhante nāgasenā”ti.",
  "mil3.6.3:5.1_0": "Mahāpurisalakkhaṇapañho tatiyo."
}