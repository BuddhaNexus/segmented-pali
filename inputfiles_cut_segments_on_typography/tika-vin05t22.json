{
  "tika-vin05t22:0_0": "22. Pabbajjāvinicchayakathā",
  "tika-vin05t22:1_0": "123.Pabbajjāti ettha pana pabbajjāpekkhaṁ kulaputtaṁ pabbājentena ye pāḷiyaṁ “na bhikkhave pañcahi ābādhehi",
  "tika-vin05t22:1_1": "phuṭṭho pabbājetabbo”tiādinā paṭikkhittā puggalā,",
  "tika-vin05t22:1_2": "te vajjetvā pabbajjādosavirahito puggalo pabbājetabbo.",
  "tika-vin05t22:1_3": "Tatrāyaṁ vinicchayo –",
  "tika-vin05t22:1_4": "kuṭṭhaṁ gaṇḍo kilāso soso apamāroti imehi pañcahi ābādhehi phuṭṭho na pabbājetabbo,",
  "tika-vin05t22:1_5": "pabbājento pana dukkaṭaṁ āpajjati “yo pabbājeyya,",
  "tika-vin05t22:1_6": "āpatti dukkaṭassā”ti vuttattā.",
  "tika-vin05t22:1_7": "Tattha kuṭṭhanti rattakuṭṭhaṁ vā hotu kāḷakuṭṭhaṁ vā,",
  "tika-vin05t22:1_8": "yaṁ kiñci kiṭibhadaddaukacchuādippabhedampi sabbaṁ kuṭṭhamevāti vuttaṁ.",
  "tika-vin05t22:1_9": "Tañce nakhapiṭṭhippamāṇampi vaḍḍhanakapakkhe ṭhitaṁ hoti,",
  "tika-vin05t22:1_10": "na pabbājetabbo.",
  "tika-vin05t22:1_11": "Sace pana nivāsanapāvuraṇehi pakatipaṭicchannaṭṭhāne nakhapiṭṭhippamāṇaṁ avaḍḍhanakapakkhe ṭhitaṁ hoti, vaṭṭati.",
  "tika-vin05t22:1_12": "“Mukhe pana hatthapādapiṭṭhīsu vā sacepi avaḍḍhanakapakkhe ṭhitaṁ,",
  "tika-vin05t22:1_13": "nakhapiṭṭhito ca khuddakatarampi na vaṭṭatiyevā”ti kurundiyaṁ vuttaṁ.",
  "tika-vin05t22:1_14": "Tikicchāpetvā pabbājentenapi pakativaṇṇe jāteyeva pabbājetabbo,",
  "tika-vin05t22:1_15": "godhāpiṭṭhisadisacuṇṇaokiraṇasarīrampi pabbājetuṁ na vaṭṭati.",
  "tika-vin05t22:2_0": "Gaṇḍoti medagaṇḍo vā hotu añño vā,",
  "tika-vin05t22:2_1": "yo koci kolaṭṭhimattakopi ce vaḍḍhanakapakkhe ṭhito gaṇḍo hoti,",
  "tika-vin05t22:2_2": "na pabbājetabbo.",
  "tika-vin05t22:2_3": "Paṭicchannaṭṭhāne pana kolaṭṭhimatte avaḍḍhanakapakkhe ṭhite vaṭṭati,",
  "tika-vin05t22:2_4": "mukhādike appaṭicchannaṭṭhāne avaḍḍhanakapakkhe ṭhitepi na vaṭṭati.",
  "tika-vin05t22:2_5": "Tikicchāpetvā pabbājentenapi sarīraṁ sacchaviṁ kārāpetvā pabbājetabbo.",
  "tika-vin05t22:2_6": "Uṇṇigaṇḍā nāma honti gothanakā viya aṅgulikā viya ca tattha tattha lambanti,",
  "tika-vin05t22:2_7": "etepi gaṇḍāyeva,",
  "tika-vin05t22:2_8": "tesu sati pabbājetuṁ na vaṭṭati.",
  "tika-vin05t22:2_9": "Daharakāle khīrapīḷakā yobbannakāle ca mukhe kharapīḷakā nāma honti,",
  "tika-vin05t22:2_10": "mahallakakāle nassanti,",
  "tika-vin05t22:2_11": "na tā gaṇḍasaṅkhyaṁ gacchanti,",
  "tika-vin05t22:2_12": "tāsu sati pabbājetuṁ vaṭṭati.",
  "tika-vin05t22:2_13": "Aññā pana sarīre kharapīḷakā nāma,",
  "tika-vin05t22:2_14": "aparā padumakaṇṇikā nāma honti,",
  "tika-vin05t22:2_15": "aññā sāsapabījakā nāma sāsapamattāyeva sakalasarīraṁ pharanti,",
  "tika-vin05t22:2_16": "sabbā kuṭṭhajātikāva,",
  "tika-vin05t22:2_17": "tāsu sati na pabbājetabbo.",
  "tika-vin05t22:3_0": "Kilāsoti na bhijjanakaṁ na paggharaṇakaṁ padumapuṇḍarīkapattavaṇṇaṁ kuṭṭhaṁ.",
  "tika-vin05t22:3_1": "Yena gunnaṁ viya sabalaṁ sarīraṁ hoti,",
  "tika-vin05t22:3_2": "tasmiṁ kuṭṭhe vuttanayeneva vinicchayo veditabbo.",
  "tika-vin05t22:3_3": "Sosoti sosabyādhi.",
  "tika-vin05t22:3_4": "Tasmiṁ sati na pabbājetabbo.",
  "tika-vin05t22:3_5": "Apamāroti pittummādo vā yakkhummādo vā.",
  "tika-vin05t22:3_6": "Tattha pubbaverikena amanussena gahito duttikiccho hoti,",
  "tika-vin05t22:3_7": "appamattakepi pana apamāre sati na pabbājetabbo.",
  "tika-vin05t22:4_0": "124. “Na,",
  "tika-vin05t22:4_1": "bhikkhave,",
  "tika-vin05t22:4_2": "rājabhaṭo pabbājetabbo,",
  "tika-vin05t22:4_3": "yo pabbājeyya,",
  "tika-vin05t22:4_4": "āpatti dukkaṭassā”ti vacanato rājabhaṭopi na pabbājetabbo.",
  "tika-vin05t22:4_5": "Ettha ca amacco vā hotu mahāmatto vā sevako vā kiñci ṭhānantaraṁ patto vā appatto vā,",
  "tika-vin05t22:4_6": "yo koci rañño bhattavetanabhaṭo,",
  "tika-vin05t22:4_7": "sabbo rājabhaṭoti saṅkhyaṁ gacchati,",
  "tika-vin05t22:4_8": "so na pabbājetabbo.",
  "tika-vin05t22:4_9": "Tassa pana puttanattabhātukā ye rājato bhattavetanaṁ na gaṇhanti,",
  "tika-vin05t22:4_10": "te pabbājetuṁ vaṭṭati.",
  "tika-vin05t22:4_11": "Yo pana rājato laddhaṁ nibaddhabhogaṁ vā māsasaṁvaccharaparibbayaṁ vā raññoyeva niyyādeti,",
  "tika-vin05t22:4_12": "puttabhātuke vā taṁ ṭhānaṁ sampaṭicchāpetvā rājānaṁ “na dānāhaṁ devassa bhaṭo”ti āpucchati,",
  "tika-vin05t22:4_13": "yena vā yaṁkāraṇā vetanaṁ gahitaṁ,",
  "tika-vin05t22:4_14": "taṁ kammaṁ kataṁ hoti,",
  "tika-vin05t22:4_15": "yo vā “pabbajassū”ti raññā anuññāto hoti,",
  "tika-vin05t22:4_16": "tampi pabbājetuṁ vaṭṭati.",
  "tika-vin05t22:5_0": "125.",
  "tika-vin05t22:5_1": "Coropi dhajabandho na pabbājetabbo “na,",
  "tika-vin05t22:5_2": "bhikkhave,",
  "tika-vin05t22:5_3": "dhajabandho coro pabbājetabbo,",
  "tika-vin05t22:5_4": "yo pabbājeyya,",
  "tika-vin05t22:5_5": "āpatti dukkaṭassā”ti vuttattā.",
  "tika-vin05t22:5_6": "Tattha dhajaṁ bandhitvā viya vicaratīti dhajabandho,",
  "tika-vin05t22:5_7": "mūladevādayo viya loke pākaṭoti vuttaṁ hoti.",
  "tika-vin05t22:5_8": "Tasmā yo gāmaghātaṁ vā panthaduhanaṁ vā nagare sandhicchedādikammaṁ vā karonto vicarati,",
  "tika-vin05t22:5_9": "paññāyati ca “asuko nāma idaṁ idaṁ karotī”ti,",
  "tika-vin05t22:5_10": "so na pabbājetabbo.",
  "tika-vin05t22:5_11": "Yo pana rājaputto rajjaṁ patthento gāmaghātādīni karoti,",
  "tika-vin05t22:5_12": "so pabbājetabbo.",
  "tika-vin05t22:5_13": "Rājāno hi tasmiṁ pabbajite tussanti,",
  "tika-vin05t22:5_14": "sace pana na tussanti,",
  "tika-vin05t22:5_15": "na pabbājetabbo.",
  "tika-vin05t22:5_16": "Pubbe mahājane pākaṭo coro pacchā corakammaṁ pahāya pañca sīlāni samādiyati,",
  "tika-vin05t22:5_17": "tañce manussā evaṁ jānanti,",
  "tika-vin05t22:5_18": "pabbājetabbo.",
  "tika-vin05t22:5_19": "Ye pana ambalabujādicorakā sandhicchedādicorā eva vā adissamānā theyyaṁ karonti,",
  "tika-vin05t22:5_20": "pacchāpi “iminā nāma idaṁ kata”nti na paññāyanti,",
  "tika-vin05t22:5_21": "tepi pabbājetuṁ vaṭṭati.",
  "tika-vin05t22:6_0": "126.",
  "tika-vin05t22:6_1": "Kārabhedako pana coro na pabbājetabbo “na,",
  "tika-vin05t22:6_2": "bhikkhave,",
  "tika-vin05t22:6_3": "kārabhedako coro pabbājetabbo,",
  "tika-vin05t22:6_4": "yo pabbājeyya,",
  "tika-vin05t22:6_5": "āpatti dukkaṭassā”ti vuttattā.",
  "tika-vin05t22:6_6": "Tattha kāro vuccati bandhanāgāraṁ.",
  "tika-vin05t22:6_7": "Idha pana andubandhanaṁ vā hotu saṅkhalikabandhanaṁ vā rajjubandhanaṁ vā gāmabandhanaṁ vā nigamabandhanaṁ",
  "tika-vin05t22:6_8": "vā nagarabandhanaṁ vā purisagutti vā janapadabandhanaṁ vā dīpabandhanaṁ vā,",
  "tika-vin05t22:6_9": "yo etesu yaṁ kiñci bandhanaṁ bhinditvā vā chinditvā vā muñcitvā vā vivaritvā vā apassamānānaṁ vā palāyati,",
  "tika-vin05t22:6_10": "so kārabhedakoti saṅkhyaṁ gacchati.",
  "tika-vin05t22:6_11": "Tasmā īdiso kārabhedako coro dīpabandhanaṁ bhinditvā dīpantaraṁ gatopi na pabbājetabbo.",
  "tika-vin05t22:6_12": "Yo pana na coro,",
  "tika-vin05t22:6_13": "kevalaṁ hatthakammaṁ akaronto “evaṁ no apalāyanto karissatī”ti rājayuttādīhi baddho,",
  "tika-vin05t22:6_14": "so kāraṁ bhinditvā palātopi pabbājetabbo.",
  "tika-vin05t22:6_15": "Yo pana gāmanigamapaṭṭanādīni keṇiyā gahetvā taṁ asampādento bandhanāgāraṁ pavesito hoti,",
  "tika-vin05t22:6_16": "sopi palāyitvā āgato na pabbājetabbo.",
  "tika-vin05t22:6_17": "Yopi kasikammādīhi dhanaṁ sampādetvā jīvanto “nidhānaṁ iminā laddha”nti pesuññaṁ upasaṁharitvā kenaci bandhāpito hoti,",
  "tika-vin05t22:6_18": "taṁ tattheva pabbājetuṁ na vaṭṭati,",
  "tika-vin05t22:6_19": "palāyitvā gataṁ pana gataṭṭhāne pabbājetuṁ vaṭṭati.",
  "tika-vin05t22:7_0": "127. “Na,",
  "tika-vin05t22:7_1": "bhikkhave,",
  "tika-vin05t22:7_2": "likhitako coro pabbājetabbo,",
  "tika-vin05t22:7_3": "yo pabbājeyya,",
  "tika-vin05t22:7_4": "āpatti dukkaṭassā”ti vacanato pana likhitako coro na pabbājetabbo.",
  "tika-vin05t22:7_5": "Tattha likhitako nāma yo koci corikaṁ vā aññaṁ vā garuṁ rājāparādhaṁ katvā palāto,",
  "tika-vin05t22:7_6": "rājā ca naṁ paṇṇe vā potthake vā “itthannāmo yattha dissati,",
  "tika-vin05t22:7_7": "tattha gahetvā māretabbo”ti vā “hatthapādādīni assa chinditabbānī”ti vā “ettakaṁ nāma daṇḍaṁ āharāpetabbo”ti vā likhāpeti,",
  "tika-vin05t22:7_8": "ayaṁ likhitako nāma,",
  "tika-vin05t22:7_9": "so na pabbājetabbo.",
  "tika-vin05t22:8_0": "128.",
  "tika-vin05t22:8_1": "Kasāhato katadaṇḍakammopi na pabbājetabbo “na,",
  "tika-vin05t22:8_2": "bhikkhave,",
  "tika-vin05t22:8_3": "kasāhato katadaṇḍakammo pabbājetabbo,",
  "tika-vin05t22:8_4": "yo pabbājeyya,",
  "tika-vin05t22:8_5": "āpatti dukkaṭassā”ti vacanato.",
  "tika-vin05t22:8_6": "Ettha pana yo vacanapesanādīni akaronto haññati,",
  "tika-vin05t22:8_7": "na so katadaṇḍakammo.",
  "tika-vin05t22:8_8": "Yo pana keṇiyā vā aññathā vā kiñci gahetvā khāditvā puna dātuṁ asakkonto “ayameva te daṇḍo hotū”ti kasāhi haññati,",
  "tika-vin05t22:8_9": "ayameva kasāhato katadaṇḍakammo.",
  "tika-vin05t22:8_10": "So ca kasāhi vā hato hotu aḍḍhadaṇḍakādīnaṁ vā aññatarena,",
  "tika-vin05t22:8_11": "yāva allavaṇo hoti,",
  "tika-vin05t22:8_12": "na tāva pabbājetabbo,",
  "tika-vin05t22:8_13": "vaṇe pana pākatike katvā pabbājetabbo.",
  "tika-vin05t22:8_14": "Sace pana jāṇūhi vā kapparehi vā nāḷikerapāsāṇādīhi vā ghātetvā mutto hoti,",
  "tika-vin05t22:8_15": "sarīre cassa gaṇṭhiyo paññāyanti,",
  "tika-vin05t22:8_16": "na pabbājetabbo,",
  "tika-vin05t22:8_17": "phāsukaṁ katvā eva gaṇṭhīsu sannisinnāsu pabbājetabbo.",
  "tika-vin05t22:9_0": "129.",
  "tika-vin05t22:9_1": "Lakkhaṇāhato pana katadaṇḍakammo na pabbājetabbo “na,",
  "tika-vin05t22:9_2": "bhikkhave,",
  "tika-vin05t22:9_3": "lakkhaṇahato katadaṇḍakammo pabbājetabbo,",
  "tika-vin05t22:9_4": "yo pabbājeyya,",
  "tika-vin05t22:9_5": "āpatti dukkaṭassā”ti vacanato.",
  "tika-vin05t22:9_6": "Etthapi katadaṇḍakammabhāvo purimanayeneva veditabbo.",
  "tika-vin05t22:9_7": "Yassa pana nalāṭe vā ūruādīsu vā tattena lohena lakkhaṇaṁ āhataṁ hoti,",
  "tika-vin05t22:9_8": "so sace bhujisso,",
  "tika-vin05t22:9_9": "yāva allavaṇo hoti,",
  "tika-vin05t22:9_10": "tāva na pabbājetabbo.",
  "tika-vin05t22:9_11": "Sacepissa vaṇā ruḷhā honti chaviyā samaparicchedā,",
  "tika-vin05t22:9_12": "lakkhaṇaṁ na paññāyati,",
  "tika-vin05t22:9_13": "timaṇḍalaṁ nivatthassa uttarāsaṅge kate paṭicchannokāse ce hoti,",
  "tika-vin05t22:9_14": "pabbājetuṁ vaṭṭati,",
  "tika-vin05t22:9_15": "appaṭicchannokāse ce,",
  "tika-vin05t22:9_16": "na vaṭṭati.",
  "tika-vin05t22:10_0": "130. “Na,",
  "tika-vin05t22:10_1": "bhikkhave,",
  "tika-vin05t22:10_2": "iṇāyiko pabbājetabbo,",
  "tika-vin05t22:10_3": "yo pabbājeyya,",
  "tika-vin05t22:10_4": "āpatti dukkaṭassā”ti vacanato iṇāyikopi na pabbājetabbo.",
  "tika-vin05t22:10_5": "Tattha iṇāyiko nāma yassa pitipitāmahehi vā iṇaṁ gahitaṁ hoti,",
  "tika-vin05t22:10_6": "sayaṁ vā iṇaṁ gahitaṁ hoti,",
  "tika-vin05t22:10_7": "yaṁ vā āṭhapetvā mātāpitūhi kiñci gahitaṁ hoti,",
  "tika-vin05t22:10_8": "so taṁ iṇaṁ paresaṁ dhāretīti iṇāyiko.",
  "tika-vin05t22:10_9": "Yaṁ pana aññe ñātakā āṭhapetvā kiñci gaṇhanti,",
  "tika-vin05t22:10_10": "so na iṇāyiko.",
  "tika-vin05t22:10_11": "Na hi te taṁ āṭhapetuṁ issarā,",
  "tika-vin05t22:10_12": "tasmā taṁ pabbājetuṁ vaṭṭati,",
  "tika-vin05t22:10_13": "itaraṁ na vaṭṭati.",
  "tika-vin05t22:10_14": "Sace panassa ñātisālohitā “mayaṁ dassāma,",
  "tika-vin05t22:10_15": "pabbājetha na”nti iṇaṁ attano bhāraṁ karonti,",
  "tika-vin05t22:10_16": "añño vā koci tassa ācārasampattiṁ disvā “pabbājetha naṁ,",
  "tika-vin05t22:10_17": "ahaṁ iṇaṁ dassāmī”ti vadati,",
  "tika-vin05t22:10_18": "pabbājetuṁ vaṭṭati.",
  "tika-vin05t22:10_19": "Tesu asati bhikkhunā tathārūpassa upaṭṭhākassapi ārocetabbaṁ “sahetuko satto iṇapalibodhena na pabbajatī”ti.",
  "tika-vin05t22:10_20": "Sace so paṭipajjati,",
  "tika-vin05t22:10_21": "pabbājetabbo.",
  "tika-vin05t22:10_22": "Sacepi attano kappiyabhaṇḍaṁ atthi,",
  "tika-vin05t22:10_23": "“etaṁ dassāmī”ti pabbājetabbo.",
  "tika-vin05t22:10_24": "Sace pana neva ñātakādayo paṭipajjanti,",
  "tika-vin05t22:10_25": "na attano dhanaṁ atthi,",
  "tika-vin05t22:10_26": "“pabbājetvā bhikkhāya caritvā mocessāmī”ti pabbājetuṁ na vaṭṭati.",
  "tika-vin05t22:10_27": "Sace pabbājeti, dukkaṭaṁ.",
  "tika-vin05t22:10_28": "Palātopi ānetvā dātabbo.",
  "tika-vin05t22:10_29": "No ce deti,",
  "tika-vin05t22:10_30": "sabbaṁ iṇaṁ gīvā hoti.",
  "tika-vin05t22:10_31": "Ajānitvā pabbājayato anāpatti,",
  "tika-vin05t22:10_32": "passantena pana ānetvā iṇasāmikānaṁ dassetabbo,",
  "tika-vin05t22:10_33": "apassantassa gīvā na hoti.",
  "tika-vin05t22:11_0": "Sace iṇāyiko aññaṁ desaṁ gantvā pucchiyamānopi “nāhaṁ kassaci kiñci dhāremī”ti vatvā pabbajati,",
  "tika-vin05t22:11_1": "iṇasāmiko ca taṁ pariyesanto tattha gacchati,",
  "tika-vin05t22:11_2": "daharo taṁ disvā palāyati,",
  "tika-vin05t22:11_3": "so theraṁ upasaṅkamitvā “ayaṁ, bhante,",
  "tika-vin05t22:11_4": "kena pabbājito,",
  "tika-vin05t22:11_5": "mama ettakaṁ nāma dhanaṁ gahetvā palāto”ti vadati,",
  "tika-vin05t22:11_6": "therena vattabbaṁ “mayā, upāsaka,",
  "tika-vin05t22:11_7": "‘aṇaṇo aha’nti vadanto pabbājito,",
  "tika-vin05t22:11_8": "kiṁ dāni karomi,",
  "tika-vin05t22:11_9": "passa me pattacīvara”nti.",
  "tika-vin05t22:11_10": "Ayaṁ tattha sāmīci.",
  "tika-vin05t22:11_11": "Palāte pana gīvā na hoti.",
  "tika-vin05t22:11_12": "Sace pana naṁ therassa sammukhāva disvā “ayaṁ mama iṇāyiko”ti vadati,",
  "tika-vin05t22:11_13": "“tava iṇāyikaṁ tvameva jānāhī”ti vattabbo,",
  "tika-vin05t22:11_14": "evampi gīvā na hoti.",
  "tika-vin05t22:11_15": "Sacepi so “pabbajito ayaṁ dāni kuhiṁ gamissatī”ti vadati,",
  "tika-vin05t22:11_16": "therena “tvaṁyeva jānāhī”ti vattabbo.",
  "tika-vin05t22:11_17": "Evampissa palāte gīvā na hoti.",
  "tika-vin05t22:11_18": "Sace pana thero “kuhiṁ dāni ayaṁ gamissati,",
  "tika-vin05t22:11_19": "idheva acchatū”ti vadati,",
  "tika-vin05t22:11_20": "so ce palāyati,",
  "tika-vin05t22:11_21": "gīvā hoti.",
  "tika-vin05t22:11_22": "Sace so sahetuko satto hoti vattasampanno,",
  "tika-vin05t22:11_23": "therena “īdiso aya”nti vattabbaṁ.",
  "tika-vin05t22:11_24": "Iṇasāmiko ce “sādhū”ti vissajjeti,",
  "tika-vin05t22:11_25": "iccetaṁ kusalaṁ,",
  "tika-vin05t22:11_26": "“upaḍḍhupaḍḍhaṁ dethā”ti vadati, dātabbaṁ.",
  "tika-vin05t22:11_27": "Aparena samayena atiārādhako hoti,",
  "tika-vin05t22:11_28": "“sabbaṁ dethā”ti vuttepi dātabbameva.",
  "tika-vin05t22:11_29": "Sace pana uddesaparipucchādīsu kusalo hoti bahūpakāro bhikkhūnaṁ,",
  "tika-vin05t22:11_30": "bhikkhācāravattena pariyesitvāpi iṇaṁ dātabbameva.",
  "tika-vin05t22:12_0": "131.",
  "tika-vin05t22:12_1": "Dāsopi na pabbājetabbo “na,",
  "tika-vin05t22:12_2": "bhikkhave,",
  "tika-vin05t22:12_3": "dāso pabbājetabbo,",
  "tika-vin05t22:12_4": "yo pabbājeyya,",
  "tika-vin05t22:12_5": "āpatti dukkaṭassā”ti vacanato.",
  "tika-vin05t22:12_6": "Tattha cattāro dāsā antojāto dhanakkīto karamarānīto sāmaṁ dāsabyaṁ upagatoti.",
  "tika-vin05t22:12_7": "Tattha antojāto nāma jātiyā dāso gharadāsiyā putto.",
  "tika-vin05t22:12_8": "Dhanakkīto nāma mātāpitūnaṁ santikā putto vā sāmikānaṁ santikā dāso vā dhanaṁ datvā dāsacārittaṁ āropetvā kīto.",
  "tika-vin05t22:12_9": "Ete dvepi na pabbājetabbā.",
  "tika-vin05t22:12_10": "Pabbājentena tattha tattha cārittavasena adāse katvā pabbājetabbā.",
  "tika-vin05t22:12_11": "Karamarānīto nāma tiroraṭṭhaṁ vilopaṁ vā katvā upalāpetvā vā tiroraṭṭhato bhujissamānusakāni āharanti,",
  "tika-vin05t22:12_12": "antoraṭṭheyeva vā katāparādhaṁ kiñci gāmaṁ rājā “vilumpathā”ti ca āṇāpeti,",
  "tika-vin05t22:12_13": "tato mānusakānipi āharanti,",
  "tika-vin05t22:12_14": "tattha sabbe purisā dāsā,",
  "tika-vin05t22:12_15": "itthiyo dāsiyo.",
  "tika-vin05t22:12_16": "Evarūpo karamarānīto dāso yehi ānīto,",
  "tika-vin05t22:12_17": "tesaṁ santike vasanto vā bandhanāgāre baddho vā purisehi rakkhiyamāno vā na pabbājetabbo,",
  "tika-vin05t22:12_18": "palāyitvā pana gato gataṭṭhāne pabbājetabbo.",
  "tika-vin05t22:12_19": "Raññā tuṭṭhena “karamarānītake muñcathā”ti vatvā vā sabbasādhāraṇena vā nayena bandhanamokkhe kate pabbājetabbova.",
  "tika-vin05t22:13_0": "Sāmaṁ dāsabyaṁ upagato nāma jīvitahetu vā ārakkhahetu vā “ahaṁ te dāso”ti sayameva dāsabhāvaṁ upagato rājūnaṁ hatthiassagomahiṁsagopakādayo viya.",
  "tika-vin05t22:13_1": "Tādiso dāso na pabbājetabbo.",
  "tika-vin05t22:13_2": "Rañño vaṇṇadāsīnaṁ puttā honti amaccaputtasadisā,",
  "tika-vin05t22:13_3": "tepi na pabbājetabbā.",
  "tika-vin05t22:13_4": "Bhujissitthiyo asaññatā vaṇṇadāsīhi saddhiṁ vicaranti,",
  "tika-vin05t22:13_5": "tāsaṁ putte pabbājetuṁ vaṭṭati.",
  "tika-vin05t22:13_6": "Sace sayameva paṇṇaṁ āropenti,",
  "tika-vin05t22:13_7": "na vaṭṭati.",
  "tika-vin05t22:13_8": "Bhaṭiputtagaṇādīnaṁ dāsāpi tehi adinnā na pabbājetabbā.",
  "tika-vin05t22:13_9": "Vihāresu rājūhi ārāmikadāsā nāma dinnā honti,",
  "tika-vin05t22:13_10": "tepi pabbājetuṁ na vaṭṭati,",
  "tika-vin05t22:13_11": "bhujisse katvā pana pabbājetuṁ vaṭṭati.",
  "tika-vin05t22:13_12": "Mahāpaccariyaṁ “antojātadhanakkītake ānetvā bhikkhusaṅghassa ‘ārāmike demā’ti denti,",
  "tika-vin05t22:13_13": "takkaṁ sīse āsittakasadisāva honti,",
  "tika-vin05t22:13_14": "te pabbājetuṁ vaṭṭatī”ti vuttaṁ.",
  "tika-vin05t22:13_15": "Kurundiyaṁ pana “ārāmikaṁ demāti kappiyavohārena denti,",
  "tika-vin05t22:13_16": "yena kenaci vohārena dinno hotu,",
  "tika-vin05t22:13_17": "neva pabbājetabbo”ti vuttaṁ.",
  "tika-vin05t22:13_18": "Duggatamanussā “saṅghaṁ nissāya jīvissāmā”ti vihāre kappiyakārakā honti,",
  "tika-vin05t22:13_19": "ete pabbājetuṁ vaṭṭati.",
  "tika-vin05t22:13_20": "Yassa mātāpitaro dāsā,",
  "tika-vin05t22:13_21": "mātā eva vā dāsī,",
  "tika-vin05t22:13_22": "pitā adāso,",
  "tika-vin05t22:13_23": "taṁ pabbājetuṁ na vaṭṭati.",
  "tika-vin05t22:13_24": "Yassa pana mātā adāsī,",
  "tika-vin05t22:13_25": "pitā dāso,",
  "tika-vin05t22:13_26": "taṁ pabbājetuṁ vaṭṭati.",
  "tika-vin05t22:13_27": "Bhikkhussa ñātakā vā upaṭṭhākā vā dāsaṁ denti “imaṁ pabbājetha,",
  "tika-vin05t22:13_28": "tumhākaṁ veyyāvaccaṁ karissatī”ti,",
  "tika-vin05t22:13_29": "attano vāssa dāso atthi,",
  "tika-vin05t22:13_30": "bhujisso katova pabbājetabbo.",
  "tika-vin05t22:13_31": "Sāmikā dāsaṁ denti “imaṁ pabbājetha,",
  "tika-vin05t22:13_32": "sace abhiramissati, adāso.",
  "tika-vin05t22:13_33": "Vibbhamissati ce,",
  "tika-vin05t22:13_34": "amhākaṁ dāsova bhavissatī”ti,",
  "tika-vin05t22:13_35": "ayaṁ tāvakāliko nāma,",
  "tika-vin05t22:13_36": "taṁ pabbājetuṁ na vaṭṭatīti kurundiyaṁ vuttaṁ.",
  "tika-vin05t22:13_37": "Nissāmikadāso hoti,",
  "tika-vin05t22:13_38": "sopi bhujisso katova pabbājetabbo.",
  "tika-vin05t22:13_39": "Ajānanto pabbājetvā upasampādetvā vā pacchā jānanti,",
  "tika-vin05t22:13_40": "bhujissaṁ kātumeva vaṭṭati.",
  "tika-vin05t22:14_0": "Imassa ca atthassa pakāsanatthaṁ idaṁ vatthuṁ vadanti –",
  "tika-vin05t22:14_1": "ekā kira kuladāsī ekena saddhiṁ anurādhapurā palāyitvā rohaṇe vasamānā puttaṁ paṭilabhi,",
  "tika-vin05t22:14_2": "so pabbajitvā upasampannakāle lajjī kukkuccako ahosi.",
  "tika-vin05t22:14_3": "Athekadivasaṁ mātaraṁ pucchi “kiṁ upāsike tumhākaṁ bhātā vā bhaginī vā natthi,",
  "tika-vin05t22:14_4": "na kiñci ñātakaṁ passāmī”ti. Tāta,",
  "tika-vin05t22:14_5": "ahaṁ anurādhapure kuladāsī,",
  "tika-vin05t22:14_6": "tava pitarā saddhiṁ palāyitvā idha vasāmīti.",
  "tika-vin05t22:14_7": "Sīlavā bhikkhu “asuddhā kira me pabbajjā”ti saṁvegaṁ labhitvā mātaraṁ tassa kulassa nāmagottaṁ pucchitvā",
  "tika-vin05t22:14_8": "anurādhapuraṁ āgamma tassa kulassa gharadvāre aṭṭhāsi,",
  "tika-vin05t22:14_9": "“aticchatha,",
  "tika-vin05t22:14_10": "bhante”ti vuttepi nātikkami.",
  "tika-vin05t22:14_11": "Te āgantvā “kiṁ,",
  "tika-vin05t22:14_12": "bhante”ti pucchiṁsu.",
  "tika-vin05t22:14_13": "“Tumhākaṁ itthannāmā dāsī palātā atthī”ti? “Atthi, bhante”.",
  "tika-vin05t22:14_14": "Ahaṁ tassā putto,",
  "tika-vin05t22:14_15": "sace maṁ tumhe anujānātha,",
  "tika-vin05t22:14_16": "pabbajjaṁ labhāmi,",
  "tika-vin05t22:14_17": "tumhe mayhaṁ sāmikāti.",
  "tika-vin05t22:14_18": "Te haṭṭhatuṭṭhā hutvā “suddhā, bhante,",
  "tika-vin05t22:14_19": "tumhākaṁ pabbajjā”ti taṁ bhujissaṁ katvā mahāvihāre vasāpesuṁ catūhi paccayehi paṭijaggantā.",
  "tika-vin05t22:14_20": "Thero taṁ kulaṁ nissāya vasamānoyeva arahattaṁ pāpuṇīti.",
  "tika-vin05t22:15_0": "132. “Na,",
  "tika-vin05t22:15_1": "bhikkhave,",
  "tika-vin05t22:15_2": "hatthacchinno pabbājetabbo.",
  "tika-vin05t22:15_3": "Na pādacchinno,",
  "tika-vin05t22:15_4": "na hatthapādacchinno,",
  "tika-vin05t22:15_5": "na kaṇṇacchinno,",
  "tika-vin05t22:15_6": "na kaṇṇanāsacchinno,",
  "tika-vin05t22:15_7": "na aṅgulicchinno,",
  "tika-vin05t22:15_8": "na aḷacchinno,",
  "tika-vin05t22:15_9": "na kaṇḍaracchinno,",
  "tika-vin05t22:15_10": "na phaṇahatthako,",
  "tika-vin05t22:15_11": "na khujjo,",
  "tika-vin05t22:15_12": "na vāmano na galagaṇḍī,",
  "tika-vin05t22:15_13": "na lakkhaṇāhato,",
  "tika-vin05t22:15_14": "na kasāhato,",
  "tika-vin05t22:15_15": "na likhitako,",
  "tika-vin05t22:15_16": "na sīpadī,",
  "tika-vin05t22:15_17": "na pāparogī,",
  "tika-vin05t22:15_18": "na parisadūsako, na kāṇo, na kuṇī,",
  "tika-vin05t22:15_19": "na khañjo,",
  "tika-vin05t22:15_20": "na pakkhahato,",
  "tika-vin05t22:15_21": "na chinniriyāpatho,",
  "tika-vin05t22:15_22": "na jarādubbalo, na andho, na mūgo,",
  "tika-vin05t22:15_23": "na badhiro,",
  "tika-vin05t22:15_24": "na andhamūgo,",
  "tika-vin05t22:15_25": "na andhabadhiro,",
  "tika-vin05t22:15_26": "na mūgabadhiro,",
  "tika-vin05t22:15_27": "na andhamūgabadhiro pabbājetabbo,",
  "tika-vin05t22:15_28": "yo pabbājeyya,",
  "tika-vin05t22:15_29": "āpatti dukkaṭassā”ti vacanato pana hatthacchinnādayopi na pabbājetabbā.",
  "tika-vin05t22:16_0": "Tattha hatthacchinnoti yassa hatthatale vā maṇibandhe vā kappare vā yattha katthaci eko vā dve vā hatthā chinnā honti.",
  "tika-vin05t22:16_1": "Pādacchinnoti yassa aggapāde vā gopphakesu vā jaṅghāya vā yattha katthaci eko vā dve vā pādā chinnā honti.",
  "tika-vin05t22:16_2": "Hatthapādacchinnoti yassa vuttappakāreneva catūsu hatthapādesu dve vā tayo vā sabbe vā hatthapādā chinnā honti.",
  "tika-vin05t22:16_3": "Kaṇṇacchinnoti yassa kaṇṇamūle vā kaṇṇasakkhalikāya vā eko vā dve vā kaṇṇā chinnā honti.",
  "tika-vin05t22:16_4": "Yassa pana kaṇṇāvaṭṭe chijjanti,",
  "tika-vin05t22:16_5": "sakkā ca hoti saṅghāṭetuṁ,",
  "tika-vin05t22:16_6": "so kaṇṇaṁ saṅghāṭetvā pabbājetabbo.",
  "tika-vin05t22:16_7": "Nāsacchinnoti yassa ajapadake vā agge vā ekapuṭe vā yattha katthaci nāsā chinnā hoti.",
  "tika-vin05t22:16_8": "Yassa pana nāsikā sakkā hoti sandhetuṁ,",
  "tika-vin05t22:16_9": "so taṁ phāsukaṁ katvā pabbājetabbo.",
  "tika-vin05t22:16_10": "Kaṇṇanāsacchinno ubhayavasena veditabbo.",
  "tika-vin05t22:16_11": "Aṅgulicchinnoti yassa nakhasesaṁ adassetvā ekā vā bahū vā aṅguliyo chinnā honti.",
  "tika-vin05t22:16_12": "Yassa pana suttatantumattampi nakhasesaṁ paññāyati,",
  "tika-vin05t22:16_13": "taṁ pabbājetuṁ vaṭṭati.",
  "tika-vin05t22:16_14": "Aḷacchinnoti yassa catūsu aṅguṭṭhakesu aṅguliyaṁ vuttanayeneva eko vā bahū vā aṅguṭṭhakā chinnā honti.",
  "tika-vin05t22:16_15": "Kaṇḍaracchinnoti yassa kaṇḍaranāmakā mahānhārū purato vā pacchato vā chinnā honti,",
  "tika-vin05t22:16_16": "yesu ekassapi chinnattā aggapādena vā caṅkamati,",
  "tika-vin05t22:16_17": "mūlena vā caṅkamati,",
  "tika-vin05t22:16_18": "na pādaṁ patiṭṭhāpetuṁ sakkoti.",
  "tika-vin05t22:17_0": "Phaṇahatthakoti yassa vaggulipakkhakā viya aṅguliyo sambaddhā honti,",
  "tika-vin05t22:17_1": "etaṁ pabbājetukāmena aṅgulantarikāyo phāletvā sabbaṁ antaracammaṁ apanetvā phāsukaṁ katvā pabbājetabbo.",
  "tika-vin05t22:17_2": "Yassapi cha aṅguliyo honti,",
  "tika-vin05t22:17_3": "taṁ pabbājetukāmena adhikaṁ aṅguliṁ chinditvā phāsukaṁ katvā pabbājetabbo.",
  "tika-vin05t22:17_4": "Khujjoti yo urassa vā piṭṭhiyā vā passassa vā nikkhantattā khujjasarīro.",
  "tika-vin05t22:17_5": "Yassa pana kiñci kiñci aṅgapaccaṅgaṁ īsakaṁ vaṅkaṁ,",
  "tika-vin05t22:17_6": "taṁ pabbājetuṁ vaṭṭati.",
  "tika-vin05t22:17_7": "Mahāpuriso eva hi brahmujugatto,",
  "tika-vin05t22:17_8": "avaseso satto akhujjo nāma natthi.",
  "tika-vin05t22:17_9": "Vāmanoti jaṅghavāmano vā kaṭivāmano vā ubhayavāmano vā.",
  "tika-vin05t22:17_10": "Jaṅghavāmanassa kaṭito paṭṭhāya heṭṭhimakāyo rasso hoti,",
  "tika-vin05t22:17_11": "uparimakāyo paripuṇṇo.",
  "tika-vin05t22:17_12": "Kaṭivāmanassa kaṭito paṭṭhāya uparimakāyo rasso hoti,",
  "tika-vin05t22:17_13": "heṭṭhimakāyo paripuṇṇo.",
  "tika-vin05t22:17_14": "Ubhayavāmanassa ubhopi kāyā rassā honti,",
  "tika-vin05t22:17_15": "yesaṁ rassattā bhūtānaṁ viya parivaṭumo mahākucchighaṭasadiso attabhāvo hoti,",
  "tika-vin05t22:17_16": "taṁ tividhampi pabbājetuṁ na vaṭṭati.",
  "tika-vin05t22:18_0": "Galagaṇḍīti yassa kumbhaṇḍaṁ viya gale gaṇḍo hoti.",
  "tika-vin05t22:18_1": "Desanāmattameva cetaṁ,",
  "tika-vin05t22:18_2": "yasmiṁ kismiñci pana padese gaṇḍe sati na pabbājetabbo.",
  "tika-vin05t22:18_3": "Tattha vinicchayo “na,",
  "tika-vin05t22:18_4": "bhikkhave,",
  "tika-vin05t22:18_5": "pañcahi ābādhehi phuṭṭho pabbājetabbo”ti ettha vuttanayeneva veditabbo.",
  "tika-vin05t22:18_6": "Lakkhaṇāhatakasāhatalikhitakesu yaṁ vattabbaṁ,",
  "tika-vin05t22:18_7": "taṁ heṭṭhā vuttameva.",
  "tika-vin05t22:18_8": "Sīpadīti bhārapādo vuccati.",
  "tika-vin05t22:18_9": "Yassa pādo thūlo hoti sañjātapīḷako kharo,",
  "tika-vin05t22:18_10": "so na pabbājetabbo.",
  "tika-vin05t22:18_11": "Yassa pana na tāva kharabhāvaṁ gaṇhāti,",
  "tika-vin05t22:18_12": "sakkā hoti upanāhaṁ bandhitvā udakaāvāṭe pavesetvā udakavālikāya pūretvā yathā sirā paññāyanti,",
  "tika-vin05t22:18_13": "jaṅghā ca telanāḷikā viya hoti,",
  "tika-vin05t22:18_14": "evaṁ milāpetuṁ,",
  "tika-vin05t22:18_15": "tassa pādaṁ īdisaṁ katvā taṁ pabbājetuṁ vaṭṭati.",
  "tika-vin05t22:18_16": "Sace puna vaḍḍhati,",
  "tika-vin05t22:18_17": "upasampādentenapi tathā katvāva upasampādetabbo.",
  "tika-vin05t22:18_18": "Pāparogīti arisabhagandarapittasemhakāsasosādīsu yena kenaci rogena niccāturo atekiccharogo jeguccho amanāpo,",
  "tika-vin05t22:18_19": "ayaṁ na pabbājetabbo.",
  "tika-vin05t22:19_0": "133.Parisadūsakoti yo attano virūpatāya parisaṁ dūseti,",
  "tika-vin05t22:19_1": "atidīgho vā hoti aññesaṁ sīsappamāṇanābhippadeso,",
  "tika-vin05t22:19_2": "atirasso vā ubhayavāmanabhūtarūpaṁ viya,",
  "tika-vin05t22:19_3": "atikāḷo vā jhāpitakkhette khāṇuko viya,",
  "tika-vin05t22:19_4": "accodāto vā dadhitakkādīhi pamajjitatambalohavaṇṇo,",
  "tika-vin05t22:19_5": "atikiso vā mandamaṁsalohito aṭṭhisirācammasarīro viya,",
  "tika-vin05t22:19_6": "atithūlo vā bhāriyamaṁso mahodaro mahābhūtasadiso,",
  "tika-vin05t22:19_7": "abhimahantasīso vā pacchiṁ sīse katvā ṭhito viya,",
  "tika-vin05t22:19_8": "atikhuddakasīso vā sarīrassa ananurūpena atikhuddakena sīsena samannāgato,",
  "tika-vin05t22:19_9": "kūṭakūṭasīso vā tālaphalapiṇḍisadisena sīsena samannāgato,",
  "tika-vin05t22:19_10": "sikharasīso vā uddhaṁ anupubbatanukena sīsena samannāgato,",
  "tika-vin05t22:19_11": "nāḷisīso vā mahāveṇupabbasadisena sīsena samannāgato,",
  "tika-vin05t22:19_12": "kappasīso vā pabbhārasīso vā catūsu passesu yena kenaci passena onatena sīsena samannāgato,",
  "tika-vin05t22:19_13": "vaṇasīso vā pūtisīso vā kaṇṇikakeso vā pāṇakehi khāyitakedāre sassasadisehi tahiṁ tahiṁ uṭṭhitehi kesehi samannāgato,",
  "tika-vin05t22:19_14": "nillomasīso vā thūlathaddhakeso vā tālahīrasadisehi kesehi samannāgato,",
  "tika-vin05t22:19_15": "jātipalitehi paṇḍarakeso vā pakatitambakeso vā ādittehi viya kesehi samannāgato,",
  "tika-vin05t22:19_16": "āvaṭṭasīso vā gunnaṁ sarīre āvaṭṭasadisehi uddhaggehi kesāvaṭṭehi samannāgato,",
  "tika-vin05t22:19_17": "sīsalomehi saddhiṁ ekābaddhabhamukalomo vā jālabaddhena viya nalāṭena samannāgato.",
  "tika-vin05t22:20_0": "Sambaddhabhamuko vā nillomabhamuko vā makkaṭabhamuko vā atimahantakkhi vā atikhuddakakkhi vā mahiṁsacamme",
  "tika-vin05t22:20_1": "vāsikoṇena paharitvā katachiddasadisehi akkhīhi samannāgato,",
  "tika-vin05t22:20_2": "visamakkhi vā ekena mahantena,",
  "tika-vin05t22:20_3": "ekena khuddakena akkhinā samannāgato,",
  "tika-vin05t22:20_4": "visamacakkalo vā ekena uddhaṁ,",
  "tika-vin05t22:20_5": "ekena adhoti evaṁ visamajātehi akkhicakkehi samannāgato,",
  "tika-vin05t22:20_6": "kekaro vā gambhīrakkhi vā yassa gambhīre udapāne udakatārakā viya akkhitārakā paññāyanti,",
  "tika-vin05t22:20_7": "nikkhantakkhi vā yassa kakkaṭasseva akkhitārakā nikkhantā honti,",
  "tika-vin05t22:20_8": "hatthikaṇṇo vā mahantāhi kaṇṇasakkhalīhi samannāgato,",
  "tika-vin05t22:20_9": "mūsikakaṇṇo vā jatukakaṇṇo vā khuddakāhi kaṇṇasakkhalīhi samannāgato,",
  "tika-vin05t22:20_10": "chiddamattakaṇṇo vā yassa vinā kaṇṇasakkhalīhi kaṇṇacchiddamattameva hoti,",
  "tika-vin05t22:20_11": "aviddhakaṇṇo vā,",
  "tika-vin05t22:20_12": "yonakajātiko pana parisadūsako na hoti,",
  "tika-vin05t22:20_13": "sabhāvoyeva hi so tassa.",
  "tika-vin05t22:20_14": "Kaṇṇabhagandariko vā niccapūtinā kaṇṇena samannāgato,",
  "tika-vin05t22:20_15": "gaṇḍakaṇṇo vā sadā paggharitapubbena kaṇṇena samannāgato,",
  "tika-vin05t22:20_16": "ṭaṅkitakaṇṇo vā gobhattanāḷikāya aggasadisehi kaṇṇehi samannāgato,",
  "tika-vin05t22:20_17": "atipiṅgalakkhi vā,",
  "tika-vin05t22:20_18": "madhupiṅgalaṁ pana pabbājetuṁ vaṭṭati.",
  "tika-vin05t22:20_19": "Nippakhumakkhi vā assupaggharaṇakkhi vā pupphitakkhi vā akkhipākena samannāgatakkhi vā.",
  "tika-vin05t22:21_0": "Atimahantanāsiko vā atikhuddakanāsiko vā cipiṭanāsiko vā majjhe appatiṭṭhahitvā ekapasse ṭhitavaṅkanāsiko",
  "tika-vin05t22:21_1": "vā dīghanāsiko vā sukatuṇḍasadisāya jivhāya lehituṁ sakkuṇeyyāya nāsikāya samannāgato,",
  "tika-vin05t22:21_2": "niccaṁ paggharitasiṅghāṇikanāso vā,",
  "tika-vin05t22:21_3": "mahāmukho vā yassa paṭaṅgamaṇḍūkasseva mukhanimittaṁyeva mahantaṁ hoti,",
  "tika-vin05t22:21_4": "mukhaṁ pana lābusadisaṁ atikhuddakaṁ,",
  "tika-vin05t22:21_5": "bhinnamukho vā vaṅkamukho vā mahāoṭṭho vā ukkhalimukhavaṭṭisadisehi oṭṭhehi samannāgato,",
  "tika-vin05t22:21_6": "tanukaoṭṭho vā bhericammasadisehi dante pidahituṁ asamatthehi oṭṭhehi samannāgato,",
  "tika-vin05t22:21_7": "mahādharoṭṭho vā tanukauttaroṭṭho vā tanukaadharoṭṭho vā mahāuttaroṭṭho vā oṭṭhachinnako vā eḷamukho",
  "tika-vin05t22:21_8": "vā uppakkamukho vā saṅkhatuṇḍako vā bahi setehi anto atirattehi oṭṭhehi samannāgato,",
  "tika-vin05t22:21_9": "duggandhakuṇapamukho vā,",
  "tika-vin05t22:21_10": "mahādanto vā aṭṭhakadantasadisehi dantehi samannāgato,",
  "tika-vin05t22:21_11": "asuradanto vā heṭṭhā vā upari vā bahi nikkhantadanto,",
  "tika-vin05t22:21_12": "yassa pana sakkā hoti oṭṭhehi pidahituṁ,",
  "tika-vin05t22:21_13": "kathentasseva paññāyati,",
  "tika-vin05t22:21_14": "no akathentassa,",
  "tika-vin05t22:21_15": "taṁ pabbājetuṁ vaṭṭati.",
  "tika-vin05t22:21_16": "Pūtidanto vā niddanto vā atikhuddakadanto vā yassa pana dantantare kalandakadanto viya sukhumadanto hoti,",
  "tika-vin05t22:21_17": "taṁ pabbājetuṁ vaṭṭati.",
  "tika-vin05t22:22_0": "Mahāhanuko vā gohanusadisena hanunā samannāgato,",
  "tika-vin05t22:22_1": "dīghahanuko vā cipiṭahanuko vā antopaviṭṭhena viya atirassena hanukena samannāgato,",
  "tika-vin05t22:22_2": "bhinnahanuko vā vaṅkahanuko vā nimmassudāṭhiko vā bhikkhunīsadisamukho,",
  "tika-vin05t22:22_3": "dīghagalo vā bakagalasadisena galena samannāgato,",
  "tika-vin05t22:22_4": "rassagalo vā antopaviṭṭhena viya galena samannāgato,",
  "tika-vin05t22:22_5": "bhinnagalo vā bhaṭṭhaaṁsakūṭo vā ahattho vā ekahattho vā atirassahattho vā atidīghahattho vā bhinnauro",
  "tika-vin05t22:22_6": "vā bhinnapiṭṭhi vā kacchugatto vā kaṇḍugatto vā daddugatto vā godhāgatto vā yassa godhāya viya gattato",
  "tika-vin05t22:22_7": "cuṇṇāni patanti.",
  "tika-vin05t22:22_8": "Sabbañcetaṁ virūpakaraṇaṁ sandhāya vitthāritavasena vuttaṁ,",
  "tika-vin05t22:22_9": "vinicchayo panettha pañcābādhesu vuttanayena veditabbo.",
  "tika-vin05t22:23_0": "Bhaṭṭhakaṭiko vā mahāānisado vā uddhanakūṭasadisehi ānisadamaṁsehi accuggatehi samannāgato,",
  "tika-vin05t22:23_1": "mahāūruko vā vātaṇḍiko vā mahājāṇuko vā saṅghaṭṭanajāṇuko vā dīghajaṅgho vā yaṭṭhisadisajaṅgho,",
  "tika-vin05t22:23_2": "vikaṭo vā saṅghaṭṭo vā ubbaddhapiṇḍiko vā,",
  "tika-vin05t22:23_3": "so duvidho heṭṭhā oruḷhāhi vā upari āruḷhāhi vā mahatīhi jaṅghapiṇḍikāhi samannāgato,",
  "tika-vin05t22:23_4": "mahājaṅgho vā thūlajaṅghapiṇḍiko vā mahāpādo vā mahāpaṇhi vā piṭṭhikapādo vā pādavemajjhato uṭṭhitajaṅgho,",
  "tika-vin05t22:23_5": "vaṅkapādo vā,",
  "tika-vin05t22:23_6": "so duvidho anto vā bahi vā parivattapādo,",
  "tika-vin05t22:23_7": "gaṇṭhikaṅguli vā siṅgiveraphaṇasadisāhi aṅgulīhi samannāgato,",
  "tika-vin05t22:23_8": "andhanakho vā kāḷavaṇṇehi pūtinakhehi samannāgato,",
  "tika-vin05t22:23_9": "sabbopi esa parisadūsako.",
  "tika-vin05t22:23_10": "Evarūpo parisadūsako na pabbājetabbo.",
  "tika-vin05t22:24_0": "134.Kāṇoti pasannandho vā hotu pupphādīhi vā upahatapasādo,",
  "tika-vin05t22:24_1": "dvīhi vā ekena vā akkhinā na passati,",
  "tika-vin05t22:24_2": "so na pabbājetabbo.",
  "tika-vin05t22:24_3": "Mahāpaccariyaṁ pana ekakkhikāṇo “kāṇo”ti vutto,",
  "tika-vin05t22:24_4": "dviakkhikāṇo andhena saṅgahito.",
  "tika-vin05t22:24_5": "Mahāaṭṭhakathāyaṁ jaccandho “andho”ti vutto.",
  "tika-vin05t22:24_6": "Tasmā ubhayampi pariyāyena yujjati.",
  "tika-vin05t22:24_7": "Kuṇīti hatthakuṇī vā pādakuṇī vā aṅgulikuṇī vā,",
  "tika-vin05t22:24_8": "yassa etesu hatthādīsu yaṁ kiñci vaṅkaṁ paññāyati.",
  "tika-vin05t22:24_9": "Khañjoti natajāṇuko vā bhinnajaṅgho vā majjhe saṁkuṭitapādattā kuṇṭhapādako vā piṭṭhipādamajjhena caṅkamanto,",
  "tika-vin05t22:24_10": "agge saṁkuṭitapādattā kuṇṭhapādako vā piṭṭhipādaggena caṅkamanto,",
  "tika-vin05t22:24_11": "aggapādeneva caṅkamanakhañjo vā paṇhikāya caṅkamanakhañjo vā pādassa bāhirantena caṅkamanakhañjo vā pādassa",
  "tika-vin05t22:24_12": "abbhantarena caṅkamanakhañjo vā gopphakānaṁ upari bhaggattā sakalena piṭṭhipādena caṅkamanakhañjo vā.",
  "tika-vin05t22:24_13": "Sabbopesa khañjoyeva,",
  "tika-vin05t22:24_14": "na pabbājetabbo.",
  "tika-vin05t22:25_0": "Pakkhahatoti yassa eko hattho vā pādo vā addhasarīraṁ vā sukhaṁ na vahati.",
  "tika-vin05t22:25_1": "Chinniriyāpathoti pīṭhasappī vuccati.",
  "tika-vin05t22:25_2": "Jarādubbaloti jiṇṇabhāvena dubbalo attano cīvararajanādikammampi kātuṁ asamattho.",
  "tika-vin05t22:25_3": "Yo pana mahallakopi balavā hoti,",
  "tika-vin05t22:25_4": "attānaṁ paṭijaggituṁ sakkoti,",
  "tika-vin05t22:25_5": "so pabbājetabbo.",
  "tika-vin05t22:25_6": "Andhoti jaccandho vuccati.",
  "tika-vin05t22:25_7": "Mūgoti yassa vacībhedo na pavattati,",
  "tika-vin05t22:25_8": "yassapi pavattati,",
  "tika-vin05t22:25_9": "saraṇagamanaṁ pana paripuṇṇaṁ bhāsituṁ na sakkoti,",
  "tika-vin05t22:25_10": "tādisaṁ mammanampi pabbājetuṁ na vaṭṭati.",
  "tika-vin05t22:25_11": "Yo pana saraṇagamanamattaṁ paripuṇṇaṁ bhāsituṁ sakkoti,",
  "tika-vin05t22:25_12": "taṁ pabbājetuṁ vaṭṭati.",
  "tika-vin05t22:25_13": "Badhiroti yo sabbena sabbaṁ na suṇāti.",
  "tika-vin05t22:25_14": "Yo pana mahāsaddaṁ suṇāti,",
  "tika-vin05t22:25_15": "taṁ pabbājetuṁ vaṭṭati.",
  "tika-vin05t22:25_16": "Andhamūgādayo ubhayadosavasena vuttā.",
  "tika-vin05t22:25_17": "Yesañca pabbajjā paṭikkhittā,",
  "tika-vin05t22:25_18": "upasampadāpi tesaṁ paṭikkhittāva.",
  "tika-vin05t22:25_19": "Sace pana ne saṅgho upasampādeti,",
  "tika-vin05t22:25_20": "sabbepi sūpasampannā,",
  "tika-vin05t22:25_21": "kārakasaṅgho pana ācariyupajjhāyā ca āpattito na muccanti.",
  "tika-vin05t22:26_0": "135.",
  "tika-vin05t22:26_1": "Paṇḍako ubhatobyañjanako theyyasaṁvāsako titthiyapakkantako tiracchānagato mātughātako pitughātako arahantaghātako",
  "tika-vin05t22:26_2": "lohituppādako saṅghabhedako bhikkhunīdūsakoti ime pana ekādasa puggalā “paṇḍako,",
  "tika-vin05t22:26_3": "bhikkhave,",
  "tika-vin05t22:26_4": "anupasampanno na upasampādetabbo,",
  "tika-vin05t22:26_5": "upasampanno nāsetabbo”ti ādivacanato abhabbā,",
  "tika-vin05t22:26_6": "neva nesaṁ pabbajjā,",
  "tika-vin05t22:26_7": "na upasampadā ca ruhati,",
  "tika-vin05t22:26_8": "tasmā na pabbājetabbā na upasampādetabbā,",
  "tika-vin05t22:26_9": "jānitvā pabbājento upasampādento ca dukkaṭaṁ āpajjati.",
  "tika-vin05t22:26_10": "Ajānitvāpi pabbājitā upasampāditā ca jānitvā liṅganāsanāya nāsetabbā.",
  "tika-vin05t22:27_0": "Tattha paṇḍakoti āsittapaṇḍako usūyapaṇḍako opakkamikapaṇḍako pakkhapaṇḍako napuṁsakapaṇḍakoti pañca paṇḍakā.",
  "tika-vin05t22:27_1": "Tesu yassa paresaṁ aṅgajātaṁ mukhena gahetvā asucinā āsittassa pariḷāho vūpasammati,",
  "tika-vin05t22:27_2": "ayaṁ āsittapaṇḍako.",
  "tika-vin05t22:27_3": "Yassa paresaṁ ajjhācāraṁ passato usūyāya uppannāya pariḷāho vūpasammati,",
  "tika-vin05t22:27_4": "ayaṁ usūyapaṇḍako.",
  "tika-vin05t22:27_5": "Yassa upakkamena bījāni apanītāni,",
  "tika-vin05t22:27_6": "ayaṁ opakkamikapaṇḍako.",
  "tika-vin05t22:27_7": "Ekacco pana akusalavipākānubhāvena kāḷapakkhe paṇḍako hoti,",
  "tika-vin05t22:27_8": "juṇhapakkhe panassa pariḷāho vūpasammati,",
  "tika-vin05t22:27_9": "ayaṁ pakkhapaṇḍako.",
  "tika-vin05t22:27_10": "Yo pana paṭisandhiyaṁyeva abhāvako uppanno,",
  "tika-vin05t22:27_11": "ayaṁ na puṁsakapaṇḍako.",
  "tika-vin05t22:27_12": "Tesu āsittapaṇḍakassa ca usūyapaṇḍakassa ca pabbajjā na vāritā,",
  "tika-vin05t22:27_13": "itaresaṁ tiṇṇaṁ vāritā.",
  "tika-vin05t22:27_14": "“Tesupi pakkhapaṇḍakassa yasmiṁ pakkhe paṇḍako hoti,",
  "tika-vin05t22:27_15": "tasmiṁyevassa pakkhe pabbajjā vāritā”ti kurundiyaṁ vuttaṁ.",
  "tika-vin05t22:28_0": "136.Ubhatobyañjanakoti itthinimittuppādanakammato ca purisanimittuppādanakammato ca ubhatobyañjanamassa atthīti ubhatobyañjanako.",
  "tika-vin05t22:28_1": "So duvidho hoti itthiubhatobyañjanako purisaubhatobyañjanakoti.",
  "tika-vin05t22:28_2": "Tattha itthiubhatobyañjanakassa itthinimittaṁ pākaṭaṁ hoti,",
  "tika-vin05t22:28_3": "purisanimittaṁ paṭicchannaṁ.",
  "tika-vin05t22:28_4": "Purisaubhatobyañjanakassa purisanimittaṁ pākaṭaṁ,",
  "tika-vin05t22:28_5": "itthinimittaṁ paṭicchannaṁ.",
  "tika-vin05t22:28_6": "Itthiubhatobyañjanakassa itthīsu purisattaṁ karontassa itthinimittaṁ paṭicchannaṁ hoti,",
  "tika-vin05t22:28_7": "purisanimittaṁ pākaṭaṁ.",
  "tika-vin05t22:28_8": "Purisaubhatobyañjanakassa purisānaṁ itthibhāvaṁ upagacchantassa purisanimittaṁ paṭicchannaṁ hoti,",
  "tika-vin05t22:28_9": "itthinimittaṁ pākaṭaṁ hoti.",
  "tika-vin05t22:28_10": "Itthiubhatobyañjanako sayañca gabbhaṁ gaṇhāti,",
  "tika-vin05t22:28_11": "parañca gaṇhāpeti,",
  "tika-vin05t22:28_12": "purisaubhatobyañjanako pana sayaṁ na gaṇhāti,",
  "tika-vin05t22:28_13": "paraṁ pana gaṇhāpetīti idametesaṁ nānākaraṇaṁ.",
  "tika-vin05t22:28_14": "Imassa pana duvidhassapi ubhatobyañjanakassa neva pabbajjā atthi,",
  "tika-vin05t22:28_15": "na upasampadā.",
  "tika-vin05t22:29_0": "137.Theyyasaṁvāsakoti tayo theyyasaṁvāsakā liṅgatthenako saṁvāsatthenako ubhayatthenakoti.",
  "tika-vin05t22:29_1": "Tattha yo sayaṁ pabbajitvā vihāraṁ gantvā na bhikkhuvassāni gaṇeti,",
  "tika-vin05t22:29_2": "na yathāvuḍḍhaṁ vandanaṁ sādiyati,",
  "tika-vin05t22:29_3": "na āsanena paṭibāhati,",
  "tika-vin05t22:29_4": "na uposathapavāraṇādīsu sandissati,",
  "tika-vin05t22:29_5": "ayaṁ liṅgamattasseva thenitattā liṅgatthenako nāma.",
  "tika-vin05t22:29_6": "Yo pana bhikkhūhi pabbājito sāmaṇero samāno videsaṁ gantvā “ahaṁ dasavasso vā vīsativasso vā”ti musā vatvā bhikkhuvassāni gaṇeti,",
  "tika-vin05t22:29_7": "yathāvuḍḍhaṁ vandanaṁ sādiyati,",
  "tika-vin05t22:29_8": "āsanena paṭibāhati,",
  "tika-vin05t22:29_9": "uposathapavaāraṇādīsu sandissati,",
  "tika-vin05t22:29_10": "ayaṁ saṁvāsamattasseva thenitattā saṁvāsatthenako nāma.",
  "tika-vin05t22:29_11": "Bhikkhuvassagaṇanādiko hi sabbopi kiriyabhedo imasmiṁ atthe “saṁvāso”ti veditabbo.",
  "tika-vin05t22:29_12": "Sikkhaṁ paccakkhāya “na maṁ koci jānātī”ti puna evaṁ paṭipajjantepi eseva nayo.",
  "tika-vin05t22:29_13": "Yo pana sayaṁ pabbajitvā vihāraṁ gantvā bhikkhuvassāni gaṇeti,",
  "tika-vin05t22:29_14": "yathāvuḍḍhaṁ vandanaṁ sādiyati,",
  "tika-vin05t22:29_15": "āsanena paṭibāhati,",
  "tika-vin05t22:29_16": "uposathapavāraṇādīsu sandissati,",
  "tika-vin05t22:29_17": "ayaṁ liṅgassa ceva saṁvāsassa ca thenitattā ubhayatthenako nāma.",
  "tika-vin05t22:29_18": "Ayaṁ tividhopi theyyasaṁvāsako anupasampanno na upasampādetabbo,",
  "tika-vin05t22:29_19": "upasampanno nāsetabbo,",
  "tika-vin05t22:29_20": "puna pabbajjaṁ yācantopi na pabbājetabbo.",
  "tika-vin05t22:30_0": "138. Ettha ca asammohatthaṁ idaṁ pakiṇṇakaṁ veditabbaṁ –",
  "tika-vin05t22:31_0": "“Rājadubbhikkhakantāra, rogaveribhayena vā;",
  "tika-vin05t22:32_0": "Cīvarāharaṇatthaṁ vā, liṅgaṁ ādiyatīdha yo.",
  "tika-vin05t22:33_0": "“Saṁvāsaṁ nādhivāseti, yāva so suddhamānaso;",
  "tika-vin05t22:34_0": "Theyyasaṁvāsako nāma, tāva esa na vuccatī”ti. ;",
  "tika-vin05t22:35_0": "Tatrāyaṁ vitthāranayo –",
  "tika-vin05t22:35_1": "idhekaccassa rājā kuddho hoti,",
  "tika-vin05t22:35_2": "so “evaṁ me sotthi bhavissatī”ti sayameva liṅgaṁ gahetvā palāyati.",
  "tika-vin05t22:35_3": "Taṁ disvā rañño ārocenti,",
  "tika-vin05t22:35_4": "rājā “sace pabbajito,",
  "tika-vin05t22:35_5": "na taṁ labbhā kiñci kātu”nti tasmiṁ kodhaṁ paṭivineti.",
  "tika-vin05t22:35_6": "So “vūpasantaṁ me rājabhaya”nti saṅghamajjhaṁ anosaritvāva gihiliṅgaṁ gahetvā āgato pabbājetabbo.",
  "tika-vin05t22:35_7": "Athāpi “sāsanaṁ nissāya mayā jīvitaṁ laddhaṁ,",
  "tika-vin05t22:35_8": "handa dāni ahaṁ pabbajāmī”ti uppannasaṁvego teneva liṅgena āgantvā āgantukavattaṁ na sādiyati,",
  "tika-vin05t22:35_9": "bhikkhūhi puṭṭho vā apuṭṭho vā yathābhūtamattānaṁ āvikatvā pabbajjaṁ yācati,",
  "tika-vin05t22:35_10": "liṅgaṁ apanetvā pabbājetabbo.",
  "tika-vin05t22:35_11": "Sace pana so vattaṁ sādiyati,",
  "tika-vin05t22:35_12": "pabbajitālayaṁ dasseti,",
  "tika-vin05t22:35_13": "sabbaṁ pubbe vuttaṁ vassagaṇanādibhedaṁ vidhiṁ paṭipajjati,",
  "tika-vin05t22:35_14": "ayaṁ na pabbājetabbo.",
  "tika-vin05t22:36_0": "Idha panekacco dubbhikkhe jīvituṁ asakkonto sayameva liṅgaṁ gahetvā sabbapāsaṇḍiyabhattāni bhuñjanto",
  "tika-vin05t22:36_1": "dubbhikkhe vītivatte saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin05t22:37_0": "Aparo mahākantāraṁ nittharitukāmo hoti,",
  "tika-vin05t22:37_1": "satthavāho ca pabbajite gahetvā gacchati.",
  "tika-vin05t22:37_2": "So “evaṁ maṁ satthavāho gahetvā gamissatī”ti sayameva liṅgaṁ gahetvā satthavāhena saddhiṁ kantāraṁ nittharitvā",
  "tika-vin05t22:37_3": "khemantaṁ patvā saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin05t22:38_0": "Aparo rogabhaye uppanne jīvituṁ asakkonto sayameva liṅgaṁ gahetvā sabbapāsaṇḍiyabhattāni bhuñjanto rogabhaye",
  "tika-vin05t22:38_1": "vūpasante saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin05t22:39_0": "Aparassa eko veriko kuddho hoti,",
  "tika-vin05t22:39_1": "ghātetukāmo naṁ vicarati.",
  "tika-vin05t22:39_2": "So “evaṁ me sotthi bhavissatī”ti sayameva liṅgaṁ gahetvā palāyati.",
  "tika-vin05t22:39_3": "Veriko “kuhiṁ so”ti pariyesanto “pabbajitvā palāto”ti sutvā “sace pabbajito,",
  "tika-vin05t22:39_4": "na taṁ labbhā kiñci kātu”nti tasmiṁ kodhaṁ paṭivineti.",
  "tika-vin05t22:39_5": "So “vūpasantaṁ me veribhaya”nti saṅghamajjhaṁ anosaritvāva gihiliṅgaṁ gahetvā āgatoti sabbaṁ purimasadisameva.",
  "tika-vin05t22:40_0": "Aparo ñātikulaṁ gantvā sikkhaṁ paccakkhāya gihī hutvā “imāni cīvarāni idha nassissanti,",
  "tika-vin05t22:40_1": "sacepi imāni gahetvā vihāraṁ gamissāmi,",
  "tika-vin05t22:40_2": "antarāmagge maṁ ‘coro’ti gahessanti,",
  "tika-vin05t22:40_3": "yaṁnūnāhaṁ kāyaparihāriyāni katvā gaccheyya”nti cīvarāharaṇatthaṁ nivāsetvā ca pārupitvā ca vihāraṁ gacchati.",
  "tika-vin05t22:40_4": "Taṁ dūratova āgacchantaṁ disvā sāmaṇerā ca daharā ca abbhuggacchanti,",
  "tika-vin05t22:40_5": "vattaṁ dassenti.",
  "tika-vin05t22:40_6": "So na sādiyati,",
  "tika-vin05t22:40_7": "yathābhūtamattānaṁ āvikaroti.",
  "tika-vin05t22:40_8": "Sace bhikkhū “na dāni mayaṁ taṁ muñcissāmā”ti balakkārena pabbājetukāmā honti,",
  "tika-vin05t22:40_9": "kāsāyāni apanetvā puna pabbājetabbo.",
  "tika-vin05t22:40_10": "Sace pana “nayime maṁ hīnāyāvattabhāvaṁ jānantī”ti taṁyeva bhikkhubhāvaṁ paṭijānitvā sabbaṁ pubbe vuttaṁ vassagaṇanādibhedaṁ vidhiṁ paṭipajjati,",
  "tika-vin05t22:40_11": "ayaṁ na pabbājetabbo.",
  "tika-vin05t22:41_0": "Aparo mahāsāmaṇero ñātikulaṁ gantvā uppabbajitvā kammantānuṭṭhānena ubbāḷho puna “dāni ahaṁ sāmaṇero bhavissāmi,",
  "tika-vin05t22:41_1": "theropi me uppabbajitabhāvaṁ na jānātī”ti tadeva pattacīvaraṁ ādāya vihāraṁ gacchati,",
  "tika-vin05t22:41_2": "tamatthaṁ bhikkhūnaṁ na āroceti,",
  "tika-vin05t22:41_3": "sāmaṇerabhāvaṁ paṭijānāti,",
  "tika-vin05t22:41_4": "ayaṁ theyyasaṁvāsakoyeva,",
  "tika-vin05t22:41_5": "pabbajjaṁ na labhati.",
  "tika-vin05t22:41_6": "Sacepissa liṅgaggahaṇakāle evaṁ hoti “nāhaṁ kassaci ārocessāmī”ti,",
  "tika-vin05t22:41_7": "vihārañca gato āroceti,",
  "tika-vin05t22:41_8": "gahaṇeneva theyyasaṁvāsako.",
  "tika-vin05t22:41_9": "Athāpissa gahaṇakāle “ācikkhissāmī”ti cittaṁ uppannaṁ hoti,",
  "tika-vin05t22:41_10": "vihārañca gantvā “kuhiṁ tvaṁ, āvuso,",
  "tika-vin05t22:41_11": "gato”ti vutto “na dāni maṁ ime jānantī”ti vañcetvā nācikkhati,",
  "tika-vin05t22:41_12": "“nācikkhissāmī”ti saha dhuranikkhepena ayampi theyyasaṁvāsakova.",
  "tika-vin05t22:41_13": "Sace panassa gahaṇakālepi “ācikkhissāmī”ti hoti,",
  "tika-vin05t22:41_14": "vihāraṁ gantvāpi ācikkhati,",
  "tika-vin05t22:41_15": "ayaṁ puna pabbajjaṁ labhati.",
  "tika-vin05t22:42_0": "Aparo daharasāmaṇero mahanto vā pana abyatto.",
  "tika-vin05t22:42_1": "So purimanayeneva uppabbajitvā ghare vacchakagorakkhaṇādīni kammāni kātuṁ na icchati.",
  "tika-vin05t22:42_2": "Tamenaṁ ñātakā tāniyeva kāsāyāni acchādetvā thālakaṁ vā pattaṁ vā hatthe datvā “gaccha,",
  "tika-vin05t22:42_3": "samaṇova hohī”ti gharā nīharanti.",
  "tika-vin05t22:42_4": "So vihāraṁ gacchati,",
  "tika-vin05t22:42_5": "neva naṁ bhikkhū jānanti “ayaṁ uppabbajitvā puna sayameva pabbajito”ti,",
  "tika-vin05t22:42_6": "nāpi sayaṁ jānāti “yo evaṁ pabbajati,",
  "tika-vin05t22:42_7": "so theyyasaṁvāsako nāma hotī”ti.",
  "tika-vin05t22:42_8": "Sace pana taṁ paripuṇṇavassaṁ upasampādenti,",
  "tika-vin05t22:42_9": "sūpasampanno.",
  "tika-vin05t22:42_10": "Sace pana anupasampannakāleyeva vinayavinicchaye vattamāne suṇāti “yo evaṁ pabbajati,",
  "tika-vin05t22:42_11": "so theyyasaṁvāsako nāma hotī”ti,",
  "tika-vin05t22:42_12": "tena “mayā evaṁ kata”nti bhikkhūnaṁ ācikkhitabbaṁ.",
  "tika-vin05t22:42_13": "Evaṁ puna pabbajjaṁ labhati.",
  "tika-vin05t22:42_14": "Sace pana “dāni na maṁ koci jānātī”ti nāroceti,",
  "tika-vin05t22:42_15": "dhuraṁ nikkhittamatteyeva theyyasaṁvāsako.",
  "tika-vin05t22:43_0": "Bhikkhu sikkhaṁ paccakkhāya liṅgaṁ anapanetvā dussīlakammaṁ katvā vā akatvā vā puna sabbaṁ pubbe vuttaṁ vassagaṇanādibhedaṁ vidhiṁ paṭipajjati,",
  "tika-vin05t22:43_1": "theyyasaṁvāsako hoti.",
  "tika-vin05t22:43_2": "Sikkhaṁ appaccakkhāya saliṅge ṭhito methunaṁ paṭisevitvā vassagaṇanādibhedaṁ vidhiṁ āpajjanto theyyasaṁvāsako na hoti,",
  "tika-vin05t22:43_3": "pabbajjāmattaṁ labhati.",
  "tika-vin05t22:43_4": "Andhakaṭṭhakathāyaṁ pana “eso theyyasaṁvāsako”ti vuttaṁ,",
  "tika-vin05t22:43_5": "taṁ na gahetabbaṁ.",
  "tika-vin05t22:44_0": "Eko bhikkhu kāsāye saussāhova odātaṁ nivāsetvā methunaṁ paṭisevitvā puna kāsāyāni nivāsetvā vassagaṇanādibhedaṁ vidhiṁ āpajjati,",
  "tika-vin05t22:44_1": "ayampi theyyasaṁvāsako na hoti,",
  "tika-vin05t22:44_2": "pabbajjāmattaṁ labhati.",
  "tika-vin05t22:44_3": "Sace pana kāsāye dhuraṁ nikkhipitvā odātaṁ nivāsetvā methunaṁ paṭisevitvā puna kāsāyāni nivāsetvā vassagaṇanādibhedaṁ vidhiṁ āpajjati,",
  "tika-vin05t22:44_4": "theyyasaṁvāsako hoti.",
  "tika-vin05t22:44_5": "Sāmaṇero saliṅge ṭhito methunādiassamaṇakaraṇadhammaṁ āpajjitvāpitheyyasaṁvāsako na hoti.",
  "tika-vin05t22:44_6": "Sacepi kāsāye saussāhova kāsāyāni apanetvā methunaṁ paṭisevitvā puna kāsāyāni nivāseti,",
  "tika-vin05t22:44_7": "neva theyyasaṁvāsako hoti.",
  "tika-vin05t22:44_8": "Sace pana kāsāye dhuraṁ nikkhipitvā naggo vā odātavattho vā methunasevanādīhi assamaṇo hutvā kāsāyaṁ nivāseti,",
  "tika-vin05t22:44_9": "theyyasaṁvāsako hoti.",
  "tika-vin05t22:45_0": "Sace gihibhāvaṁ patthayamāno kāsāyaṁ ovaṭṭikaṁ katvā aññena vā ākārena gihinivāsanena nivāseti “sobhati nu kho me gihiliṅgaṁ,",
  "tika-vin05t22:45_1": "na sobhatī”ti vīmaṁsanatthaṁ,",
  "tika-vin05t22:45_2": "rakkhati tāva.",
  "tika-vin05t22:45_3": "“Sobhatī”ti sampaṭicchitvā pana puna liṅgaṁ sādiyanto theyyasaṁvāsako hoti.",
  "tika-vin05t22:45_4": "Odātaṁ nivāsetvā vīmaṁsanasampaṭicchanesupi eseva nayo.",
  "tika-vin05t22:45_5": "Sace pana nivatthakāsāvassa upari odātaṁ nivāsetvā vīmaṁsati vā sampaṭicchati vā,",
  "tika-vin05t22:45_6": "rakkhatiyeva.",
  "tika-vin05t22:45_7": "Bhikkhuniyāpi eseva nayo.",
  "tika-vin05t22:45_8": "Sāpi gihibhāvaṁ patthayamānā sace kāsāyaṁ gihinivāsanaṁ nivāseti “sobhati nu kho me gihiliṅgaṁ,",
  "tika-vin05t22:45_9": "na sobhatī”ti vīmaṁsanatthaṁ,",
  "tika-vin05t22:45_10": "rakkhatiyeva.",
  "tika-vin05t22:45_11": "Sace “sobhatī”ti sampaṭicchati,",
  "tika-vin05t22:45_12": "na rakkhati.",
  "tika-vin05t22:45_13": "Odātaṁ nivāsetvā vīmaṁsanasampaṭicchanesupi eseva nayo.",
  "tika-vin05t22:45_14": "Nivatthakāsāyassa pana upari odātaṁ nivāsetvā vīmaṁsatu vā sampaṭicchatu vā,",
  "tika-vin05t22:45_15": "rakkhatiyeva.",
  "tika-vin05t22:46_0": "Sace koci vuḍḍhapabbajito vassāni agaṇetvā pāḷiyampi aṭṭhatvā ekapassena gantvā mahāpeḷādīsu kaṭacchunā",
  "tika-vin05t22:46_1": "ukkhitte bhattapiṇḍe pattaṁ upanāmetvā seno viya maṁsapesiṁ gahetvā gacchati,",
  "tika-vin05t22:46_2": "theyyasaṁvāsako na hoti,",
  "tika-vin05t22:46_3": "bhikkhuvassāni pana gaṇetvā gaṇhanto theyyasaṁvāsako hoti.",
  "tika-vin05t22:46_4": "Sayaṁ sāmaṇerova sāmaṇerapaṭipāṭiyā kūṭavassāni gaṇetvā gaṇhanto theyyasaṁvāsako na hoti.",
  "tika-vin05t22:46_5": "Bhikkhu bhikkhupaṭipāṭiyā kūṭavassāni gaṇetvā gaṇhanto bhaṇḍagghena kāretabbo.",
  "tika-vin05t22:47_0": "139.Titthiyapakkantakoti titthiyesu pakkanto paviṭṭhoti titthiyapakkantako,",
  "tika-vin05t22:47_1": "sopi na pabbājetabbo.",
  "tika-vin05t22:47_2": "Tatrāyaṁ vinicchayo –",
  "tika-vin05t22:47_3": "upasampanno bhikkhu “titthiyo bhavissāmī”ti saliṅgeneva tesaṁ upassayaṁ gacchati,",
  "tika-vin05t22:47_4": "padavāre padavāre dukkaṭaṁ,",
  "tika-vin05t22:47_5": "tesaṁ liṅge ādinnamatte titthiyapakkantako hoti.",
  "tika-vin05t22:47_6": "Yopi sayameva “titthiyo bhavissa”nti kusacīrādīni nivāseti,",
  "tika-vin05t22:47_7": "titthiyapakkantako hotiyeva.",
  "tika-vin05t22:47_8": "Yo pana naggo nahāyanto attānaṁ oloketvā “sobhati me ājīvakabhāvo,",
  "tika-vin05t22:47_9": "ājīvako bhavissa”nti kāsāyāni anādāya naggo ājīvakānaṁ upassayaṁ gacchati,",
  "tika-vin05t22:47_10": "padavāre padavāre dukkaṭaṁ.",
  "tika-vin05t22:47_11": "Sace panassa antarāmagge hirottappaṁ uppajjati,",
  "tika-vin05t22:47_12": "dukkaṭāni desetvā muccati.",
  "tika-vin05t22:47_13": "Tesaṁ upassayaṁ gantvāpi tehi vā ovadito attanā vā “imesaṁ pabbajjā atidukkhā”ti disvā nivattantopi muccatiyeva.",
  "tika-vin05t22:47_14": "Sace pana “kiṁ tumhākaṁ pabbajjāya ukkaṭṭha”nti pucchitvā “kesamassuluñcanādīnī”ti vutto ekakesampi luñcāpeti,",
  "tika-vin05t22:47_15": "ukkuṭikappadhānādīni vā vattāni ādiyati,",
  "tika-vin05t22:47_16": "morapiñchādīni vā nivāseti,",
  "tika-vin05t22:47_17": "tesaṁ liṅgaṁ gaṇhāti,",
  "tika-vin05t22:47_18": "“ayaṁ pabbajjā seṭṭhā”ti seṭṭhabhāvaṁ vā upagacchati,",
  "tika-vin05t22:47_19": "na muccati,",
  "tika-vin05t22:47_20": "titthiyapakkantako hoti.",
  "tika-vin05t22:47_21": "Sace pana “sobhati nu kho me titthiyapabbajjā,",
  "tika-vin05t22:47_22": "nanu kho sobhatī”ti vīmaṁsanatthaṁ kusacīrādīni vā nivāseti,",
  "tika-vin05t22:47_23": "jaṭaṁ vā bandhati,",
  "tika-vin05t22:47_24": "khārikājaṁ vā ādiyati,",
  "tika-vin05t22:47_25": "yāva na sampaṭicchati laddhiṁ,",
  "tika-vin05t22:47_26": "tāva rakkhati,",
  "tika-vin05t22:47_27": "sampaṭicchitamatte titthiyapakkantako hoti.",
  "tika-vin05t22:47_28": "Acchinnacīvaro pana kusacīrādīni nivāsento rājabhayādīhi vā titthiyaliṅgaṁ gaṇhanto laddhiyā abhāvena neva titthiyapakkantako hoti.",
  "tika-vin05t22:47_29": "“Ayañca titthiyapakkantako nāma upasampannabhikkhunā kathito,",
  "tika-vin05t22:47_30": "tasmā sāmaṇero saliṅgena titthiyāyatanaṁ gatopi puna pabbajjañca upasampadañca labhatī”ti kurundiyaṁ vuttaṁ.",
  "tika-vin05t22:47_31": "Purimo pana theyyasaṁvāsako anupasampannena kathito,",
  "tika-vin05t22:47_32": "tasmā upasampanno kūṭavassaṁ gaṇentopi assamaṇo na hoti.",
  "tika-vin05t22:47_33": "Liṅge saussāho pārājikaṁ āpajjitvā bhikkhuvassādīni gaṇhantopi theyyasaṁvāsako na hoti.",
  "tika-vin05t22:48_0": "140.Tiracchānagatoti nāgo vā hotu supaṇṇamāṇavakādīnaṁ vā aññataro antamaso sakkaṁ devarājānaṁ upādāya yo koci amanussajātiyo,",
  "tika-vin05t22:48_1": "sabbova imasmiṁ atthe “tiracchānagato”ti veditabbo.",
  "tika-vin05t22:48_2": "So ca neva upasampādetabbo na pabbājetabbo,",
  "tika-vin05t22:48_3": "upasampannopi nāsetabbo.",
  "tika-vin05t22:49_0": "141.Mātughātakādīsu pana yena manussitthibhūtā janikā mātā sayampi manussajātikeneva sabhā sañcicca jīvitā voropitā,",
  "tika-vin05t22:49_1": "ayaṁ ānantariyena mātughātakakammena mātughātako.",
  "tika-vin05t22:49_2": "Etassa pabbajjā ca upasampadā ca paṭikkhittā.",
  "tika-vin05t22:49_3": "Yena pana manussitthibhūtāpi ajanikā posāvanikā mātā vā cūḷamātā vā janikāpi vā na manussitthibhūtā mātā ghātitā,",
  "tika-vin05t22:49_4": "tassa pabbajjā na vāritā,",
  "tika-vin05t22:49_5": "na ca ānantariko hoti.",
  "tika-vin05t22:49_6": "Yena sayaṁ tiracchānabhūtena manussitthibhūtā mātā ghātitā,",
  "tika-vin05t22:49_7": "sopi ānantariko na hoti,",
  "tika-vin05t22:49_8": "tiracchānagatattā panassa pabbajjā paṭikkhittā.",
  "tika-vin05t22:49_9": "Pitughātakepi eseva nayo.",
  "tika-vin05t22:49_10": "Sacepi hi vesiyā putto hoti,",
  "tika-vin05t22:49_11": "“ayaṁ me pitā”ti na jānāti,",
  "tika-vin05t22:49_12": "yassa sambhavena nibbatto,",
  "tika-vin05t22:49_13": "so ce anena ghātito,",
  "tika-vin05t22:49_14": "pitughātakotveva saṅkhyaṁ gacchati,",
  "tika-vin05t22:49_15": "ānantariyañca phusati.",
  "tika-vin05t22:50_0": "Arahantaghātakopi manussaarahantavaseneva veditabbo.",
  "tika-vin05t22:50_1": "Manussajātiyañhi antamaso apabbajitampi khīṇāsavaṁ dārakaṁ vā dārikaṁ vā sañcicca jīvitā voropento arahantaghātakova hoti,",
  "tika-vin05t22:50_2": "ānantariyañca phusati,",
  "tika-vin05t22:50_3": "pabbajjā cassa vāritā.",
  "tika-vin05t22:50_4": "Amanussajātikaṁ pana arahantaṁ manussajātikaṁ vā avasesaṁ ariyapuggalaṁ ghātetvā ānantariko na hoti,",
  "tika-vin05t22:50_5": "pabbajjāpissa na vāritā,",
  "tika-vin05t22:50_6": "kammaṁ pana balavaṁ hoti.",
  "tika-vin05t22:50_7": "Tiracchāno manussaarahantampi ghātetvā ānantariko na hoti,",
  "tika-vin05t22:50_8": "kammaṁ pana bhāriyanti ayamettha vinicchayo.",
  "tika-vin05t22:51_0": "Yo pana devadatto viya duṭṭhacittena vadhakacittena tathāgatassa jīvamānakasarīre khuddakamakkhikāya pivanamattampi lohitaṁ uppādeti,",
  "tika-vin05t22:51_1": "ayaṁ lohituppādako nāma.",
  "tika-vin05t22:51_2": "Etassa pabbajjā ca upasampadā ca vāritā.",
  "tika-vin05t22:51_3": "Yo pana rogavūpasamatthaṁ jīvako viya satthena phāletvā pūtimaṁsalohitaṁ haritvā phāsukaṁ karoti,",
  "tika-vin05t22:51_4": "bahuṁ so puññaṁ pasavatīti.",
  "tika-vin05t22:52_0": "Yo devadatto viya sāsanaṁ uddhammaṁ ubbinayaṁ katvā catunnaṁ kammānaṁ aññataravasena saṅghaṁ bhindati,",
  "tika-vin05t22:52_1": "ayaṁ saṅghabhedako nāma.",
  "tika-vin05t22:52_2": "Etassa pabbajjā ca upasampadā ca vāritā.",
  "tika-vin05t22:53_0": "Yo pana pakatattaṁ bhikkhuniṁ tiṇṇaṁ maggānaṁ aññatarasmiṁ dūseti,",
  "tika-vin05t22:53_1": "ayaṁ bhikkhunīdūsako nāma.",
  "tika-vin05t22:53_2": "Etassa pabbajjā ca upasampadā ca vāritā.",
  "tika-vin05t22:53_3": "Yo pana kāyasaṁsaggena sīlavināsaṁ pāpeti,",
  "tika-vin05t22:53_4": "tassa pabbajjā ca upasampadā ca na vāritā.",
  "tika-vin05t22:53_5": "Balakkārena odātavatthavasanaṁ katvā anicchamānaṁyeva dūsentopi bhikkhunīdūsakoyeva,",
  "tika-vin05t22:53_6": "balakkārena pana odātavatthavasanaṁ katvā icchamānaṁ dūsento bhikkhunīdūsako na hoti. Kasmā?",
  "tika-vin05t22:53_7": "Yasmā gihibhāve sampaṭicchi tamatteyeva sā abhikkhunī hoti.",
  "tika-vin05t22:53_8": "Sakiṁsīlavipannaṁ pacchā dūsento sikkhamānasāmaṇerīsu ca vippaṭipajjanto neva bhikkhunīdūsako hoti,",
  "tika-vin05t22:53_9": "pabbajjampi upasampadampi labhati.",
  "tika-vin05t22:53_10": "Iti ime ekādasa abhabbapuggalā veditabbā.",
  "tika-vin05t22:54_0": "142.Ūnavīsativassassa pana upasampadāyeva paṭikkhittā,",
  "tika-vin05t22:54_1": "na pabbajjā,",
  "tika-vin05t22:54_2": "tasmā paṭisandhiggahaṇato paṭṭhāya paripuṇṇavīsativasso upasampādetabbo.",
  "tika-vin05t22:54_3": "Gabbhavīsopi hi paripuṇṇavīsativassotveva saṅkhyaṁ gacchati.",
  "tika-vin05t22:54_4": "Yathāha bhagavā –",
  "tika-vin05t22:55_0": "“Yaṁ,",
  "tika-vin05t22:55_1": "bhikkhave,",
  "tika-vin05t22:55_2": "mātukucchismiṁ paṭhamaṁ cittaṁ uppannaṁ,",
  "tika-vin05t22:55_3": "paṭhamaṁ viññāṇaṁ pātubhūtaṁ,",
  "tika-vin05t22:55_4": "tadupādāya sāvassa jāti.",
  "tika-vin05t22:55_5": "Anujānāmi,",
  "tika-vin05t22:55_6": "bhikkhave,",
  "tika-vin05t22:55_7": "gabbhavīsaṁ upasampādetu”nti.",
  "tika-vin05t22:56_0": "Tattha yo dvādasa māse mātukucchismiṁ vasitvā mahāpavāraṇāya jāto,",
  "tika-vin05t22:56_1": "so tato paṭṭhāya yāva ekūnavīsatime vasse mahāpavāraṇā,",
  "tika-vin05t22:56_2": "taṁ atikkamitvā pāṭipade upasampādetabbo.",
  "tika-vin05t22:56_3": "Etenupāyena hāyanavaḍḍhanaṁ veditabbaṁ.",
  "tika-vin05t22:56_4": "Porāṇakattherā pana ekūnavīsativassaṁ sāmaṇeraṁ nikkhamanīyapuṇṇamāsiṁ atikkamma pāṭipadadivase upasampādenti. Kasmā?",
  "tika-vin05t22:56_5": "Ekasmiṁ vasse cha cātuddasikauposathā honti,",
  "tika-vin05t22:56_6": "iti vīsatiyā vassesu cattāro māsā parihāyanti,",
  "tika-vin05t22:56_7": "rājāno tatiye tatiye gasse vassaṁ ukkaḍḍhanti,",
  "tika-vin05t22:56_8": "iti aṭṭhārasavassesu cha māsā vaḍḍhanti,",
  "tika-vin05t22:56_9": "tato uposathavasena parihīne cattāro māse apanetvā dve māsā avasesā honti,",
  "tika-vin05t22:56_10": "te dve māse gahetvā vīsati vassāni paripuṇṇāni hontīti nikkaṅkhā hutvā nikkhamanīyapuṇṇamāsiṁ atikkamma pāṭipade upasampādenti.",
  "tika-vin05t22:57_0": "Ettha pana yo pavāretvā vīsativasso bhavissati,",
  "tika-vin05t22:57_1": "taṁ sandhāya “ekūnavīsativassa”nti vuttaṁ.",
  "tika-vin05t22:57_2": "Tasmā yo mātukucchismiṁ dvādasa māse vasi,",
  "tika-vin05t22:57_3": "so ekavīsativasso hoti.",
  "tika-vin05t22:57_4": "Yo satta māse vasi,",
  "tika-vin05t22:57_5": "so sattamāsādhikavīsativasso.",
  "tika-vin05t22:57_6": "Chamāsajāto pana na jīvati,",
  "tika-vin05t22:57_7": "ūnavīsativassaṁ pana “paripuṇṇavīsativasso”ti saññāya upasampādentassa anāpatti,",
  "tika-vin05t22:57_8": "puggalo pana anupasampannova hoti.",
  "tika-vin05t22:57_9": "Sace pana so dasavassaccayena aññaṁ upasampādeti,",
  "tika-vin05t22:57_10": "tañce muñcitvā gaṇo pūrati,",
  "tika-vin05t22:57_11": "sūpasampanno.",
  "tika-vin05t22:57_12": "Sopi ca yāva na jānāti,",
  "tika-vin05t22:57_13": "tāvassa neva saggantarāyo na mokkhantarāyo,",
  "tika-vin05t22:57_14": "ñatvā pana puna upasampajjitabbaṁ.",
  "tika-vin05t22:58_0": "143.",
  "tika-vin05t22:58_1": "Iti imehi pabbajjādosehi virahitopi “na,",
  "tika-vin05t22:58_2": "bhikkhave,",
  "tika-vin05t22:58_3": "ananuññāto mātāpitūhi putto pabbājetabbo”ti vacanato mātāpitūhi ananuññāto na pabbājetabbo.",
  "tika-vin05t22:58_4": "Tattha mātāpitūhīti janake sandhāya vuttaṁ.",
  "tika-vin05t22:58_5": "Sace dvepi atthi,",
  "tika-vin05t22:58_6": "dvepi āpucchitabbā.",
  "tika-vin05t22:58_7": "Sace pitā mato hoti mātā vā,",
  "tika-vin05t22:58_8": "yo jīvati,",
  "tika-vin05t22:58_9": "so āpucchi tabbo,",
  "tika-vin05t22:58_10": "pabbajitāpi āpucchitabbāva.",
  "tika-vin05t22:58_11": "Āpucchantena sayaṁ vā gantvā āpucchitabbaṁ,",
  "tika-vin05t22:58_12": "añño vā pesetabbo.",
  "tika-vin05t22:58_13": "So eva vā pesetabbo “gaccha mātāpitaro āpucchitvā ehī”ti.",
  "tika-vin05t22:58_14": "Sace “anuññātomhī”ti vadati,",
  "tika-vin05t22:58_15": "saddahantena pabbājetabbo.",
  "tika-vin05t22:58_16": "Pitā sayaṁ pabbajito puttampi pabbājetukāmo hoti,",
  "tika-vin05t22:58_17": "mātaraṁ āpucchitvā pabbājetu.",
  "tika-vin05t22:58_18": "Mātā vā dhītaraṁ pabbājetukāmā pitaraṁ āpucchitvāva pabbājetu.",
  "tika-vin05t22:58_19": "Pitā puttadārena anatthiko palāyi,",
  "tika-vin05t22:58_20": "mātā “imaṁ pabbajethā”ti puttaṁ bhikkhūnaṁ deti,",
  "tika-vin05t22:58_21": "“pitāssa kuhi”nti vutte “cittakeḷiṁ kīḷituṁ palāto”ti vadati,",
  "tika-vin05t22:58_22": "taṁ pabbājetuṁ vaṭṭati.",
  "tika-vin05t22:58_23": "Mātā kenaci purisena saddhiṁ palātā hoti,",
  "tika-vin05t22:58_24": "pitā pana “pabbājethā”ti vadati,",
  "tika-vin05t22:58_25": "etthāpi eseva nayo.",
  "tika-vin05t22:58_26": "Pitā vippavuttho hoti,",
  "tika-vin05t22:58_27": "mātā puttaṁ “pabbājethā”ti anujānāti,",
  "tika-vin05t22:58_28": "“pitāssa kuhi”nti vutte “kiṁ tumhākaṁ pitarā,",
  "tika-vin05t22:58_29": "ahaṁ jānissāmī”ti vadati,",
  "tika-vin05t22:58_30": "pabbājetuṁ vaṭṭatīti kurundiyaṁ vuttaṁ.",
  "tika-vin05t22:59_0": "Mātāpitaro matā,",
  "tika-vin05t22:59_1": "dārako cūḷamātādīnaṁ santike saṁvaddho,",
  "tika-vin05t22:59_2": "tasmiṁ pabbājiyamāne ñātakā kalahaṁ vā karonti khiyyanti vā,",
  "tika-vin05t22:59_3": "tasmā vivādupacchedanatthaṁ āpucchitvā pabbājetabbo,",
  "tika-vin05t22:59_4": "anāpucchitvā pabbājentassa pana āpatti natthi.",
  "tika-vin05t22:59_5": "Daharakāle gahetvā posakā mātāpitaro nāma honti,",
  "tika-vin05t22:59_6": "tesupi eseva nayo.",
  "tika-vin05t22:59_7": "Putto attānaṁ nissāya jīvati,",
  "tika-vin05t22:59_8": "na mātāpitaro.",
  "tika-vin05t22:59_9": "Sacepi rājā hoti,",
  "tika-vin05t22:59_10": "āpucchitvāva pabbājetabbo.",
  "tika-vin05t22:59_11": "Mātāpitūhi anuññāto pabbajitvā puna vibbhamati,",
  "tika-vin05t22:59_12": "sacepi satakkhattuṁ pabbajitvā vibbhamati,",
  "tika-vin05t22:59_13": "āgatāgatakāle punappunaṁ āpucchitvāva pabbājetabbo.",
  "tika-vin05t22:59_14": "Sacepi evaṁ vadanti “ayaṁ vibbhamitvā gehaṁ āgato,",
  "tika-vin05t22:59_15": "amhākaṁ kammaṁ na karoti,",
  "tika-vin05t22:59_16": "pabbajitvā tumhākaṁ vattaṁ na pūreti,",
  "tika-vin05t22:59_17": "natthi imassa āpucchanakiccaṁ,",
  "tika-vin05t22:59_18": "āgatāgataṁ naṁ pabbājeyyāthā”ti,",
  "tika-vin05t22:59_19": "evaṁ nissaṭṭhaṁ puna anāpucchāpi pabbājetuṁ vaṭṭati.",
  "tika-vin05t22:60_0": "Yopi daharakāleyeva “ayaṁ tumhākaṁ dinno,",
  "tika-vin05t22:60_1": "yadā icchatha,",
  "tika-vin05t22:60_2": "tadā pabbājeyyāthā”ti evaṁ dinno hoti,",
  "tika-vin05t22:60_3": "sopi āgatāgato puna anāpucchitvāva pabbājetabbo.",
  "tika-vin05t22:60_4": "Yaṁ pana daharakāleyeva “imaṁ, bhante,",
  "tika-vin05t22:60_5": "pabbājeyyāthā”ti anujānitvā pacchā vuḍḍhippattakāle nānujānanti,",
  "tika-vin05t22:60_6": "ayaṁ na anāpucchā pabbājetabbo.",
  "tika-vin05t22:60_7": "Eko mātāpitūhi saddhiṁ bhaṇḍitvā “pabbājetha ma”nti āgacchati,",
  "tika-vin05t22:60_8": "“āpucchitvā ehī”ti ca vutto “nāhaṁ gacchāmi,",
  "tika-vin05t22:60_9": "sace maṁ na pabbājetha,",
  "tika-vin05t22:60_10": "vihāraṁ vā jhāpemi,",
  "tika-vin05t22:60_11": "satthena vā tumhe paharāmi,",
  "tika-vin05t22:60_12": "tumhākaṁ ñātakānaṁ vā upaṭṭhākānaṁ vā ārāmacchedanādīhi anatthaṁ uppādemi,",
  "tika-vin05t22:60_13": "rukkhā vā patitvā marāmi,",
  "tika-vin05t22:60_14": "coramajjhaṁ vā pavisāmi,",
  "tika-vin05t22:60_15": "desantaraṁ vā gacchāmī”ti vadati,",
  "tika-vin05t22:60_16": "taṁ tasseva rakkhaṇatthāya pabbājetuṁ vaṭṭati.",
  "tika-vin05t22:60_17": "Sace panassa mātāpitaro āgantvā “kasmā amhākaṁ puttaṁ pabbājayitthā”ti vadanti,",
  "tika-vin05t22:60_18": "tesaṁ tamatthaṁ ārocetvā “rakkhaṇatthāya naṁ pabbājayimha,",
  "tika-vin05t22:60_19": "paññāyatha tumhe puttenā”ti vattabbā.",
  "tika-vin05t22:60_20": "“Rukkhā patissāmī”ti abhiruhitvā pana hatthapāde muñcantaṁ pabbājetuṁ vaṭṭatiyeva.",
  "tika-vin05t22:61_0": "Eko videsaṁ gantvā pabbajjaṁ yācati,",
  "tika-vin05t22:61_1": "āpucchitvā ce gato,",
  "tika-vin05t22:61_2": "pabbājetabbo. No ce,",
  "tika-vin05t22:61_3": "daharabhikkhuṁ pesetvā āpucchāpetvā pabbājetabbo.",
  "tika-vin05t22:61_4": "Atidūrañce hoti,",
  "tika-vin05t22:61_5": "pabbājetvāpi bhikkhūhi saddhiṁ pesetvā dassetuṁ vaṭṭati.",
  "tika-vin05t22:61_6": "Kurundiyaṁ pana vuttaṁ “sace dūraṁ hoti,",
  "tika-vin05t22:61_7": "maggo ca mahākantāro,",
  "tika-vin05t22:61_8": "‘gantvā āpucchissāmī’ti pabbājetuṁ vaṭṭatī”ti.",
  "tika-vin05t22:61_9": "Sace pana mātāpitūnaṁ bahū puttā honti,",
  "tika-vin05t22:61_10": "evañca vadanti “bhante,",
  "tika-vin05t22:61_11": "etesaṁ dārakānaṁ yaṁ icchatha,",
  "tika-vin05t22:61_12": "taṁ pabbājeyyāthā”ti,",
  "tika-vin05t22:61_13": "dārake vīmaṁsitvā yaṁ icchati,",
  "tika-vin05t22:61_14": "so pabbājetabbo.",
  "tika-vin05t22:61_15": "Sacepi sakalena kulena vā gāmena vā anuññāto hoti “bhante,",
  "tika-vin05t22:61_16": "imasmiṁ kule vā gāme vā yaṁ icchatha,",
  "tika-vin05t22:61_17": "taṁ pabbājeyyāthā”ti,",
  "tika-vin05t22:61_18": "yaṁ icchati,",
  "tika-vin05t22:61_19": "so pabbājetabboti.",
  "tika-vin05t22:62_0": "144.",
  "tika-vin05t22:62_1": "Evaṁ pabbajjādosavirahitaṁ mātāpitūhi anuññātaṁ pabbājentenapi ca sace acchinnakeso hoti,",
  "tika-vin05t22:62_2": "ekasīmāyañca aññepi bhikkhū atthi,",
  "tika-vin05t22:62_3": "kesacchedanatthāya bhaṇḍukammaṁ āpucchitabbaṁ.",
  "tika-vin05t22:62_4": "Tatrāyaṁ āpucchanavidhi –",
  "tika-vin05t22:62_5": "sīmāpariyāpanne bhikkhū sannipātetvā pabbajjāpekkhaṁ tattha netvā “saṅghaṁ, bhante,",
  "tika-vin05t22:62_6": "imassa dārakassa bhaṇḍukammaṁ āpucchāmī”ti tikkhattuṁ vā dvikkhattuṁ vā sakiṁ vā vattabbaṁ.",
  "tika-vin05t22:62_7": "Ettha ca “imassa dārakassa bhaṇḍukammaṁ āpucchāmī”tipi “imassa samaṇakaraṇaṁ āpucchāmī”tipi “ayaṁ samaṇo",
  "tika-vin05t22:62_8": "hotukāmo”tipi “ayaṁ pabbajitukāmo”tipi vattuṁ vaṭṭatiyeva.",
  "tika-vin05t22:62_9": "Sace sabhāgaṭṭhānaṁ hoti,",
  "tika-vin05t22:62_10": "dasa vā vīsati vā tiṁsaṁ vā bhikkhū vasantīti paricchedo paññāyati,",
  "tika-vin05t22:62_11": "tesaṁ ṭhitokāsaṁ vā nisinnokāsaṁ vā gantvāpi purimanayeneva āpucchitabbaṁ.",
  "tika-vin05t22:62_12": "Pabbajjāpekkhaṁ vināva daharabhikkhū vā sāmaṇere vā pesetvāpi “eko, bhante,",
  "tika-vin05t22:62_13": "pabbajjāpekkho atthi,",
  "tika-vin05t22:62_14": "tassa bhaṇḍukammaṁ āpucchāmā”tiādinā nayena āpucchāpetuṁ vaṭṭati.",
  "tika-vin05t22:62_15": "Sace keci bhikkhū senāsanaṁ vā gumbādīni vā pavisitvā niddāyanti vā samaṇadhammaṁ vā karonti,",
  "tika-vin05t22:62_16": "āpucchakā ca pariyesantāpi adisvā “sabbe āpucchitā amhehī”ti saññino honti,",
  "tika-vin05t22:62_17": "pabbajjā nāma lahukakammaṁ,",
  "tika-vin05t22:62_18": "tasmā pabbajito supabbajito,",
  "tika-vin05t22:62_19": "pabbājentassapi anāpatti.",
  "tika-vin05t22:63_0": "Sace pana vihāro mahā hoti anekabhikkhusahassāvāso,",
  "tika-vin05t22:63_1": "sabbe bhikkhū sannipātāpetumpi dukkaraṁ,",
  "tika-vin05t22:63_2": "pageva paṭipāṭiyā āpucchituṁ,",
  "tika-vin05t22:63_3": "khaṇḍasīmāya vā ṭhatvā nadīsamuddādīni vā gantvā pabbājetabbo.",
  "tika-vin05t22:63_4": "Yo pana navamuṇḍo vā hoti vibbhantako vā nigaṇṭhādīsu aññataro vā dvaṅgulakeso vā ūnadvaṅgulakeso vā,",
  "tika-vin05t22:63_5": "tassa kesacchedanakiccaṁ natthi,",
  "tika-vin05t22:63_6": "tasmā bhaṇḍukammaṁ anāpucchitvāpi tādisaṁ pabbājetuṁ vaṭṭati.",
  "tika-vin05t22:63_7": "Dvaṅgulātirittakeso pana yo hoti antamaso ekasikhāmattadharopi,",
  "tika-vin05t22:63_8": "so bhaṇḍukammaṁ āpucchitvāva pabbājetabbo.",
  "tika-vin05t22:64_0": "145.",
  "tika-vin05t22:64_1": "Evaṁ āpucchitvā pabbājentena ca paripuṇṇapattacīvarova pabbājetabbo.",
  "tika-vin05t22:64_2": "Sace tassa natthi,",
  "tika-vin05t22:64_3": "yācitakenapi pattacīvarena pabbājetuṁ vaṭṭati,",
  "tika-vin05t22:64_4": "sabhāgaṭṭhāne vissāsena gahetvāpi pabbājetuṁ vaṭṭati.",
  "tika-vin05t22:64_5": "Sace pana apakkaṁ pattaṁ cīvarūpagāni ca vatthāni gahetvā āgato hoti,",
  "tika-vin05t22:64_6": "yāva patto paccati,",
  "tika-vin05t22:64_7": "cīvarāni ca karīyanti,",
  "tika-vin05t22:64_8": "tāva vihāre vasantassa anāmaṭṭhapiṇḍapātaṁ dātuṁ vaṭṭati,",
  "tika-vin05t22:64_9": "thālakesu bhuñjituṁ vaṭṭati.",
  "tika-vin05t22:64_10": "Purebhattaṁ sāmaṇerabhāgasamako āmisabhāgo dātuṁ vaṭṭati,",
  "tika-vin05t22:64_11": "senāsanaggāho pana salākabhattauddesabhattanimantanādīni ca na vaṭṭanti.",
  "tika-vin05t22:64_12": "Pacchābhattampi sāmaṇerabhāgasamo telataṇḍulamadhuphāṇitādibhesajjabhāgo vaṭṭati.",
  "tika-vin05t22:64_13": "Sace gilāno hoti,",
  "tika-vin05t22:64_14": "bhesajjamassa kātuṁ vaṭṭati,",
  "tika-vin05t22:64_15": "sāmaṇerassa viya sabbaṁ paṭijagganakammaṁ.",
  "tika-vin05t22:64_16": "Upasampadāpekkhaṁ pana yācitakena pattacīvarena upasampādetuṁ na vaṭṭati. “Na,",
  "tika-vin05t22:64_17": "bhikkhave,",
  "tika-vin05t22:64_18": "yācitakena pattacīvarena upasampādetabbo,",
  "tika-vin05t22:64_19": "yo upasampādeyya,",
  "tika-vin05t22:64_20": "āpatti dukkaṭassā”ti vuttaṁ.",
  "tika-vin05t22:64_21": "Tasmā so paripuṇṇapattacīvaroyeva upasampādetabbo.",
  "tika-vin05t22:64_22": "Sace tassa natthi,",
  "tika-vin05t22:64_23": "ācariyupajjhāyā cassa dātukāmā honti,",
  "tika-vin05t22:64_24": "aññe vā bhikkhū nirapekkhehi nissajjitvā adhiṭṭhānupagaṁ pattacīvaraṁ dātabbaṁ.",
  "tika-vin05t22:64_25": "Yācitakena pana pattena vā cīvarena vā upasampādentasseva āpatti hoti,",
  "tika-vin05t22:64_26": "kammaṁ pana na kuppati.",
  "tika-vin05t22:65_0": "146.",
  "tika-vin05t22:65_1": "Paripuṇṇapattacīvaraṁ pabbājentenapi sace okāso hoti,",
  "tika-vin05t22:65_2": "sayaṁ pabbājetabbo.",
  "tika-vin05t22:65_3": "Sace uddesaparipucchādīhi byāvaṭo hoti,",
  "tika-vin05t22:65_4": "okāsaṁ na labhati,",
  "tika-vin05t22:65_5": "eko daharabhikkhu vattabbo “etaṁ pabbājehī”ti.",
  "tika-vin05t22:65_6": "Avuttopi ce daharabhikkhu upajjhāyaṁ uddissa pabbājeti, vaṭṭati.",
  "tika-vin05t22:65_7": "Sace daharabhikkhu natthi,",
  "tika-vin05t22:65_8": "sāmaṇeropi vattabbo “etaṁ khaṇḍasīmaṁ netvā pabbājetvā kāsāyāni acchādetvā ehī”ti.",
  "tika-vin05t22:65_9": "Saraṇāni pana sayaṁ dātabbāni.",
  "tika-vin05t22:65_10": "Evaṁ bhikkhunāva pabbājito hoti.",
  "tika-vin05t22:65_11": "Purisañhi bhikkhuto añño pabbājetuṁ na labhati,",
  "tika-vin05t22:65_12": "mātugāmaṁ bhikkhunīto añño,",
  "tika-vin05t22:65_13": "sāmaṇero pana sāmaṇerī vā āṇattiyā kāsāyāni dātuṁ labhanti,",
  "tika-vin05t22:65_14": "kesoropanaṁ yena kenaci kataṁ sukataṁ.",
  "tika-vin05t22:66_0": "Sace pana bhabbarūpo hoti sahetuko ñāto yasassī kulaputto,",
  "tika-vin05t22:66_1": "okāsaṁ katvāpi sayameva pabbājetabbo,",
  "tika-vin05t22:66_2": "“mattikāmuṭṭhiṁ gahetvā nahāyitvā āgacchāhī”ti ca na pana vissajjetabbo.",
  "tika-vin05t22:66_3": "Pabbajitukāmānañhi paṭhamaṁ balavaussāho hoti,",
  "tika-vin05t22:66_4": "pacchā pana kāsāyāni ca kesaharaṇasatthakañca disvā utrasanti,",
  "tika-vin05t22:66_5": "ettoyeva palāyanti,",
  "tika-vin05t22:66_6": "tasmā sayameva nahānatitthaṁ netvā sace nātidaharo,",
  "tika-vin05t22:66_7": "“nahāhī”ti vattabbo,",
  "tika-vin05t22:66_8": "kesā panassa sayameva mattikaṁ gahetvā dhovitabbā.",
  "tika-vin05t22:66_9": "Daharakumārako pana sayaṁ udakaṁ otaritvā gomayamattikāhi ghaṁsitvā nahāpetabbo.",
  "tika-vin05t22:66_10": "Sacepissa kacchu vā piḷakā vā honti,",
  "tika-vin05t22:66_11": "yathā mātā puttaṁ na jigucchati,",
  "tika-vin05t22:66_12": "evamevaṁ ajigucchantena sādhukaṁ hatthapādato ca sīsato ca paṭṭhāya ghaṁsitvā ghaṁsitvā nahāpetabbo. Kasmā?",
  "tika-vin05t22:66_13": "Ettakena hi upakārena kulaputtā ācariyupajjhāyesu ca sāsane ca balavasinehā tibbagāravā anivattidhammā honti,",
  "tika-vin05t22:66_14": "uppannaṁ anabhiratiṁ vinodetvā therabhāvaṁ pāpuṇanti,",
  "tika-vin05t22:66_15": "kataññukatavedino honti.",
  "tika-vin05t22:67_0": "Evaṁ nahāpanakāle pana kesamassuṁ oropanakāle vā “tvaṁ ñāto yasassī,",
  "tika-vin05t22:67_1": "idāni mayaṁ taṁ nissāya paccayehi na kilamissāmā”ti na vattabbo,",
  "tika-vin05t22:67_2": "aññāpi aniyyānikakathā na vattabbā,",
  "tika-vin05t22:67_3": "atha khvassa “āvuso,",
  "tika-vin05t22:67_4": "suṭṭhu upadhārehi,",
  "tika-vin05t22:67_5": "satiṁ upaṭṭhāpehī”ti vatvā tacapañcakakammaṭṭhānaṁ ācikkhitabbaṁ.",
  "tika-vin05t22:67_6": "Ācikkhantena ca vaṇṇasaṇṭhānagandhāsayokāsavasena asucijegucchapaṭikkūlabhāvaṁ nijjīvanissattabhāvaṁ vā pākaṭaṁ karontena ācikkhitabbaṁ.",
  "tika-vin05t22:67_7": "Sace hi so pubbe madditasaṅkhāro hoti bhāvitabhāvano kaṇṭakavedhāpekkho viya paripakkagaṇḍo sūriyuggamanāpekkhaṁ viya ca pariṇatapadumaṁ,",
  "tika-vin05t22:67_8": "athassa āraddhamatte kammaṭṭhānaṁ manasikāre indāsani viya pabbate kilesapabbate cuṇṇayamānaṁyeva ñāṇaṁ pavattati,",
  "tika-vin05t22:67_9": "khuraggeyeva arahattaṁ pāpuṇāti.",
  "tika-vin05t22:67_10": "Ye hi keci khuragge arahattaṁ pattā,",
  "tika-vin05t22:67_11": "sabbe te evarūpaṁ savanaṁ labhitvā kalyāṇamittena ācariyena dinnanayaṁ nissāya,",
  "tika-vin05t22:67_12": "no anissāya.",
  "tika-vin05t22:67_13": "Tasmāssa āditova evarūpī kathā kathetabbāti.",
  "tika-vin05t22:68_0": "Kesesu pana oropitesu haliddicuṇṇena vā gandhacuṇṇena vā sīsañca sarīrañca ubbaṭṭetvā gihigandhaṁ apanetvā",
  "tika-vin05t22:68_1": "kāsāyāni tikkhattuṁ vā dvikkhattuṁ vā sakiṁ vā paṭiggāhāpetabbo.",
  "tika-vin05t22:68_2": "Athāpissa hatthe adatvā ācariyo vā upajjhāyo vā sayameva acchādeti, vaṭṭati.",
  "tika-vin05t22:68_3": "Sace aññaṁ daharaṁ vā sāmaṇeraṁ vā upāsakaṁ vā āṇāpeti “āvuso,",
  "tika-vin05t22:68_4": "etāni kāsāyāni gahetvā etaṁ acchādehī”ti,",
  "tika-vin05t22:68_5": "taññeva vā āṇāpeti “etāni gahetvā acchādehī”ti,",
  "tika-vin05t22:68_6": "sabbaṁ taṁ vaṭṭati,",
  "tika-vin05t22:68_7": "sabbaṁ tena bhikkhunāva dinnaṁ hoti.",
  "tika-vin05t22:68_8": "Yaṁ pana nivāsanaṁ vā pārupanaṁ vā anāṇattiyā nivāseti vā pārupati vā,",
  "tika-vin05t22:68_9": "taṁ apanetvā puna dātabbaṁ.",
  "tika-vin05t22:68_10": "Bhikkhunā hi sahatthena vā āṇattiyā vā dinnameva kāsāyaṁ vaṭṭati,",
  "tika-vin05t22:68_11": "adinnaṁ na vaṭṭati.",
  "tika-vin05t22:68_12": "Sacepi tasseva santakaṁ hoti,",
  "tika-vin05t22:68_13": "ko pana vādo upajjhāyamūlake.",
  "tika-vin05t22:69_0": "147.",
  "tika-vin05t22:69_1": "Evaṁ pana dinnāni kāsāyāni acchādāpetvā ekaṁsaṁ uttarāsaṅgaṁ kārāpetvā ye tattha sannipatitā bhikkhū,",
  "tika-vin05t22:69_2": "tesaṁ pāde vandāpetvā atha saraṇagahaṇatthaṁ ukkuṭikaṁ nisīdāpetvā añjaliṁ paggaṇhāpetvā “evaṁ vadehī”ti vattabbo,",
  "tika-vin05t22:69_3": "“yamahaṁ vadāmi,",
  "tika-vin05t22:69_4": "taṁ vadehī”ti vattabbo.",
  "tika-vin05t22:69_5": "Athassa upajjhāyena vā ācariyena vā “buddhaṁ saraṇaṁ gacchāmī”tiādinā nayena saraṇāni dātabbāni yathāvuttapaṭipāṭiyāva,",
  "tika-vin05t22:69_6": "na uppaṭipāṭiyā.",
  "tika-vin05t22:69_7": "Sace hi ekapadampi ekakkharampi uppaṭipāṭiyā deti,",
  "tika-vin05t22:69_8": "buddhaṁ saraṇaṁyeva vā tikkhattuṁ datvā puna itaresu ekekaṁ tikkhattuṁ deti,",
  "tika-vin05t22:69_9": "adinnāni honti saraṇāni.",
  "tika-vin05t22:70_0": "Imañca pana saraṇagamanupasampadaṁ paṭikkhipitvā anuññātaupasampadā ekatosuddhiyā vaṭṭati,",
  "tika-vin05t22:70_1": "sāmaṇerapabbajjā pana ubhatosuddhiyāva vaṭṭati,",
  "tika-vin05t22:70_2": "no ekatosuddhiyā.",
  "tika-vin05t22:70_3": "Tasmā upasampadāya sace ācariyo ñattidosañceva kammavācādosañca vajjetvā kammaṁ karoti,",
  "tika-vin05t22:70_4": "sukataṁ hoti.",
  "tika-vin05t22:70_5": "Pabbajjāya pana imāni tīṇi saraṇāni bu- kāra dha-",
  "tika-vin05t22:70_6": "kārādīnaṁ byañjanānaṁ ṭhānakaraṇasampadaṁ ahāpentena ācariyenapi antevāsikenapi vattabbāni.",
  "tika-vin05t22:70_7": "Sace ācariyo vattuṁ sakkoti,",
  "tika-vin05t22:70_8": "antevāsiko na sakkoti,",
  "tika-vin05t22:70_9": "antevāsiko vā sakkoti,",
  "tika-vin05t22:70_10": "ācariyo na sakkoti,",
  "tika-vin05t22:70_11": "ubhopi vā na sakkonti,",
  "tika-vin05t22:70_12": "na vaṭṭati.",
  "tika-vin05t22:70_13": "Sace pana ubhopi sakkonti, vaṭṭati.",
  "tika-vin05t22:70_14": "Imāni ca pana dadamānena “buddhaṁ saraṇaṁ gacchāmī”ti evaṁ ekasambandhāni anunāsikantāni vā katvā dātabbāni,",
  "tika-vin05t22:70_15": "“buddhama saraṇama gacchāmī”ti evaṁ vicchinditvā makārantāni vā katvā dātabbāni.",
  "tika-vin05t22:70_16": "Andhakaṭṭhakathāyaṁ “nāmaṁ sāvetvā ‘ahaṁ, bhante,",
  "tika-vin05t22:70_17": "buddharakkhito yāvajīvaṁ buddhaṁ saraṇaṁ gacchāmī”ti vuttaṁ,",
  "tika-vin05t22:70_18": "taṁ ekaṭṭhakathāyampi natthi,",
  "tika-vin05t22:70_19": "pāḷiyampi na vuttaṁ,",
  "tika-vin05t22:70_20": "tesaṁ rucimattameva,",
  "tika-vin05t22:70_21": "tasmā na gahetabbaṁ.",
  "tika-vin05t22:70_22": "Na hi tathā avadantassa saraṇaṁ kuppati.",
  "tika-vin05t22:70_23": "Ettāvatā ca sāmaṇerabhūmiyaṁ patiṭṭhito hoti.",
  "tika-vin05t22:71_0": "148.",
  "tika-vin05t22:71_1": "Sace panesa gatimā hoti paṇḍitajātiko,",
  "tika-vin05t22:71_2": "athassa tasmiṁyeva ṭhāne sikkhāpadāni uddisitabbāni. Kathaṁ?",
  "tika-vin05t22:71_3": "Yathā bhagavatā uddiṭṭhāni.",
  "tika-vin05t22:71_4": "Vuttañhetaṁ –",
  "tika-vin05t22:72_0": "“Anujānāmi,",
  "tika-vin05t22:72_1": "bhikkhave,",
  "tika-vin05t22:72_2": "sāmaṇerānaṁ dasa sikkhāpadāni,",
  "tika-vin05t22:72_3": "tesu ca sāmaṇerehi sikkhituṁ.",
  "tika-vin05t22:72_4": "Pāṇātipātā veramaṇi,",
  "tika-vin05t22:72_5": "adinnādānā veramaṇi,",
  "tika-vin05t22:72_6": "abrahmacariyā veramaṇi,",
  "tika-vin05t22:72_7": "musāvādā veramaṇi,",
  "tika-vin05t22:72_8": "surāmerayamajjapamādaṭṭhānā veramaṇi,",
  "tika-vin05t22:72_9": "vikālabhojanā veramaṇi,",
  "tika-vin05t22:72_10": "naccagītavādita visūkadassanā veramaṇi,",
  "tika-vin05t22:72_11": "mālāgandha vilepana dhāraṇa maṇḍana vibhūsanaṭṭhānā veramaṇi,",
  "tika-vin05t22:72_12": "uccāsayanamahāsayanā veramaṇi,",
  "tika-vin05t22:72_13": "jātarūparajatapaṭiggahaṇā veramaṇī”ti.",
  "tika-vin05t22:73_0": "Andhakaṭṭhakathāyaṁ pana “ahaṁ, bhante,",
  "tika-vin05t22:73_1": "itthannāmo yāvajīvaṁ pāṇātipātā veramaṇisikkhāpadaṁ samādiyāmī”ti evaṁ saraṇadānaṁ viya sikkhāpadadānampi vuttaṁ,",
  "tika-vin05t22:73_2": "taṁ neva pāḷiyaṁ,",
  "tika-vin05t22:73_3": "na aṭṭhakathāsu atthi,",
  "tika-vin05t22:73_4": "tasmā yathāpāḷiyāva uddisitabbāni.",
  "tika-vin05t22:73_5": "Pabbajjā hi saraṇagamaneheva siddhā,",
  "tika-vin05t22:73_6": "sikkhāpadāni pana kevalaṁ sikkhāpadapūraṇatthaṁ jānitabbāni,",
  "tika-vin05t22:73_7": "tasmā pāḷiyā āgatanayeneva uggahetuṁ asakkontassa yāya kāyaci bhāsāya atthavasenapi ācikkhituṁ vaṭṭati.",
  "tika-vin05t22:73_8": "Yāva pana attanā sikkhitabbasikkhāpadāni na jānāti,",
  "tika-vin05t22:73_9": "saṅghāṭipattacīvaradhāraṇaṭṭhānanisajjādīsu pānabhojanādividhimhi ca na kusalo hoti,",
  "tika-vin05t22:73_10": "tāva bhojanasālaṁ vā salākabhājanaṭṭhānaṁ vā aññaṁ vā tathārūpaṭṭhānaṁ na pesetabbo,",
  "tika-vin05t22:73_11": "santikāvacaroyeva kātabbo,",
  "tika-vin05t22:73_12": "bāladārako viya paṭipajjitabbo,",
  "tika-vin05t22:73_13": "sabbamassa kappiyākappiyaṁ ācikkhitabbaṁ,",
  "tika-vin05t22:73_14": "nivāsanapārupanādīsu abhisamācārikesu vinetabbo. Tenapi –",
  "tika-vin05t22:74_0": "“Anujānāmi,",
  "tika-vin05t22:74_1": "bhikkhave,",
  "tika-vin05t22:74_2": "dasahaṅgehi samannāgataṁ sāmaṇeraṁ nāsetuṁ.",
  "tika-vin05t22:74_3": "Pāṇātipātī hoti,",
  "tika-vin05t22:74_4": "adinnādāyī hoti,",
  "tika-vin05t22:74_5": "abrahmacārī hoti,",
  "tika-vin05t22:74_6": "musāvādī hoti,",
  "tika-vin05t22:74_7": "majjapāyī hoti,",
  "tika-vin05t22:74_8": "buddhassa avaṇṇaṁ bhāsati,",
  "tika-vin05t22:74_9": "dhammassa avaṇṇaṁ bhāsati,",
  "tika-vin05t22:74_10": "saṅghassa avaṇṇaṁ bhāsati,",
  "tika-vin05t22:74_11": "micchādiṭṭhiko hoti,",
  "tika-vin05t22:74_12": "bhikkhunīdūsako hotī”ti –",
  "tika-vin05t22:75_0": "Evaṁ vuttāni dasa nāsanaṅgāni ārakā parivajjetvā ābhisamācārikaṁ paripūrentena dasavidhe sīle sādhukaṁ sikkhitabbaṁ.",
  "tika-vin05t22:76_0": "149.",
  "tika-vin05t22:76_1": "Yo pana pāṇātipātādīsu dasasu nāsanaṅgesu ekampi kammaṁ karoti,",
  "tika-vin05t22:76_2": "so liṅganāsanāya nāsetabbo.",
  "tika-vin05t22:76_3": "Tīsu hi nāsanāsu liṅganāsanāyeva idhādhippetā.",
  "tika-vin05t22:76_4": "Yathā ca bhikkhūnaṁ pāṇātipātādīsu tā tā āpattiyo honti,",
  "tika-vin05t22:76_5": "na tathā sāmaṇerānaṁ.",
  "tika-vin05t22:76_6": "Sāmaṇero hi kuntha kipillikampi māretvā maṅgulaṇḍakampi bhinditvā nāsetabbataṁyeva pāpuṇāti,",
  "tika-vin05t22:76_7": "tāvadevassa saraṇagamanāni ca upajjhāyaggahaṇañca senāsanaggāho ca paṭippassambhanti,",
  "tika-vin05t22:76_8": "saṅghalābhaṁ na labhati,",
  "tika-vin05t22:76_9": "liṅgamattameva ekaṁ avasiṭṭhaṁ hoti.",
  "tika-vin05t22:76_10": "So sace ākiṇṇadosova hoti,",
  "tika-vin05t22:76_11": "āyatiṁ saṁvare na tiṭṭhati,",
  "tika-vin05t22:76_12": "nikkaḍḍhitabbo.",
  "tika-vin05t22:76_13": "Atha sahasā virajjhitvā “duṭṭhu mayā kata”nti puna saṁvare ṭhātukāmo hoti,",
  "tika-vin05t22:76_14": "liṅganāsanakiccaṁ natthi,",
  "tika-vin05t22:76_15": "yathānivatthapārutasseva saraṇāni dātabbāni,",
  "tika-vin05t22:76_16": "upajjhāyo dātabbo.",
  "tika-vin05t22:76_17": "Sikkhāpadāni pana saraṇagamaneneva ijjhanti.",
  "tika-vin05t22:76_18": "Sāmaṇerānañhi saraṇagamanaṁ bhikkhūnaṁ upasampadakammavācāsadisaṁ,",
  "tika-vin05t22:76_19": "tasmā bhikkhūnaṁ viya catupārisuddhisīlaṁ imināpi dasa sīlāni samādinnāneva honti,",
  "tika-vin05t22:76_20": "evaṁ santepi daḷhīkaraṇatthaṁ āyatiṁ saṁvare patiṭṭhāpanatthaṁ puna dātabbāni.",
  "tika-vin05t22:76_21": "Sace purimikāya puna saraṇāni gahitāni,",
  "tika-vin05t22:76_22": "pacchimikāya vassāvāsikaṁ lacchati.",
  "tika-vin05t22:76_23": "Sace pacchimikāya gahitāni,",
  "tika-vin05t22:76_24": "saṅghena apaloketvā lābho dātabbo.",
  "tika-vin05t22:76_25": "Adinnādāne tiṇasalākamattenapi vatthunā,",
  "tika-vin05t22:76_26": "abrahmacariye tīsu maggesu yattha katthaci vippaṭipattiyā,",
  "tika-vin05t22:76_27": "musāvāde hasādhippāyatāyapi musā bhaṇite assamaṇo hoti,",
  "tika-vin05t22:76_28": "nāsetabbataṁ āpajjati,",
  "tika-vin05t22:76_29": "majjapāne pana bhikkhuno ajānitvāpi bījato paṭṭhāya majjaṁ pivantassa pācittiyaṁ.",
  "tika-vin05t22:76_30": "Sāmaṇero jānitvā pivantova sīlabhedaṁ āpajjati,",
  "tika-vin05t22:76_31": "na ajānitvā.",
  "tika-vin05t22:76_32": "Yāni panassa itarāni pañca sikkhāpadāni,",
  "tika-vin05t22:76_33": "etesu bhinnesu na nāsetabbo,",
  "tika-vin05t22:76_34": "daṇḍakammaṁ kātabbaṁ.",
  "tika-vin05t22:76_35": "Sikkhāpade pana puna dinnepi adinnepi vaṭṭati,",
  "tika-vin05t22:76_36": "daṇḍakammena pana pīḷetvā āyatiṁ saṁvare ṭhapanatthāya dātabbameva.",
  "tika-vin05t22:77_0": "Avaṇṇabhāsane pana “arahaṁ sammāsambuddho”tiādīnaṁ paṭipakkhavasena buddhassa vā “svākkhāto”tiādīnaṁ",
  "tika-vin05t22:77_1": "paṭipakkhavasena dhammassa vā “suppaṭipanno”tiādīnaṁ paṭipakkhavasena saṅghassa vā avaṇṇaṁ bhāsanto ratanattayaṁ",
  "tika-vin05t22:77_2": "nindanto garahanto ācariyupajjhāyādīhi “mā evaṁ avacā”ti avaṇṇabhāsane ādīnavaṁ dassetvā nivāretabbo.",
  "tika-vin05t22:77_3": "“Sace yāvatatiyaṁ vuccamāno na oramati,",
  "tika-vin05t22:77_4": "kaṇṭakanāsanāya nāsetabbo”ti kurundiyaṁ vuttaṁ.",
  "tika-vin05t22:77_5": "Mahāaṭṭhakathāyaṁ pana “sace evaṁ vuccamāno taṁ laddhiṁ nissajjati,",
  "tika-vin05t22:77_6": "daṇḍakammaṁ kāretvā accayaṁ desāpetabbo.",
  "tika-vin05t22:77_7": "Sace na nissajjati,",
  "tika-vin05t22:77_8": "tatheva ādāya paggayha tiṭṭhati,",
  "tika-vin05t22:77_9": "liṅganāsanāya nāsetabbo”ti vuttaṁ,",
  "tika-vin05t22:77_10": "taṁ yuttaṁ.",
  "tika-vin05t22:77_11": "Ayameva hi nāsanā idhādhippetāti.",
  "tika-vin05t22:77_12": "Micchādiṭṭhikepi eseva nayo.",
  "tika-vin05t22:77_13": "Sassatucchedānañhi aññataradiṭṭhiko sace ācariyādīhi ovadiyamāno nissajjati,",
  "tika-vin05t22:77_14": "daṇḍakammaṁ kāretvā accayaṁ desāpetabbo,",
  "tika-vin05t22:77_15": "apaṭinissajjantova nāsetabbo.",
  "tika-vin05t22:77_16": "Bhikkhunīdūsako cettha kāmaṁ abrahmacāriggahaṇena gahitova,",
  "tika-vin05t22:77_17": "abrahmacāriṁ pana āyatiṁ saṁvare ṭhātukāmaṁ saraṇāni datvā upasampādetuṁ vaṭṭati.",
  "tika-vin05t22:77_18": "Bhikkhunīdūsako āyatiṁ saṁvare ṭhātukāmopi pabbajjampi na labhati,",
  "tika-vin05t22:77_19": "pageva upasampadanti etamatthaṁ dassetuṁ “bhikkhunīdūsako”ti idaṁ visuṁ dasamaṁ aṅgaṁ vuttanti veditabbaṁ.",
  "tika-vin05t22:78_0": "150.",
  "tika-vin05t22:78_1": "“Anujānāmi,",
  "tika-vin05t22:78_2": "bhikkhave,",
  "tika-vin05t22:78_3": "pañcahaṅgehi samannāgatassa sāmaṇerassa daṇḍakammaṁ kātuṁ.",
  "tika-vin05t22:78_4": "Bhikkhūnaṁ alābhāya parisakkati,",
  "tika-vin05t22:78_5": "bhikkhūnaṁ anatthāya parisakkati,",
  "tika-vin05t22:78_6": "bhikkhūnaṁ avāsāya parisakkati,",
  "tika-vin05t22:78_7": "bhikkhū akkosati,",
  "tika-vin05t22:78_8": "paribhāsati,",
  "tika-vin05t22:78_9": "bhikkhū bhikkhūhi bhedetī”ti “vacanato pana imāni pañca aṅgāni,",
  "tika-vin05t22:78_10": "sikkhāpadesu ca pacchimāni vikālabhojanādīni pañcāti dasa daṇḍakammavatthūni.",
  "tika-vin05t22:78_11": "Kiṁpanettha daṇḍakammaṁ kattabba”nti?",
  "tika-vin05t22:78_12": "“Anujānāmi,",
  "tika-vin05t22:78_13": "bhikkhave,",
  "tika-vin05t22:78_14": "yattha vā vasati,",
  "tika-vin05t22:78_15": "yattha vā paṭikkamati,",
  "tika-vin05t22:78_16": "tattha āvaraṇaṁ kātu”nti vacanato yattha vasati vā pavisati vā,",
  "tika-vin05t22:78_17": "tattha āvaraṇaṁ kātabbaṁ “mā idha pavisā”ti.",
  "tika-vin05t22:78_18": "Ubhayenapi attano pariveṇañca vassaggena pattasenāsanañca vuttaṁ.",
  "tika-vin05t22:78_19": "Tasmā na sabbo saṅghārāmo āvaraṇaṁ kātabbo,",
  "tika-vin05t22:78_20": "karonto ca dukkaṭaṁ āpajjati “na,",
  "tika-vin05t22:78_21": "bhikkhave,",
  "tika-vin05t22:78_22": "sabbo saṅghārāmo āvaraṇaṁ kātabbo,",
  "tika-vin05t22:78_23": "yo kareyya,",
  "tika-vin05t22:78_24": "āpatti dukkaṭassā”ti vuttattā.",
  "tika-vin05t22:78_25": "Na ca mukhadvāriko āhāro āvaraṇaṁ kātabbo,",
  "tika-vin05t22:78_26": "karonto ca dukkaṭaṁ āpajjati “na,",
  "tika-vin05t22:78_27": "bhikkhave,",
  "tika-vin05t22:78_28": "mukhadvāriko āhāro āvaraṇaṁ kātabbo,",
  "tika-vin05t22:78_29": "yo kareyya,",
  "tika-vin05t22:78_30": "āpatti dukkaṭassā”ti vuttattā.",
  "tika-vin05t22:78_31": "Tasmā “ajja mā khāda mā bhuñjā”ti vadatopi “āhārampi nivāressāmī”ti pattacīvaraṁ anto nikkhipatopi sabbapayogesu dukkaṭaṁ.",
  "tika-vin05t22:78_32": "Anācārassa pana dubbacasāmaṇerassa daṇḍakammaṁ katvā yāguṁ vā bhattaṁ vā pattacīvaraṁ vā dassetvā “ettake",
  "tika-vin05t22:78_33": "nāma daṇḍakamme āhaṭe idaṁ lacchasī”ti vattuṁ vaṭṭati.",
  "tika-vin05t22:78_34": "Bhagavatā hi āvaraṇameva daṇḍakammaṁ vuttaṁ.",
  "tika-vin05t22:78_35": "Dhammasaṅgāhakattherehi pana “aparādhānurūpaṁ udakadāruvālikādīnaṁ āharāpanampi kātabba”nti vuttaṁ,",
  "tika-vin05t22:78_36": "tasmā tampi kātabbaṁ,",
  "tika-vin05t22:78_37": "tañca kho “oramissati viramissatī”ti anukampāya,",
  "tika-vin05t22:78_38": "na “nassissati vibbhamissatī”tiādinayappavattena pāpajjhāsayena.",
  "tika-vin05t22:78_39": "“Daṇḍakammaṁ karomī”ti ca uṇhapāsāṇe vā nipajjāpetuṁ pāsāṇiṭṭhakādīni vā sīse nikkhipāpetuṁ udakaṁ vā pavesetuṁ na vaṭṭati.",
  "tika-vin05t22:79_0": "Upajjhāyaṁ anāpucchāpi daṇḍakammaṁ na kāretabbaṁ “na,",
  "tika-vin05t22:79_1": "bhikkhave,",
  "tika-vin05t22:79_2": "upajjhāyaṁ anāpucchā āvaraṇaṁ kātabbaṁ,",
  "tika-vin05t22:79_3": "yo kareyya,",
  "tika-vin05t22:79_4": "āpatti dukkaṭassā”ti vacanato.",
  "tika-vin05t22:79_5": "Ettha pana “tumhākaṁ sāmaṇerassa ayaṁ nāma aparādho,",
  "tika-vin05t22:79_6": "daṇḍakammamassa karothā”ti tikkhattuṁ vutte sace so upajjhāyo daṇḍakammaṁ na karoti,",
  "tika-vin05t22:79_7": "sayaṁ kātuṁ vaṭṭati.",
  "tika-vin05t22:79_8": "Sacepi ādito upajjhāyo vadati “mayhaṁ sāmaṇerānaṁ dose sati tumhe daṇḍakammaṁ karothā”ti,",
  "tika-vin05t22:79_9": "kātuṁ vaṭṭatiyeva.",
  "tika-vin05t22:79_10": "Yathā ca sāmaṇerānaṁ,",
  "tika-vin05t22:79_11": "evaṁ saddhivihārikantevāsikānampi daṇḍakammaṁ kātuṁ vaṭṭati,",
  "tika-vin05t22:79_12": "aññesaṁ pana parisā na apalāḷetabbā,",
  "tika-vin05t22:79_13": "apalāḷento dukkaṭaṁ āpajjati “na,",
  "tika-vin05t22:79_14": "bhikkhave,",
  "tika-vin05t22:79_15": "aññassa parisā apalāḷetabbā,",
  "tika-vin05t22:79_16": "yo apalāḷeyya,",
  "tika-vin05t22:79_17": "āpatti dukkaṭassā”ti vacanato.",
  "tika-vin05t22:79_18": "Tasmā “tumhākaṁ pattaṁ dema,",
  "tika-vin05t22:79_19": "cīvaraṁ demā”ti attano upaṭṭhānakaraṇatthaṁ saṅgaṇhitvā sāmaṇerā vā hontu upasampannā vā,",
  "tika-vin05t22:79_20": "antamaso dussīlabhikkhussapi parassa parisabhūte bhinditvā gaṇhituṁ na vaṭṭati,",
  "tika-vin05t22:79_21": "ādīnavaṁ pana vattuṁ vaṭṭati “tayā nahāyituṁ āgatena gūthamakkhanaṁ viya kataṁ dussīlaṁ nissāya viharantenā”ti.",
  "tika-vin05t22:79_22": "Sace so sayameva jānitvā upajjhaṁ vā nissayaṁ vā yācati,",
  "tika-vin05t22:79_23": "dātuṁ vaṭṭati.",
  "tika-vin05t22:80_0": "Iti pāḷimuttakavinayavinicchayasaṅgahe",
  "tika-vin05t22:81_0": "Pabbajjāvinicchayakathā samattā."
}