{
  "atk-abh02a1:0_0": "2. Āyatanavibhaṅgo",
  "atk-abh02a1:1_0": "1. Suttantabhājanīyavaṇṇanā",
  "atk-abh02a1:2_0": "154.",
  "atk-abh02a1:2_1": "Idāni tadanantare āyatanavibhaṅganiddese suttantabhājanīyaṁ tāva dassento dvādasāyatanāni cakkhāyatanaṁ rūpāyatanantiādimāha.",
  "atk-abh02a1:2_2": "Tattha pāḷimuttakena tāva nayena –",
  "atk-abh02a1:3_0": "Atthalakkhaṇatāvatva, kamasaṅkhepavitthārā;",
  "atk-abh02a1:4_0": "Tathā daṭṭhabbato ceva, viññātabbo vinicchayo.",
  "atk-abh02a1:5_0": "Tattha visesato tāva cakkhatīti cakkhu;",
  "atk-abh02a1:5_1": "rūpaṁ assādeti,",
  "atk-abh02a1:5_2": "vibhāveti cāti attho.",
  "atk-abh02a1:5_3": "Rūpayatīti rūpaṁ;",
  "atk-abh02a1:5_4": "vaṇṇavikāraṁ āpajjamānaṁ hadayaṅgatabhāvaṁ pakāsetīti attho.",
  "atk-abh02a1:5_5": "Suṇātīti sotaṁ.",
  "atk-abh02a1:5_6": "Sappatīti saddo;",
  "atk-abh02a1:5_7": "udāhariyatīti attho.",
  "atk-abh02a1:5_8": "Ghāyatīti ghānaṁ.",
  "atk-abh02a1:5_9": "Gandhayatīti gandho;",
  "atk-abh02a1:5_10": "attano vatthuṁ sūcayatīti attho.",
  "atk-abh02a1:5_11": "Jīvitaṁ avhāyatīti jivhā.",
  "atk-abh02a1:5_12": "Rasanti taṁ sattāti raso;",
  "atk-abh02a1:5_13": "assādentīti attho.",
  "atk-abh02a1:5_14": "Kucchitānaṁ sāsavadhammānaṁ āyoti kāyo.",
  "atk-abh02a1:5_15": "Āyoti uppattideso.",
  "atk-abh02a1:5_16": "Phusīyatīti phoṭṭhabbaṁ.",
  "atk-abh02a1:5_17": "Manatīti mano.",
  "atk-abh02a1:5_18": "Attano lakkhaṇaṁ dhārayantīti dhammā.",
  "atk-abh02a1:6_0": "Avisesato pana āyatanato,",
  "atk-abh02a1:6_1": "āyānaṁ tananato,",
  "atk-abh02a1:6_2": "āyatassa ca nayanato āyatananti veditabbaṁ.",
  "atk-abh02a1:6_3": "Cakkhurūpādīsu hi taṁtaṁdvārārammaṇā cittacetasikā dhammā sena sena anubhavanādinā kiccena āyatanti uṭṭhahanti ghaṭṭenti vāyamantīti vuttaṁ hoti.",
  "atk-abh02a1:6_4": "Te ca pana āyabhūte dhamme etāni tanonti vitthārentīti vuttaṁ hoti.",
  "atk-abh02a1:6_5": "Idañca anamatagge saṁsāre pavattaṁ atīva āyataṁ saṁsāradukkhaṁ yāva na nivattati tāva nayanteva,",
  "atk-abh02a1:6_6": "pavattayantīti vuttaṁ hoti.",
  "atk-abh02a1:6_7": "Iti sabbepi me dhammā āyatanato āyānaṁ tananato āyatassa ca nayanato ‘āyatanaṁ āyatana’nti vuccanti.",
  "atk-abh02a1:7_0": "Apica nivāsaṭṭhānaṭṭhena,",
  "atk-abh02a1:7_1": "ākaraṭṭhena,",
  "atk-abh02a1:7_2": "samosaraṇaṭṭhānaṭṭhena,",
  "atk-abh02a1:7_3": "sañjātidesaṭṭhena,",
  "atk-abh02a1:7_4": "kāraṇaṭṭhena ca āyatanaṁ veditabbaṁ.",
  "atk-abh02a1:7_5": "Tathā hi loke “issarāyatanaṁ vāsudevāyatana”ntiādīsu nivāsaṭṭhānaṁ āyatananti vuccati.",
  "atk-abh02a1:7_6": "“Suvaṇṇāyatanaṁ rajatāyatana”ntiādīsu ākaro.",
  "atk-abh02a1:7_7": "Sāsane pana “manorame āyatane sevanti naṁ vihaṅgamā”tiādīsu samosaraṇaṭṭhānaṁ.",
  "atk-abh02a1:7_8": "“Dakkhiṇāpatho gunnaṁ āyatana”ntiādīsu sañjātideso.",
  "atk-abh02a1:7_9": "“Tatra tatreva sakkhibhabbataṁ pāpuṇāti sati satiāyatane”tiādīsu kāraṇaṁ.",
  "atk-abh02a1:8_0": "Cakkhurūpādīsu cāpi te te cittacetasikā dhammā nivasanti tadāyattavuttitāyāti cakkhādayo nesaṁ nivāsanaṭṭhānaṁ.",
  "atk-abh02a1:8_1": "Cakkhādīsu ca te ākiṇṇā taṁ nissitattā tadārammaṇattā cāti cakkhādayo nesaṁ ākaro.",
  "atk-abh02a1:8_2": "Cakkhādayo ca nesaṁ samosaraṇaṭṭhānaṁ,",
  "atk-abh02a1:8_3": "tattha tattha vatthudvārārammaṇavasena samosaraṇato.",
  "atk-abh02a1:8_4": "Cakkhādayo ca nesaṁ sañjātideso;",
  "atk-abh02a1:8_5": "taṁ nissayārammaṇabhāvena tattheva uppattito.",
  "atk-abh02a1:8_6": "Cakkhādayo ca nesaṁ kāraṇaṁ,",
  "atk-abh02a1:8_7": "tesaṁ abhāve abhāvatoti.",
  "atk-abh02a1:8_8": "Iti nivāsaṭṭhānaṭṭhena,",
  "atk-abh02a1:8_9": "ākaraṭṭhena,",
  "atk-abh02a1:8_10": "samosaraṇaṭṭhānaṭṭhena,",
  "atk-abh02a1:8_11": "sañjātidesaṭṭhena,",
  "atk-abh02a1:8_12": "kāraṇaṭṭhenāti imehi kāraṇehi ete dhammā ‘āyatanaṁ āyatana’nti vuccanti.",
  "atk-abh02a1:8_13": "Tasmā yathāvuttenatthena cakkhu ca taṁ āyatanañcāti cakkhāyatanaṁ…pe…",
  "atk-abh02a1:8_14": "dhammā ca te āyatanañcāti dhammāyatananti evaṁ tāvettha ‘atthato’ viññātabbo vinicchayo.",
  "atk-abh02a1:9_0": "‘Lakkhaṇato’ti cakkhādīnaṁ lakkhaṇatopettha viññātabbo vinicchayo.",
  "atk-abh02a1:9_1": "Tāni ca pana nesaṁ lakkhaṇāni heṭṭhā rūpakaṇḍaniddese vuttanayeneva veditabbāni.",
  "atk-abh02a1:10_0": "‘Tāvatvato’ti tāvabhāvato.",
  "atk-abh02a1:10_1": "Idaṁ vuttaṁ hoti –",
  "atk-abh02a1:10_2": "cakkhādayopi hi dhammā eva.",
  "atk-abh02a1:10_3": "Evaṁ sati dhammāyatanamicceva avatvā kasmā dvādasāyatanāni vuttānīti ce?",
  "atk-abh02a1:10_4": "Cha viññāṇakāyuppattidvārārammaṇavavatthānato.",
  "atk-abh02a1:10_5": "Idha channaṁ viññāṇakāyānaṁ dvārabhāvena ārammaṇabhāvena ca vavatthānato ayameva tesaṁ bhedo hotīti dvādasa vuttāni.",
  "atk-abh02a1:10_6": "Cakkhuviññāṇavīthipariyāpannassa hi viññāṇakāyassa cakkhāyatanameva uppattidvāraṁ,",
  "atk-abh02a1:10_7": "rūpāyatanameva cārammaṇaṁ.",
  "atk-abh02a1:10_8": "Tathā itarāni itaresaṁ.",
  "atk-abh02a1:10_9": "Chaṭṭhassa pana bhavaṅgamanasaṅkhāto manāyatanekadesova uppattidvāraṁ,",
  "atk-abh02a1:10_10": "asādhāraṇañca dhammāyatanaṁ ārammaṇanti.",
  "atk-abh02a1:10_11": "Iti channaṁ viññāṇakāyānaṁ uppattidvārārammaṇavavatthānato dvādasa vuttānīti.",
  "atk-abh02a1:10_12": "Evamettha ‘tāvatvato’ viññātabbo vinicchayo.",
  "atk-abh02a1:11_0": "‘Kamato’ti idhāpi pubbe vuttesu uppattikkamādīsu desanākkamova yujjati.",
  "atk-abh02a1:11_1": "Ajjhattikesu hi āyatanesu sanidassanasappaṭighavisayattā cakkhāyatanaṁ pākaṭanti paṭhamaṁ desitaṁ.",
  "atk-abh02a1:11_2": "Tato anidassanasappaṭighavisayāni sotāyatanādīni.",
  "atk-abh02a1:11_3": "Atha vā dassanānuttariyasavanānuttariyahetubhāvena bahūpakārattā ajjhattikesu cakkhāyatanasotāyatanāni paṭhamaṁ desitāni.",
  "atk-abh02a1:11_4": "Tato ghānāyatanādīni tīṇi.",
  "atk-abh02a1:11_5": "Pañcannampi gocaravisayattā ante manāyatanaṁ.",
  "atk-abh02a1:11_6": "Cakkhādīnaṁ pana gocarattā tassa tassa anantarāni bāhiresu rūpāyatanādīni.",
  "atk-abh02a1:11_7": "Apica viññāṇuppattikāraṇavavatthānatopi ayameva tesaṁ kamo veditabbo.",
  "atk-abh02a1:11_8": "Vuttañhetaṁ “cakkhuñca paṭicca rūpe ca uppajjati cakkhuviññāṇaṁ…pe…",
  "atk-abh02a1:11_9": "manañca paṭicca dhamme ca uppajjati manoviññāṇa”nti evaṁ ‘kamato’pettha viññātabbo vinicchayo.",
  "atk-abh02a1:12_0": "‘Saṅkhepavitthārā’ti saṅkhepato hi manāyatanassa ceva dhammāyatanekadesassa ca nāmena,",
  "atk-abh02a1:12_1": "tadavasesānañca āyatanānaṁ rūpena saṅgahitattā dvādasāpi āyatanāni nāmarūpamattameva honti.",
  "atk-abh02a1:13_0": "Vitthārato pana ajjhattikesu tāva cakkhāyatanaṁ jātivasena cakkhupasādamattameva,",
  "atk-abh02a1:13_1": "paccayagatinikāyapuggalabhedato pana anantappabhedaṁ.",
  "atk-abh02a1:13_2": "Tathā sotāyatanādīni cattāri.",
  "atk-abh02a1:13_3": "Manāyatanaṁ tebhūmakakusalākusalavipākakiriyaviññāṇabhedena ekāsītippabhedaṁ,",
  "atk-abh02a1:13_4": "vatthupaṭipadādibhedato pana anantappabhedaṁ.",
  "atk-abh02a1:13_5": "Rūpagandharasāyatanāni samuṭṭhānabhedato catuppabhedāni,",
  "atk-abh02a1:13_6": "saddāyatanaṁ dvippabhedaṁ.",
  "atk-abh02a1:13_7": "Sabhāgavisabhāgabhedato pana sabbānipi anantappabhedāni.",
  "atk-abh02a1:13_8": "Phoṭṭhabbāyatanaṁ pathavīdhātutejodhātuvāyodhātuvasena tippabhedaṁ,",
  "atk-abh02a1:13_9": "samuṭṭhānato catuppabhedaṁ,",
  "atk-abh02a1:13_10": "sabhāgavisabhāgato anekappabhedaṁ.",
  "atk-abh02a1:13_11": "Dhammāyatanaṁ tebhūmakadhammārammaṇavasena anekappabhedanti.",
  "atk-abh02a1:13_12": "Evaṁ saṅkhepavitthārā viññātabbo vinicchayo.",
  "atk-abh02a1:14_0": "‘Daṭṭhabbato’ti ettha pana sabbānevetāni āyatanāni anāgamanato aniggamanato ca daṭṭhabbāni.",
  "atk-abh02a1:14_1": "Na hi tāni pubbe udayā kutoci āgacchanti,",
  "atk-abh02a1:14_2": "nāpi uddhaṁ vayā kuhiñci gacchanti;",
  "atk-abh02a1:14_3": "atha kho pubbe udayā appaṭiladdhasabhāvāni,",
  "atk-abh02a1:14_4": "uddhaṁ vayā paribhinnasabhāvāni,",
  "atk-abh02a1:14_5": "pubbantāparantavemajjhe paccayāyattavuttitāya avasāni pavattanti.",
  "atk-abh02a1:14_6": "Tasmā anāgamanato aniggamanato ca daṭṭhabbāni.",
  "atk-abh02a1:14_7": "Tathā nirīhato abyāpārato ca.",
  "atk-abh02a1:14_8": "Na hi cakkhurūpādīnaṁ evaṁ hoti –",
  "atk-abh02a1:14_9": "‘aho vata amhākaṁ sāmaggiyā viññāṇaṁ nāma uppajjeyyā’ti,",
  "atk-abh02a1:14_10": "na ca tāni viññāṇuppādanatthaṁ dvārabhāvena vatthubhāvena ārammaṇabhāvena vā īhanti,",
  "atk-abh02a1:14_11": "na byāpāramāpajjanti;",
  "atk-abh02a1:14_12": "atha kho dhammatāvesā yaṁ cakkhurūpādīnaṁ sāmaggiyaṁ cakkhuviññāṇādīni sambhavanti.",
  "atk-abh02a1:14_13": "Tasmā nirīhato abyāpārato ca daṭṭhabbāni.",
  "atk-abh02a1:14_14": "Apica ajjhattikāni suññagāmo viya daṭṭhabbāni dhuvasubhasukhattabhāvavirahitattā,",
  "atk-abh02a1:14_15": "bāhirāni gāmaghātakacorā viya ajjhattikānaṁ abhighātakattā.",
  "atk-abh02a1:14_16": "Vuttañhetaṁ – “cakkhu,",
  "atk-abh02a1:14_17": "bhikkhave,",
  "atk-abh02a1:14_18": "haññati manāpāmanāpehi rūpehīti vitthāro.",
  "atk-abh02a1:14_19": "Apica ajjhattikāni cha pāṇakā viya daṭṭhabbāni,",
  "atk-abh02a1:14_20": "bāhirāni tesaṁ gocarā viyāti.",
  "atk-abh02a1:14_21": "Evampettha ‘daṭṭhabbato’ viññātabbo vinicchayoti.",
  "atk-abh02a1:15_0": "Idāni tesaṁ vipassitabbākāraṁ dassetuṁ cakkhuṁ aniccantiādi āraddhaṁ.",
  "atk-abh02a1:15_1": "Tattha cakkhu tāva hutvā abhāvaṭṭhena aniccanti veditabbaṁ.",
  "atk-abh02a1:15_2": "Aparehipi catūhi kāraṇehi aniccaṁ –",
  "atk-abh02a1:15_3": "uppādavayavantato,",
  "atk-abh02a1:15_4": "vipariṇāmato,",
  "atk-abh02a1:15_5": "tāvakālikato,",
  "atk-abh02a1:15_6": "niccapaṭikkhepatoti.",
  "atk-abh02a1:16_0": "Tadeva paṭipīḷanaṭṭhena dukkhaṁ.",
  "atk-abh02a1:16_1": "Yasmā vā etaṁ uppannaṁ ṭhitiṁ pāpuṇāti,",
  "atk-abh02a1:16_2": "ṭhitiyaṁ jarāya kilamati,",
  "atk-abh02a1:16_3": "jaraṁ patvā avassaṁ bhijjati;",
  "atk-abh02a1:16_4": "tasmā abhiṇhasampaṭipīḷanato,",
  "atk-abh02a1:16_5": "dukkhamato,",
  "atk-abh02a1:16_6": "dukkhavatthuto,",
  "atk-abh02a1:16_7": "sukhapaṭikkhepatoti imehi catūhi kāraṇehi dukkhaṁ.",
  "atk-abh02a1:17_0": "Avasavattanaṭṭhena pana anattā.",
  "atk-abh02a1:17_1": "Yasmā vā etaṁ uppannaṁ ṭhitiṁ mā pāpuṇātu,",
  "atk-abh02a1:17_2": "ṭhānappattaṁ mā jiratu,",
  "atk-abh02a1:17_3": "jarappataṁ mā bhijjatūti imesu tīsu ṭhānesu kassaci vasavattibhāvo natthi,",
  "atk-abh02a1:17_4": "suññaṁ tena vasavattanākārena;",
  "atk-abh02a1:17_5": "tasmā suññato,",
  "atk-abh02a1:17_6": "assāmikato,",
  "atk-abh02a1:17_7": "akāmakāriyato,",
  "atk-abh02a1:17_8": "attapaṭikkhepatoti imehi catūhi kāraṇehi anattā.",
  "atk-abh02a1:18_0": "Vibhavagatikato,",
  "atk-abh02a1:18_1": "pubbāparavasena bhavasaṅkantigamanato,",
  "atk-abh02a1:18_2": "pakatibhāvavijahanato ca vipariṇāmadhammaṁ.",
  "atk-abh02a1:18_3": "Idaṁ aniccavevacanameva.",
  "atk-abh02a1:18_4": "Rūpā aniccātiādīsupi eseva nayo.",
  "atk-abh02a1:18_5": "Apicettha ṭhapetvā cakkhuṁ tebhūmakadhammā aniccā,",
  "atk-abh02a1:18_6": "no cakkhu.",
  "atk-abh02a1:18_7": "Cakkhu pana cakkhu ceva aniccañca.",
  "atk-abh02a1:18_8": "Tathā sesadhammā dukkhā,",
  "atk-abh02a1:18_9": "no cakkhu.",
  "atk-abh02a1:18_10": "Cakkhu pana cakkhu ceva dukkhañca.",
  "atk-abh02a1:18_11": "Sesadhammā anattā,",
  "atk-abh02a1:18_12": "no cakkhu.",
  "atk-abh02a1:18_13": "Cakkhu pana cakkhu ceva anattā cāti.",
  "atk-abh02a1:18_14": "Rūpādīsupi eseva nayo.",
  "atk-abh02a1:19_0": "Imasmiṁ pana suttantabhājanīye tathāgatena kiṁ dassitanti?",
  "atk-abh02a1:19_1": "Dvādasannaṁ āyatanānaṁ anattalakkhaṇaṁ.",
  "atk-abh02a1:19_2": "Sammāsambuddho hi anattalakkhaṇaṁ dassento aniccena vā dasseti,",
  "atk-abh02a1:19_3": "dukkhena vā,",
  "atk-abh02a1:19_4": "aniccadukkhehi vā.",
  "atk-abh02a1:19_5": "Tattha “cakkhu,",
  "atk-abh02a1:19_6": "attāti yo vadeyya,",
  "atk-abh02a1:19_7": "taṁ na upapajjati.",
  "atk-abh02a1:19_8": "Cakkhussa uppādopi vayopi paññāyati.",
  "atk-abh02a1:19_9": "Yassa kho pana uppādopi vayopi paññāyati ‘attā me uppajjati ca veti cā’ti iccassa evamāgataṁ hoti.",
  "atk-abh02a1:19_10": "Tasmā taṁ na upapajjati –",
  "atk-abh02a1:19_11": "cakkhu attāti yo vadeyya iti cakkhu anattā”ti.",
  "atk-abh02a1:19_12": "Imasmiṁ sutte aniccena anattalakkhaṇaṁ dassesi. “Rūpaṁ,",
  "atk-abh02a1:19_13": "bhikkhave, anattā.",
  "atk-abh02a1:19_14": "Rūpañca hidaṁ,",
  "atk-abh02a1:19_15": "bhikkhave,",
  "atk-abh02a1:19_16": "attā abhavissa,",
  "atk-abh02a1:19_17": "na yidaṁ rūpaṁ ābādhāya saṁvatteyya;",
  "atk-abh02a1:19_18": "labbhetha ca rūpe –",
  "atk-abh02a1:19_19": "evaṁ me rūpaṁ hotu,",
  "atk-abh02a1:19_20": "evaṁ me rūpaṁ mā ahosīti.",
  "atk-abh02a1:19_21": "Yasmā ca kho,",
  "atk-abh02a1:19_22": "bhikkhave,",
  "atk-abh02a1:19_23": "rūpaṁ anattā tasmā rūpaṁ ābādhāya saṁvattati;",
  "atk-abh02a1:19_24": "na ca labbhati rūpe –",
  "atk-abh02a1:19_25": "evaṁ me rūpaṁ hotu,",
  "atk-abh02a1:19_26": "evaṁ me rūpaṁ mā ahosī”ti imasmiṁ sutte dukkhena anattalakkhaṇaṁ dassesi. “Rūpaṁ,",
  "atk-abh02a1:19_27": "bhikkhave, aniccaṁ,",
  "atk-abh02a1:19_28": "yadaniccaṁ taṁ dukkhaṁ,",
  "atk-abh02a1:19_29": "yaṁ dukkhaṁ tadanattā,",
  "atk-abh02a1:19_30": "yadanattā taṁ netaṁ mama,",
  "atk-abh02a1:19_31": "nesohamasmi,",
  "atk-abh02a1:19_32": "na meso attā”tiādīsu aniccadukkhehi anattalakkhaṇaṁ dassesi. Kasmā?",
  "atk-abh02a1:19_33": "Aniccadukkhānaṁ pākaṭattā.",
  "atk-abh02a1:20_0": "Hatthato hi taṭṭake vā sarake vā kismiñcideva vā patitvā bhinne ‘aho anicca’nti vadanti.",
  "atk-abh02a1:20_1": "Evaṁ aniccaṁ pākaṭaṁ nāma.",
  "atk-abh02a1:20_2": "Attabhāvasmiṁ pana gaṇḍapiḷakādīsu vā uṭṭhitāsu khāṇukaṇṭakādīhi vā viddhāsu ‘aho dukkha’nti vadanti.",
  "atk-abh02a1:20_3": "Evaṁ dukkhaṁ pākaṭaṁ nāma.",
  "atk-abh02a1:20_4": "Anattalakkhaṇaṁ apākaṭaṁ andhakāraṁ avibhūtaṁ duppaṭivijjhaṁ duddīpanaṁ duppaññāpanaṁ.",
  "atk-abh02a1:20_5": "Aniccadukkhalakkhaṇāni uppādā vā tathāgatānaṁ anuppādā vā paññāyanti.",
  "atk-abh02a1:20_6": "Anattalakkhaṇaṁ vinā buddhuppādā na paññāyati,",
  "atk-abh02a1:20_7": "buddhuppādeyeva paññāyati.",
  "atk-abh02a1:20_8": "Mahiddhikā hi mahānubhāvā tāpasaparibbājakā sarabhaṅgasatthārādayopi ‘aniccaṁ dukkha’nti vattuṁ sakkonti,",
  "atk-abh02a1:20_9": "‘anattā’ti vattuṁ na sakkonti.",
  "atk-abh02a1:20_10": "Sace hi te sampattaparisāya anattāti vattuṁ sakkuṇeyyuṁ,",
  "atk-abh02a1:20_11": "sampattaparisāya maggaphalapaṭivedho bhaveyya.",
  "atk-abh02a1:20_12": "Anattalakkhaṇapaññāpanañhi aññassa kassaci avisayo,",
  "atk-abh02a1:20_13": "sabbaññubuddhānameva visayo.",
  "atk-abh02a1:20_14": "Evametaṁ anattalakkhaṇaṁ apākaṭaṁ.",
  "atk-abh02a1:20_15": "Tasmā satthā anattalakkhaṇaṁ dassento aniccena vā dassesi,",
  "atk-abh02a1:20_16": "dukkhena vā,",
  "atk-abh02a1:20_17": "aniccadukkhehi vā.",
  "atk-abh02a1:20_18": "Idha pana taṁ aniccadukkhehi dassesīti veditabbaṁ.",
  "atk-abh02a1:21_0": "Imāni pana lakkhaṇāni kissa amanasikārā appaṭivedhā,",
  "atk-abh02a1:21_1": "kena paṭicchannattā,",
  "atk-abh02a1:21_2": "na upaṭṭhahanti?",
  "atk-abh02a1:21_3": "Aniccalakkhaṇaṁ tāva udayabbayānaṁ amanasikārā appaṭivedhā,",
  "atk-abh02a1:21_4": "santatiyā paṭicchannattā,",
  "atk-abh02a1:21_5": "na upaṭṭhāti.",
  "atk-abh02a1:21_6": "Dukkhalakkhaṇaṁ abhiṇhasampaṭipīḷanassa amanasikārā appaṭivedhā,",
  "atk-abh02a1:21_7": "iriyāpathehi paṭicchannattā,",
  "atk-abh02a1:21_8": "na upaṭṭhāti.",
  "atk-abh02a1:21_9": "Anattalakkhaṇaṁ nānādhātuvinibbhogassa amanasikārā appaṭivedhā,",
  "atk-abh02a1:21_10": "ghanena paṭicchannattā,",
  "atk-abh02a1:21_11": "na upaṭṭhāti.",
  "atk-abh02a1:21_12": "Udayabbayaṁ pana pariggahetvā santatiyā vikopitāya aniccalakkhaṇaṁ yāthāvasarasato upaṭṭhāti.",
  "atk-abh02a1:21_13": "Abhiṇhasampaṭipīḷanaṁ manasikatvā iriyāpathe ugghāṭite dukkhalakkhaṇaṁ yāthāvasarasato upaṭṭhāti.",
  "atk-abh02a1:21_14": "Nānādhātuyo vinibbhujitvā ghanavinibbhoge kate anattalakkhaṇaṁ yāthāvasarasato upaṭṭhāti.",
  "atk-abh02a1:22_0": "Ettha ca aniccaṁ aniccalakkhaṇaṁ,",
  "atk-abh02a1:22_1": "dukkhaṁ dukkhalakkhaṇaṁ,",
  "atk-abh02a1:22_2": "anattā anattalakkhaṇanti ayaṁ vibhāgo veditabbo.",
  "atk-abh02a1:22_3": "Tattha aniccanti khandhapañcakaṁ. Kasmā?",
  "atk-abh02a1:22_4": "Uppādavayaññathattabhāvā,",
  "atk-abh02a1:22_5": "hutvā abhāvato vā;",
  "atk-abh02a1:22_6": "uppādavayaññathattaṁ aniccalakkhaṇaṁ,",
  "atk-abh02a1:22_7": "hutvā abhāvasaṅkhāto ākāravikāro vā.",
  "atk-abh02a1:22_8": "“Yadaniccaṁ taṁ dukkha”nti vacanato pana tadeva khandhapañcakaṁ dukkhaṁ. Kasmā?",
  "atk-abh02a1:22_9": "Abhiṇhasampaṭipīḷanato;",
  "atk-abh02a1:22_10": "abhiṇhasampaṭipīḷanākāro dukkhalakkhaṇaṁ.",
  "atk-abh02a1:22_11": "“Yaṁ dukkhaṁ taṁ anattā”ti pana vacanato tadeva khandhapañcakaṁ anattā. Kasmā?",
  "atk-abh02a1:22_12": "Avasavattanato;",
  "atk-abh02a1:22_13": "avasavattanākāro anattalakkhaṇaṁ.",
  "atk-abh02a1:22_14": "Iti aññadeva aniccaṁ dukkhaṁ anattā,",
  "atk-abh02a1:22_15": "aññāni aniccadukkhānattalakkhaṇāni.",
  "atk-abh02a1:22_16": "Pañcakkhandhā,",
  "atk-abh02a1:22_17": "dvādasāyatanāni,",
  "atk-abh02a1:22_18": "aṭṭhārasa dhātuyoti idañhi sabbampi aniccaṁ dukkhaṁ anattā nāma.",
  "atk-abh02a1:22_19": "Vuttappakārākāravikārā aniccadukkhānattalakkhaṇānīti.",
  "atk-abh02a1:23_0": "Saṅkhepato panettha dasāyatanāni kāmāvacarāni,",
  "atk-abh02a1:23_1": "dve tebhūmakāni.",
  "atk-abh02a1:23_2": "Sabbesupi sammasanacāro kathitoti veditabbo.",
  "atk-abh02a1:24_0": "Suttantabhājanīyavaṇṇanā.",
  "atk-abh02a1:25_0": "2. Abhidhammabhājanīyavaṇṇanā",
  "atk-abh02a1:26_0": "155.",
  "atk-abh02a1:26_1": "Abhidhammabhājanīye yathā heṭṭhā vipassakānaṁ upakāratthāya “cakkhāyatanaṁ rūpāyatana”nti yugalato āyatanāni vuttāni,",
  "atk-abh02a1:26_2": "tathā avatvā ajjhattikabāhirānaṁ sabbākārato sabhāvadassanatthaṁ “cakkhāyatanaṁ sotāyatana”nti evaṁ ajjhattikabāhiravavatthānanayena vuttāni.",
  "atk-abh02a1:27_0": "156. Tesaṁ niddesavāre tattha katamaṁ cakkhāyatanantiādīni heṭṭhā vuttanayeneva veditabbāni.",
  "atk-abh02a1:28_0": "167.",
  "atk-abh02a1:28_1": "Yaṁ panetaṁ dhammāyatananiddese “tattha katamā asaṅkhatā dhātu?",
  "atk-abh02a1:28_2": "Rāgakkhayo dosakkhayo mohakkhayo”ti vuttaṁ,",
  "atk-abh02a1:28_3": "tatrāyamattho –",
  "atk-abh02a1:28_4": "asaṅkhatā dhātūti asaṅkhatasabhāvaṁ nibbānaṁ.",
  "atk-abh02a1:28_5": "Yasmā panetaṁ āgamma rāgādayo khīyanti,",
  "atk-abh02a1:28_6": "tasmā rāgakkhayo dosakkhayo mohakkhayoti vuttaṁ.",
  "atk-abh02a1:28_7": "Ayamettha ācariyānaṁ samānatthakathā.",
  "atk-abh02a1:29_0": "Vitaṇḍavādī panāha –",
  "atk-abh02a1:29_1": "‘pāṭiyekkaṁ nibbānaṁ nāma natthi,",
  "atk-abh02a1:29_2": "kilesakkhayova nibbāna’nti.",
  "atk-abh02a1:29_3": "‘Suttaṁ āharā’ti ca vutte “nibbānaṁ nibbānanti kho,",
  "atk-abh02a1:29_4": "āvuso sāriputta, vuccati;",
  "atk-abh02a1:29_5": "katamaṁ nu kho, āvuso,",
  "atk-abh02a1:29_6": "nibbānanti? Yo kho, āvuso,",
  "atk-abh02a1:29_7": "rāgakkhayo dosakkhayo mohakkhayo –",
  "atk-abh02a1:29_8": "idaṁ vuccati nibbāna”nti etaṁ jambukhādakasuttaṁ āharitvā ‘iminā suttena veditabbaṁ pāṭiyekkaṁ nibbānaṁ nāma natthi,",
  "atk-abh02a1:29_9": "kilesakkhayova nibbāna’nti āha.",
  "atk-abh02a1:29_10": "So vattabbo –",
  "atk-abh02a1:29_11": "‘kiṁ pana yathā cetaṁ suttaṁ tathā attho’ti?",
  "atk-abh02a1:29_12": "Addhā vakkhati – ‘āma,",
  "atk-abh02a1:29_13": "natthi suttato muñcitvā attho’ti.",
  "atk-abh02a1:29_14": "Tato vattabbo –",
  "atk-abh02a1:29_15": "‘idaṁ tāva te suttaṁ ābhataṁ;",
  "atk-abh02a1:29_16": "anantarasuttaṁ āharā’ti.",
  "atk-abh02a1:29_17": "Anantarasuttaṁ nāma –",
  "atk-abh02a1:29_18": "“arahattaṁ arahattanti,",
  "atk-abh02a1:29_19": "āvuso sāriputta, vuccati;",
  "atk-abh02a1:29_20": "katamaṁ nu kho, āvuso,",
  "atk-abh02a1:29_21": "arahattanti? Yo kho, āvuso,",
  "atk-abh02a1:29_22": "rāgakkhayo dosakkhayo mohakkhayo –",
  "atk-abh02a1:29_23": "idaṁ vuccati arahatta”nti idaṁ tassevānantaraṁ ābhatasuttaṁ.",
  "atk-abh02a1:30_0": "Imasmiṁ pana naṁ ābhate āhaṁsu –",
  "atk-abh02a1:30_1": "‘nibbānaṁ nāma dhammāyatanapariyāpanno dhammo,",
  "atk-abh02a1:30_2": "arahattaṁ cattāro khandhā.",
  "atk-abh02a1:30_3": "Nibbānaṁ sacchikatvā viharanto dhammasenāpati nibbānaṁ pucchitopi arahattaṁ pucchitopi kilesakkhayameva āha.",
  "atk-abh02a1:30_4": "Kiṁ pana nibbānañca arahattañca ekaṁ udāhu nāna’nti?",
  "atk-abh02a1:30_5": "‘Ekaṁ vā hotu nānaṁ vā.",
  "atk-abh02a1:30_6": "Ko ettha tayā atibahuṁ cuṇṇīkaraṇaṁ karontena attho’?",
  "atk-abh02a1:30_7": "‘Na tvaṁ ekaṁ nānaṁ jānāsīti.",
  "atk-abh02a1:30_8": "Nanu ñāte sādhu hotī’ti evaṁ punappunaṁ pucchito vañcetuṁ asakkonto āha –",
  "atk-abh02a1:30_9": "‘rāgādīnaṁ khīṇante uppannattā arahattaṁ rāgakkhayo dosakkhayo mohakkhayo’ti vuccatīti.",
  "atk-abh02a1:30_10": "Tato naṁ āhaṁsu –",
  "atk-abh02a1:30_11": "‘mahākammaṁ te kataṁ.",
  "atk-abh02a1:30_12": "Lañjaṁ datvāpi taṁ vadāpento etadeva vadāpeyya.",
  "atk-abh02a1:30_13": "Yatheva ca te etaṁ vibhajitvā kathitaṁ,",
  "atk-abh02a1:30_14": "evaṁ idampi sallakkhehi –",
  "atk-abh02a1:30_15": "nibbānañhi āgamma rāgādayo khīṇāti nibbānaṁ rāgakkhayo dosakkhayo mohakkhayoti vuttaṁ.",
  "atk-abh02a1:30_16": "Tīṇipi hi etāni nibbānasseva adhivacanānī’ti.",
  "atk-abh02a1:31_0": "Sace evaṁ vutte saññattiṁ gacchati iccetaṁ kusalaṁ; no ce,",
  "atk-abh02a1:31_1": "bahunibbānatāya kāretabbo. Kathaṁ?",
  "atk-abh02a1:31_2": "Evaṁ tāva pucchitabbo –",
  "atk-abh02a1:31_3": "‘rāgakkhayo nāma rāgasseva khayo udāhu dosamohānampi?",
  "atk-abh02a1:31_4": "Dosakkhayo nāma dosasseva khayo udāhu rāgamohānampi?",
  "atk-abh02a1:31_5": "Mohakkhayo nāma mohasseva khayo udāhu rāgadosānampī’ti?",
  "atk-abh02a1:31_6": "Addhā vakkhati –",
  "atk-abh02a1:31_7": "‘rāgakkhayo nāma rāgasseva khayo,",
  "atk-abh02a1:31_8": "dosakkhayo nāma dosasseva khayo,",
  "atk-abh02a1:31_9": "mohakkhayo nāma mohasseva khayo’ti.",
  "atk-abh02a1:32_0": "Tato vattabbo –",
  "atk-abh02a1:32_1": "‘tava vāde rāgakkhayo ekaṁ nibbānaṁ hoti,",
  "atk-abh02a1:32_2": "dosakkhayo ekaṁ,",
  "atk-abh02a1:32_3": "mohakkhayo ekaṁ;",
  "atk-abh02a1:32_4": "tiṇṇaṁ akusalamūlānaṁ khaye tīṇi nibbānāni honti,",
  "atk-abh02a1:32_5": "catunnaṁ upādānānaṁ khaye cattāri,",
  "atk-abh02a1:32_6": "pañcannaṁ nīvaraṇānaṁ khaye pañca,",
  "atk-abh02a1:32_7": "channaṁ taṇhākāyānaṁ khaye cha,",
  "atk-abh02a1:32_8": "sattannaṁ anusayānaṁ khaye satta,",
  "atk-abh02a1:32_9": "aṭṭhannaṁ micchattānaṁ khaye aṭṭha,",
  "atk-abh02a1:32_10": "navannaṁ taṇhāmūlakadhammānaṁ khaye nava,",
  "atk-abh02a1:32_11": "dasannaṁ saṁyojanānaṁ khaye dasa,",
  "atk-abh02a1:32_12": "diyaḍḍhakilesasahassassa khaye pāṭiyekkaṁ pāṭiyekkaṁ nibbānanti bahūni nibbānāni honti.",
  "atk-abh02a1:32_13": "Natthi pana te nibbānānaṁ pamāṇanti.",
  "atk-abh02a1:32_14": "Evaṁ pana aggahetvā nibbānaṁ āgamma rāgādayo khīṇāti ekameva nibbānaṁ rāgakkhayo dosakkhayo mohakkhayoti vuccati.",
  "atk-abh02a1:32_15": "Tīṇipi hetāni nibbānasseva adhivacanānīti gaṇha’.",
  "atk-abh02a1:33_0": "Sace pana evaṁ vuttepi na sallakkheti,",
  "atk-abh02a1:33_1": "oḷārikatāya kāretabbo. Kathaṁ?",
  "atk-abh02a1:33_2": "‘Andhabālā hi acchadīpimigamakkaṭādayopi kilesapariyuṭṭhitā vatthuṁ paṭisevanti.",
  "atk-abh02a1:33_3": "Atha nesaṁ paṭisevanapariyante kileso vūpasammati.",
  "atk-abh02a1:33_4": "Tava vāde acchadīpimigamakkaṭādayo nibbānappattā nāma honti.",
  "atk-abh02a1:33_5": "Oḷārikaṁ vata te nibbānaṁ thūlaṁ,",
  "atk-abh02a1:33_6": "kaṇṇehi piḷandhituṁ na sakkāti.",
  "atk-abh02a1:33_7": "Evaṁ pana aggahetvā nibbānaṁ āgamma rāgādayo khīṇāti ekameva nibbānaṁ rāgakkhayo dosakkhayo mohakkhayoti vuccati.",
  "atk-abh02a1:33_8": "Tīṇipi hetāni nibbānasseva adhivacanānīti gaṇha’.",
  "atk-abh02a1:34_0": "Sace pana evaṁ vuttepi na sallakkheti,",
  "atk-abh02a1:34_1": "gotrabhunāpi kāretabbo. Kathaṁ?",
  "atk-abh02a1:34_2": "Evaṁ tāva pucchitabbo –",
  "atk-abh02a1:34_3": "‘tvaṁ gotrabhu nāma atthīti vadesī’ti?",
  "atk-abh02a1:34_4": "‘Āma vadāmī’ti.",
  "atk-abh02a1:34_5": "‘Gotrabhukkhaṇe kilesā khīṇā, khīyanti,",
  "atk-abh02a1:34_6": "khīyissantī’ti? Na khīṇā,",
  "atk-abh02a1:34_7": "na khīyanti;",
  "atk-abh02a1:34_8": "apica kho khīyissantīti.",
  "atk-abh02a1:34_9": "‘Gotrabhu pana kiṁ ārammaṇaṁ karotī’ti?",
  "atk-abh02a1:34_10": "‘Nibbānaṁ’.",
  "atk-abh02a1:34_11": "‘Tava gotrabhukkhaṇe kilesā na khīṇā,",
  "atk-abh02a1:34_12": "na khīyanti;",
  "atk-abh02a1:34_13": "atha kho khīyissanti.",
  "atk-abh02a1:34_14": "Tvaṁ akhīṇesuyeva kilesesu kilesakkhayaṁ nibbānaṁ paññapesi,",
  "atk-abh02a1:34_15": "appahīnesu anusayesu anusayappahānaṁ nibbānaṁ paññapesi.",
  "atk-abh02a1:34_16": "Taṁ te na sameti.",
  "atk-abh02a1:34_17": "Evaṁ pana aggahetvā nibbānaṁ āgamma rāgādayo khīṇāti ekameva nibbānaṁ rāgakkhayo dosakkhayo mohakkhayoti vuccati.",
  "atk-abh02a1:34_18": "Tīṇipi hetāni nibbānasseva adhivacanānīti gaṇha’.",
  "atk-abh02a1:35_0": "Sace pana evaṁ vuttepi na sallakkheti,",
  "atk-abh02a1:35_1": "maggena kāretabbo. Kathaṁ?",
  "atk-abh02a1:35_2": "Evaṁ tāva pucchitabbo –",
  "atk-abh02a1:35_3": "‘tvaṁ maggaṁ nāma vadesī’ti?",
  "atk-abh02a1:35_4": "‘Āma vademī’ti.",
  "atk-abh02a1:35_5": "‘Maggakkhaṇe kilesā khīṇā, khīyanti,",
  "atk-abh02a1:35_6": "khiyissantī’ti?",
  "atk-abh02a1:35_7": "Jānamāno vakkhati –",
  "atk-abh02a1:35_8": "‘khīṇāti vā khīyissantīti vā vattuṁ na vaṭṭati,",
  "atk-abh02a1:35_9": "khīyantīti vattuṁ vaṭṭatī’ti.",
  "atk-abh02a1:35_10": "‘Yadi evaṁ,",
  "atk-abh02a1:35_11": "maggassa kilesakkhayaṁ nibbānaṁ katamaṁ?",
  "atk-abh02a1:35_12": "Maggena khīyanakakilesā katame?",
  "atk-abh02a1:35_13": "Maggo katamaṁ kilesakkhayaṁ nibbānaṁ ārammaṇaṁ katvā katame kilese khepeti?",
  "atk-abh02a1:35_14": "Tasmā mā evaṁ gaṇha.",
  "atk-abh02a1:35_15": "Nibbānaṁ pana āgamma rāgādayo khīṇāti ekameva nibbānaṁ rāgakkhayo dosakkhayo mohakkhayoti vuccati.",
  "atk-abh02a1:35_16": "Tīṇipi hetāni nibbānasseva adhivacanānī’ti.",
  "atk-abh02a1:36_0": "Evaṁ vutte evamāha –",
  "atk-abh02a1:36_1": "‘tvaṁ āgamma āgammāti vadesī’ti?",
  "atk-abh02a1:36_2": "‘Āma vademī’ti.",
  "atk-abh02a1:36_3": "‘Āgamma nāmāti idaṁ te kuto laddha’nti?",
  "atk-abh02a1:36_4": "‘Suttato laddha’nti.",
  "atk-abh02a1:36_5": "‘Āhara sutta’nti.",
  "atk-abh02a1:36_6": "“Evaṁ avijjā ca taṇhā ca taṁ āgamma,",
  "atk-abh02a1:36_7": "tamhi khīṇā,",
  "atk-abh02a1:36_8": "tamhi bhaggā,",
  "atk-abh02a1:36_9": "na ca kiñci kadācī”ti.",
  "atk-abh02a1:36_10": "Evaṁ vutte paravādī tuṇhībhāvaṁ āpannoti.",
  "atk-abh02a1:37_0": "Idhāpi dasāyatanāni kāmāvacarāni, dve pana catubhūmakāni lokiyalokuttaramissakānīti veditabbāni.",
  "atk-abh02a1:38_0": "Abhidhammabhājanīyavaṇṇanā.",
  "atk-abh02a1:39_0": "3. Pañhāpucchakavaṇṇanā",
  "atk-abh02a1:40_0": "168.",
  "atk-abh02a1:40_1": "Idhāpi pañhāpucchake yaṁ labbhati yañca na labbhati,",
  "atk-abh02a1:40_2": "taṁ sabbaṁ pucchitvā labbhamānavaseneva vissajjanaṁ vuttaṁ;",
  "atk-abh02a1:40_3": "na kevalañca idha,",
  "atk-abh02a1:40_4": "sabbesupi pañhāpucchakesu eseva nayo.",
  "atk-abh02a1:40_5": "Idha pana dasannaṁ āyatanānaṁ rūpabhāvena abyākatatā veditabbā.",
  "atk-abh02a1:40_6": "Dvinnaṁ āyatanānaṁ khandhavibhaṅge catunnaṁ khandhānaṁ viya kusalādibhāvo veditabbo.",
  "atk-abh02a1:40_7": "Kevalañhi cattāro khandhā sappaccayāva saṅkhatāva dhammāyatanaṁ pana “siyā appaccayaṁ,",
  "atk-abh02a1:40_8": "siyā asaṅkhata”nti āgataṁ.",
  "atk-abh02a1:40_9": "Ārammaṇattikesu ca anārammaṇaṁ sukhumarūpasaṅkhātaṁ dhammāyatanaṁ na-",
  "atk-abh02a1:40_10": "vattabbakoṭṭhāsaṁ bhajati.",
  "atk-abh02a1:40_11": "Tañca kho anārammaṇattā na parittādibhāvena navattabbadhammārammaṇattāti ayamettha viseso.",
  "atk-abh02a1:40_12": "Sesaṁ tādisameva.",
  "atk-abh02a1:40_13": "Idhāpi hi cattāro khandhā viya dvāyatanā pañcapaṇṇāsa kāmāvacaradhamme ārabbha rajjantassa dussantassa",
  "atk-abh02a1:40_14": "muyhantassa saṁvarantassa sammasantassa paccavekkhantassa ca parittārammaṇāti sabbaṁ khandhesu vuttasadisamevāti.",
  "atk-abh02a1:41_0": "Sammohavinodaniyā vibhaṅgaṭṭhakathāya",
  "atk-abh02a1:42_0": "Āyatanavibhaṅgavaṇṇanā niṭṭhitā."
}