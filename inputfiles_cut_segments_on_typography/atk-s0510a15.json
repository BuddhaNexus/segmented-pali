{
  "atk-s0510a15:0_0": "15. Chattavaggo",
  "atk-s0510a15:1_0": "1. Atichattiyattheraapadānavaṇṇanā",
  "atk-s0510a15:2_0": "Parinibbutebhagavatītiādikaṁ āyasmato atichattiyattherassa apadānaṁ.",
  "atk-s0510a15:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a15:2_2": "bhagavato kāle ekasmiṁ kulagehe nibbatto dharamānassa bhagavato adiṭṭhattā parinibbutakāle “aho mama",
  "atk-s0510a15:2_3": "parihānī”ti cintetvā “mama jātiṁ saphalaṁ karissāmī”ti katasanniṭṭhāno chattādhichattaṁ kāretvā tassa",
  "atk-s0510a15:2_4": "bhagavato sarīradhātuṁ nihitadhātugabbhaṁ pūjesi.",
  "atk-s0510a15:2_5": "Aparabhāge pupphacchattaṁ kāretvā tameva dhātugabbhaṁ pūjesi.",
  "atk-s0510a15:2_6": "So teneva puññena devamanussesu saṁsaranto ubhayasampattiyo anubhavitvā imasmiṁ buddhuppāde gahapatikule",
  "atk-s0510a15:2_7": "nibbatto viññutaṁ patto satthari pasanno pabbajitvā kammaṭṭhānaṁ gahetvā vāyamanto nacirasseva arahattaṁ pāpuṇi.",
  "atk-s0510a15:3_0": "1.",
  "atk-s0510a15:3_1": "So attano pubbakammaṁ saritvā somanassajāto pubbacaritāpadānaṁ pakāsento parinibbute bhagavatītiādimāha.",
  "atk-s0510a15:3_2": "Tattha chattātichattanti chādiyati saṁvariyati ātapādinti chattaṁ,",
  "atk-s0510a15:3_3": "chattassa atichattaṁ chattassa upari katachattaṁ chattātichattaṁ,",
  "atk-s0510a15:3_4": "chattassa uparūpari chattanti attho.",
  "atk-s0510a15:3_5": "Thūpamhi abhiropayinti thūpiyati rāsikarīyatīti thūpo,",
  "atk-s0510a15:3_6": "atha vā thūpati thirabhāvena vuddhiṁ virūḷhiṁ vepullaṁ āpajjamāno patiṭṭhātīti thūpo,",
  "atk-s0510a15:3_7": "tasmiṁ thūpamhi mayā kāritaṁ chattaṁ uparūpari ṭhapanavasena abhi visesena āropayiṁ pūjesinti attho.",
  "atk-s0510a15:4_0": "2.Pupphacchadanaṁ katvānāti vikasitehi sugandhehi anekehi phupphehi chadanaṁ chattupari vitānaṁ katvā pūjesinti attho.",
  "atk-s0510a15:4_1": "Sesaṁ sabbattha uttānatthamevāti.",
  "atk-s0510a15:5_0": "Atichattiyattheraapadānavaṇṇanā samattā.",
  "atk-s0510a15:6_0": "2. Thambhāropakattheraapadānavaṇṇanā",
  "atk-s0510a15:7_0": "Nibbutelokanāthamhītiādikaṁ āyasmato thambhāropakattherassa apadānaṁ.",
  "atk-s0510a15:7_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto dhammadassissa",
  "atk-s0510a15:7_2": "bhagavato kāle kulagehe nibbatto saddho pasanno parinibbute bhagavati tassa bhagavato dhātugabbhamāḷake",
  "atk-s0510a15:7_3": "thambhaṁ nikhanitvā dhajaṁ āropesi.",
  "atk-s0510a15:7_4": "Bahūni jātisumanapupphāni ganthitvā nisseṇiyā ārohitvā pūjesi.",
  "atk-s0510a15:8_0": "5.",
  "atk-s0510a15:8_1": "So yāvatāyukaṁ ṭhatvā kālaṁ katvā devamanussesu saṁsaranto ubhayasampattiyo anubhavitvā sabbattha pūjito",
  "atk-s0510a15:8_2": "imasmiṁ buddhuppāde ekasmiṁ kulagehe nibbatto daharakālato pabhuti pūjanīyo sāsane baddhasaddho pabbajitvā",
  "atk-s0510a15:8_3": "saha paṭisambhidāhi arahattaṁ patto attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a15:8_4": "nibbute lokanāthamhītiādimāha.",
  "atk-s0510a15:8_5": "Tattha nibbute lokanāthamhīti sakalalokassa nāthe padhānabhūte paṭisaraṇe ca satthari khandhaparinibbānena",
  "atk-s0510a15:8_6": "nibbute nibbutadīpasikhā viya adassanaṁ gateti attho.",
  "atk-s0510a15:8_7": "Dhammadassīnarāsabheti catusaccadhammaṁ passatīti dhammadassī,",
  "atk-s0510a15:8_8": "atha vā satipaṭṭhānādike sattatiṁsabodhipakkhiyadhamme dassanasīlo passanasīloti dhammadassī,",
  "atk-s0510a15:8_9": "narānaṁ āsabho pavaro uttamoti narāsabho,",
  "atk-s0510a15:8_10": "dhammadassī ca so narāsabho ceti dhammadassīnarāsabho,",
  "atk-s0510a15:8_11": "tasmiṁ dhammadassīnarāsabhe.",
  "atk-s0510a15:8_12": "Āropesiṁ dhajaṁ thambhanti cetiyamāḷake thambhaṁ nikhanitvā tattha dhajaṁ āropesiṁ bandhitvā ṭhapesinti attho.",
  "atk-s0510a15:9_0": "6.Nisseṇiṁ māpayitvānāti nissāya taṁ iṇanti gacchanti ārohanti uparīti nisseṇi,",
  "atk-s0510a15:9_1": "taṁ nisseṇiṁ māpayitvā kāretvā bandhitvā thūpaseṭṭhaṁ samāruhinti sambandho.",
  "atk-s0510a15:9_2": "Jātipupphaṁ gahetvānāti jāyamānameva janānaṁ sundaraṁ manaṁ karotīti jātisumanaṁ,",
  "atk-s0510a15:9_3": "jātisumanameva pupphaṁ “jātisumanapuppha”nti vattabbe gāthābandhasukhatthaṁ sumanasaddassa lopaṁ katvā “jātipuppha”nti vuttaṁ,",
  "atk-s0510a15:9_4": "taṁ jātisumanapupphaṁ gahetvā ganthitvā thūpamhi āropayiṁ,",
  "atk-s0510a15:9_5": "āropetvā pūjesinti attho.",
  "atk-s0510a15:9_6": "Sesaṁ suviññeyyamevāti.",
  "atk-s0510a15:10_0": "Thambhāropakattheraapadānavaṇṇanā samattā.",
  "atk-s0510a15:11_0": "3. Vedikārakattheraapadānavaṇṇanā",
  "atk-s0510a15:12_0": "Nibbutelokanāthamhītiādikaṁ āyasmato vedikārakattherassa apadānaṁ.",
  "atk-s0510a15:12_1": "Ayampi purimajinavaresu katādhikāro tattha tattha bhave vivaṭṭūpanissayāni puññāni upacinanto piyadassissa",
  "atk-s0510a15:12_2": "bhagavato kāle vibhavasampanne ekasmiṁ kule nibbatto viññutaṁ patvā gharāvāsaṁ saṇṭhapetvā nibbute satthari",
  "atk-s0510a15:12_3": "pasanno tassa cetiye valayaṁ kāresi,",
  "atk-s0510a15:12_4": "sattahi ratanehi paripūretvā mahāpūjaṁ kāresi.",
  "atk-s0510a15:12_5": "So tena puññena devamanussesu saṁsaranto anekesu jātisatasahassesu pūjanīyo mahaddhano mahābhogo ubhayasukhaṁ",
  "atk-s0510a15:12_6": "anubhavitvā imasmiṁ buddhuppāde kulagehe nibbatto vibhavasampanno pabbajitvā vāyamanto nacirasseva arahā ahosi.",
  "atk-s0510a15:13_0": "10.",
  "atk-s0510a15:13_1": "So ekadivasaṁ attano pubbe katakusalaṁ saritvā somanassajāto pubbacaritāpadānaṁ pakāsento nibbute lokanāthamhītiādimāha.",
  "atk-s0510a15:13_2": "Taṁ heṭṭhā vuttatthameva.",
  "atk-s0510a15:13_3": "Piyadassīnaruttameti piyaṁ somanassākāraṁ dassanaṁ yassa so piyadassī,",
  "atk-s0510a15:13_4": "ārohapariṇāhadvattiṁsamahāpurisalakkhaṇaasītānubyañjanabyāmappabhāmaṇḍalehi sādhu mahājanappasādaṁ janayanākāradassanoti attho.",
  "atk-s0510a15:13_5": "Narānaṁ uttamoti naruttamo,",
  "atk-s0510a15:13_6": "piyadassī ca so naruttamo ceti piyadassīnaruttamo,",
  "atk-s0510a15:13_7": "tasmiṁ piyadassīnaruttame nibbute dhātugabbhamhi muttavediṁ ahaṁ akāsinti sambandho.",
  "atk-s0510a15:13_8": "Pupphādhāratthāya pariyosāne vedikāvalayaṁ akāsinti attho.",
  "atk-s0510a15:14_0": "11.Maṇīhi parivāretvāti maṇati jotati pabhāsatīti maṇi,",
  "atk-s0510a15:14_1": "atha vā janānaṁ manaṁ pūrento somanassaṁ karonto ito gato pavattoti maṇi,",
  "atk-s0510a15:14_2": "jātiraṅgamaṇiveḷuriyamaṇiādīhi anekehi maṇīhi katavedikāvalayaṁ parivāretvā uttamaṁ mahāpūjaṁ akāsinti attho.",
  "atk-s0510a15:14_3": "Sesaṁ uttānatthamevāti.",
  "atk-s0510a15:15_0": "Vedikārakattheraapadānavaṇṇanā samattā.",
  "atk-s0510a15:16_0": "4. Saparivāriyattheraapadānavaṇṇanā",
  "atk-s0510a15:17_0": "Padumuttaro nāma jinotiādikaṁ āyasmato saparivāriyattherassa apadānaṁ.",
  "atk-s0510a15:17_1": "Ayampi purimabuddhesu katādhikāro anekāsu jātīsu vivaṭṭūpanissayāni puññāni upacinanto padumuttarassa",
  "atk-s0510a15:17_2": "bhagavato kāle kulagehe nibbatto viññutaṁ patto mahaddhano mahābhogo ahosi.",
  "atk-s0510a15:17_3": "Atha padumuttare bhagavati parinibbute mahājano tassa dhātuṁ nidahitvā mahantaṁ cetiyaṁ kāretvā pūjesi.",
  "atk-s0510a15:17_4": "Tasmiṁ kāle ayaṁ upāsako tassupari candanasārena cetiyagharaṁ karitvā mahāpūjaṁ akāsi.",
  "atk-s0510a15:17_5": "So teneva puññena devamanussesu saṁsaranto ubhayasampattiyo anubhavitvā imasmiṁ buddhuppāde ekasmiṁ kulagehe",
  "atk-s0510a15:17_6": "nibbatto vuddhimanvāya kusalaṁ katvā saddhāya sāsane pabbajitvā nacirasseva arahā ahosi.",
  "atk-s0510a15:18_0": "15- 8.",
  "atk-s0510a15:18_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha.",
  "atk-s0510a15:18_2": "Tattha omattanti lāmakabhāvaṁ nīcabhāvaṁ dukkhitabhāvaṁ vā na passāmi na jānāmi,",
  "atk-s0510a15:18_3": "na diṭṭhapubbo mayā nīcabhāvoti attho.",
  "atk-s0510a15:18_4": "Sesaṁ pākaṭamevāti.",
  "atk-s0510a15:19_0": "Saparivāriyattheraapadānavaṇṇanā samattā.",
  "atk-s0510a15:20_0": "5. Umāpupphiyattheraapadānavaṇṇanā",
  "atk-s0510a15:21_0": "Nibbute lokamahitetiādikaṁ āyasmato umāpupphiyattherassa apadānaṁ.",
  "atk-s0510a15:21_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a15:21_2": "bhagavato kāle kulagehe nibbatto vuddhippatto gharāvāsaṁ saṇṭhapetvā vasanto nibbutassa bhagavato cetiyamahe",
  "atk-s0510a15:21_3": "vattamāne indanīlamaṇivaṇṇaṁ umāpupphaṁ gahetvā pūjesi.",
  "atk-s0510a15:21_4": "So tena puññena sugatīsuyeva saṁsaranto dibbamānusasampattiyo anubhavitvā uppannuppannabhave bahulaṁ nīlavaṇṇo jātisampanno vibhavasampanno ahosi.",
  "atk-s0510a15:21_5": "So imasmiṁ buddhuppāde vibhavasampanne ekasmiṁ kulagehe nibbatto viññutaṁ patvā saddhājāto pabbajito nacirasseva arahattaṁ pāpuṇi.",
  "atk-s0510a15:22_0": "21.",
  "atk-s0510a15:22_1": "So pubbakammaṁ saritvā somanassajāto pubbacaritāpadānaṁ pakāsento nibbute lokamahitetiādi vuttaṁ.",
  "atk-s0510a15:22_2": "Tattha lokamahiteti lokehi mahito pūjitoti lokamahito,",
  "atk-s0510a15:22_3": "tasmiṁ lokamahite siddhatthamhi bhagavati parinibbuteti sambandho.",
  "atk-s0510a15:22_4": "Āhutīnaṁpaṭiggaheti āhutino vuccanti pūjāsakkārā,",
  "atk-s0510a15:22_5": "tesaṁ āhutīnaṁ paṭiggahetuṁ arahatīti āhutīnaṁpaṭiggaho,",
  "atk-s0510a15:22_6": "aluttakitantasamāso,",
  "atk-s0510a15:22_7": "tasmiṁ āhutīnaṁpaṭiggahe bhagavati parinibbuteti attho.",
  "atk-s0510a15:23_0": "22.Umāpupphanti uddhamuddhaṁ nīlapabhaṁ muñcamānaṁ pupphati vikasatīti umāpupphaṁ,",
  "atk-s0510a15:23_1": "taṁ umāpupphaṁ gahetvā cetiye pūjaṁ akāsinti attho.",
  "atk-s0510a15:23_2": "Sesaṁ uttānatthamevāti.",
  "atk-s0510a15:24_0": "Umāpupphiyattheraapadānavaṇṇanā samattā.",
  "atk-s0510a15:25_0": "6. Anulepadāyakattheraapadānavaṇṇanā",
  "atk-s0510a15:26_0": "Anomadassīmuninotiādikaṁ āyasmato anulepadāyakattherassa apadānaṁ.",
  "atk-s0510a15:26_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa",
  "atk-s0510a15:26_2": "bhagavato kāle kulagehe nibbatto mahaddhano mahābhogo tassa bhagavato bodhirukkhassa vedikāvalayaṁ kāretvā",
  "atk-s0510a15:26_3": "sudhākammañca kāretvā vālukasantharaṇaṁ daddaḷhamānaṁ rajatavimānamiva kāresi.",
  "atk-s0510a15:26_4": "So tena puññena sukhappatto uppannuppannabhave rajatavimānarajatageharajatapāsādesu sukhamanubhavitvā",
  "atk-s0510a15:26_5": "imasmiṁ buddhuppāde kulagehe nibbatto viññutaṁ patvā satthari pasanno pabbajitvā vipassanamanuyutto nacirasseva",
  "atk-s0510a15:26_6": "arahā ahosi.",
  "atk-s0510a15:27_0": "26.",
  "atk-s0510a15:27_1": "So aparabhāge “kiṁ nu kho kusalaṁ katvā mayā ayaṁ viseso adhigato”ti pubbenivāsānussatiñāṇena paṭipāṭiyā",
  "atk-s0510a15:27_2": "anussaritvā pubbe katakusalaṁ jānitvā somanassajāto pubbacaritāpadānaṁ pakāsento anomadassīmuninotiādimāha.",
  "atk-s0510a15:27_3": "Tattha anomaṁ alāmakaṁ dassanaṁ dassanīyaṁ sarīraṁ yassa so anomadassī,",
  "atk-s0510a15:27_4": "dvattiṁsamahāpurisalakkhaṇaasītānubyañjanabyāmappabhāsamujjalavirājitasarīrattā sundaradassanoti attho.",
  "atk-s0510a15:27_5": "Sudhāya piṇḍaṁ datvānāti bodhighare vedikāvalayaṁ kāretvā sakale bodhighare sudhālepanaṁ katvāti attho.",
  "atk-s0510a15:27_6": "Pāṇikammaṁ akāsahanti sārakaṭṭhena phalakapāṇiyo katvā tāhi pāṇīhi maṭṭhakammaṁ akāsinti attho.",
  "atk-s0510a15:27_7": "Sesaṁ suviññeyyamevāti.",
  "atk-s0510a15:28_0": "Anulepadāyakattheraapadānavaṇṇanā samattā.",
  "atk-s0510a15:29_0": "7. Maggadāyakattheraapadānavaṇṇanā",
  "atk-s0510a15:30_0": "Uttaritvāna nadikantiādikaṁ āyasmato maggadāyakattherassa apadānaṁ.",
  "atk-s0510a15:30_1": "Ayampi purimajinavaresu katādhikāro anekesu bhavesu nibbānādhigamatthāya puññāni upacinanto siddhatthassa",
  "atk-s0510a15:30_2": "bhagavato kāle lokasammate kule nibbatto vuddhimanvāya gharāvāsaṁ vasanto ekadivasaṁ bhagavantaṁ ekaṁ",
  "atk-s0510a15:30_3": "nadiṁ uttaritvā vanantaraṁ gacchantaṁ disvā pasannamānaso “idāni mayā bhagavato maggaṁ samaṁ kātuṁ vaṭṭatī”ti",
  "atk-s0510a15:30_4": "cintetvā kudālañca piṭakañca ādāya bhagavato gamanamaggaṁ samaṁ katvā vālukaṁ okiritvā bhagavato pāde vanditvā, “bhante,",
  "atk-s0510a15:30_5": "iminā maggālaṅkārakaraṇena nibbattanibbattaṭṭhāne pūjanīyo bhaveyyaṁ,",
  "atk-s0510a15:30_6": "nibbānañca pāpuṇeyya”nti patthanaṁ akāsi.",
  "atk-s0510a15:30_7": "Bhagavā “yathādhippāyaṁ samijjhatū”ti anumodanaṁ vatvā pakkāmi.",
  "atk-s0510a15:31_0": "32- 3.",
  "atk-s0510a15:31_1": "So tena puññena devamanussesu saṁsaranto sabbattha pūjito ahosi.",
  "atk-s0510a15:31_2": "Imasmiṁ pana buddhuppāde pākaṭe ekasmiṁ kule nibbatto satthari pasanno pabbajitvā vipassanaṁ vaḍḍhetvā",
  "atk-s0510a15:31_3": "nacirasseva arahattaṁ patvā attano pubbakammaṁ paccakkhato ñatvā somanassajāto pubbacaritāpadānaṁ pakāsento",
  "atk-s0510a15:31_4": "uttaritvāna nadikantiādimāha.",
  "atk-s0510a15:31_5": "Tattha nadati saddaṁ karoti gacchatīti nadī,",
  "atk-s0510a15:31_6": "nadīyeva nadikā,",
  "atk-s0510a15:31_7": "taṁ nadikaṁ uttaritvā atikkamitvāti attho.",
  "atk-s0510a15:31_8": "Kudālapiṭakamādāyāti ku vuccati pathavī,",
  "atk-s0510a15:31_9": "taṁ vidālane padālane chindane alanti kudālaṁ,",
  "atk-s0510a15:31_10": "piṭakaṁ vuccati paṁsuvālikādivāhakaṁ,",
  "atk-s0510a15:31_11": "tālapaṇṇavettalatādīhi katabhājanaṁ,",
  "atk-s0510a15:31_12": "kudālañca piṭakañca kudālapiṭakaṁ,",
  "atk-s0510a15:31_13": "taṁ ādāya gahetvāti attho.",
  "atk-s0510a15:31_14": "Sesaṁ uttānatthamevāti.",
  "atk-s0510a15:32_0": "Maggadāyakattheraapadānavaṇṇanā samattā.",
  "atk-s0510a15:33_0": "8. Phalakadāyakattheraapadānavaṇṇanā",
  "atk-s0510a15:34_0": "Yānakāro pure āsintiādikaṁ āyasmato phalakadāyakattherassa apadānaṁ.",
  "atk-s0510a15:34_1": "Ayampi purimabuddhesu katādhikāro anekesu attabhāvesu katapuññasambhāro siddhatthassa bhagavato kāle",
  "atk-s0510a15:34_2": "vaḍḍhakikule nibbatto ratanattaye pasanno candanena ālambanaphalakaṁ katvā bhagavato adāsi.",
  "atk-s0510a15:34_3": "Bhagavā tassānumodanaṁ akāsi.",
  "atk-s0510a15:35_0": "37.",
  "atk-s0510a15:35_1": "So tena puññena devamanussesu saṁsaranto sabbattha kāle cittasukhapīṇito ubhayasampattiyo anubhavitvā",
  "atk-s0510a15:35_2": "imasmiṁ buddhuppāde kulagehe nibbatto viññutaṁ patvā satthu dhammadesanaṁ sutvā sañjātappasādo pabbajitvā",
  "atk-s0510a15:35_3": "vāyamanto nacirasseva saha paṭisambhidāhi arahattaṁ patvā attano pubbakammaṁ saritvā somanassajāto pubbacaritāpadānaṁ",
  "atk-s0510a15:35_4": "pakāsento yānakāro pure āsintiādimāha.",
  "atk-s0510a15:35_5": "Tattha yānakāroti yanti etena icchiticchitaṭṭhānanti yānaṁ,",
  "atk-s0510a15:35_6": "taṁ karotīti yānakāro,",
  "atk-s0510a15:35_7": "pure buddhadassanasamaye ahaṁ yānakāro āsiṁ ahosinti attho.",
  "atk-s0510a15:35_8": "Candanaṁ phalakaṁ katvāti candati pariḷāhaṁ vūpasametīti candanaṁ.",
  "atk-s0510a15:35_9": "Atha vā candanti sugandhavāsanatthaṁ sarīraṁ vilimpanti etenāti candanaṁ,",
  "atk-s0510a15:35_10": "taṁ ālambanaphalakaṁ katvā.",
  "atk-s0510a15:35_11": "Lokabandhunoti sakalalokassa bandhu ñātibhūtoti lokabandhu,",
  "atk-s0510a15:35_12": "tassa lokabandhuno satthussa adāsinti attho.",
  "atk-s0510a15:35_13": "Sesaṁ suviññeyyamevāti.",
  "atk-s0510a15:36_0": "Phalakadāyakattheraapadānavaṇṇanā samattā.",
  "atk-s0510a15:37_0": "9. Vaṭaṁsakiyattheraapadānavaṇṇanā",
  "atk-s0510a15:38_0": "Sumedho nāma nāmenātiādikaṁ āyasmato vaṭaṁsakiyattherassa apadānaṁ.",
  "atk-s0510a15:38_1": "Ayampi purimamunindesu katādhikāro tattha tattha bhave vivaṭṭūpanissayāni puññāni upacinanto sumedhassa",
  "atk-s0510a15:38_2": "bhagavato kāle kulagehe nibbatto viññutaṁ patto gharāvāsaṁ saṇṭhapetvā tattha ādīnavaṁ disvā gehaṁ pahāya",
  "atk-s0510a15:38_3": "tāpasapabbajjaṁ pabbajitvā mahāvane vihāsi.",
  "atk-s0510a15:38_4": "Tasmiṁ samaye sumedho bhagavā vivekakāmatāya taṁ vanaṁ sampāpuṇi.",
  "atk-s0510a15:38_5": "Atha so tāpaso bhagavantaṁ disvā pasannamānaso vikasitaṁ saḷalapupphaṁ gahetvā vaṭaṁsakākārena ganthetvā bhagavato pādamūle ṭhapetvā pūjesi.",
  "atk-s0510a15:38_6": "Bhagavā tassa cittappasādatthāya anumodanamakāsi.",
  "atk-s0510a15:38_7": "So tena puññena devamanussesu saṁsaranto ubhayasampattiyo anubhavitvā imasmiṁ buddhuppāde vibhavasampanne",
  "atk-s0510a15:38_8": "kule jāto vuddhimanvāya saddho pasanno pabbajitvā nacirasseva arahā ahosi.",
  "atk-s0510a15:39_0": "43.",
  "atk-s0510a15:39_1": "So aparabhāge pubbakammaṁ saritvā somanassajāto pubbacaritāpadānaṁ pakāsento sumedho nāma nāmenātiādi vuttaṁ.",
  "atk-s0510a15:39_2": "Vivekamanubrūhantoti janākiṇṇataṁ pahāya janavivekaṁ cittavivekañca anubrūhanto vaḍḍhento bahulīkaronto mahāvanaṁ ajjhogāhi pāvisīti attho.",
  "atk-s0510a15:39_3": "Sesaṁ uttānatthamevāti.",
  "atk-s0510a15:40_0": "Vaṭaṁsakiyattheraapadānavaṇṇanā samattā.",
  "atk-s0510a15:41_0": "10. Pallaṅkadāyakattheraapadānavaṇṇanā",
  "atk-s0510a15:42_0": "Sumedhassabhagavatotiādikaṁ āyasmato pallaṅkadāyakattherassa apadānaṁ.",
  "atk-s0510a15:42_1": "Ayampi purimabuddhesu katādhikāro anekesu bhavesu nibbānādhigamatthāya katapuññūpacayo sumedhassa bhagavato",
  "atk-s0510a15:42_2": "kāle gahapatikule nibbatto vuddhimanvāya mahābhogasampanno satthari pasīditvā dhammaṁ sutvā tassa satthuno",
  "atk-s0510a15:42_3": "sattaratanamayaṁ pallaṅkaṁ kāretvā mahantaṁ pūjaṁ akāsi.",
  "atk-s0510a15:42_4": "So tena puññena devamanussesu saṁsaranto sabbattha pūjito ahosi.",
  "atk-s0510a15:42_5": "So anukkamena imasmiṁ buddhuppāde vibhavasampanne ekasmiṁ kule nibbatto viññutaṁ patto gharāvāsaṁ saṇṭhapetvā",
  "atk-s0510a15:42_6": "satthu dhammadesanaṁ sutvā pasanno pabbajitvā nacirasseva arahattaṁ patvā pubbe katapuññanāmena pallaṅkadāyakattheroti",
  "atk-s0510a15:42_7": "pākaṭo ahosi.",
  "atk-s0510a15:42_8": "Heṭṭhā viya uparipi pubbe katapuññanāmena therānaṁ nāmāni evameva veditabbāni.",
  "atk-s0510a15:43_0": "47.",
  "atk-s0510a15:43_1": "So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento sumedhassa bhagavatotiādimāha.",
  "atk-s0510a15:43_2": "Pallaṅko hi mayā dinnoti pallaṅkaṁ ūrubaddhāsanaṁ katvā yattha upavīsanti nisīdanti,",
  "atk-s0510a15:43_3": "so pallaṅkoti vuccati,",
  "atk-s0510a15:43_4": "so pallaṅko sattaratanamayo mayā dinno pūjitoti attho.",
  "atk-s0510a15:43_5": "Sauttarasapacchadoti saha uttaracchadena saha pacchadena sauttarasapacchado,",
  "atk-s0510a15:43_6": "uparivitānaṁ bandhitvā āsanaṁ uttamavatthehi acchādetvāti attho.",
  "atk-s0510a15:43_7": "Sesaṁ pākaṭamevāti.",
  "atk-s0510a15:44_0": "Pallaṅkadāyakattheraapadānavaṇṇanā samattā.",
  "atk-s0510a15:45_0": "Pannarasamavaggavaṇṇanā samattā."
}