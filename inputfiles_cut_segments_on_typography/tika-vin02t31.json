{
  "tika-vin02t31:0_0": "12. Sattasatikakkhandhakaṁ",
  "tika-vin02t31:1_0": "Dasavatthukathāvaṇṇanā",
  "tika-vin02t31:2_0": "446.",
  "tika-vin02t31:2_1": "Sattasatikakkhandhake nikkhittamaṇisuvaṇṇāti rūpiyasikkhāpadeneva paṭikkhittamaṇisuvaṇṇā.",
  "tika-vin02t31:2_2": "Tattha maṇiggahaṇena sabbaṁ dukkaṭavatthu,",
  "tika-vin02t31:2_3": "suvaṇṇaggahaṇena sabbaṁ pācittiyavatthu gahitaṁ hoti.",
  "tika-vin02t31:2_4": "Bhikkhaggenāti bhikkhugaṇanāya.",
  "tika-vin02t31:3_0": "447.Upakkilesāti virocituṁ adatvā upakkiliṭṭhabhāvakaraṇena upakkilesā.",
  "tika-vin02t31:3_1": "Mahikāti himaṁ.",
  "tika-vin02t31:3_2": "Dhūmo ca rajo ca dhūmarajo.",
  "tika-vin02t31:3_3": "Ettha purimā tayo asampattaupakkilesā,",
  "tika-vin02t31:3_4": "rāhu pana sampattaupakkilesavasena kathitoti veditabbo.",
  "tika-vin02t31:3_5": "Samaṇabrāhmaṇā na tapanti na bhāsanti na virocantīti guṇapatāpena na tapanti guṇobhāsena na bhāsanti guṇavirocanena na virocanti.",
  "tika-vin02t31:3_6": "Surāmerayapānā appaṭiviratāti pañcavidhāya surāya catubbidhassa ca merayassa pānato aviratā.",
  "tika-vin02t31:4_0": "Avijjānivuṭāti avijjāya nivāritā pihitā.",
  "tika-vin02t31:4_1": "Piyarūpābhinandinoti piyarūpaṁ sātarūpaṁ abhinandamānā tussamānā.",
  "tika-vin02t31:4_2": "Sādiyantīti gaṇhanti.",
  "tika-vin02t31:4_3": "Aviddasūti andhabālā.",
  "tika-vin02t31:4_4": "Sarajāti sakilesarajā.",
  "tika-vin02t31:4_5": "Magāti migasadisā.",
  "tika-vin02t31:4_6": "Tasmiṁ tasmiṁ visaye bhave vā netīti netti,",
  "tika-vin02t31:4_7": "taṇhāyetaṁ adhivacanaṁ.",
  "tika-vin02t31:4_8": "Tāya saha vattantīti sanettikā.",
  "tika-vin02t31:5_0": "448.Taṁ parisaṁ etadavocāti tassa kira evaṁ ahosi “kulaputtā pabbajantā puttadārañceva jātarūparajatañca pahāyeva pabbajanti,",
  "tika-vin02t31:5_1": "na ca sakkā yaṁ pahāya pabbajitā taṁ etehi gāhetu”nti nayaggāhe ṭhatvā etaṁ “mā ayyā”tiādivacanaṁ avoca.",
  "tika-vin02t31:5_2": "Ekaṁsenetanti etaṁ pañcakāmaguṇakappanaṁ “assamaṇadhammo asakyaputtiyadhammo”ti ekaṁsena dhāreyyāsi.",
  "tika-vin02t31:6_0": "Tiṇanti senāsanacchadanatiṇaṁ.",
  "tika-vin02t31:6_1": "Pariyesitabbanti tiṇacchadane vā iṭṭhakacchadane vā gehe palujjante yehi taṁ kāritaṁ,",
  "tika-vin02t31:6_2": "tesaṁ santikaṁ gantvā “tumhehi kāritaṁ senāsanaṁ ovassati,",
  "tika-vin02t31:6_3": "na sakkā tattha vasitu”nti ācikkhitabbaṁ.",
  "tika-vin02t31:6_4": "Manussā sakkontā karissanti,",
  "tika-vin02t31:6_5": "asakkontā “tumhe vaḍḍhakī gahetvā kārāpetha,",
  "tika-vin02t31:6_6": "mayaṁ te saññāpessāmā”ti vakkhanti.",
  "tika-vin02t31:6_7": "Evaṁ vutte kāretvā tesaṁ ācikkhitabbaṁ,",
  "tika-vin02t31:6_8": "manussā vaḍḍhakīnaṁ dātabbaṁ dassanti.",
  "tika-vin02t31:6_9": "Sace āvāsasāmikā natthi,",
  "tika-vin02t31:6_10": "aññesampi bhikkhācāravattena ārocetvā kāretuṁ vaṭṭati.",
  "tika-vin02t31:6_11": "Imaṁ sandhāya “pariyesitabba”nti vuttaṁ.",
  "tika-vin02t31:7_0": "Dārūti senāsane gopānasiādīsu palujjamānesu tadatthāya dāru pariyesitabbaṁ.",
  "tika-vin02t31:7_1": "Sakaṭanti gihivikaṭaṁ vā tāvakālikaṁ vā katvā sakaṭaṁ pariyesitabbaṁ.",
  "tika-vin02t31:7_2": "Na kevalañca sakaṭameva,",
  "tika-vin02t31:7_3": "aññampi vāsipharasukudālādiupakaraṇaṁ evaṁ pariyesituṁ vaṭṭati.",
  "tika-vin02t31:7_4": "Purisoti hatthakammavasena puriso pariyesitabbo.",
  "tika-vin02t31:7_5": "Yaṁ kañci hi purisaṁ “hatthakammaṁ āvuso dassasī”ti vatvā “dassāmi bhante”ti vutte “imasmiṁ idañcidañca karohī”ti yaṁ icchati,",
  "tika-vin02t31:7_6": "taṁ kāretuṁ vaṭṭati.",
  "tika-vin02t31:7_7": "Na tvevāhaṁ gāmaṇi kenaci pariyāyenāti jātarūparajataṁ panāhaṁ kenacipi kāraṇena pariyesitabbanti na vadāmi.",
  "tika-vin02t31:8_0": "449.Pāpakaṁ katanti asundaraṁ kataṁ.",
  "tika-vin02t31:9_0": "450.Ahogaṅgoti tassa pabbatassa nāmaṁ.",
  "tika-vin02t31:10_0": "451.Paṭikacceva gaccheyyanti yattha taṁ adhikaraṇaṁ vūpasametuṁ bhikkhū sannipatanti,",
  "tika-vin02t31:10_1": "tattha paṭhamameva gaccheyyaṁ.",
  "tika-vin02t31:10_2": "Sambhāvesunti pāpuṇiṁsu.",
  "tika-vin02t31:11_0": "452.Aloṇakaṁ bhavissatīti aloṇakaṁ bhattaṁ vā byañjanaṁ vā bhavissati.",
  "tika-vin02t31:11_1": "Āsutāti sabbasambhārasajjitā.",
  "tika-vin02t31:11_2": "“Asuttā”ti vā pāṭho.",
  "tika-vin02t31:12_0": "453.Ujjaviṁsūti nāvaṁ āruyha paṭisotena gacchiṁsu. Pācīnakāti pācīnadesavāsino.",
  "tika-vin02t31:13_0": "454.Nanu tvaṁ āvuso vuḍḍho vīsativassosīti nanu tvaṁ āvuso vīsativasso,",
  "tika-vin02t31:13_1": "na nissayapaṭibaddho,",
  "tika-vin02t31:13_2": "kasmā taṁ thero paṇāmetīti dīpenti.",
  "tika-vin02t31:13_3": "Garunissayaṁ gaṇhāmāti kiñcāpi mayaṁ mahallakā,",
  "tika-vin02t31:13_4": "etaṁ pana theraṁ garuṁ katvā vasissāmāti adhippāyo.",
  "tika-vin02t31:14_0": "455.",
  "tika-vin02t31:14_1": "Mettāya rūpāvacarasamādhimattabhāvato “kullakavihārenā”ti vuttaṁ,",
  "tika-vin02t31:14_2": "khuddakena vihārenāti attho,",
  "tika-vin02t31:14_3": "khuddakatā cassa agambhīrabhāvatoti āha “uttānavihārenā”ti.",
  "tika-vin02t31:14_4": "Suññatāvihārenāti suññatāmukhena adhigataphalasamāpattiṁ sandhāya vuttaṁ.",
  "tika-vin02t31:15_0": "457.Suttavibhaṅgeti padabhājanīye.",
  "tika-vin02t31:15_1": "Tena saddhinti purepaṭiggahitaloṇena saddhiṁ.",
  "tika-vin02t31:15_2": "Na hi ettha yāvajīvikaṁ tadahupaṭiggahitanti “kappati siṅgiloṇakappo”ti ettha vuttasiṅgiloṇaṁ sandhāya vuttaṁ.",
  "tika-vin02t31:15_3": "Tañhi pure paṭiggahetvā siṅgena parihaṭaṁ na tadahupaṭiggahitaṁ.",
  "tika-vin02t31:15_4": "Yāvakālikameva tadahupaṭiggahitanti siṅgiloṇena missetvā bhuñjitabbaṁ aloṇāmisaṁ sandhāya vuttaṁ.",
  "tika-vin02t31:15_5": "Uposathasaṁyutteti uposathapaṭisaṁyutte,",
  "tika-vin02t31:15_6": "uposathakkhandhaketi vuttaṁ hoti.",
  "tika-vin02t31:15_7": "Atisaraṇaṁ atisāro, atikkamo.",
  "tika-vin02t31:15_8": "Vinayassa atisāro vinayātisāro.",
  "tika-vin02t31:15_9": "Taṁ pamāṇaṁ karontassāti dasāya saddhiṁ nisīdane yaṁ pamāṇaṁ vuttaṁ,",
  "tika-vin02t31:15_10": "dasāya vinā taṁ pamāṇaṁ karontassa.",
  "tika-vin02t31:15_11": "Sesamettha suviññeyyameva.",
  "tika-vin02t31:16_0": "Sattasatikakkhandhakavaṇṇanā niṭṭhitā.",
  "tika-vin02t31:17_0": "Dvivaggasaṅgahāti cūḷavaggamahāvaggasaṅkhātehi dvīhi vaggehi saṅgahitā.",
  "tika-vin02t31:17_1": "Dvāvīsatipabhedanāti mahāvagge dasa,",
  "tika-vin02t31:17_2": "cūḷavagge dvādasāti evaṁ dvāvīsatippabhedā.",
  "tika-vin02t31:17_3": "Sāsaneti satthusāsane.",
  "tika-vin02t31:17_4": "Ye khandhakā vuttāti yojetabbaṁ.",
  "tika-vin02t31:18_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t31:19_0": "Cūḷavaggavaṇṇanā niṭṭhitā.",
  "tika-vin02t31:20_0": "Namo tassa bhagavato arahato sammāsambuddhassa"
}