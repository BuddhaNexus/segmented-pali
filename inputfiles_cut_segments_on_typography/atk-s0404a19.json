{
  "atk-s0404a19:0_0": "5. Akkosavaggo",
  "atk-s0404a19:1_0": "4. Kusinārasuttavaṇṇanā",
  "atk-s0404a19:2_0": "44.",
  "atk-s0404a19:2_1": "Pañcamassa catutthe kusinārāyanti evaṁnāmake nagare.",
  "atk-s0404a19:2_2": "Devatānaṁ atthāya baliṁ haranti etthāti baliharaṇo,",
  "atk-s0404a19:2_3": "tasmiṁ baliharaṇe.",
  "atk-s0404a19:2_4": "Acchiddena appaṭimaṁsenātiādīsu yena kenacideva pahaṭo vā hoti,",
  "atk-s0404a19:2_5": "vejjakammādīni vā katāni,",
  "atk-s0404a19:2_6": "tassa kāyasamācāro upacikādīhi khāyitatālapaṇṇaṁ viya chiddo ca,",
  "atk-s0404a19:2_7": "paṭimasituṁ yattha katthaci gahetvā ākaḍḍhituṁ sakkuṇeyyatāya paṭimaṁso ca hoti,",
  "atk-s0404a19:2_8": "viparīto acchiddo appaṭimaṁso nāma.",
  "atk-s0404a19:2_9": "Vacīsamācāro pana musāvādaomasavādapesuññaamūlakānuddhaṁsanādīhi chiddo sappaṭimaṁso ca hoti,",
  "atk-s0404a19:2_10": "viparīto acchiddo appaṭimaṁso.",
  "atk-s0404a19:2_11": "Mettaṁ nu kho me cittanti palibodhaṁ chinditvā kammaṭṭhānabhāvanānuyogena adhigataṁ me mettacittaṁ.",
  "atk-s0404a19:2_12": "Anāghātanti āghātavirahitaṁ,",
  "atk-s0404a19:2_13": "vikkhambhanena vihatāghātanti attho.",
  "atk-s0404a19:2_14": "Kattha vuttanti idaṁ sikkhāpadaṁ kismiṁ nagare vuttaṁ.",
  "atk-s0404a19:3_0": "Kālena vakkhāmītiādīsu eko ekaṁ okāsaṁ kāretvā codento kālena vadati nāma.",
  "atk-s0404a19:3_1": "Saṅghamajjhe vā gaṇamajjhe vā salākaggayāgaggavitakkamāḷakabhikkhācāramaggaāsanasālādīsu vā upaṭṭhākehi",
  "atk-s0404a19:3_2": "parivāritakkhaṇe vā codento akālena vadati nāma.",
  "atk-s0404a19:3_3": "Tacchena vadanto bhūtena vadati nāma.",
  "atk-s0404a19:3_4": "“Daharamahallakaparisāvacarakapaṁsukūlikadhammakathikapatirūpaṁ tava ida”nti vadanto pharusena vadati nāma.",
  "atk-s0404a19:3_5": "Kāraṇanissitaṁ pana katvā,",
  "atk-s0404a19:3_6": "“bhante mahallakattha,",
  "atk-s0404a19:3_7": "parisāvacarakattha,",
  "atk-s0404a19:3_8": "paṁsukūlikattha,",
  "atk-s0404a19:3_9": "dhammakathikatthapatirūpaṁ tumhākamida”nti vadanto saṇhena vadati nāma.",
  "atk-s0404a19:3_10": "Kāraṇanissitaṁ katvā vadanto atthasaṁhitena vadati nāma.",
  "atk-s0404a19:3_11": "Mettacitto vakkhāmi no dosantaroti mettacittaṁ paccupaṭṭhapetvā vakkhāmi,",
  "atk-s0404a19:3_12": "na duṭṭhacitto hutvā.",
  "atk-s0404a19:4_0": "5. Rājantepurappavesanasuttavaṇṇanā",
  "atk-s0404a19:5_0": "45.",
  "atk-s0404a19:5_1": "Pañcame kataṁ vā karissanti vāti methunavītikkamaṁ kariṁsu vā karissanti vā.",
  "atk-s0404a19:5_2": "Ratananti maṇiratanādīsu yaṁkiñci.",
  "atk-s0404a19:5_3": "Patthetīti māretuṁ icchati.",
  "atk-s0404a19:5_4": "Hatthisambādhanti hatthīhi sambādhaṁ.",
  "atk-s0404a19:5_5": "Hatthisammaddanti vā pāṭho,",
  "atk-s0404a19:5_6": "tassattho –",
  "atk-s0404a19:5_7": "hatthīhi sammaddo etthāti hatthisammaddaṁ.",
  "atk-s0404a19:5_8": "Sesesupi eseva nayo.",
  "atk-s0404a19:5_9": "Rajanīyāni rūpasaddagandharasaphoṭṭhabbānīti etāni rāgajanakāni rūpādīni tattha paripūrāni honti.",
  "atk-s0404a19:6_0": "6. Sakkasuttavaṇṇanā",
  "atk-s0404a19:7_0": "46.",
  "atk-s0404a19:7_1": "Chaṭṭhe sokasabhayeti sokena sabhaye.",
  "atk-s0404a19:7_2": "Sokabhayeti vā pāṭho,",
  "atk-s0404a19:7_3": "ayamevattho.",
  "atk-s0404a19:7_4": "Dutiyapadepi eseva nayo.",
  "atk-s0404a19:7_5": "Yena kenaci kammaṭṭhānenāti kasivaṇijjādikammesu yena kenaci kammena.",
  "atk-s0404a19:7_6": "Anāpajja akusalanti kiñci akusalaṁ anāpajjitvā.",
  "atk-s0404a19:7_7": "Nibbiseyyāti uppādeyya ācineyya.",
  "atk-s0404a19:7_8": "Dakkhoti cheko.",
  "atk-s0404a19:7_9": "Uṭṭhānasampannoti uṭṭhānavīriyena samannāgato.",
  "atk-s0404a19:7_10": "Alaṁ vacanāyāti yutto vacanāya.",
  "atk-s0404a19:7_11": "Ekantasukhappaṭisaṁvedī vihareyyāti ekantameva kāyikacetasikasukhaṁ ñāṇena paṭisaṁvedento vihareyya.",
  "atk-s0404a19:7_12": "Aniccāti hutvā abhāvato.",
  "atk-s0404a19:7_13": "Tucchāti sārarahitā.",
  "atk-s0404a19:7_14": "Musāti niccasubhasukhā viya khāyamānāpi tathā na hontīti musā.",
  "atk-s0404a19:7_15": "Mosadhammāti nassanasabhāvā.",
  "atk-s0404a19:7_16": "Tasmā te paṭicca dukkhaṁ uppajjatīti sandasseti.",
  "atk-s0404a19:7_17": "Idhapana voti ettha vo ti nipātamattaṁ.",
  "atk-s0404a19:7_18": "Apaṇṇakaṁ vā sotāpannoti avirādhitaṁ ekaṁsena sotāpanno vā hoti.",
  "atk-s0404a19:7_19": "Sopi jhānaṁ nibbatteti,",
  "atk-s0404a19:7_20": "brahmalokaṁ vā gantvā chasu vā kāmasaggesu ekantasukhappaṭisaṁvedī hutvā vihareyya.",
  "atk-s0404a19:7_21": "Imasmiṁ sutte satthā aṭṭhaṅguposathassa guṇaṁ kathesi.",
  "atk-s0404a19:8_0": "7. Mahālisuttavaṇṇanā",
  "atk-s0404a19:9_0": "47.",
  "atk-s0404a19:9_1": "Sattame micchāpaṇihitanti micchā ṭhapitaṁ.",
  "atk-s0404a19:9_2": "Adhammacariyāvisamacariyāti akusalakammapathavasena adhammacariyasaṅkhātā visamacariyā.",
  "atk-s0404a19:9_3": "Kusalakammapathavasena itarā veditabbā.",
  "atk-s0404a19:9_4": "Evamidha vaṭṭameva kathitaṁ.",
  "atk-s0404a19:10_0": "8. Pabbajitaabhiṇhasuttavaṇṇanā",
  "atk-s0404a19:11_0": "48.",
  "atk-s0404a19:11_1": "Aṭṭhame pabbajitenāti gharāvāsaṁ pahāya sāsane pabbajjaṁ upagatena.",
  "atk-s0404a19:11_2": "Abhiṇhanti abhikkhaṇaṁ punappunaṁ,",
  "atk-s0404a19:11_3": "paccavekkhitabbā oloketabbā sallakkhetabbā.",
  "atk-s0404a19:11_4": "Vevaṇṇiyanti vivaṇṇabhāvaṁ.",
  "atk-s0404a19:11_5": "Taṁ panetaṁ vevaṇṇiyaṁ duvidhaṁ hoti sarīravevaṇṇiyaṁ parikkhāravevaṇṇiyañca.",
  "atk-s0404a19:11_6": "Tattha kesamassuoropanena sarīravevaṇṇiyaṁ veditabbaṁ.",
  "atk-s0404a19:11_7": "Pubbe pana nānāvirāgāni sukhumavatthāni nivāsetvāpi nānaggarasabhojanaṁ suvaṇṇarajatabhājanesu bhuñjitvāpi",
  "atk-s0404a19:11_8": "sirigabbhe varasayanāsanesu nipajjitvāpi nisīditvāpi sappinavanītādīhi bhesajjaṁ katvāpi pabbajitakālato",
  "atk-s0404a19:11_9": "paṭṭhāya chinnasaṅghaṭitakasāvarasapītāni vatthāni nivāsetabbāni,",
  "atk-s0404a19:11_10": "ayapatte vā mattikapatte vā missakodano bhuñjitabbo,",
  "atk-s0404a19:11_11": "rukkhamūlādisenāsane muñjatiṇasantharaṇādīsu nipajjitabbaṁ,",
  "atk-s0404a19:11_12": "cammakhaṇḍataṭṭikādīsu nisīditabbaṁ,",
  "atk-s0404a19:11_13": "pūtimuttādīhi bhesajjaṁ kattabbaṁ hoti.",
  "atk-s0404a19:11_14": "Evamettha parikkhāravevaṇṇiyaṁ veditabbaṁ.",
  "atk-s0404a19:11_15": "Evaṁ paccavekkhato kopo ca māno ca pahīyati.",
  "atk-s0404a19:12_0": "Parapaṭibaddhā me jīvikāti mayhaṁ paresu paṭibaddhā parāyattā catupaccayajīvikāti.",
  "atk-s0404a19:12_1": "Evaṁ paccavekkhato hi ājīvo parisujjhati,",
  "atk-s0404a19:12_2": "piṇḍapāto ca apacito hoti,",
  "atk-s0404a19:12_3": "catūsu paccayesu apaccavekkhitaparibhogo nāma na hoti.",
  "atk-s0404a19:12_4": "Añño me ākappo karaṇīyoti yo gihīnaṁ uraṁ abhinīharitvā gīvaṁ paggahetvā lalitenākārena aniyatapadavītihārena gamanākappo hoti,",
  "atk-s0404a19:12_5": "tato aññova ākappo mayā karaṇīyo,",
  "atk-s0404a19:12_6": "santindriyena santamānasena yugamattadassinā visamaṭṭhāne udakasakaṭeneva mandamitapadavītihārena hutvā gantabbanti paccavekkhitabbaṁ.",
  "atk-s0404a19:12_7": "Evaṁ paccavekkhato hi iriyāpatho sāruppo hoti,",
  "atk-s0404a19:12_8": "tisso sikkhā paripūrenti.",
  "atk-s0404a19:12_9": "Kaccinukhoti salakkhaṇe nipātasamudāyo.",
  "atk-s0404a19:12_10": "Attāti cittaṁ.",
  "atk-s0404a19:12_11": "Sīlato na upavadatīti aparisuddhaṁ te sīlanti sīlapaccayo na upavadati.",
  "atk-s0404a19:12_12": "Evaṁ paccavekkhato hi ajjhattaṁ hirī samuṭṭhāti,",
  "atk-s0404a19:12_13": "sā tīsu dvāresu saṁvaraṁ sādheti,",
  "atk-s0404a19:12_14": "tīsu dvāresu saṁvaro catupārisuddhisīlaṁ hoti,",
  "atk-s0404a19:12_15": "catupārisuddhisīle ṭhito vipassanaṁ vaḍḍhetvā arahattaṁ gaṇhāti.",
  "atk-s0404a19:12_16": "Anuvicca viññū sabrahmacārīti paṇḍitā sabrahmacārino anuvicāretvā.",
  "atk-s0404a19:12_17": "Evaṁ paccavekkhato hi bahiddhā ottappaṁ saṇṭhāti,",
  "atk-s0404a19:12_18": "taṁ tīsu dvāresu saṁvaraṁ sādhetīti anantaranayeneva veditabbaṁ.",
  "atk-s0404a19:13_0": "Nānābhāvo vinābhāvoti jātiyā nānābhāvo,",
  "atk-s0404a19:13_1": "maraṇena vinābhāvo.",
  "atk-s0404a19:13_2": "Evaṁ paccavekkhato hi tīsu dvāresu asaṁvutākāro nāma na hoti,",
  "atk-s0404a19:13_3": "maraṇassati sūpaṭṭhitā hoti.",
  "atk-s0404a19:13_4": "Kammassakomhītiādīsu kammaṁ mayhaṁ sakaṁ attano santakanti kammassakā.",
  "atk-s0404a19:13_5": "Kammena dātabbaṁ phalaṁ dāyaṁ,",
  "atk-s0404a19:13_6": "kammassa dāyaṁ kammadāyaṁ,",
  "atk-s0404a19:13_7": "taṁ ādīyāmīti kammadāyādo.",
  "atk-s0404a19:13_8": "Kammaṁ mayhaṁ yoni kāraṇanti kammayoni.",
  "atk-s0404a19:13_9": "Kammaṁ mayhaṁ bandhu ñātakoti kammabandhu.",
  "atk-s0404a19:13_10": "Kammaṁ mayhaṁ paṭisaraṇaṁ patiṭṭhāti kammapaṭisaraṇo.",
  "atk-s0404a19:13_11": "Tassa dāyādo bhavissāmīti tassa kammassa dāyādo tena dinnaphalaṁ paṭiggāhako bhavissāmi.",
  "atk-s0404a19:13_12": "Evaṁ kammassakataṁ pana paccavekkhato pāpakaraṇaṁ nāma na hoti.",
  "atk-s0404a19:13_13": "Kathaṁbhūtassa me rattindivā vītivattantīti kinnu kho me vattappaṭipattiṁ karontassa,",
  "atk-s0404a19:13_14": "udāhu akarontassa,",
  "atk-s0404a19:13_15": "buddhavacanaṁ sajjhāyantassa,",
  "atk-s0404a19:13_16": "udāhu asajjhāyantassa,",
  "atk-s0404a19:13_17": "yonisomanasikāre kammaṁ karontassa,",
  "atk-s0404a19:13_18": "udāhu akarontassāti kathaṁbhūtassa me rattindivā vītivattanti,",
  "atk-s0404a19:13_19": "parivattantīti attho.",
  "atk-s0404a19:13_20": "Evaṁ paccavekkhato hi appamādo paripūrati.",
  "atk-s0404a19:14_0": "Suññāgāre abhiramāmīti vivittokāse sabbiriyāpathesu ekakova hutvā kacci nu kho abhiramāmīti attho.",
  "atk-s0404a19:14_1": "Evaṁ paccavekkhato kāyaviveko paripūrati.",
  "atk-s0404a19:14_2": "Uttarimanussadhammoti uttarimanussānaṁ ukkaṭṭhamanussabhūtānaṁ jhāyīnañceva ariyānañca jhānādidhammo,",
  "atk-s0404a19:14_3": "dasakusalakammapathasaṅkhātamanussadhammato vā uttaritaro visiṭṭhataro dhammo me mama santāne atthi nu kho,",
  "atk-s0404a19:14_4": "santi nu khoti attho.",
  "atk-s0404a19:14_5": "Alamariyañāṇadassanavisesoti mahaggatalokuttarapaññā pajānanaṭṭhena ñāṇaṁ,",
  "atk-s0404a19:14_6": "cakkhunā diṭṭhamiva dhammaṁ paccakkhakaraṇato dassanaṭṭhena dassananti ñāṇadassanaṁ,",
  "atk-s0404a19:14_7": "ariyaṁ visuddhaṁ uttamaṁ ñāṇadassananti ariyañāṇadassanaṁ,",
  "atk-s0404a19:14_8": "alaṁ pariyattakaṁ kilesaviddhaṁsanasamatthaṁ ariyañāṇadassanamettha,",
  "atk-s0404a19:14_9": "assa vāti alamariyañāṇadassano,",
  "atk-s0404a19:14_10": "jhānādibhedo uttarimanussadhammo alamariyañāṇadassano ca so viseso cāti alamariyañāṇadassanaviseso.",
  "atk-s0404a19:14_11": "Atha vā tameva kilesaviddhaṁsanasamatthaṁ visuddhaṁ ñāṇadassanameva visesoti alamariyañāṇadassanaviseso vā.",
  "atk-s0404a19:14_12": "Adhigatoti paṭiladdho me atthi nu kho.",
  "atk-s0404a19:14_13": "Sohanti paṭiladdhaviseso so ahaṁ.",
  "atk-s0404a19:14_14": "Pacchime kāleti maraṇamañce nipannakāle.",
  "atk-s0404a19:14_15": "Puṭṭhoti sabrahmacārīhi adhigataguṇavisesaṁ pucchito.",
  "atk-s0404a19:14_16": "Na maṅku bhavissāmīti patitakkhandho nittejo na hessāmīti.",
  "atk-s0404a19:14_17": "Evaṁ paccavekkhantassa hi moghakālakiriyā nāma na hoti.",
  "atk-s0404a19:15_0": "9-10. Sarīraṭṭhadhammasuttādivaṇṇanā",
  "atk-s0404a19:16_0": "49- 50.",
  "atk-s0404a19:16_1": "Navame ponobbhavikoti punabbhavanibbattako.",
  "atk-s0404a19:16_2": "Bhavasaṅkhāroti bhavasaṅkharaṇakammaṁ.",
  "atk-s0404a19:16_3": "Imasmiṁ sutte vaṭṭameva kathitaṁ.",
  "atk-s0404a19:16_4": "Dasame sīlabāhusaccavīriyasatipaññā lokiyalokuttarāmissikā kathitā.",
  "atk-s0404a19:16_5": "Sesaṁ sabbattha uttānatthamevāti.",
  "atk-s0404a19:17_0": "Akkosavaggo pañcamo.",
  "atk-s0404a19:18_0": "Paṭhamapaṇṇāsakaṁ niṭṭhitaṁ.",
  "atk-s0404a19:19_0": "2. Dutiyapaṇṇāsakaṁ"
}