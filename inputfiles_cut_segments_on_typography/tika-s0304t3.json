{
  "tika-s0304t3:0_0": "4. Jambukhādakasaṁyuttaṁ",
  "tika-s0304t3:1_0": "1. Nibbānapañhasuttavaṇṇanā",
  "tika-s0304t3:2_0": "314.Nibbānaṁāgammāti ettha āgammāti sabbasaṅkhārehi nibbinnassa visaṅkhāraninnassa gotrabhunā vivaṭṭitamānasassa maggena sacchikaraṇenāti attho.",
  "tika-s0304t3:2_1": "Sacchikiriyamānañhi taṁ adhigantvā ārammaṇapaccayabhūtañca paṭicca adhipatipaccayabhūte ca tasmiṁ paramassāsabhāvena",
  "tika-s0304t3:2_2": "vimuttasaṅkhārassa paramagatibhāvena ca patiṭṭhānabhūte patiṭṭhāya khayasaṅkhāto maggo rāgādike khepetīti",
  "tika-s0304t3:2_3": "taṁsacchikaraṇābhāve rāgādīnaṁ anuppattinirodhagamanābhāvato “nibbānaṁ āgamma rāgo khīyatī”ti vuttaṁ.",
  "tika-s0304t3:3_0": "Imināva suttenāti imināva jambukhādakasuttena.",
  "tika-s0304t3:3_1": "Kilesakkhayamattaṁ nibbānanti vadeyya “rāgakkhayo”tiādinā sutte āgatattā.",
  "tika-s0304t3:3_2": "“Kilesakkhayamatta”nti avisesena vuttattā āha “kassā”tiādi.",
  "tika-s0304t3:3_3": "Addhā attanoti vakkhati “parassa kilesakkhayena parassa nibbānasampatti na yuttā”ti.",
  "tika-s0304t3:3_4": "Nibbānārammaṇakaraṇena gotrabhukkhaṇe kilesakkhayappattitā ca āpannāti āha –",
  "tika-s0304t3:3_5": "“kiṁ pana tesu akhīṇesuyevā”tiādi.",
  "tika-s0304t3:3_6": "Nanu ārammaṇakaraṇamattena kilesakkhayo anuppattoti na sakkā vattuṁ.",
  "tika-s0304t3:3_7": "Cittañhi atītānāgatādisabbaṁ ālambanaṁ karoti,",
  "tika-s0304t3:3_8": "na nipphannamevāti.",
  "tika-s0304t3:3_9": "Gotrabhūpi maggena yā kilesānaṁ anuppattidhammatā kātabbā,",
  "tika-s0304t3:3_10": "taṁ ārabbha pavattissatīti? Na,",
  "tika-s0304t3:3_11": "appattanibbānassa nibbānārammaṇañāṇābhāvato.",
  "tika-s0304t3:3_12": "Na hi aññe dhammā viya nibbānaṁ,",
  "tika-s0304t3:3_13": "taṁ pana atigambhīrattā appattena ālambituṁ na sakkā,",
  "tika-s0304t3:3_14": "tasmā tena gotrabhunā pattabbena tikālikasabhāvātikkantagambhīrabhāvena bhavitabbaṁ,",
  "tika-s0304t3:3_15": "kilesakkhayamattataṁ vā icchato gotrabhuto puretaraṁ nipphannena kilesakkhayena bhavitabbaṁ.",
  "tika-s0304t3:3_16": "Appattakilesakkhayārammaṇakaraṇe hi sati gotrabhuto puretaracittānipi ālambeyyunti.",
  "tika-s0304t3:4_0": "Tasmātiādi vuttasseva atthassa nigamanaṁ.",
  "tika-s0304t3:4_1": "Taṁ panetaṁ nibbānaṁ.",
  "tika-s0304t3:4_2": "Rūpino dhammā arūpino dhammātiādīsūti ādisaddena lokuttaraanāsavādīnaṁ saṅgaho daṭṭhabbo.",
  "tika-s0304t3:4_3": "Arūpadhammādibhāvaggahaṇena cassa parinipphannatā dīpitā.",
  "tika-s0304t3:4_4": "Tenāha “na kilesakkhayamattamevā”ti.",
  "tika-s0304t3:4_5": "Kilesakkhayamattatāya hi sati nibbānassa bahutā āpajjati “yattakā kilesā khīyanti,",
  "tika-s0304t3:4_6": "tattakāni nibbānānī”ti.",
  "tika-s0304t3:4_7": "Abhāvassabhāvato gambhīrādibhāvo asaṅkhatādibhāvo ca na siyā,",
  "tika-s0304t3:4_8": "vutto ca so nibbānassa,",
  "tika-s0304t3:4_9": "tasmāssa paccetabbo parinipphannabhāvo.",
  "tika-s0304t3:4_10": "Yasmā ca sammutisaccārammaṇaṁ saṅkhatadhammārammaṇaṁ vā samucchedavasena kilese pajahituṁ na sakkoti,",
  "tika-s0304t3:4_11": "yato mahaggatañāṇaṁ vipassanāñāṇaṁ vā kilesavikkhambhanavasena tadaṅgavasena vā pajahati,",
  "tika-s0304t3:4_12": "tasmā ariyamaggañāṇassa sammutisaccasaṅkhatadhammārammaṇehi viparītasabhāvena ārammaṇena bhavitabbaṁ.",
  "tika-s0304t3:4_13": "Tathā hi taṁ samucchedavasena kilese pajahīti evaṁ parinipphannāsaṅkhatasabhāvaṁ nibbānanti niṭṭhamettha gantabbanti.",
  "tika-s0304t3:5_0": "Nibbānapañhasuttavaṇṇanā niṭṭhitā.",
  "tika-s0304t3:6_0": "3-15. Dhammavādīpañhasuttādivaṇṇanā",
  "tika-s0304t3:7_0": "316-",
  "tika-s0304t3:7_1": "328.Pahāya gatattāti ariyamaggena jahitvā ñāṇagamanena gatattā.",
  "tika-s0304t3:7_2": "Suṭṭhu gatāti sammā gatā paṭipannāti sugatā.",
  "tika-s0304t3:7_3": "Parijānanatthanti tīhi pariññāhi parijānanatthaṁ.",
  "tika-s0304t3:7_4": "Dukkhasaṅkhātoti “dukkha”nti saṅkhātabbo viditabbo ca dukkhasabhāvo dhammo dukkhadukkhatā.",
  "tika-s0304t3:7_5": "Yasmā dukkhavedanāvinimuttasaṅkhatadhamme sukhavedanāya ca yathā idha saṅkhāradukkhatā vipariṇāmadukkhatāti dukkhapariyāyo niruppateva,",
  "tika-s0304t3:7_6": "tasmā dukkhasabhāvo dhammo ekena dukkhasaddena visesetvā vutto “dukkhadukkhatā”ti.",
  "tika-s0304t3:7_7": "Sesapadadvayeti saṅkhāradukkhatā vipariṇāmadukkhatāti etasmiṁ padadvaye.",
  "tika-s0304t3:7_8": "Saṅkhārabhāvena dukkhasabhāvo saṅkhāradukkhatā.",
  "tika-s0304t3:7_9": "Sukhassa vipariṇāmanena dukkhasabhāvo vipariṇāmadukkhatā.",
  "tika-s0304t3:8_0": "Dhammavādīpañhasuttādivaṇṇanā niṭṭhitā.",
  "tika-s0304t3:9_0": "16. Dukkarapañhasuttavaṇṇanā",
  "tika-s0304t3:10_0": "329.Pabbajjāyāti pabbajitapaṭipattiyaṁ.",
  "tika-s0304t3:10_1": "Dhammānudhammappaṭipanno bhikkhūti dhammānudhammaṁ paṭipajjamāno bhikkhu.",
  "tika-s0304t3:10_2": "Pātanti pāto.",
  "tika-s0304t3:10_3": "Nacirassanti khippameva.",
  "tika-s0304t3:10_4": "Tenāha “lahuyevā”ti.",
  "tika-s0304t3:11_0": "Dukkarapañhasuttavaṇṇanā niṭṭhitā.",
  "tika-s0304t3:12_0": "Jambukhādakasaṁyuttavaṇṇanā niṭṭhitā."
}