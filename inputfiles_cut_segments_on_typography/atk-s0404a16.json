{
  "atk-s0404a16:0_0": "2. Nāthavaggo",
  "atk-s0404a16:1_0": "1. Senāsanasuttavaṇṇanā",
  "atk-s0404a16:2_0": "11.",
  "atk-s0404a16:2_1": "Dutiyassa paṭhame pañcaṅgasamannāgatoti pañcahi guṇaṅgehi samannāgato.",
  "atk-s0404a16:2_2": "Nātidūraṁ hoti nāccāsannanti yañhi atidūre hoti,",
  "atk-s0404a16:2_3": "piṇḍāya caritvā tattha gacchantassa kāyacittadarathā hoti,",
  "atk-s0404a16:2_4": "tato anuppannaṁ vā samādhiṁ uppādetuṁ uppannaṁ vā thiraṁ kātuṁ na sakkoti.",
  "atk-s0404a16:2_5": "Accāsannaṁ bahujanākiṇṇaṁ hoti.",
  "atk-s0404a16:2_6": "Cattālīsausabhamatte pana padese vasataṁ dūrāsannadosavimuttañca gamanāgamanasampannaṁ nāma hoti.",
  "atk-s0404a16:2_7": "Divāappākiṇṇanti divasabhāge mahājanena anākiṇṇaṁ.",
  "atk-s0404a16:3_0": "2. Pañcaṅgasuttavaṇṇanā",
  "atk-s0404a16:4_0": "12.",
  "atk-s0404a16:4_1": "Dutiye kevalīti kevalehi sakalehi guṇehi samannāgato.",
  "atk-s0404a16:4_2": "Vusitavāti vutthabrahmacariyavāso.",
  "atk-s0404a16:4_3": "Asekhenāti asekhadhammapariyāpannena lokuttarena.",
  "atk-s0404a16:4_4": "Sīlakkhandhenāti sīlarāsinā.",
  "atk-s0404a16:4_5": "Vimuttikkhandhenāti ettha ṭhapetvā sīlādayo tayo sesā phaladhammā vimutti nāma,",
  "atk-s0404a16:4_6": "vimuttiñāṇadassanaṁ paccavekkhaṇañāṇaṁ,",
  "atk-s0404a16:4_7": "taṁ lokiyameva.",
  "atk-s0404a16:5_0": "3-4. Saṁyojanasuttādivaṇṇanā",
  "atk-s0404a16:6_0": "13- 14.",
  "atk-s0404a16:6_1": "Tatiye orambhāgiyānīti heṭṭhābhāgiyāni.",
  "atk-s0404a16:6_2": "Uddhambhāgiyānīti uparibhāgiyāni.",
  "atk-s0404a16:6_3": "Imasmiṁ sutte vaṭṭameva kathitaṁ.",
  "atk-s0404a16:6_4": "Catutthe khilavinibandhā pañcakanipāte vitthāritāyeva.",
  "atk-s0404a16:6_5": "Ārohapariṇāhenāti dīghaputhulantena.",
  "atk-s0404a16:7_0": "5. Appamādasuttavaṇṇanā",
  "atk-s0404a16:8_0": "15.",
  "atk-s0404a16:8_1": "Pañcame evameva khoti yathā sabbasattānaṁ sammāsambuddho aggo,",
  "atk-s0404a16:8_2": "evaṁ sabbesaṁ kusaladhammānaṁ kārāpakaappamādo aggoti daṭṭhabbo.",
  "atk-s0404a16:8_3": "Nanu cesa lokiyova,",
  "atk-s0404a16:8_4": "kusaladhammā pana lokuttarāpi.",
  "atk-s0404a16:8_5": "Ayañca kāmāvacarova,",
  "atk-s0404a16:8_6": "kusaladhammā pana catubhūmakā.",
  "atk-s0404a16:8_7": "Kathamesa tesaṁ aggoti?",
  "atk-s0404a16:8_8": "Paṭilābhakattena.",
  "atk-s0404a16:8_9": "Appamādena hi te paṭilabhanti,",
  "atk-s0404a16:8_10": "tasmā so tesaṁ aggo.",
  "atk-s0404a16:8_11": "Teneva vuttaṁ –",
  "atk-s0404a16:8_12": "sabbe te appamādamūlakāti.",
  "atk-s0404a16:9_0": "Jaṅgalānanti pathavitalacārīnaṁ.",
  "atk-s0404a16:9_1": "Pāṇānanti sapādakapāṇānaṁ.",
  "atk-s0404a16:9_2": "Padajātānīti padāni.",
  "atk-s0404a16:9_3": "Samodhānaṁ gacchantīti odhānaṁ pakkhepaṁ gacchanti.",
  "atk-s0404a16:9_4": "Aggamakkhāyatīti seṭṭhamakkhāyati.",
  "atk-s0404a16:9_5": "Yadidaṁmahantattenāti mahantabhāvena aggamakkhāyati,",
  "atk-s0404a16:9_6": "na guṇaggenāti attho.",
  "atk-s0404a16:9_7": "Vassikanti sumanapupphaṁ.",
  "atk-s0404a16:9_8": "Idaṁ kira suttaṁ sutvā bhātiyamahārājā vīmaṁsitukāmatāya ekasmiṁ gabbhe catujātigandhehi paribhaṇḍaṁ",
  "atk-s0404a16:9_9": "katvā sugandhapupphāni āharāpetvā ekassa samuggassa majjhe sumanapupphamuṭṭhiṁ ṭhapetvā sesāni tassa",
  "atk-s0404a16:9_10": "samantato muṭṭhiṁ katvā ṭhapetvā dvāraṁ pidhāya bahi nikkhanto.",
  "atk-s0404a16:9_11": "Athassa muhuttaṁ bahi vītināmetvā dvāraṁ vivaritvā pavisantassa sabbapaṭhamaṁ sumanapupphagandho ghānaṁ pahari.",
  "atk-s0404a16:9_12": "So mahātalasmiṁyeva mahācetiyābhimukho nipajjitvā “vassikaṁ tesaṁ agganti kathentena sukathitaṁ sammāsambuddhenā”ti cetiyaṁ vandi.",
  "atk-s0404a16:9_13": "Khuddarājānoti khuddakarājāno.",
  "atk-s0404a16:9_14": "Kūṭarājānotipi pāṭho.",
  "atk-s0404a16:10_0": "6. Āhuneyyasuttavaṇṇanā",
  "atk-s0404a16:11_0": "16. Chaṭṭhe gotrabhūti sikhāpattavipassanābhūtena nibbānārammaṇena gotrabhuñāṇena samannāgato.",
  "atk-s0404a16:12_0": "7. Paṭhamanāthasuttavaṇṇanā",
  "atk-s0404a16:13_0": "17.",
  "atk-s0404a16:13_1": "Sattame sanāthāti sañātakā bahuñātivaggā hutvā viharatha.",
  "atk-s0404a16:13_2": "Nāthaṁ karontīti nāthakaraṇā,",
  "atk-s0404a16:13_3": "attano sanāthabhāvakarā patiṭṭhākarāti attho.",
  "atk-s0404a16:13_4": "Kalyāṇamittotiādīsu sīlādiguṇasampannā kalyāṇā mittā assāti kalyāṇamitto.",
  "atk-s0404a16:13_5": "Tevassa ṭhānanisajjādīsu saha ayanato sahāyāti kalyāṇasahāyo.",
  "atk-s0404a16:13_6": "Cittena ceva kāyena ca kalyāṇamittesuyeva sampavaṅko oṇatoti kalyāṇasampavaṅko.",
  "atk-s0404a16:13_7": "Suvacohotīti sukhena vattabbo hoti,",
  "atk-s0404a16:13_8": "sukhena anusāsitabbo.",
  "atk-s0404a16:13_9": "Khamoti gāḷhena pharusena kakkhaḷena vutto khamati na kuppati.",
  "atk-s0404a16:13_10": "Padakkhiṇaggāhī anusāsaninti yathā ekacco ovadiyamāno vāmato gaṇhāti,",
  "atk-s0404a16:13_11": "paṭippharati vā,",
  "atk-s0404a16:13_12": "assuṇanto vā gacchati,",
  "atk-s0404a16:13_13": "evaṁ akatvā “ovadatha, bhante,",
  "atk-s0404a16:13_14": "anusāsatha,",
  "atk-s0404a16:13_15": "tumhesu anovadantesu ko añño ovadissatī”ti padakkhiṇaṁ gaṇhāti.",
  "atk-s0404a16:14_0": "Uccāvacānīti uccanīcāni.",
  "atk-s0404a16:14_1": "Kiṁkaraṇīyānīti “kiṁ karomī”ti evaṁ vatvā kattabbakammāni.",
  "atk-s0404a16:14_2": "Tattha uccakammaṁ nāma cīvarassa karaṇaṁ rajanaṁ,",
  "atk-s0404a16:14_3": "cetiye sudhākammaṁ,",
  "atk-s0404a16:14_4": "uposathāgāracetiyagharabodhigharesu kattabbakammanti evamādi.",
  "atk-s0404a16:14_5": "Avacakammaṁ nāma pādadhovanamakkhanādikhuddakakammaṁ.",
  "atk-s0404a16:14_6": "Tatrūpāyāyāti tatrupagamaniyāya.",
  "atk-s0404a16:14_7": "Alaṁ kātunti kātuṁ samattho hoti.",
  "atk-s0404a16:14_8": "Alaṁ saṁvidhātunti vicāretuṁ samattho hoti.",
  "atk-s0404a16:15_0": "Dhamme assa kāmo sinehoti dhammakāmo,",
  "atk-s0404a16:15_1": "tepiṭakaṁ buddhavacanaṁ piyāyatīti attho.",
  "atk-s0404a16:15_2": "Piyasamudāhāroti parasmiṁ kathente sakkaccaṁ suṇāti,",
  "atk-s0404a16:15_3": "sayañca paresaṁ desetukāmo hotīti attho.",
  "atk-s0404a16:15_4": "Abhidhamme abhivinayeti ettha dhammo abhidhammo,",
  "atk-s0404a16:15_5": "vinayo abhivinayoti catukkaṁ veditabbaṁ.",
  "atk-s0404a16:15_6": "Tattha dhammoti suttantapiṭakaṁ.",
  "atk-s0404a16:15_7": "Abhidhammoti satta pakaraṇāni.",
  "atk-s0404a16:15_8": "Vinayoti ubhatovibhaṅgo.",
  "atk-s0404a16:15_9": "Abhivinayoti khandhakaparivārā.",
  "atk-s0404a16:15_10": "Atha vā suttantapiṭakampi abhidhammapiṭakampi dhammo eva,",
  "atk-s0404a16:15_11": "maggaphalāni abhidhammo.",
  "atk-s0404a16:15_12": "Sakalavinayapiṭakaṁ vinayo,",
  "atk-s0404a16:15_13": "kilesavūpasamakaraṇaṁ abhivinayo.",
  "atk-s0404a16:15_14": "Iti sabbasmimpi ettha dhamme ca abhidhamme ca vinaye ca abhivinaye ca uḷārapāmojjo hotīti attho.",
  "atk-s0404a16:15_15": "Kusalesu dhammesūti kāraṇatthe bhummaṁ,",
  "atk-s0404a16:15_16": "cātubhūmakakusaladhammakāraṇā tesaṁ adhigamatthāya anikkhittadhuro hotīti attho.",
  "atk-s0404a16:16_0": "8. Dutiyanāthasuttavaṇṇanā",
  "atk-s0404a16:17_0": "18. Aṭṭhame therānukampitassāti therehi ovādānusāsanidānasamussāhitāya hitapharaṇāya anukampitassa.",
  "atk-s0404a16:18_0": "9. Paṭhamaariyāvāsasuttavaṇṇanā",
  "atk-s0404a16:19_0": "19.",
  "atk-s0404a16:19_1": "Navame ariyavāsāti ariyānaṁ āvāso,",
  "atk-s0404a16:19_2": "te āvasiṁsu āvasanti āvasissantīti ariyāvāsā.",
  "atk-s0404a16:19_3": "Yadariyāti ye vāse ariyā.",
  "atk-s0404a16:20_0": "10. Dutiyaariyāvāsasuttavaṇṇanā",
  "atk-s0404a16:21_0": "20.",
  "atk-s0404a16:21_1": "Dasamaṁ yasmā kururaṭṭhavāsino bhikkhū gambhīrapaññākārakā yuttappayuttā,",
  "atk-s0404a16:21_2": "tasmā yathā tesaṁ dīghanikāyādīsu mahānidānādīni kathitāni,",
  "atk-s0404a16:21_3": "evamidampi gambhīraṁ sukhumaṁ tilakkhaṇāhataṁ suttaṁ tattheva avoca.",
  "atk-s0404a16:21_4": "Tattha pañcaṅgavippahīnoti pañcahi aṅgehi vippayutto hutvā khīṇāsavo avasi vasati vasissati.",
  "atk-s0404a16:21_5": "Tasmā ayaṁ pañcaṅgavippahīnatā ariyāvāsoti vutto.",
  "atk-s0404a16:21_6": "Esa nayo sabbattha. Evaṁ kho,",
  "atk-s0404a16:21_7": "bhikkhave,",
  "atk-s0404a16:21_8": "bhikkhu chaḷaṅgasamannāgato hotīti chaḷaṅgupekkhāya samannāgato hoti.",
  "atk-s0404a16:21_9": "Chaḷaṅgupekkhā dhammā nāma keti? Ñāṇādayo.",
  "atk-s0404a16:21_10": "“Ñāṇa”nti vutte kiriyato cattāri ñāṇasampayuttacittāni labbhanti,",
  "atk-s0404a16:21_11": "“satatavihāro”ti vutte aṭṭha mahācittāni,",
  "atk-s0404a16:21_12": "“rajjanadussanaṁ natthī”ti vutte dasa cittāni labbhanti.",
  "atk-s0404a16:21_13": "Somanassaṁ āsevanavasena labbhati.",
  "atk-s0404a16:21_14": "Satārakkhena cetasāti khīṇāsavassa hi tīsu dvāresu sabbakāle sati ārakkhakiccaṁ sādheti.",
  "atk-s0404a16:21_15": "Tenevassa carato ca tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitaṁ hotīti vuccati.",
  "atk-s0404a16:22_0": "Puthusamaṇabrāhmaṇānanti bahūnaṁ samaṇabrāhmaṇānaṁ.",
  "atk-s0404a16:22_1": "Ettha samaṇāti pabbajjūpagatā,",
  "atk-s0404a16:22_2": "brāhmaṇāti bhovādino.",
  "atk-s0404a16:22_3": "Puthupaccekasaccānīti bahūni pāṭekkasaccāni.",
  "atk-s0404a16:22_4": "“Idameva dassanaṁ saccaṁ,",
  "atk-s0404a16:22_5": "idameva sacca”nti evaṁ pāṭiyekkaṁ gahitāni bahūni saccānīti attho.",
  "atk-s0404a16:22_6": "Nuṇṇānīti nīhaṭāni.",
  "atk-s0404a16:22_7": "Panuṇṇānīti suṭṭhu nīhaṭāni.",
  "atk-s0404a16:22_8": "Cattānīti vissaṭṭhāni.",
  "atk-s0404a16:22_9": "Vantānīti vamitāni.",
  "atk-s0404a16:22_10": "Muttānīti chinnabandhanāni katāni.",
  "atk-s0404a16:22_11": "Pahīnānīti pajahitāni.",
  "atk-s0404a16:22_12": "Paṭinissaṭṭhānīti yathā na puna cittaṁ ārohanti,",
  "atk-s0404a16:22_13": "evaṁ paṭinissajjitāni.",
  "atk-s0404a16:22_14": "Sabbāneva tāni gahitaggahaṇassa vissaṭṭhabhāvavevacanāni.",
  "atk-s0404a16:23_0": "Samavayasaṭṭhesanoti ettha avayāti anūnā,",
  "atk-s0404a16:23_1": "saṭṭhāti vissaṭṭhā.",
  "atk-s0404a16:23_2": "Sammā avayā saṭṭhā esanā assāti samavayasaṭṭhesano,",
  "atk-s0404a16:23_3": "suṭṭhuvissaṭṭhasabbaesanoti attho.",
  "atk-s0404a16:23_4": "Rāgā cittaṁ vimuttantiādīhi maggassa kiccanipphatti kathitā.",
  "atk-s0404a16:23_5": "Rāgo me pahīnotiādīhi paccavekkhaṇaphalaṁ kathitaṁ.",
  "atk-s0404a16:23_6": "Sesaṁ sabbattha uttānatthamevāti.",
  "atk-s0404a16:24_0": "Nāthavaggo dutiyo."
}