{
  "tika-abh08t5:0_0": "6. Chaṭṭho paricchedo",
  "tika-abh08t5:1_0": "Ārammaṇavibhāgavaṇṇanā",
  "tika-abh08t5:2_0": "291.",
  "tika-abh08t5:3_0": "Etesaṁ pana cittānaṁ, ārammaṇamito paraṁ;",
  "tika-abh08t5:4_0": "Dassayissāmahaṁ tena, vinā natthi hi sambhavo.",
  "tika-abh08t5:5_0": "Ito paraṁ ito paricchedato paraṁ ahaṁ etesaṁ pana cittānaṁ ārammaṇaṁ dassayissāmi. Hi kasmā?",
  "tika-abh08t5:5_1": "Tena vinā taṁ ārammaṇaṁ vajjetvā cittānaṁ sambhavo natthi yasmā kāraṇā,",
  "tika-abh08t5:5_2": "tasmā kāraṇā dassayissāmi.",
  "tika-abh08t5:6_0": "292.",
  "tika-abh08t5:7_0": "Rūpaṁsaddaṁ gandhaṁ rasaṁ, phoṭṭhabbaṁ dhammameva ca;",
  "tika-abh08t5:8_0": "Chadhā ārammaṇaṁ āhu, chaḷārammaṇakovidā.",
  "tika-abh08t5:9_0": "Chaḷārammaṇesu chekā paṇḍitā ārammaṇaṁ chadhā chappakāraṁ āhu kathesuṁ.",
  "tika-abh08t5:10_0": "293.Tattha bhūte upādāya.",
  "tika-abh08t5:10_1": "Tattha tesu ārammaṇesu bhūte upādāya bhūte paṭicca vaṇṇo catusamuṭṭhito kammacittautuāhārasaṅkhātehi",
  "tika-abh08t5:10_2": "catūhi paccayehi samuṭṭhito nibbatto nidassanena saha pavatto paṭighena saha pavatto rūpārammaṇasaññito.",
  "tika-abh08t5:11_0": "294.Duvidhopi samuddiṭṭho,",
  "tika-abh08t5:11_1": "saddo cittotusambhavo saddo duvidhopi muninā samuddiṭṭho cittotusambhavo,",
  "tika-abh08t5:11_2": "saviññāṇakasaddova cittasamuṭṭhito hoti. Kathaṁ?",
  "tika-abh08t5:11_3": "Vacībhedakacittena bhūtāya jātāya bhūmiyā pathavīdhātuyā vikāratā pathavīlakkhaṇabhāvato atithaddhalakkhaṇatā vikāratā nāma.",
  "tika-abh08t5:11_4": "Sā vacīviññatti viññāyatīti viññattiyā upādiṇṇaghaṭṭanassa kammajapathavīdhātuyā ghaṭṭanassa kāraṇaṁ",
  "tika-abh08t5:11_5": "cittajapathavīdhātuyā kammajapathavīdhātuyā ghaṭṭanañca saddo ca apubbaṁ acarimaṁ hoti.",
  "tika-abh08t5:12_0": "295.Aviññāṇakasaddo yo so aviññāṇakasaddo utusamuṭṭhito hoti.",
  "tika-abh08t5:12_1": "Ayaṁ duvidhopi saddo saddārammaṇataṁ gato saddārammaṇabhāvaṁ patto.",
  "tika-abh08t5:13_0": "296.Dharīyatīti gacchanto gacchanto janehi dharīyateti gandho.",
  "tika-abh08t5:13_1": "Gamu sappa gatimhi,",
  "tika-abh08t5:13_2": "dhara dhāraṇe.",
  "tika-abh08t5:13_3": "Sūcanato attano sādhāraṇassa pupphādino vatthussa pakāsanatopi vā gandho nāma.",
  "tika-abh08t5:13_4": "Gandha sūcane.",
  "tika-abh08t5:13_5": "Ayaṁ gandho catūhi samuṭṭhānaṁ etassāti catusamuṭṭhāno.",
  "tika-abh08t5:13_6": "Gandhārammaṇasammato.",
  "tika-abh08t5:14_0": "297.Rasamānārasantīti,",
  "tika-abh08t5:14_1": "rasoti parikittito janā rasamānā yaṁ dhammajātaṁ rasanti anubhavanti,",
  "tika-abh08t5:14_2": "iti yasmā kāraṇā,",
  "tika-abh08t5:14_3": "tasmā kāraṇā raso iti raso nāma paṇḍitehi parikittito,",
  "tika-abh08t5:14_4": "so raso catusambhūto rasārammaṇanāmako.",
  "tika-abh08t5:15_0": "298.Phusīyatīti phoṭṭhabbaṁ yaṁ dhammajātaṁ janehi phusīyatīti tasmā phoṭṭhabbaṁ,",
  "tika-abh08t5:15_1": "pathavītejavāyavo.",
  "tika-abh08t5:15_2": "Taṁ phoṭṭhabbaṁ catusambhūtaṁ phoṭṭhabbārammaṇaṁ mataṁ.",
  "tika-abh08t5:16_0": "299.Sabbaṁ nāmañca rūpañca,",
  "tika-abh08t5:16_1": "hitvā rūpādipañcakaṁ rūpādipañcakaṁ hitvā sabbaṁ nāmañca cittacetasikanibbānanāmañca rūpañca pañcapasādasukhumarūpañca",
  "tika-abh08t5:16_2": "lakkhaṇāni ca aniccadukkhaanattalakkhaṇāni ca paññatti ca dhammārammaṇasaññitaṁ.",
  "tika-abh08t5:17_0": "300.Chārammaṇānilabbhanti,",
  "tika-abh08t5:17_1": "kāmāvacarabhūmiyaṁ kāmāvacarabhūmiyaṁ chārammaṇāni labbhanti.",
  "tika-abh08t5:17_2": "Tīṇi rūpāvacare rūpasaddadhammārammaṇavasena labbhanti.",
  "tika-abh08t5:17_3": "Arūpe pana ekekaṁ dhammārammaṇaṁ labbhati.",
  "tika-abh08t5:18_0": "301-",
  "tika-abh08t5:18_1": "3.Khaṇavatthuparittattā,",
  "tika-abh08t5:18_2": "āpāthaṁ na vajanti ye ye rūpādayo pañca visayā khaṇavatthuparittattā pañcārammaṇānaṁ khaṇassa parittattā",
  "tika-abh08t5:18_3": "mandattā tesaṁ appāyukattā vatthuparittattā pañcārammaṇānaṁ atikhuddakavatthukattā āpāthaṁ pañcadvāresu",
  "tika-abh08t5:18_4": "pākaṭabhāvaṁ na vajanti,",
  "tika-abh08t5:18_5": "pañcapasādesu ghaṭṭanakiccaṁ na sādhenti,",
  "tika-abh08t5:18_6": "te rūpādayo pañca visayā dhammārammaṇaṁ honti.",
  "tika-abh08t5:18_7": "Iti yesaṁ ekaccānaṁ ācariyānaṁ mataṁ hoti.",
  "tika-abh08t5:18_8": "Kirāti anussavanatthe nipāto.",
  "tika-abh08t5:18_9": "Te paṭikkhipitabbāva te evaṁ vādino ekacce ācariyā paṭikkhipitabbā,",
  "tika-abh08t5:18_10": "mayā paṭisedhitabbā. Kasmā?",
  "tika-abh08t5:18_11": "Cakkhuviññāṇaṁ sotaviññāṇassa gocarabhūtaṁ saddaṁ na paṭianubhoti,",
  "tika-abh08t5:18_12": "sotaviññāṇaṁ cakkhuviññāṇassa gocarabhūtaṁ rūpaṁ na paṭianubhoti.",
  "tika-abh08t5:18_13": "Iti aññamaññassa gocaraṁ neva paccanubhontānaṁ tesaṁ pañcannaṁ cakkhuviññāṇādīnaṁ viññāṇānaṁ tañca gocaraṁ",
  "tika-abh08t5:18_14": "manodhātumanoviññāṇadhātusaṅkhātaṁ javanaṁ pana paccanubhoti.",
  "tika-abh08t5:18_15": "Iti vacanassa bhagavatā vuttattā paṭikkhipitabbā.",
  "tika-abh08t5:18_16": "Rūpādayo pana visayā rūpādipañcārammaṇāni eva honti.",
  "tika-abh08t5:19_0": "304-",
  "tika-abh08t5:19_1": "6.Dibbacakkhādiñāṇānaṁ,",
  "tika-abh08t5:19_2": "rūpādīneva gocarā tāni rūpādīni eva gocarā dibbacakkhādiñāṇānaṁ anāpāthagatānaṁ eva pākaṭabhāvaṁ appattāneva.",
  "tika-abh08t5:19_3": "Itipi vacanaṁ vuttaṁ na yujjati.",
  "tika-abh08t5:19_4": "Yaṁ dhammajātaṁ rūpārammaṇaṁ bhavantaṁ,",
  "tika-abh08t5:19_5": "taṁ dhammajātaṁ kathaṁ kena pakārena dhammārammaṇaṁ bhaveyya?",
  "tika-abh08t5:19_6": "Evaṁ sati rūpārammaṇassa dhammārammaṇatte sati etesaṁ rūpārammaṇadhammārammaṇānaṁ niyamopi kathaṁ bhave kena pakārena bhaveyya?",
  "tika-abh08t5:19_7": "Sabbaṁ ārammaṇaṁ etaṁ etaṁ sabbaṁ ārammaṇaṁ chabbidhaṁ chappakāraṁ bhagavatā samudīritaṁ.",
  "tika-abh08t5:19_8": "Taṁ parittattikādīnaṁ vasena bahuppakārehi mataṁ.",
  "tika-abh08t5:20_0": "307.Sabbo kāmavipāko ca sabbo tevīsatikāmavipāko ca kriyāhetudvayampi ca manodhātuhasituppādavasena kiriyāhetudvayampi",
  "tika-abh08t5:20_1": "cāti pañcavīsati cittuppādā ekantaparittārammaṇā ekantakāmāvacarārammaṇā siyuṁ bhaveyyuṁ.",
  "tika-abh08t5:21_0": "308-",
  "tika-abh08t5:21_1": "10.Iṭṭhādibhedā pañceva,",
  "tika-abh08t5:21_2": "rūpasaddādayo pana dvipañcannaṁ viññāṇānaṁ paṭipāṭiyā anukkamena gocarā honti.",
  "tika-abh08t5:21_3": "Rūpādipañcakaṁ sabbaṁ,",
  "tika-abh08t5:21_4": "manodhātuttayassa tu manodhātuttayassa pana sabbaṁ rūpādipañcakaṁ ārammaṇaṁ hoti,",
  "tika-abh08t5:21_5": "etesaṁ terasannaṁ pana cittānaṁ rūpakkhandhova gocaro ārammaṇaṁ hoti.",
  "tika-abh08t5:21_6": "Nārūpaṁ nāmaṁ ārammaṇaṁ na karonti.",
  "tika-abh08t5:21_7": "Na ca paññattiṁ paññattiṁ ārammaṇaṁ na karonti.",
  "tika-abh08t5:21_8": "Nātītaṁ atītaṁ ārammaṇaṁ na karonti.",
  "tika-abh08t5:21_9": "Na canāgataṁ anāgataṁ ārammaṇaṁ na karonti eva.",
  "tika-abh08t5:21_10": "Hi saccaṁ vattamāno gocaro etesaṁ dvipañcaviññāṇānaṁ,",
  "tika-abh08t5:21_11": "manodhātuttayassa cāti terasannaṁ cittānaṁ taṁ ārammaṇaṁ vattamānaṁ eva paccuppannaṁ eva.",
  "tika-abh08t5:22_0": "311.Terasetāni cittāni,",
  "tika-abh08t5:22_1": "jāyante kāmadhātuyaṁ etāni terasa cittāni kāmadhātuyaṁ jāyanti,",
  "tika-abh08t5:22_2": "rūpāvacare puññajāni cakkhusotaviññāṇasampaṭicchanāni,",
  "tika-abh08t5:22_3": "kiriyāmanodhātu cāti cattāri cittāni jāyanti.",
  "tika-abh08t5:22_4": "Arūpisu arūpabhūmīsu neva kiñcipi ekampi cittaṁ neva jāyati.",
  "tika-abh08t5:23_0": "312-",
  "tika-abh08t5:23_1": "3.Mahāpākānamaṭṭhannaṁ aṭṭhannaṁ mahāvipākānaṁ pavattiyaṁ chasu dvāresu tadārammaṇakiccānaṁ rūpādichaparittāni gocarā.",
  "tika-abh08t5:23_2": "Santīraṇattayassapi pavattiyaṁ pañcadvāre santīraṇattayakiccassa,",
  "tika-abh08t5:23_3": "chadvāresu tadālambaṇakiccassa ca rūpādichaparittāni gocarā.",
  "tika-abh08t5:23_4": "Rūpādayo parittā cha,",
  "tika-abh08t5:23_5": "hasituppādagocarā hasituppādassa rūpādayo cha parittā gocarā honti.",
  "tika-abh08t5:23_6": "Pañcadvāre paṭuppannā pañcasu dvāresu ye gocarā paccuppannā,",
  "tika-abh08t5:23_7": "manodvāre tikālikā ye gocarā tikālikā tīsu kālesu niyuttā.",
  "tika-abh08t5:24_0": "314-",
  "tika-abh08t5:24_1": "5.Dutiyāruppacittañca,",
  "tika-abh08t5:24_2": "catutthāruppamānasaṁ kusalavipākakiriyāvasena chabbidhaṁ cittaṁ mahaggatagocaraṁ niyataṁ niyatārammaṇaṁ hoti,",
  "tika-abh08t5:24_3": "taṁ chabbidhaṁ cittaṁ mahaggatagocaraṁ pubbe attanā adhigataākāsānañcāyatanaākiñcaññāyatanakusalārammaṇaṁ,",
  "tika-abh08t5:24_4": "tesu dve dutiyacatutthāruppapākā “yassa yassa kusalajhānassa yaṁ yaṁ ārammaṇaṁ gahetvā brahmaloke paṭisandhi",
  "tika-abh08t5:24_5": "hotī”ti vacanato sakasakakusalassa ārammaṇaṁ eva tesaṁ vipākānaṁ ārammaṇaṁ hoti.",
  "tika-abh08t5:24_6": "Nibbānārammaṇattā hi,",
  "tika-abh08t5:24_7": "ekantena anaññato aṭṭhānāsavacittānaṁ appamāṇova nibbānaṁ eva gocaraṁ ārammaṇaṁ hoti.",
  "tika-abh08t5:24_8": "Hi kasmā kāraṇā?",
  "tika-abh08t5:24_9": "Nibbānārammaṇattā,",
  "tika-abh08t5:24_10": "na aññato ārammaṇato.",
  "tika-abh08t5:25_0": "316-",
  "tika-abh08t5:25_1": "320.Cattāro ñāṇahīnā ca,",
  "tika-abh08t5:25_2": "kāmāvacarapuññato kāmāvacarakusalavasena cattāro ñāṇahīnā ca kriyato kiriyavasena cattāro ñāṇahīnā ca",
  "tika-abh08t5:25_3": "dvādasākusalāni ca te parittārammaṇā ceva mahaggatagocarā ca,",
  "tika-abh08t5:25_4": "te na vattabbā ca honti. Kasmā?",
  "tika-abh08t5:25_5": "Paññattārammaṇattā.",
  "tika-abh08t5:25_6": "Cattāro ñāṇasaṁyuttā,",
  "tika-abh08t5:25_7": "puññato kusalavasena cattāro ñāṇasampayuttā,",
  "tika-abh08t5:25_8": "kriyato kiriyavasena cattāro ñāṇasampayuttā ca tathā abhiññādvayañca kiriyāvoṭṭhabbanampi ca ekādasannaṁ",
  "tika-abh08t5:25_9": "etesaṁ cittānaṁ gocaro parittamahaggataappamāṇavasena tividho hoti.",
  "tika-abh08t5:25_10": "Ime ekādasa na vattabbāpi honti. Kasmā?",
  "tika-abh08t5:25_11": "Paññattārammaṇattā.",
  "tika-abh08t5:25_12": "Yāni vuttāvasesāni vuttato cittato sesāni yāni cittāni,",
  "tika-abh08t5:25_13": "tāni na vattabbārammaṇānīti vibhāvinā viññeyyāni.",
  "tika-abh08t5:26_0": "Parittārammaṇattikaṁ samattaṁ.",
  "tika-abh08t5:27_0": "321.",
  "tika-abh08t5:28_0": "Dutiyāruppacittañca, catutthāruppamānasaṁ;",
  "tika-abh08t5:29_0": "Chabbidhaṁ pana ekantaatītārammaṇaṁ siyā.",
  "tika-abh08t5:30_0": "322-",
  "tika-abh08t5:30_1": "6.Viññāṇānaṁ dvipañcannaṁ dvinnaṁ pañcaviññāṇānaṁ,",
  "tika-abh08t5:30_2": "manodhātuttayassa ca terasannaṁ cittānaṁ gocarā rūpādayo pañca dhammā paccuppannāva,",
  "tika-abh08t5:30_3": "aṭṭha kāmamahāvipākā tadārammaṇakiccavasena atītānāgatapaccuppannagocarā,",
  "tika-abh08t5:30_4": "cutikiccavasena atītārammaṇā,",
  "tika-abh08t5:30_5": "paṭisandhibhavaṅgakiccavasena paccuppannātītārammaṇā.",
  "tika-abh08t5:30_6": "Somanassasantīraṇaṁ santīraṇakiccavasena paccuppannārammaṇaṁ.",
  "tika-abh08t5:30_7": "Tadārammaṇakiccavasena paccuppannānāgatātītārammaṇaṁ.",
  "tika-abh08t5:30_8": "Sesasantīraṇadvayaṁ santīraṇakiccavasena paccuppannārammaṇaṁ,",
  "tika-abh08t5:30_9": "tadārammaṇakiccavasena paccuppannānāgatātītārammaṇaṁ,",
  "tika-abh08t5:30_10": "cutikiccavasena atītārammaṇaṁ,",
  "tika-abh08t5:30_11": "paṭisandhibhavaṅgakiccavasena paccuppannātītārammaṇaṁ.",
  "tika-abh08t5:30_12": "Hasituppādacittaṁ javanakiccavasena paccuppannātītānāgatagocaraṁ.",
  "tika-abh08t5:30_13": "Iti ete dvādasa mānasā pana siyātītārammaṇā atītārammaṇā siyuṁ.",
  "tika-abh08t5:30_14": "Paccuppannānāgatagocarā paccuppannārammaṇā anāgatārammaṇā siyuṁ.",
  "tika-abh08t5:30_15": "Kāme vīsati kusalākusalā kriyato kiriyavasena kāme nava mānasā,",
  "tika-abh08t5:30_16": "voṭṭhabbaṁ voṭṭhabbanakiccavasena paccuppannārammaṇaṁ,",
  "tika-abh08t5:30_17": "āvajjanakiccavasena tikālārammaṇaṁ.",
  "tika-abh08t5:30_18": "Mahākiriyamānasā javanakiccavasena tikālārammaṇā,",
  "tika-abh08t5:30_19": "sante paññattikāle navattabbārammaṇā.",
  "tika-abh08t5:30_20": "Dve abhiññāmānasāpi abhiññākiccavasena atītādigocarā siyuṁ.",
  "tika-abh08t5:30_21": "Ime mānasā paññattikālepi sante navattabbā bhavanti.",
  "tika-abh08t5:30_22": "Rūpārūpabhavesu mayā vuttato sesāni sabbāni cittāni atītārammaṇādinā atītārammaṇādivasena paṇḍitena na vattabbāni na kathitabbāni honti eva,",
  "tika-abh08t5:30_23": "paññattārammaṇāni eva hontīti attho.",
  "tika-abh08t5:31_0": "327.Kāmatoca kriyā pañca kāmāvacaravasena pañca kiriyā,",
  "tika-abh08t5:31_1": "rūpato rūpāvacaravasena pañcamī kriyā abhiññācittaṁ,",
  "tika-abh08t5:31_2": "etesaṁ channaṁ cittānaṁ natthi kiñci ekampi agocaraṁ anārammaṇaṁ,",
  "tika-abh08t5:31_3": "sabbārammaṇanti attho.",
  "tika-abh08t5:31_4": "“Pañcamī kriyā”ti vacanaṁ abhiññācittavasena vuttaṁ.",
  "tika-abh08t5:31_5": "Suddhajhānassa pañcamarūpakiriyassa paññattārammaṇaṁ evāti veditabbaṁ.",
  "tika-abh08t5:32_0": "328.",
  "tika-abh08t5:32_1": "Nibbānañca catubbidhaṁ phalaṁ,",
  "tika-abh08t5:32_2": "maggaṁ rūpañca arūpaṁ cittacetasikasaṅkhātaṁ nāmañca gocaraṁ kātuṁ yāni cittāni sakkonti,",
  "tika-abh08t5:32_3": "tāni cittāni me vada, ācariya,",
  "tika-abh08t5:32_4": "tāni mayhaṁ kathehi.",
  "tika-abh08t5:33_0": "329-",
  "tika-abh08t5:33_1": "30.Cattāro ñāṇasaṁyuttā,",
  "tika-abh08t5:33_2": "puññato puññavasena cattāro ñāṇasampayuttā,",
  "tika-abh08t5:33_3": "kriyato tathā kiriyavasena cattāro ñāṇasampayuttā,",
  "tika-abh08t5:33_4": "dve abhiññāmānasā,",
  "tika-abh08t5:33_5": "kiriyāvoṭṭhabbanampi cāti ekādasa cittāni nibbānañca phalañca maggañca rūpañca arūpaṁ nāmañca gocaraṁ kātuṁ sakkonti.",
  "tika-abh08t5:34_0": "331-",
  "tika-abh08t5:34_1": "4.Cittesu pana sabbesu yāni cittāni arahattaphalaṁ arahattamaggaṁ gocaraṁ kātuṁ sakkonti,",
  "tika-abh08t5:34_2": "tāni kati cittāni me vada tāni mayhaṁ tvaṁ kathehi.",
  "tika-abh08t5:34_3": "Sabbesu pana cittesu,",
  "tika-abh08t5:34_4": "cha ca cittāni me suṇa,",
  "tika-abh08t5:34_5": "bho bhaddamukha,",
  "tika-abh08t5:34_6": "tvaṁ mayhaṁ vacanaṁ suṇohi,",
  "tika-abh08t5:34_7": "sabbesu pana cittesu cha cittāni arahattaphalaṁ arahattamaggaṁ gocaraṁ kātuṁ sakkonti.",
  "tika-abh08t5:34_8": "Cattāro ñāṇasaṁyuttā,",
  "tika-abh08t5:34_9": "kiriyā ca voṭṭhabbanampi ca kiriyābhiññāmano cāti cha ca cittāni gocaraṁ kātuṁ sakkonti.",
  "tika-abh08t5:34_10": "Puññato puññavasena cattāro ñāṇasampayuttā,",
  "tika-abh08t5:34_11": "puññato puññavasena abhiññācittañca arahattaphalaṁ maggaṁ gocaraṁ kātuṁ na sakkonti.",
  "tika-abh08t5:35_0": "335-",
  "tika-abh08t5:35_1": "8.Arahato khīṇāsavassa maggacittaṁ phalamānasaṁ vā puthujjanā vā sekkhā vā vijānituṁ na sakkonti.",
  "tika-abh08t5:35_2": "Kasmā kāraṇā?",
  "tika-abh08t5:35_3": "Puthujjano sotāpannassa mānasaṁ na jānāti,",
  "tika-abh08t5:35_4": "sotāpanno sakadāgāmissa mānasaṁ na jānāti,",
  "tika-abh08t5:35_5": "sakadāgāmī anāgāmissa mānasaṁ na jānāti,",
  "tika-abh08t5:35_6": "anāgāmī arahantassa mānasaṁ na jānāti.",
  "tika-abh08t5:35_7": "Heṭṭhimo heṭṭhimo puggalo uparūpari ṭhitassa puggalassa mānasaṁ neva jānāti,",
  "tika-abh08t5:35_8": "uparūpari ṭhito puggalopi heṭṭhimassa heṭṭhimassa puggalassa mānasaṁ jānāti.",
  "tika-abh08t5:36_0": "339-",
  "tika-abh08t5:36_1": "342.Yodhammo yassa dhammassa ārammaṇaṁ hoti,",
  "tika-abh08t5:36_2": "taṁ ārammaṇaṁ ekaṁ ekaṁ uddharitvā ito paraṁ pavakkhāmi.",
  "tika-abh08t5:36_3": "Kusalārammaṇaṁ kāme kāme aṭṭhavidhaṁ kusalaṁ aṭṭhavidhassa kāmāvacarakusalassa ārammaṇaṁ hoti. Kathaṁ ?",
  "tika-abh08t5:36_4": "Pubbeva kataṁ aṭṭhavidhaṁ mahākusalaṁ pacchā somanassasahagatañāṇasampayuttacittadvayena vā somanassasahagatañāṇavippayuttacittadvayena",
  "tika-abh08t5:36_5": "vā upekkhāsahagatañāṇasampayuttadvayena vā upekkhāsahagatañāṇavippayuttadvayena vā anussaraṇakaālādīsu",
  "tika-abh08t5:36_6": "tassa aṭṭhavidhassa kusalassa javanakiccavasena ārammaṇaṁ hoti,",
  "tika-abh08t5:36_7": "vippaṭisārakālādīsu dvādasavidhassa akusalassa ārammaṇaṁ hoti,",
  "tika-abh08t5:36_8": "kusalassa abhiññāmānasassa ca kiriyassa abhiññāmānasassa ca ārammaṇaṁ hoti,",
  "tika-abh08t5:36_9": "ekādasavidhassa kāmāvacaravipākassa tadārammaṇavasena ārammaṇaṁ hoti.",
  "tika-abh08t5:36_10": "Tathā kāmakriyassāti javanakiccavasena hasanassa āvajjanakiccavasena voṭṭhabbanassa javanakiccavasena mahākiriyassa ārammaṇaṁ hoti,",
  "tika-abh08t5:36_11": "etesaṁ channaṁ rāsīnaṁ ārammaṇaṁ siyā bhaveyya.",
  "tika-abh08t5:36_12": "Rūpāvacarapuññāni pañca tato charāsito kāmavipākaṁ vajjetvā pañcannaṁ rāsīnaṁ ārammaṇāni honti.",
  "tika-abh08t5:36_13": "Tadā lobhamūlamohamūlavasena attanā paṭiladdhajhānānaṁ anussaraṇakāle tassa dasavidhassa akusalassa ārammaṇaṁ hoti,",
  "tika-abh08t5:36_14": "tihetukapaṭisandhino sattassa jhānato parihīnassa jhānaṁ paccavekkhato jhānārammaṇaṁ domanassayuttaṁ hoti,",
  "tika-abh08t5:36_15": "tadā tassa paṭighadvayassa ārammaṇaṁ hoti.",
  "tika-abh08t5:36_16": "Kāmakriyassāti ekantaparittārammaṇāni kiriyāmanodhātuhasanāni vajjetvā āvajjanakiccavasena voṭṭhabbanassa,",
  "tika-abh08t5:36_17": "javanakiccavasena mahākiriyassa ca ārammaṇaṁ hoti.",
  "tika-abh08t5:37_0": "343.Āruppakusalañcāpi,",
  "tika-abh08t5:37_1": "tebhūmakusalassa ca mahākusalassa ca abhiññākiccavasena pañcamarūpakusalassa ca dutiyacatutthaarūpakusalassa",
  "tika-abh08t5:37_2": "ca tebhūmakakriyassāpi voṭṭhabbanassa mahākiriyassa ca abhiññākiccavasena pañcamarūpakiriyassa ca dutiyacatutthāruppakiriyassa",
  "tika-abh08t5:37_3": "ca ārammaṇaṁ hoti,",
  "tika-abh08t5:37_4": "dutiyāruppakiriyassa ca paṭhamāruppakiriyāya ārammaṇena bhavitabbaṁ,",
  "tika-abh08t5:37_5": "catutthāruppakiriyassa ca tatiyāruppakiriyāya ārammaṇena bhavitabbaṁ,",
  "tika-abh08t5:37_6": "evañca sati kathaṁ paṭhamāruppakusalaṁ dutiyāruppakiriyassa ārammaṇaṁ hoti,",
  "tika-abh08t5:37_7": "tatiyāruppakusalañca catutthāruppakiriyassa ārammaṇaṁ hotīti ce vattabbaṁ,",
  "tika-abh08t5:37_8": "yadā puthujjanayogī vā sekkho vā yogī rūpasamāpattiṁ samāpajjitvā tato vuṭṭhahitvā ākāsānañcāyatanasaṅkhātaṁ",
  "tika-abh08t5:37_9": "paṭhamāruppasamāpattiṁ samāpajjitvā vītarāgo hutvā attanā adhigatā samāpattiyo gahetvā puthujjanasekkhakāle",
  "tika-abh08t5:37_10": "attanā anadhigataṁ dutiyaṁ arūpasamāpattiṁ samāpajji,",
  "tika-abh08t5:37_11": "tadā khīṇāsavakāle samāpajjitaṁ dutiyaṁ arūpakiriyaṁ paṭhamāruppakusalaṁ ārammaṇaṁ karoti,",
  "tika-abh08t5:37_12": "evaṁ paṭhamāruppakusalaṁ dutiyāruppakiriyassa ārammaṇaṁ hoti.",
  "tika-abh08t5:38_0": "Yadā yogī rūpasamāpattiyo samāpajjitvā tato vuṭṭhahitvā paṭhamāruppakusalaṁ dutiyāruppakusalaṁ tatiyāruppakusalañca",
  "tika-abh08t5:38_1": "samāpajjitvā khīṇāsavo hutvā attanā adhigatā samāpattiyo gahetvā attanā anadhigataṁ catutthaṁ arūpasamāpattiṁ",
  "tika-abh08t5:38_2": "samāpajji,",
  "tika-abh08t5:38_3": "tadā catutthāruppakiriyā tatiyāruppakusalaṁ ārammaṇaṁ karoti,",
  "tika-abh08t5:38_4": "evaṁ catutthāruppakiriyassa tatiyāruppakusalaṁ ārammaṇaṁ hoti,",
  "tika-abh08t5:38_5": "pacchā khīṇāsavakāle samāpajjitā rūpārūpasamāpattiyo honti.",
  "tika-abh08t5:38_6": "Yathā hoti,",
  "tika-abh08t5:38_7": "tathā eva akusalassapi ārammaṇaṁ hoti.",
  "tika-abh08t5:39_0": "344-",
  "tika-abh08t5:39_1": "7.Arūpāvacarapākānanti jātiniddhāraṇaṁ,",
  "tika-abh08t5:39_2": "catutthadutiyānaṁ arūpapākānampi ārammaṇaṁ hoti,",
  "tika-abh08t5:39_3": "“catutthadutiyāna”nti vattabbe tiyānaṁ-",
  "tika-abh08t5:39_4": "saddassa lopaṁ katvā “catutthadū”ti vuttaṁ,",
  "tika-abh08t5:39_5": "tadā dvinnaṁ arūpapākānaṁ paṭhamāruppatatiyāruppajavanāni ārammaṇāni honti,",
  "tika-abh08t5:39_6": "“yassa kusalassa jhānassa yaṁ ārammaṇaṁ gahetvā brahmaloke paṭisandhi hotī”ti vacanato sakasakakusalānaṁ",
  "tika-abh08t5:39_7": "ārammaṇabhūtāni ākāsānañcāyatanaākiñcaññāyatanāni tesaṁ dutiyacatutthāruppapākānaṁ ārammaṇāni honti,",
  "tika-abh08t5:39_8": "evaṁ arūpakusalaṁ imesaṁ aṭṭharāsīnaṁ ārammaṇapaccayo hoti.",
  "tika-abh08t5:39_9": "Apariyāpannapuññampi catubbidhalokuttarakusalampi kāmāvacarato kāmāvacaravasena kusalassa ñāṇasampayuttamahākusalassa ca kriyassa voṭṭhabbanassa,",
  "tika-abh08t5:39_10": "ñāṇasampayuttato kiriyassa ca rūpato rūpāvacaravasena pañcamassa rūpakusalassa ca pañcamassa rūpakiriyassa cāti catunnaṁ rāsīnaṁ ārammaṇaṁ sadā hoti,",
  "tika-abh08t5:39_11": "ayamettha adhippāyo –",
  "tika-abh08t5:39_12": "sekkhānaṁ ñāṇasampayuttamahākusalassa,",
  "tika-abh08t5:39_13": "voṭṭhabbanassa,",
  "tika-abh08t5:39_14": "pañcamassa rūpakusalassa ca tividhaṁ lokuttarapuññaṁ ārammaṇaṁ hoti.",
  "tika-abh08t5:39_15": "Khīṇāsavassa voṭṭhabbanassa,",
  "tika-abh08t5:39_16": "ñāṇasampayuttamahākiriyassa,",
  "tika-abh08t5:39_17": "pañcamassa rūpakiriyassa ca arahattapuññaṁ ārammaṇaṁ hoti.",
  "tika-abh08t5:39_18": "Yathā tathā eva sabbaṁ akusalaṁ kāmāvacarato kāmāvacaravasena kusalassa mahākusalassa,",
  "tika-abh08t5:39_19": "kriyassa hasanavoṭṭhabbanamahākiriyassa ca rūpāvacarato pana rūpāvacaravasena pañcamassa rūpakusalassa,",
  "tika-abh08t5:39_20": "pañcamassa rūpakiriyassa ca ārammaṇaṁ hoti,",
  "tika-abh08t5:39_21": "yathā tathā eva sabbassa akusalassa ca kāmāvacaravipākānaṁ tadārammaṇakiccavasena ekādasannañcāti channaṁ rāsīnaṁ ārammaṇaṁ bhagavatā īritaṁ.",
  "tika-abh08t5:40_0": "348-",
  "tika-abh08t5:40_1": "352.Vipākārammaṇaṁkāme sabbaṁ vipākārammaṇaṁ kāmāvacaratopi kāmāvacaravasenapi kusalassa mahākusalassa,",
  "tika-abh08t5:40_2": "kriyassa hasanavoṭṭhabbanamahākiriyassa ca rūpāvacarato ceva rūpāvacaravasena ca eva pañcamassa rūpakusalassa,",
  "tika-abh08t5:40_3": "pañcamassa rūpakiriyassa ca kāmāvacarapākānaṁ kāmāvacaravipākānaṁ ekādasannañca tatheva akusalassa ca channaṁ rāsīnaṁ ārammaṇaṁ hoti.",
  "tika-abh08t5:40_4": "Rūpe vipākārammaṇaṁ kāmāvacaratopi ca kāmāvacaravasenapi ca kusalassa mahākusalassa,",
  "tika-abh08t5:40_5": "kriyassa ca voṭṭhabbanamahākiriyassa ca rūpāvacarato ceva rūpāvacaravasena ca eva kusalassa ca apuññassa cāti pañcannaṁ rāsīnaṁ gocaro hoti,",
  "tika-abh08t5:40_6": "arūpāvacarapākesu ayaṁ nayo bhagavatā mato.",
  "tika-abh08t5:40_7": "Vaṭṭe na pariyāpannā nappaviṭṭhāti apariyāpannā,",
  "tika-abh08t5:40_8": "tesaṁ puggalānaṁ pākāpi kāmato kāmāvacaravasena kusalassa ñāṇasampayuttamahākusalassa,",
  "tika-abh08t5:40_9": "kriyassa ca voṭṭhabbanañāṇasampayuttamahākiriyassa ca rūpatopi rūpāvacaravasenapi kusalassa pañcamassa rūpakusalassa,",
  "tika-abh08t5:40_10": "kriyassa ca pañcamassa rūpakiriyassa ca evaṁ ārammaṇaṁ hotīti.",
  "tika-abh08t5:40_11": "Etthāyamadhippāyo apariyāpannapuññe vuttanayeneva veditabbo.",
  "tika-abh08t5:41_0": "353- 6.",
  "tika-abh08t5:41_1": "Kāme idaṁ sabbakiriyacittaṁ kāmāvacaratopi ca kāmāvacaravasenapi ca kusalassa mahākusalassa,",
  "tika-abh08t5:41_2": "kriyassa ca hasanavoṭṭhabbanamahākiriyassa ca rūpāvacarato ceva rūpāvacaravasena ca eva kusalassa pañcamassa rūpakusalassa,",
  "tika-abh08t5:41_3": "kriyassa ca pañcamassa rūpakiriyassa ca ekādasakāmāvacarapākassa ca tatheva akusalassa ca etesaṁ channaṁ rāsīnaṁ ārammaṇaṁ hoti.",
  "tika-abh08t5:41_4": "Yaṁ kriyāmānasaṁ rūpe rūpāvacare yaṁ kiriyāmānasaṁ,",
  "tika-abh08t5:41_5": "kāmapākaṁ tato vinā tato rāsito kāmapākaṁ vinā vajjetvā pañcannaṁ pana rāsīnaṁ ārammaṇaṁ hoti.",
  "tika-abh08t5:41_6": "Kāmāvacarato kāmāvacaravasena kiriyassa voṭṭhabbanamahākiriyassa ārammaṇaṁ hoti,",
  "tika-abh08t5:41_7": "hasanaṁ ekantaparittārammaṇattā rūpakiriyaṁ ārammaṇaṁ na karoti.",
  "tika-abh08t5:41_8": "Kriyācittaṁ panāruppe arūpakiriyācittaṁ pana tesaṁ pañcannaṁ eva ca rāsīnaṁ āruppakriyassāpi paṭhamāruppakiriyaṁ dutiyāruppakiriyassa ārammaṇaṁ hoti,",
  "tika-abh08t5:41_9": "tatiyāruppakiriyaṁ catutthāruppakiriyassa ārammaṇaṁ hoti.",
  "tika-abh08t5:41_10": "Iti channaṁ rāsīnaṁ gocaro hotiyeva.",
  "tika-abh08t5:42_0": "357-8.",
  "tika-abh08t5:43_0": "Rūpaṁcatusamuṭṭhānaṁ, rūpārammaṇasaññitaṁ;",
  "tika-abh08t5:44_0": "Kāmāvacarapuññassa, tatheva kusalassa ca;",
  "tika-abh08t5:45_0": "Abhiññādvayacittassa, kāmapākakriyassa ca.",
  "tika-abh08t5:46_0": "Dvicakkhuviññāṇamanodhātudvayasantīraṇattayamahāpākassa ca kāmakiriyassa cāti ekādasavidhassa kāmakiriyassa",
  "tika-abh08t5:46_1": "ca channaṁ etesaṁ rāsīnaṁ ārammaṇapaccayo hoti.",
  "tika-abh08t5:47_0": "359-",
  "tika-abh08t5:47_1": "360.Nibbānārammaṇaṁ kāmarūpāvacarato kāmarūpāvacaravasena sekkhānaṁ ñāṇasampayuttamahākusalassa,",
  "tika-abh08t5:47_2": "rūpāvacaravasena pañcamassa rūpakusalassa ca kāmarūpakiriyassa ca khīṇāsavānaṁ voṭṭhabbanañāṇasampayuttamahākiriyassa",
  "tika-abh08t5:47_3": "ca pañcamarūpakiriyassa ca ubhayassāpi cittassa ārammaṇaṁ hoti.",
  "tika-abh08t5:47_4": "Apariyāpannato ceva lokuttaravasena ca eva phalassa,",
  "tika-abh08t5:47_5": "kusalassa ca etesaṁ channaṁ rāsīnaṁ ārammaṇapaccayo hoti.",
  "tika-abh08t5:48_0": "361-",
  "tika-abh08t5:48_1": "2.Nānappakārakaṁ sabbaṁ,",
  "tika-abh08t5:48_2": "paññattārammaṇaṁ pana tebhūmakassa puññassa mahākusalassa,",
  "tika-abh08t5:48_3": "suddhajhānassa pañcavidhassa rūpakusalassa,",
  "tika-abh08t5:48_4": "paṭhamāruppatatiyāruppakusalassa ca tatheva akusalassa ca rūpārūpavipākassa sabbassa rūpavipākassa,",
  "tika-abh08t5:48_5": "paṭhamāruppatatiyāruppavipākassa ca tebhūmakakriyassa ca hasanavoṭṭhabbanamahākiriyassa sabbassa rūpakiriyassa,",
  "tika-abh08t5:48_6": "paṭhamāruppatatiyāruppakiriyassa cāti navannaṁ pana rāsīnaṁ ārammaṇapaccayo hoti.",
  "tika-abh08t5:49_0": "363-",
  "tika-abh08t5:49_1": "4.Rūpārammaṇikā dve tu dve cittuppādā rūpārammaṇikā,",
  "tika-abh08t5:49_2": "dve dve saddādigocarā dve dve cittuppādā saddārammaṇādigocarā,",
  "tika-abh08t5:49_3": "tayo manodhātusaṅkhātā cittuppādā pañcārammaṇikā nāma matā bhagavatā.",
  "tika-abh08t5:49_4": "Idha imasmiṁ kāmāvacarādhikāre ekacattālīseva cittuppādā chaḷārammaṇikā matā.",
  "tika-abh08t5:49_5": "Ayaṁ kāmāvacaracittānaṁ ārammaṇakkamo.",
  "tika-abh08t5:50_0": "365-",
  "tika-abh08t5:50_1": "9.Pañcābhiññā vivajjetvā,",
  "tika-abh08t5:50_2": "rūpārūpā anāsavā ime sabbe cittuppādā dhammārammaṇagocarā honti.",
  "tika-abh08t5:50_3": "Paṭhamāruppakusalaṁ dutiyāruppacetaso kusalassa ārammaṇaṁ hoti,",
  "tika-abh08t5:50_4": "dutiyāruppacetaso vipākassa ca ārammaṇaṁ hoti,",
  "tika-abh08t5:50_5": "dutiyāruppacetaso kiriyassa ca ārammaṇaṁ hoti.",
  "tika-abh08t5:50_6": "Dutiyāruppacetaso kiriyassa paṭhamāruppakusalārammaṇabhāve kāraṇaṁ heṭṭhā vuttameva.",
  "tika-abh08t5:50_7": "Paṭhamāruppapākoyaṁ,",
  "tika-abh08t5:50_8": "dutiyāruppacetaso kusalassa ca dutiyāruppacetaso vipākassa ca dutiyāruppacetaso kiriyassa ca ārammaṇaṁ na hoti. Hi kasmā?",
  "tika-abh08t5:50_9": "Tesaṁ dutiyāruppakusalavipākakiriyānaṁ paṭhamāruppakusalārammaṇattā.",
  "tika-abh08t5:50_10": "Paṭhamaṁ tu kriyācittaṁ paṭhamaṁ kiriyācittaṁ pana dutiyāruppacetaso puññassa ārammaṇaṁ na hoti.",
  "tika-abh08t5:50_11": "Dutiyāruppacetaso vipākassa ārammaṇaṁ na hoti.",
  "tika-abh08t5:50_12": "Rūpārūpabhavesu hi khīṇāsavā vipākacittāni cutivasena sakasakakusalānaṁ ārammaṇaṁ karonti.",
  "tika-abh08t5:50_13": "Paṭhamaṁ tu kriyācittaṁ pana dutiyāruppacetaso kiriyassa ārammaṇaṁ hoti.",
  "tika-abh08t5:50_14": "Iti evaṁ iminā mayā vuttappakārena cittānaṁ ārammaṇuppatti vibhāvinā dhīrena ñeyyā.",
  "tika-abh08t5:51_0": "370-",
  "tika-abh08t5:51_1": "3.Puthujjanassa sekkhassa,",
  "tika-abh08t5:51_2": "arūpārammaṇaṁ dvidhā dvippakāraṁ kusalaṁ kusalassa dutiyāruppakusalassa ārammaṇaṁ hoti,",
  "tika-abh08t5:51_3": "taṁ paṭhamāruppakusalaṁ dutiyāruppavipākassa ārammaṇaṁ siyā bhaveyya.",
  "tika-abh08t5:51_4": "Khīṇāsavassa bhikkhussa,",
  "tika-abh08t5:51_5": "paṭhamāruppamānasaṁ ārammaṇaṁ tidhā tippakāraṁ hoti.",
  "tika-abh08t5:51_6": "Iti vacanaṁ mahesinā vuttaṁ.",
  "tika-abh08t5:51_7": "Kriyassāpi dutiyāruppakiriyassāpi paṭhamāruppakiriyā ārammaṇaṁ hoti.",
  "tika-abh08t5:51_8": "Kusalampi paṭhamāruppakusalampi dutiyāruppakiriyassa ca ārammaṇaṁ hoti.",
  "tika-abh08t5:51_9": "Kusalaṁ paṭhamāruppakusalaṁ dutiyāruppavipākassa ārammaṇaṁ hoti.",
  "tika-abh08t5:51_10": "Evaṁ iminā mayā vuttappakārena paṭhamāruppamānasaṁ ārammaṇaṁ tidhā hoti.",
  "tika-abh08t5:51_11": "Tatiyāruppacittampi catutthāruppacetaso kusalassa ārammaṇaṁ hoti,",
  "tika-abh08t5:51_12": "catutthāruppacetaso vipākassa ca taṁ ārammaṇaṁ hoti.",
  "tika-abh08t5:51_13": "Evameva yathā paṭhamāruppamānasaṁ ārammaṇaṁ dvidhā hoti,",
  "tika-abh08t5:51_14": "evameva tathā tatiyāruppacittaṁ ārammaṇaṁ dvidhā hoti.",
  "tika-abh08t5:51_15": "Yathā paṭhamāruppamānasaṁ ārammaṇaṁ tidhā hoti,",
  "tika-abh08t5:51_16": "evameva tathā tatiyāruppacittaṁ ārammaṇaṁ tidhā siyā.",
  "tika-abh08t5:52_0": "374.Yaṁ yaṁ pana idhārabbha idha imasmiṁ adhikāre yaṁ yaṁ gocaraṁ ārabbha paṭicca ye ye cittuppādā jāyanti,",
  "tika-abh08t5:52_1": "so so gocaro tesañca tesañca cittuppādānaṁ ārammaṇapaccayo hoti.",
  "tika-abh08t5:53_0": "375.",
  "tika-abh08t5:53_1": "Yo pana naro imassa abhidhammāvatārassa kira pāraṁ duttaraṁ idha imasmiṁ loke uttarati,",
  "tika-abh08t5:53_2": "so naro abhidhammamahaṇṇave pāraṁ duttaraṁ uttaraṁ uttarati eva.",
  "tika-abh08t5:54_0": "Iti abhidhammāvatāraṭīkāya",
  "tika-abh08t5:55_0": "Ārammaṇavibhāgavaṇṇanā niṭṭhitā.",
  "tika-abh08t5:56_0": "Chaṭṭho paricchedo."
}