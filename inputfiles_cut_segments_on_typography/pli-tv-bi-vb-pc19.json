{
  "pli-tv-bi-vb-pc19:0.1_0": "Theravāda Vinaya",
  "pli-tv-bi-vb-pc19:0.2_0": "Bhikkhunivibhaṅga",
  "pli-tv-bi-vb-pc19:0.3_0": "Pācittiyakaṇḍa",
  "pli-tv-bi-vb-pc19:0.4_0": "Rattandhakāravagga",
  "pli-tv-bi-vb-pc19:0.5_0": "19. Paraabhisapanasikkhāpada",
  "pli-tv-bi-vb-pc19:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc19:1.2_0": "Tena kho pana samayena bhikkhuniyo attano bhaṇḍakaṁ apassantiyo caṇḍakāḷiṁ bhikkhuniṁ etadavocuṁ—",
  "pli-tv-bi-vb-pc19:1.3_0": "“apāyye, amhākaṁ bhaṇḍakaṁ passeyyāsī”ti?",
  "pli-tv-bi-vb-pc19:1.4_0": "Caṇḍakāḷī bhikkhunī ujjhāyati khiyyati vipāceti—",
  "pli-tv-bi-vb-pc19:1.5_0": "“ahameva nūna corī, ahameva nūna alajjinī, yā ayyāyo attano bhaṇḍakaṁ apassantiyo tā maṁ evamāhaṁsu—",
  "pli-tv-bi-vb-pc19:1.6_0": "‘apāyye, amhākaṁ bhaṇḍakaṁ passeyyāsī’ti?",
  "pli-tv-bi-vb-pc19:1.7_0": "Sacāhaṁ, ayye, tumhākaṁ bhaṇḍakaṁ gaṇhāmi, assamaṇī homi, brahmacariyā cavāmi, nirayaṁ upapajjāmi;",
  "pli-tv-bi-vb-pc19:1.8_0": "yā pana maṁ abhūtena evamāha sāpi assamaṇī hotu, brahmacariyā cavatu, nirayaṁ upapajjatū”ti.",
  "pli-tv-bi-vb-pc19:1.9_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc19:1.10_0": "“kathañhi nāma ayyā caṇḍakāḷī attānampi parampi nirayenapi brahmacariyenapi abhisapissatī”ti …pe…",
  "pli-tv-bi-vb-pc19:1.11_0": "“saccaṁ kira,",
  "pli-tv-bi-vb-pc19:1.11_1": "bhikkhave,",
  "pli-tv-bi-vb-pc19:1.11_2": "caṇḍakāḷī bhikkhunī attānampi parampi nirayenapi brahmacariyenapi abhisapatī”ti?",
  "pli-tv-bi-vb-pc19:1.12_0": "“Saccaṁ, bhagavā”ti.",
  "pli-tv-bi-vb-pc19:1.13_0": "Vigarahi buddho bhagavā …pe…",
  "pli-tv-bi-vb-pc19:1.14_0": "kathañhi nāma,",
  "pli-tv-bi-vb-pc19:1.14_1": "bhikkhave,",
  "pli-tv-bi-vb-pc19:1.14_2": "caṇḍakāḷī bhikkhunī attānampi parampi nirayenapi brahmacariyenapi abhisapissati.",
  "pli-tv-bi-vb-pc19:1.15_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc19:1.16_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc19:1.17.1_0": "“Yā pana bhikkhunī attānaṁ vā paraṁ vā nirayena vā brahmacariyena vā abhisapeyya, pācittiyan”ti.",
  "pli-tv-bi-vb-pc19:2.1.1_0": "Yā panāti",
  "pli-tv-bi-vb-pc19:2.1.2_0": "yā yādisā …pe…",
  "pli-tv-bi-vb-pc19:2.1.3_0": "bhikkhunīti",
  "pli-tv-bi-vb-pc19:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc19:2.1.5_0": "Attānanti",
  "pli-tv-bi-vb-pc19:2.1.6_0": "paccattaṁ.",
  "pli-tv-bi-vb-pc19:2.1.7_0": "Paranti",
  "pli-tv-bi-vb-pc19:2.1.8_0": "upasampannaṁ.",
  "pli-tv-bi-vb-pc19:2.1.9_0": "Nirayena vā brahmacariyena vā abhisapati, āpatti pācittiyassa.",
  "pli-tv-bi-vb-pc19:2.2.1_0": "Upasampannāya upasampannasaññā nirayena vā brahmacariyena vā abhisapati, āpatti pācittiyassa.",
  "pli-tv-bi-vb-pc19:2.2.2_0": "Upasampannāya vematikā nirayena vā brahmacariyena vā abhisapati, āpatti pācittiyassa.",
  "pli-tv-bi-vb-pc19:2.2.3_0": "Upasampannāya anupasampannasaññā nirayena vā brahmacariyena vā abhisapati, āpatti pācittiyassa.",
  "pli-tv-bi-vb-pc19:2.2.4_0": "Tiracchānayoniyā vā pettivisayena vā manussadobhaggena vā abhisapati, āpatti dukkaṭassa.",
  "pli-tv-bi-vb-pc19:2.2.5_0": "Anupasampannaṁ abhisapati, āpatti dukkaṭassa.",
  "pli-tv-bi-vb-pc19:2.2.6_0": "Anupasampannāya upasampannasaññā, āpatti dukkaṭassa.",
  "pli-tv-bi-vb-pc19:2.2.7_0": "Anupasampannāya vematikā, āpatti dukkaṭassa.",
  "pli-tv-bi-vb-pc19:2.2.8_0": "Anupasampannāya anupasampannasaññā, āpatti dukkaṭassa.",
  "pli-tv-bi-vb-pc19:2.3.1_0": "Anāpatti—",
  "pli-tv-bi-vb-pc19:2.3.2_0": "atthapurekkhārāya,",
  "pli-tv-bi-vb-pc19:2.3.3_0": "dhammapurekkhārāya,",
  "pli-tv-bi-vb-pc19:2.3.4_0": "anusāsanipurekkhārāya,",
  "pli-tv-bi-vb-pc19:2.3.5_0": "ummattikāya,",
  "pli-tv-bi-vb-pc19:2.3.6_0": "ādikammikāyāti.",
  "pli-tv-bi-vb-pc19:2.3.7_0": "Navamasikkhāpadaṁ niṭṭhitaṁ."
}