{
  "atk-abh03a22:0_0": "7. Sattamavaggo",
  "atk-abh03a22:1_0": "1. Saṅgahitakathāvaṇṇanā",
  "atk-abh03a22:2_0": "471- 472.",
  "atk-abh03a22:2_1": "Idāni saṅgahitakathā nāma hoti.",
  "atk-abh03a22:2_2": "Tattha yasmā dāmādīhi balibaddādayo viya keci dhammā kehici dhammehi saṅgahitā nāma natthi,",
  "atk-abh03a22:2_3": "tasmā “natthi keci dhammā kehici dhammehi saṅgahitā,",
  "atk-abh03a22:2_4": "evaṁ sante ekavidhena rūpasaṅgahotiādi niratthaka”nti yesaṁ laddhi,",
  "atk-abh03a22:2_5": "seyyathāpi rājagirikānañceva siddhatthikānañca;",
  "atk-abh03a22:2_6": "te sandhāya aññenatthena saṅgahabhāvaṁ dassetuṁ pucchā sakavādissa,",
  "atk-abh03a22:2_7": "attano laddhivasena paṭiññā itarassa.",
  "atk-abh03a22:2_8": "Idāni yenatthena saṅgaho labbhati,",
  "atk-abh03a22:2_9": "taṁ dassetuṁ nanu atthi keci dhammātiādi āraddhaṁ.",
  "atk-abh03a22:2_10": "Taṁ sabbaṁ heṭṭhā vuttanayattā uttānatthameva.",
  "atk-abh03a22:2_11": "Yā panesā paravādinā laddhipatiṭṭhāpanatthaṁ yathā dāmena vātiādikā upamā āhaṭā,",
  "atk-abh03a22:2_12": "sakavādinā taṁ anabhinanditvā appaṭikkositvā “hañci dāmena vā”ti tassa laddhi bhinnāti veditabbā.",
  "atk-abh03a22:2_13": "Ayañhettha attho –",
  "atk-abh03a22:2_14": "yadi te dāmādīhi balibaddādayo saṅgahitā nāma,",
  "atk-abh03a22:2_15": "atthi keci dhammā kehici dhammehi saṅgahitāti.",
  "atk-abh03a22:3_0": "Saṅgahitakathāvaṇṇanā.",
  "atk-abh03a22:4_0": "2. Sampayuttakathāvaṇṇanā",
  "atk-abh03a22:5_0": "473- 474.",
  "atk-abh03a22:5_1": "Idāni sampayuttakathā nāma hoti.",
  "atk-abh03a22:5_2": "Tattha yasmā tilamhi telaṁ viya na vedanādayo saññādīsu anupaviṭṭhā,",
  "atk-abh03a22:5_3": "tasmā “natthi keci dhammā kehici dhammehi sampayuttā,",
  "atk-abh03a22:5_4": "evaṁ sante ñāṇasampayuttantiādi niratthakaṁ hotī”ti yesaṁ laddhi,",
  "atk-abh03a22:5_5": "seyyathāpi rājagirikasiddhatthikānaññeva;",
  "atk-abh03a22:5_6": "te sandhāya aññenevatthena sampayuttataṁ dassetuṁ pucchā sakavādissa,",
  "atk-abh03a22:5_7": "attano laddhivasena paṭiññā itarassa.",
  "atk-abh03a22:5_8": "Sesamidhāpi heṭṭhā vuttanayattā uttānatthameva.",
  "atk-abh03a22:5_9": "Yo panesa paravādinā “yathā tilamhi tela”ntiādiko upamāpañho āhaṭo,",
  "atk-abh03a22:5_10": "so yasmā vedanāsaññānaṁ viya tilatelānaṁ lakkhaṇato nānattavavatthānaṁ natthi.",
  "atk-abh03a22:5_11": "Sabbesupi hi tilaaṭṭhitacesu tiloti vohāramattaṁ,",
  "atk-abh03a22:5_12": "teneva tilaṁ nibbattetvā gahite purimasaṇṭhānena tilo nāma na paññāyati,",
  "atk-abh03a22:5_13": "tasmā anāhaṭasadisova hotīti.",
  "atk-abh03a22:6_0": "Sampayuttakathāvaṇṇanā.",
  "atk-abh03a22:7_0": "3. Cetasikakathāvaṇṇanā",
  "atk-abh03a22:8_0": "475- 477.",
  "atk-abh03a22:8_1": "Idāni cetasikakathā nāma hoti.",
  "atk-abh03a22:8_2": "Tattha yasmā phassikādayo nāma natthi,",
  "atk-abh03a22:8_3": "tasmā “cetasikenāpi na bhavitabbaṁ,",
  "atk-abh03a22:8_4": "iti natthi cetasiko dhammo”ti yesaṁ laddhi,",
  "atk-abh03a22:8_5": "seyyathāpi rājagirikasiddhatthikānaṁ;",
  "atk-abh03a22:8_6": "te sandhāya pucchā sakavādissa,",
  "atk-abh03a22:8_7": "paṭiññā itarassa.",
  "atk-abh03a22:8_8": "Sahajātoti sampayuttasahajātaṁ sandhāya vuttaṁ.",
  "atk-abh03a22:8_9": "Phassikāti tādisaṁ vohāraṁ apassantassa pucchā paravādissa.",
  "atk-abh03a22:8_10": "Kiṁ vohārena,",
  "atk-abh03a22:8_11": "yathā cittanissitakoti cetasiko,",
  "atk-abh03a22:8_12": "evaṁ sopi phassanissitattā phassikoti vutte doso natthīti paṭiññā sakavādissa.",
  "atk-abh03a22:8_13": "Sesaṁ uttānatthamevāti.",
  "atk-abh03a22:9_0": "Cetasikakathāvaṇṇanā.",
  "atk-abh03a22:10_0": "4. Dānakathāvaṇṇanā",
  "atk-abh03a22:11_0": "478.",
  "atk-abh03a22:11_1": "Idāni dānakathā nāma hoti.",
  "atk-abh03a22:11_2": "Tattha dānaṁ nāma tividhaṁ –",
  "atk-abh03a22:11_3": "cāgacetanāpi, viratipi,",
  "atk-abh03a22:11_4": "deyyadhammopi.",
  "atk-abh03a22:11_5": "“Saddhā hiriyaṁ kusalañca dāna”nti āgataṭṭhāne cāgacetanā dānaṁ.",
  "atk-abh03a22:11_6": "“Abhayaṁ detī”ti āgataṭṭhāne virati.",
  "atk-abh03a22:11_7": "“Dānaṁ deti annaṁ pāna”nti āgataṭṭhāne deyyadhammo.",
  "atk-abh03a22:11_8": "Tattha cāgacetanā “deti vā deyyadhammaṁ,",
  "atk-abh03a22:11_9": "denti vā etāya deyyadhamma”nti dānaṁ.",
  "atk-abh03a22:11_10": "Virati avakhaṇḍanaṭṭhena lavanaṭṭhena vā dānaṁ.",
  "atk-abh03a22:11_11": "Sā hi uppajjamānā bhayabheravādisaṅkhātaṁ dussīlyacetanaṁ dāti khaṇḍeti lunāti vāti dānaṁ.",
  "atk-abh03a22:11_12": "Deyyadhammo diyyatīti dānaṁ.",
  "atk-abh03a22:11_13": "Evametaṁ tividhampi atthato cetasiko ceva dhammo deyyadhammo cāti duvidhaṁ hoti.",
  "atk-abh03a22:11_14": "Tattha yesaṁ “cetasikova dhammo dānaṁ,",
  "atk-abh03a22:11_15": "na deyyadhammo”ti laddhi,",
  "atk-abh03a22:11_16": "seyyathāpi rājagirikasiddhatthikānaṁ;",
  "atk-abh03a22:11_17": "te sandhāya cetasikoti pucchā sakavādissa,",
  "atk-abh03a22:11_18": "paṭiññā itarassa.",
  "atk-abh03a22:11_19": "Atha naṁ deyyadhammavasena codetuṁ labbhāti pucchā sakavādissa,",
  "atk-abh03a22:11_20": "annādīni viya so na sakkā dātunti paṭikkhepo itarassa.",
  "atk-abh03a22:11_21": "Puna daḷhaṁ katvā puṭṭhe “abhayaṁ detī”ti suttavasena paṭiññā tasseva.",
  "atk-abh03a22:11_22": "Phassapañhādīsu pana phassaṁ detītiādivohāraṁ apassanto paṭikkhipateva.",
  "atk-abh03a22:12_0": "479.Aniṭṭhaphalantiādi acetasikassa dhammassa dānabhāvadīpanatthaṁ vuttaṁ.",
  "atk-abh03a22:12_1": "Na hi acetasiko annādidhammo āyatiṁ vipākaṁ deti,",
  "atk-abh03a22:12_2": "iṭṭhaphalabhāvaniyamanatthaṁ panetaṁ vuttanti veditabbaṁ.",
  "atk-abh03a22:12_3": "Ayampi hettha adhippāyo –",
  "atk-abh03a22:12_4": "yadi acetasiko annādidhammo dānaṁ bhaveyya,",
  "atk-abh03a22:12_5": "hitacittena aniṭṭhaṁ akantaṁ bhesajjaṁ dentassa nimbabījādīhi viya nimbādayo aniṭṭhameva phalaṁ nibbatteyya.",
  "atk-abh03a22:12_6": "Yasmā panettha hitapharaṇacāgacetanā dānaṁ,",
  "atk-abh03a22:12_7": "tasmā aniṭṭhepi deyyadhamme dānaṁ iṭṭhaphalameva hotīti.",
  "atk-abh03a22:13_0": "Evaṁ paravādinā cetasikadhammassa dānabhāve patiṭṭhāpite sakavādī itarena pariyāyena deyyadhammassa dānabhāvaṁ",
  "atk-abh03a22:13_1": "sādhetuṁ dānaṁ iṭṭhaphalaṁ vuttaṁ bhagavatātiādimāha.",
  "atk-abh03a22:13_2": "Paravādī pana cīvarādīnaṁ iṭṭhavipākataṁ apassanto paṭikkhipati.",
  "atk-abh03a22:13_3": "Suttasādhanaṁ paravādīvādepi yujjati sakavādīvādepi,",
  "atk-abh03a22:13_4": "na pana ekenatthena.",
  "atk-abh03a22:13_5": "Deyyadhammo iṭṭhaphaloti iṭṭhaphalabhāvamattameva paṭikkhittaṁ.",
  "atk-abh03a22:13_6": "Tasmā tena hi na vattabbanti iṭṭhaphalabhāveneva na vattabbatā yujjati.",
  "atk-abh03a22:13_7": "Dātabbaṭṭhena pana deyyadhammo dānameva.",
  "atk-abh03a22:13_8": "Dinnañhi dānānaṁ saṅkarabhāvamocanatthameva ayaṁ kathāti.",
  "atk-abh03a22:14_0": "Dānakathāvaṇṇanā.",
  "atk-abh03a22:15_0": "5. Paribhogamayapuññakathāvaṇṇanā",
  "atk-abh03a22:16_0": "483.",
  "atk-abh03a22:16_1": "Idāni paribhogamayapuññakathā nāma hoti.",
  "atk-abh03a22:16_2": "Tattha “tesaṁ divā ca ratto ca,",
  "atk-abh03a22:16_3": "sadā puññaṁ pavaḍḍhatī”ti ca “yassa bhikkhave,",
  "atk-abh03a22:16_4": "bhikkhu cīvaraṁ paribhuñjamāno”ti ca evamādīni suttāni ayoniso gahetvā yesaṁ paribhogamayaṁ nāma puññaṁ atthī”ti laddhi,",
  "atk-abh03a22:16_5": "seyyathāpi rājagirikasiddhatthikasammitiyānaṁ;",
  "atk-abh03a22:16_6": "te sandhāya paribhogamayanti pucchā sakavādissa,",
  "atk-abh03a22:16_7": "paṭiññā itarassa.",
  "atk-abh03a22:16_8": "Atha naṁ “puññaṁ nāma phassādayo kusalā dhammā,",
  "atk-abh03a22:16_9": "na tato paraṁ,",
  "atk-abh03a22:16_10": "tasmā phassādīhi te vaḍḍhitabba”nti codetuṁ paribhogamayo phassotiādi āraddhaṁ.",
  "atk-abh03a22:16_11": "Taṁ sabbaṁ itarena tesaṁ avaḍḍhanato paṭikkhittaṁ.",
  "atk-abh03a22:16_12": "Latāviyātiādīni “kiriyāya vā bhāvanāya vā vināpi yathā latādīni sayameva vaḍḍhanti,",
  "atk-abh03a22:16_13": "kiṁ te evaṁ vaḍḍhantī”ti codanatthaṁ vuttāni.",
  "atk-abh03a22:16_14": "Tathā panassa avaḍḍhanato na hevāti paṭikkhittaṁ.",
  "atk-abh03a22:17_0": "484.Na samannāharatīti pañhe paṭiggāhakānaṁ paribhogena purimacetanā vaḍḍhati,",
  "atk-abh03a22:17_1": "evaṁ taṁ hoti puññanti laddhivasena paṭijānāti.",
  "atk-abh03a22:17_2": "Tato anāvaṭṭentassātiādīhi puṭṭho dāyakassa cāgacetanaṁ sandhāya paṭikkhipati.",
  "atk-abh03a22:17_3": "Tattha anāvaṭṭentassāti dānacetanāya purecārikena āvajjanena bhavaṅgaṁ anāvaṭṭentassa aparivaṭṭentassa.",
  "atk-abh03a22:17_4": "Anābhogassāti nirābhogassa.",
  "atk-abh03a22:17_5": "Asamannāharantassāti na samannāharantassa.",
  "atk-abh03a22:17_6": "Āvajjanañhi bhavaṅgaṁ vicchinditvā attano gatamagge uppajjamānaṁ dānacetanaṁ samannāharati nāma.",
  "atk-abh03a22:17_7": "Evaṁkiccena iminā cittena asamannāharantassa puññaṁ hotīti pucchati.",
  "atk-abh03a22:17_8": "Amanasikarontassāti manaṁ akarontassa.",
  "atk-abh03a22:17_9": "Āvajjanena hi tadanantaraṁ uppajjamānaṁ manaṁ karoti nāma.",
  "atk-abh03a22:17_10": "Evaṁ akarontassāti attho.",
  "atk-abh03a22:17_11": "Upayogavacanasmiñhi etaṁ bhummaṁ.",
  "atk-abh03a22:17_12": "Acetayantassāti cetanaṁ anuppādentassa.",
  "atk-abh03a22:17_13": "Apatthentassāti patthanāsaṅkhātaṁ kusalacchandaṁ akarontassa.",
  "atk-abh03a22:17_14": "Appaṇidahantassāti dānacetanāvasena cittaṁ aṭṭhapentassāti attho.",
  "atk-abh03a22:17_15": "Nanu āvaṭṭentassāti vāre ābhogassāti ābhogavato.",
  "atk-abh03a22:17_16": "Atha vā ābhogā assa,",
  "atk-abh03a22:17_17": "ābhogassa vā anantaraṁ taṁ puññaṁ hotīti attho.",
  "atk-abh03a22:18_0": "485.Dvinnaṁ phassānantiādīsupi ekakkhaṇe dāyakassa dvinnaṁ phassādīnaṁ abhāvā paṭikkhipati,",
  "atk-abh03a22:18_1": "dāyakassa ca paribhuñjantassa cāti ubhinnaṁ phassādayo sandhāya paṭijānāti.",
  "atk-abh03a22:18_2": "Apicassa pañcannaṁ viññāṇānaṁ samodhānaṁ hotīti laddhi,",
  "atk-abh03a22:18_3": "tassāpi vasena paṭijānāti.",
  "atk-abh03a22:18_4": "Atha naṁ sakavādī pariyāyassa dvāraṁpidahitvā ujuvipaccanīkavasena codetuṁ kusalādipañhaṁ pucchati.",
  "atk-abh03a22:18_5": "Tatrāpi kusalākusalānaṁ ekassekakkhaṇe sampayogābhāvaṁ sandhāya paṭikkhipati.",
  "atk-abh03a22:18_6": "Paribhogamayaṁ pana cittavippayuttaṁ uppajjatīti laddhiyā paṭijānāti.",
  "atk-abh03a22:18_7": "Atha naṁ sakavādī suttena niggaṇhāti.",
  "atk-abh03a22:19_0": "486.",
  "atk-abh03a22:19_1": "Suttasādhane ārāmaropakādīnaṁ anussaraṇapaṭisaṅkharaṇādivasena antarantarā uppajjamānaṁ puññaṁ sandhāya sadā puññaṁ pavaḍḍhatīti vuttaṁ.",
  "atk-abh03a22:19_2": "Appamāṇo tassa puññābhisandoti idaṁ appamāṇavihārino dinnapaccayattā ca “evarūpo me cīvaraṁ paribhuñjatī”ti anumodanavasena ca vuttaṁ.",
  "atk-abh03a22:19_3": "Taṁ so paribhogamayanti sallakkheti.",
  "atk-abh03a22:19_4": "Yasmā pana paṭiggāhakena paṭiggahetvā aparibhuttepi deyyadhamme puññaṁ hotiyeva,",
  "atk-abh03a22:19_5": "tasmā sakavādīvādova balavā,",
  "atk-abh03a22:19_6": "tattha paṭiggāhakena paṭiggahiteti attho daṭṭhabbo.",
  "atk-abh03a22:19_7": "Sesaṁ uttānatthamevāti.",
  "atk-abh03a22:20_0": "Paribhogamayapuññakathāvaṇṇanā.",
  "atk-abh03a22:21_0": "6. Itodinnakathāvaṇṇanā",
  "atk-abh03a22:22_0": "488- 491.",
  "atk-abh03a22:22_1": "Idāni ito dinnakathā nāma hoti.",
  "atk-abh03a22:22_2": "Tattha yesaṁ “ito dinnena yāpenti,",
  "atk-abh03a22:22_3": "petā kālaṅkatā tahi”nti vacanaṁ nissāya “yaṁ ito cīvarādi dinnaṁ teneva yāpentī”ti laddhi,",
  "atk-abh03a22:22_4": "seyyathāpi rājagirikasiddhatthikānaṁ;",
  "atk-abh03a22:22_5": "te sandhāya ito dinnenāti pucchā sakavādissa,",
  "atk-abh03a22:22_6": "paṭiññā itarassa.",
  "atk-abh03a22:22_7": "Puna cīvarādivasena anuyutto paṭikkhipati.",
  "atk-abh03a22:22_8": "Añño aññassa kārakoti aññassa vipākadāyakānaṁ kammānaṁ añño kārako,",
  "atk-abh03a22:22_9": "na attanāva attano kammaṁ karotīti vuttaṁ hoti.",
  "atk-abh03a22:22_10": "Evaṁ puṭṭho pana itaro suttavirodhabhayena paṭikkhipati.",
  "atk-abh03a22:22_11": "Dānaṁ dentanti dānaṁ dadamānaṁ disvāti attho.",
  "atk-abh03a22:22_12": "Tattha yasmā attano anumoditattā ca tesaṁ tattha bhogā uppajjanti,",
  "atk-abh03a22:22_13": "tasmāssa iminā kāraṇena laddhiṁ patiṭṭhapentassāpi appatiṭṭhitāva hoti.",
  "atk-abh03a22:22_14": "Na hi te ito dinneneva vatthunā yāpenti.",
  "atk-abh03a22:22_15": "Sesesupi suttasādhanesu eseva nayoti.",
  "atk-abh03a22:23_0": "Ito dinnakathāvaṇṇanā.",
  "atk-abh03a22:24_0": "7. Pathavīkammavipākotikathāvaṇṇanā",
  "atk-abh03a22:25_0": "492.",
  "atk-abh03a22:25_1": "Idāni pathavī kammavipākotikathā nāma hoti.",
  "atk-abh03a22:25_2": "Tattha yasmā “atthi issariyasaṁvattaniyaṁ kammaṁ,",
  "atk-abh03a22:25_3": "ādhipaccasaṁvattaniyaṁ kamma”nti ettha issarānaṁ bhāvo issariyaṁ nāma,",
  "atk-abh03a22:25_4": "adhipatīnañca bhāvo ādhipaccaṁ nāma,",
  "atk-abh03a22:25_5": "pathavissariyaādhipaccasaṁvattanikañca kammaṁ atthīti vuttaṁ.",
  "atk-abh03a22:25_6": "Tasmā yesaṁ “pathavī kammavipāko”ti laddhi,",
  "atk-abh03a22:25_7": "seyyathāpi andhakānaṁ;",
  "atk-abh03a22:25_8": "te sandhāya pathavīti pucchā sakavādissa,",
  "atk-abh03a22:25_9": "paṭiññā itarassa.",
  "atk-abh03a22:25_10": "Sukhavedanīyātiādi kammavipākasabhāvadassanavasena vuttaṁ.",
  "atk-abh03a22:25_11": "“Phasso hotī”tiādinā nayena niddiṭṭhesu vipākesu phasso sukhavedanīyādibhedo hoti.",
  "atk-abh03a22:25_12": "So ca saññādayo ca sukhavedanādīhi sampayuttā,",
  "atk-abh03a22:25_13": "vedanādayo saññādīhi,",
  "atk-abh03a22:25_14": "sabbepi sārammaṇā,",
  "atk-abh03a22:25_15": "atthi ca nesaṁ purecārikaāvaṭṭanādisaṅkhātaṁ āvajjanaṁ,",
  "atk-abh03a22:25_16": "kammapaccayabhūtā cetanā,",
  "atk-abh03a22:25_17": "yo tattha iṭṭhavipāko,",
  "atk-abh03a22:25_18": "tassa patthanā,",
  "atk-abh03a22:25_19": "paṇidhānavasena pavattā mūlataṇhā,",
  "atk-abh03a22:25_20": "kiṁ te evarūpā pathavīti pucchati.",
  "atk-abh03a22:25_21": "Itaro paṭikkhipati.",
  "atk-abh03a22:25_22": "Paṭilomapucchādīni uttānatthāneva.",
  "atk-abh03a22:26_0": "493.Kammavipāko paresaṁ sādhāraṇoti pañhe phassādayo sandhāya paṭikkhipati,",
  "atk-abh03a22:26_1": "kammasamuṭṭhānaṁ rūpañca pathavīādīnaṁyeva ca sādhāraṇabhāvaṁ sandhāya paṭijānāti.",
  "atk-abh03a22:26_2": "Asādhāraṇamaññesanti suttaṁ parasamayato āharitvā dassitaṁ.",
  "atk-abh03a22:26_3": "Sabbe sattā pathaviṁ paribhuñjantīti pañhe pathaviṁ anissite sandhāya paṭikkhipati,",
  "atk-abh03a22:26_4": "nissite sandhāya paṭijānāti.",
  "atk-abh03a22:26_5": "Pathaviṁ aparibhuñjitvā parinibbāyantīti pañhe āruppe parinibbāyantānaṁ vasena paṭijānāti.",
  "atk-abh03a22:26_6": "Kammavipākaṁ akhepetvāti idaṁ parasamayavasena vuttaṁ.",
  "atk-abh03a22:26_7": "Kammavipākañhi khepetvāva parinibbāyantīti tesaṁ laddhi.",
  "atk-abh03a22:26_8": "Sakasamaye pana katokāsassa kammassa uppannaṁ vipākaṁ akhepetvā parinibbānaṁ natthi.",
  "atk-abh03a22:26_9": "Tesañca laddhiyā pathavī sādhāraṇavipākattā uppannavipākoyeva hoti.",
  "atk-abh03a22:26_10": "Taṁ vipākabhāvena ṭhitaṁ akhepetvā parinibbānaṁ na yujjatīti codetuṁ vaṭṭati.",
  "atk-abh03a22:26_11": "Itaro laddhivasena paṭikkhipati.",
  "atk-abh03a22:26_12": "Cakkavattisattassa kammavipākanti pañhe asādhāraṇaṁ phassādiṁ sandhāya paṭikkhipati,",
  "atk-abh03a22:26_13": "sādhāraṇaṁ sandhāya paṭijānāti.",
  "atk-abh03a22:26_14": "Pathavīsamuddasūriyacandimādayo hi sabbesaṁ sādhāraṇakammavipākoti tesaṁ laddhi.",
  "atk-abh03a22:27_0": "494.Issariyasaṁvattaniyanti ettha issariyaṁ nāma bahudhanatā.",
  "atk-abh03a22:27_1": "Ādhipaccaṁ nāma sesajane attano vase vattetvā tehi garukātabbaṭṭhena adhipatibhāvo.",
  "atk-abh03a22:27_2": "Tattha kammaṁ paṭilābhavasena taṁsaṁvattanikaṁ nāma hoti,",
  "atk-abh03a22:27_3": "na janakavasena.",
  "atk-abh03a22:27_4": "Tasmā vipākabhāve asādhakametanti.",
  "atk-abh03a22:28_0": "Pathavī kammavipākotikathāvaṇṇanā.",
  "atk-abh03a22:29_0": "8. Jarāmaraṇaṁ vipākotikathāvaṇṇanā",
  "atk-abh03a22:30_0": "495.",
  "atk-abh03a22:30_1": "Idāni jarāmaraṇaṁ vipākotikathā nāma hoti.",
  "atk-abh03a22:30_2": "Tattha yesaṁ “atthi dubbaṇṇasaṁvattaniyaṁ kammaṁ appāyukasaṁvattaniyaṁ kamma”nti ettha dubbaṇṇatā nāma jarā.",
  "atk-abh03a22:30_3": "Appāyukatā nāma maraṇaṁ.",
  "atk-abh03a22:30_4": "Taṁsaṁvattaniyañca kammaṁ atthi.",
  "atk-abh03a22:30_5": "Tasmā jarāmaraṇaṁ vipākoti laddhi,",
  "atk-abh03a22:30_6": "seyyathāpi andhakānaṁ;",
  "atk-abh03a22:30_7": "te sandhāya pucchā sakavādissa,",
  "atk-abh03a22:30_8": "paṭiññā itarassa.",
  "atk-abh03a22:30_9": "Paṭilomapañhe anārammaṇanti rūpadhammānaṁ tāva anārammaṇameva,",
  "atk-abh03a22:30_10": "arūpānaṁ pana jarāmaraṇaṁ sampayogalakkhaṇābhāvā anārammaṇameva.",
  "atk-abh03a22:31_0": "496.Akusalānaṁ dhammānaṁ jarāmaraṇaṁ akusalānaṁ dhammānaṁ vipākoti pañhe jarāmaraṇena nāma aniṭṭhavipākena bhavitabbanti laddhiyā paṭijānāti.",
  "atk-abh03a22:31_1": "Teneva kāraṇena kusalānaṁ dhammānaṁ jarāmaraṇassa kusalavipākataṁ paṭikkhipati.",
  "atk-abh03a22:31_2": "Parato cassa akusalavipākataññeva paṭijānāti.",
  "atk-abh03a22:32_0": "Kusalānañca akusalānañcāti pucchāvasena ekato kataṁ,",
  "atk-abh03a22:32_1": "ekakkhaṇe pana taṁ natthi.",
  "atk-abh03a22:32_2": "Abyākatānaṁ avipākānaṁ jarāmaraṇaṁ vipākoti vattabbatāya pariyāyo natthi,",
  "atk-abh03a22:32_3": "tasmā abyākatavasena pucchā na katā.",
  "atk-abh03a22:33_0": "497.Dubbaṇṇasaṁvattaniyanti ettha dubbaṇṇiyaṁ nāma aparisuddhavaṇṇatā.",
  "atk-abh03a22:33_1": "Appāyukatā nāma āyuno ciraṁ pavattituṁ asamatthatā.",
  "atk-abh03a22:33_2": "Tattha akusalakammaṁ kammasamuṭṭhānassa dubbaṇṇarūpassa kammapaccayo hoti,",
  "atk-abh03a22:33_3": "asadisattā panassa taṁvipāko na hoti.",
  "atk-abh03a22:33_4": "Utusamuṭṭhānādino pana taṁpaṭilābhavasena āyuno ca upacchedakavasena paccayo hoti.",
  "atk-abh03a22:33_5": "Evametaṁ pariyāyena taṁsaṁvattanikaṁ nāma hoti,",
  "atk-abh03a22:33_6": "na vipākaphassādīnaṁ viya janakavasena,",
  "atk-abh03a22:33_7": "tasmā vipākabhāve asādhakaṁ.",
  "atk-abh03a22:33_8": "Sesamettha heṭṭhā vuttasadisamevāti.",
  "atk-abh03a22:34_0": "Jarāmaraṇaṁ vipākotikathāvaṇṇanā.",
  "atk-abh03a22:35_0": "9. Ariyadhammavipākakathāvaṇṇanā",
  "atk-abh03a22:36_0": "498.",
  "atk-abh03a22:36_1": "Idāni ariyadhammavipākakathā nāma hoti.",
  "atk-abh03a22:36_2": "Tattha yesaṁ kilesappahānamattameva sāmaññaphalaṁ,",
  "atk-abh03a22:36_3": "na cittacetasikā dhammāti laddhi,",
  "atk-abh03a22:36_4": "seyyathāpi andhakānaṁ;",
  "atk-abh03a22:36_5": "te sandhāya natthi ariyadhammavipākoti pucchā sakavādissa.",
  "atk-abh03a22:36_6": "Tattha ariyadhammavipākoti maggasaṅkhātassa ariyadhammassa vipāko.",
  "atk-abh03a22:36_7": "Kilesakkhayamattaṁ ariyaphalanti laddhiyā paṭiññā itarassa.",
  "atk-abh03a22:36_8": "Sāmaññanti samaṇabhāvo,",
  "atk-abh03a22:36_9": "maggassetaṁ nāmaṁ.",
  "atk-abh03a22:36_10": "“Sāmaññañca vo,",
  "atk-abh03a22:36_11": "bhikkhave,",
  "atk-abh03a22:36_12": "desessāmi sāmaññaphalañcā”ti hi vuttaṁ.",
  "atk-abh03a22:36_13": "Brahmaññepi eseva nayo.",
  "atk-abh03a22:37_0": "Sotāpattiphalaṁ na vipākotiādīsu sotāpattimaggādīnaṁ apacayagāmitaṁ sandhāya ariyaphalānaṁ navipākabhāvaṁ paṭijānāti,",
  "atk-abh03a22:37_1": "dānaphalādīnaṁ paṭikkhipati.",
  "atk-abh03a22:37_2": "So hi ācayagāmittikassa evaṁ atthaṁ dhāreti –",
  "atk-abh03a22:37_3": "vipākasaṅkhātaṁ ācayaṁ gacchanti,",
  "atk-abh03a22:37_4": "taṁ vā ācinantā gacchantīti ācayagāmino,",
  "atk-abh03a22:37_5": "vipākaṁ apacinantā gacchantīti apacayagāminoti.",
  "atk-abh03a22:37_6": "Tasmā evaṁ paṭijānāti ca paṭikkhipati ca.",
  "atk-abh03a22:38_0": "500.Kāmāvacaraṁ kusalaṁ savipākaṁ ācayagāmītiādikā pucchā paravādissa,",
  "atk-abh03a22:38_1": "paṭiññā ca paṭikkhepo ca sakavādissa.",
  "atk-abh03a22:38_2": "Lokiyañhi kusalaṁ vipākacutipaṭisandhiyo ceva vaṭṭañca ācinantaṁ gacchatīti ācayagāmi.",
  "atk-abh03a22:38_3": "Lokuttarakusalaṁ cutipaṭisandhiyo ceva vaṭṭañca apacinantaṁ gacchatīti apacayagāmi.",
  "atk-abh03a22:38_4": "Evametaṁ savipākameva hoti,",
  "atk-abh03a22:38_5": "na apacayagāmivacanamattena avipākaṁ.",
  "atk-abh03a22:38_6": "Imamatthaṁ sandhāyettha sakavādino paṭiññā ca paṭikkhepo ca veditabbāti.",
  "atk-abh03a22:39_0": "Ariyadhammavipākakathāvaṇṇanā.",
  "atk-abh03a22:40_0": "10. Vipāko vipākadhammadhammotikathāvaṇṇanā",
  "atk-abh03a22:41_0": "501.",
  "atk-abh03a22:41_1": "Idāni vipāko vipākadhammadhammotikathā nāma hoti.",
  "atk-abh03a22:41_2": "Tattha yasmā vipāko vipākassa aññamaññādipaccayavasena paccayo hoti,",
  "atk-abh03a22:41_3": "tasmā vipākopi vipākadhammadhammoti yesaṁ laddhi,",
  "atk-abh03a22:41_4": "seyyathāpi andhakānaṁ;",
  "atk-abh03a22:41_5": "te sandhāya pucchā sakavādissa,",
  "atk-abh03a22:41_6": "paṭiññā itarassa.",
  "atk-abh03a22:41_7": "Tassa vipākoti tassa vipākadhammadhammassa vipākassa yo vipāko,",
  "atk-abh03a22:41_8": "sopi te vipākadhammadhammo hotīti pucchati.",
  "atk-abh03a22:41_9": "Itaro āyatiṁ vipākadānābhāvaṁ sandhāya paṭikkhipati.",
  "atk-abh03a22:41_10": "Dutiyaṁ puṭṭho tappaccayāpi aññassa vipākassa uppattiṁ sandhāya paṭijānāti.",
  "atk-abh03a22:41_11": "Evaṁ sante panassa kusalākusalassa viya tassāpi vipākassa vipāko,",
  "atk-abh03a22:41_12": "tassāpi vipākoti vaṭṭānupacchedo āpajjatīti puṭṭho samayavirodhabhayena paṭikkhipati.",
  "atk-abh03a22:42_0": "Vipākoti vātiādimhi vacanasādhane pana yadi vipākassa vipākadhammadhammena ekatthatā bhaveyya,",
  "atk-abh03a22:42_1": "kusalākusalabyākatānaṁ ekatthataṁ āpajjeyyāti paṭikkhipati.",
  "atk-abh03a22:42_2": "Vipāko ca vipākadhammadhammo cāti ettha ayaṁ adhippāyo –",
  "atk-abh03a22:42_3": "so hi catūsu vipākakkhandhesu ekekaṁ aññamaññapaccayādīsu paccayaṭṭhena vipākadhammadhammataṁ paccayuppannaṭṭhena",
  "atk-abh03a22:42_4": "ca vipākaṁ maññamāno “vipāko vipākadhammadhammo”ti puṭṭho āmantāti paṭijānāti.",
  "atk-abh03a22:42_5": "Atha naṁ sakavādī “yasmā tayā ekakkhaṇe catūsu khandhesu vipāko vipākadhammadhammopi anuññāto,",
  "atk-abh03a22:42_6": "tasmā tesaṁ sahagatādibhāvo āpajjatī”ti codetuṁ evamāha.",
  "atk-abh03a22:42_7": "Itaro kusalākusalasaṅkhātaṁ vipākadhammadhammaṁ sandhāya paṭikkhipati.",
  "atk-abh03a22:42_8": "Taññeva akusalanti yadi te vipāko vipākadhammadhammo,",
  "atk-abh03a22:42_9": "yo akusalavipāko,",
  "atk-abh03a22:42_10": "so akusalaṁ āpajjati. Kasmā?",
  "atk-abh03a22:42_11": "Vipākadhammadhammena ekattā.",
  "atk-abh03a22:42_12": "Taññeva kusalantiādīsupi eseva nayo.",
  "atk-abh03a22:43_0": "502.Aññamaññapaccayāti idaṁ sahajātānaṁ paccayamattavasena vuttaṁ,",
  "atk-abh03a22:43_1": "tasmā asādhakaṁ.",
  "atk-abh03a22:43_2": "Mahābhūtānampi ca aññamaññapaccayatā vuttā,",
  "atk-abh03a22:43_3": "na ca tāni vipākāni,",
  "atk-abh03a22:43_4": "na ca vipākadhammadhammānīti.",
  "atk-abh03a22:44_0": "Vipāko vipākadhammadhammotikathāvaṇṇanā.",
  "atk-abh03a22:45_0": "Sattamo vaggo."
}