{
  "pli-tv-bu-vb-pc53:0.1_0": "Theravāda Vinaya",
  "pli-tv-bu-vb-pc53:0.2_0": "Mahāvibhaṅga",
  "pli-tv-bu-vb-pc53:0.3_0": "Pācittiyakaṇḍa",
  "pli-tv-bu-vb-pc53:0.4_0": "Surāpānavagga",
  "pli-tv-bu-vb-pc53:0.5_0": "53. Hasadhammasikkhāpada",
  "pli-tv-bu-vb-pc53:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc53:1.2_0": "Tena kho pana samayena sattarasavaggiyā bhikkhū aciravatiyā nadiyā udake kīḷanti.",
  "pli-tv-bu-vb-pc53:1.3_0": "Tena kho pana samayena rājā pasenadi kosalo mallikāya deviyā saddhiṁ uparipāsādavaragato hoti.",
  "pli-tv-bu-vb-pc53:1.4_0": "Addasā kho rājā pasenadi kosalo sattarasavaggiye bhikkhū aciravatiyā nadiyā udake kīḷante.",
  "pli-tv-bu-vb-pc53:1.5_0": "Disvāna mallikaṁ deviṁ etadavoca—",
  "pli-tv-bu-vb-pc53:1.6_0": "“ete te, mallike, arahanto udake kīḷantī”ti.",
  "pli-tv-bu-vb-pc53:1.7_0": "“Nissaṁsayaṁ kho, mahārāja, bhagavatā sikkhāpadaṁ apaññattaṁ.",
  "pli-tv-bu-vb-pc53:1.8_0": "Te vā bhikkhū appakataññuno”ti.",
  "pli-tv-bu-vb-pc53:1.9_0": "Atha kho rañño pasenadissa kosalassa etadahosi—",
  "pli-tv-bu-vb-pc53:1.10_0": "“kena nu kho ahaṁ upāyena bhagavato ca na āroceyyaṁ, bhagavā ca jāneyya ime bhikkhū udake kīḷitā”ti?",
  "pli-tv-bu-vb-pc53:1.11_0": "Atha kho rājā pasenadi kosalo sattarasavaggiye bhikkhū pakkosāpetvā mahantaṁ guḷapiṇḍaṁ adāsi—",
  "pli-tv-bu-vb-pc53:1.12_0": "“imaṁ, bhante, guḷapiṇḍaṁ bhagavato dethā”ti.",
  "pli-tv-bu-vb-pc53:1.13_0": "Sattarasavaggiyā bhikkhū taṁ guḷapiṇḍaṁ ādāya yena bhagavā tenupasaṅkamiṁsu;",
  "pli-tv-bu-vb-pc53:1.14_0": "upasaṅkamitvā bhagavantaṁ etadavocuṁ—",
  "pli-tv-bu-vb-pc53:1.15_0": "“imaṁ, bhante, guḷapiṇḍaṁ rājā pasenadi kosalo bhagavato detī”ti.",
  "pli-tv-bu-vb-pc53:1.16_0": "“Kahaṁ pana tumhe, bhikkhave, rājā addasā”ti.",
  "pli-tv-bu-vb-pc53:1.17_0": "“Aciravatiyā nadiyā, bhagavā, udake kīḷante”ti.",
  "pli-tv-bu-vb-pc53:1.18_0": "Vigarahi buddho bhagavā …pe…",
  "pli-tv-bu-vb-pc53:1.19_0": "kathañhi nāma tumhe, moghapurisā, udake kīḷissatha.",
  "pli-tv-bu-vb-pc53:1.20_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc53:1.21_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc53:1.22.1_0": "“Udake hasadhamme pācittiyan”ti.",
  "pli-tv-bu-vb-pc53:2.1.1_0": "Udake hasadhammo nāma",
  "pli-tv-bu-vb-pc53:2.1.2_0": "uparigopphake udake hasādhippāyo nimujjati vā ummujjati vā palavati vā, āpatti pācittiyassa.",
  "pli-tv-bu-vb-pc53:2.2.1_0": "Udake hasadhamme hasadhammasaññī, āpatti pācittiyassa.",
  "pli-tv-bu-vb-pc53:2.2.2_0": "Udake hasadhamme vematiko, āpatti pācittiyassa.",
  "pli-tv-bu-vb-pc53:2.2.3_0": "Udake hasadhamme ahasadhammasaññī, āpatti pācittiyassa.",
  "pli-tv-bu-vb-pc53:2.2.4_0": "Heṭṭhāgopphake udake kīḷati, āpatti dukkaṭassa.",
  "pli-tv-bu-vb-pc53:2.2.5_0": "Udake nāvāya kīḷati, āpatti dukkaṭassa.",
  "pli-tv-bu-vb-pc53:2.2.6_0": "Hatthena vā pādena vā kaṭṭhena vā kaṭhalāya vā udakaṁ paharati, āpatti dukkaṭassa.",
  "pli-tv-bu-vb-pc53:2.2.7_0": "Bhājanagataṁ udakaṁ vā kañjikaṁ vā khīraṁ vā takkaṁ vā rajanaṁ vā passāvaṁ vā cikkhallaṁ vā kīḷati,",
  "pli-tv-bu-vb-pc53:2.2.7_1": "āpatti dukkaṭassa.",
  "pli-tv-bu-vb-pc53:2.2.8_0": "Udake ahasadhamme hasadhammasaññī, āpatti dukkaṭassa.",
  "pli-tv-bu-vb-pc53:2.2.9_0": "Udake ahasadhamme vematiko, āpatti dukkaṭassa.",
  "pli-tv-bu-vb-pc53:2.2.10_0": "Udake ahasadhamme ahasadhammasaññī, anāpatti.",
  "pli-tv-bu-vb-pc53:2.3.1_0": "Anāpatti—",
  "pli-tv-bu-vb-pc53:2.3.2_0": "na hasādhippāyo,",
  "pli-tv-bu-vb-pc53:2.3.3_0": "sati karaṇīye udakaṁ otaritvā nimujjati vā ummujjati vā palavati vā,",
  "pli-tv-bu-vb-pc53:2.3.4_0": "pāraṁ gacchanto nimujjati vā ummujjati vā palavati vā,",
  "pli-tv-bu-vb-pc53:2.3.5_0": "āpadāsu,",
  "pli-tv-bu-vb-pc53:2.3.6_0": "ummattakassa,",
  "pli-tv-bu-vb-pc53:2.3.7_0": "ādikammikassāti.",
  "pli-tv-bu-vb-pc53:2.3.8_0": "Hasadhammasikkhāpadaṁ niṭṭhitaṁ tatiyaṁ."
}