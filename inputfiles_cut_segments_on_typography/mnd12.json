{
  "mnd12:0.1_0": "Mahāniddesa",
  "mnd12:0.2_0": "Aṭṭhakavagga",
  "mnd12:0.3_0": "12. Cūḷabyūhasuttaniddesa",
  "mnd12:1.1_0": "Atha cūḷabyūhasuttaniddesaṁ vakkhati—",
  "mnd12:2.1_0": "<b>Sakaṁ sakaṁ diṭṭhiparibbasānā,</b>",
  "mnd12:2.2_0": "<b>Viggayha nānā kusalā vadanti;</b>",
  "mnd12:2.3_0": "<b>Yo evaṁ jānāti sa vedi dhammaṁ,</b>",
  "mnd12:2.4_0": "<b>Idaṁ paṭikkosamakevalī so.</b>",
  "mnd12:3.1_0": "<b>Sakaṁ sakaṁ diṭṭhiparibbasānā</b>ti.",
  "mnd12:3.2_0": "Santeke samaṇabrāhmaṇā diṭṭhigatikā;",
  "mnd12:3.3_0": "te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā",
  "mnd12:3.3_1": "sakāya sakāya diṭṭhiyā vasanti saṁvasanti āvasanti parivasanti.",
  "mnd12:3.4_0": "Yathā agārikā gharesu vasanti, sāpattikā vā āpattīsu vasanti, sakilesā vā kilesesu vasanti;",
  "mnd12:3.5_0": "evamevaṁ santeke samaṇabrāhmaṇā diṭṭhigatikā,",
  "mnd12:3.5_1": "te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā",
  "mnd12:3.5_2": "sakāya sakāya diṭṭhiyā vasanti saṁvasanti āvasanti parivasantīti—",
  "mnd12:3.6_0": "sakaṁ sakaṁ diṭṭhiparibbasānā.",
  "mnd12:4.1_0": "<b>Viggayha nānā kusalā vadantī</b>ti.",
  "mnd12:4.2_0": "<b>Viggayhā</b>ti gahetvā uggahetvā gaṇhitvā parāmasitvā abhinivisitvā nānā vadanti vividhaṁ vadanti aññoññaṁ vadanti puthu vadanti,",
  "mnd12:4.2_1": "na ekaṁ vadanti kathenti bhaṇanti dīpayanti voharanti.",
  "mnd12:4.3_0": "<b>Kusalā</b>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—",
  "mnd12:4.4_0": "viggayha nānā kusalā vadanti.",
  "mnd12:5.1_0": "<b>Yo evaṁ jānāti sa vedi dhamman</b>ti.",
  "mnd12:5.2_0": "Yo imaṁ dhammaṁ diṭṭhiṁ paṭipadaṁ maggaṁ jānāti so dhammaṁ vedi aññāsi apassi paṭivijjhīti—",
  "mnd12:5.3_0": "yo evaṁ jānāti sa vedi dhammaṁ.",
  "mnd12:6.1_0": "<b>Idaṁ paṭikkosamakevalī so</b>ti.",
  "mnd12:6.2_0": "Yo imaṁ dhammaṁ diṭṭhiṁ paṭipadaṁ maggaṁ paṭikkosati,",
  "mnd12:6.2_1": "akevalī so asamatto so aparipuṇṇo so hīno nihīno omako lāmako chatukko parittoti—",
  "mnd12:6.3_0": "idaṁ paṭikkosamakevalī so.",
  "mnd12:7.1_0": "Tenāha so nimmito—",
  "mnd12:8.1_0": "“Sakaṁ sakaṁ diṭṭhiparibbasānā,",
  "mnd12:8.2_0": "Viggayha nānā kusalā vadanti;",
  "mnd12:8.3_0": "Yo evaṁ jānāti sa vedi dhammaṁ,",
  "mnd12:8.4_0": "Idaṁ paṭikkosamakevalī so”ti.",
  "mnd12:9.1_0": "<b>Evampi viggayha vivādayanti,</b>",
  "mnd12:9.2_0": "<b>Bālo paro akkusaloti cāhu;</b>",
  "mnd12:9.3_0": "<b>Sacco nu vādo katamo imesaṁ,</b>",
  "mnd12:9.4_0": "<b>Sabbeva hīme kusalāvadānā.</b>",
  "mnd12:10.1_0": "<b>Evampi viggayha vivādayantī</b>ti.",
  "mnd12:10.2_0": "Evaṁ gahetvā uggahetvā gaṇhitvā parāmasitvā abhinivisitvā vivādayanti,",
  "mnd12:10.2_1": "kalahaṁ karonti,",
  "mnd12:10.2_2": "bhaṇḍanaṁ karonti,",
  "mnd12:10.2_3": "viggahaṁ karonti,",
  "mnd12:10.2_4": "vivādaṁ karonti,",
  "mnd12:10.2_5": "medhagaṁ karonti—",
  "mnd12:10.3_0": "“na tvaṁ imaṁ dhammavinayaṁ ājānāsi …pe…",
  "mnd12:10.4_0": "nibbeṭhehi vā sace pahosī”ti—",
  "mnd12:10.5_0": "evampi viggayha vivādayanti.",
  "mnd12:11.1_0": "<b>Bālo paro akkusaloti cāhū</b>ti.",
  "mnd12:11.2_0": "Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī duppaññoti,",
  "mnd12:11.2_1": "evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd12:11.3_0": "bālo paro akkusaloti cāhu.",
  "mnd12:12.1_0": "<b>Sacco nu vādo katamo imesan</b>ti.",
  "mnd12:12.2_0": "Imesaṁ samaṇabrāhmaṇānaṁ vādo katamo sacco taccho tatho bhūto yāthāvo aviparītoti—",
  "mnd12:12.3_0": "sacco nu vādo katamo imesaṁ.",
  "mnd12:13.1_0": "<b>Sabbeva hīme kusalāvadānā</b>ti.",
  "mnd12:13.2_0": "Sabbevime samaṇabrāhmaṇā kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—",
  "mnd12:13.3_0": "sabbeva hīme kusalāvadānā.",
  "mnd12:14.1_0": "Tenāha so nimmito—",
  "mnd12:15.1_0": "“Evampi viggayha vivādayanti,",
  "mnd12:15.2_0": "Bālo paro akkusaloti cāhu;",
  "mnd12:15.3_0": "Sacco nu vādo katamo imesaṁ,",
  "mnd12:15.4_0": "Sabbeva hīme kusalāvadānā”ti.",
  "mnd12:16.1_0": "<b>Parassa ce dhammamanānujānaṁ,</b>",
  "mnd12:16.2_0": "<b>Bālomako hoti nihīnapañño;</b>",
  "mnd12:16.3_0": "<b>Sabbeva bālā sunihīnapaññā,</b>",
  "mnd12:16.4_0": "<b>Sabbevime diṭṭhiparibbasānā.</b>",
  "mnd12:17.1_0": "<b>Parassa ce dhammamanānujānan</b>ti.",
  "mnd12:17.2_0": "Parassa dhammaṁ diṭṭhiṁ paṭipadaṁ maggaṁ anānujānanto anānupassanto anānumananto anānumaññanto anānumodantoti—",
  "mnd12:17.3_0": "parassa ce dhammamanānujānaṁ.",
  "mnd12:18.1_0": "<b>Bālomako hoti nihīnapañño</b>ti.",
  "mnd12:18.2_0": "Paro bālo hoti hīno nihīno omako lāmako chatukko paritto,",
  "mnd12:18.2_1": "hīnapañño nihīnapañño omakapañño lāmakapañño chatukkapañño parittapaññoti—",
  "mnd12:18.3_0": "bālomako hoti nihīnapañño.",
  "mnd12:19.1_0": "<b>Sabbeva bālā sunihīnapaññā</b>ti.",
  "mnd12:19.2_0": "Sabbevime samaṇabrāhmaṇā bālā hīnā nihīnā omakā lāmakā chatukkā parittā,",
  "mnd12:19.2_1": "sabbeva hīnapaññā nihīnapaññā omakapaññā lāmakapaññā chatukkapaññā parittapaññāti—",
  "mnd12:19.3_0": "sabbeva bālā sunihīnapaññā.",
  "mnd12:20.1_0": "<b>Sabbevime diṭṭhiparibbasānā</b>ti.",
  "mnd12:20.2_0": "Sabbevime samaṇabrāhmaṇā diṭṭhigatikā;",
  "mnd12:20.3_0": "te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā",
  "mnd12:20.3_1": "sakāya sakāya diṭṭhiyā vasanti saṁvasanti āvasanti parivasanti.",
  "mnd12:20.4_0": "Yathā agārikā vā gharesu vasanti, sāpattikā vā āpattīsu vasanti, sakilesā vā kilesesu vasanti;",
  "mnd12:20.5_0": "evamevaṁ sabbevime samaṇabrāhmaṇā diṭṭhigatikā …pe…",
  "mnd12:20.6_0": "parivasantīti—",
  "mnd12:20.7_0": "sabbevime diṭṭhiparibbasānā.",
  "mnd12:21.1_0": "Tenāha bhagavā—",
  "mnd12:22.1_0": "“Parassa ce dhammamanānujānaṁ,",
  "mnd12:22.2_0": "Bālomako hoti nihīnapañño;",
  "mnd12:22.3_0": "Sabbeva bālā sunihīnapaññā,",
  "mnd12:22.4_0": "Sabbevime diṭṭhiparibbasānā”ti.",
  "mnd12:23.1_0": "<b>Sandiṭṭhiyā ceva navīvadātā,</b>",
  "mnd12:23.2_0": "<b>Saṁsuddhapaññā kusalā mutīmā;</b>",
  "mnd12:23.3_0": "<b>Na tesaṁ koci parihīnapañño,</b>",
  "mnd12:23.4_0": "<b>Diṭṭhī hi tesampi tathā samattā.</b>",
  "mnd12:24.1_0": "<b>Sandiṭṭhiyā ceva navīvadātā</b>ti.",
  "mnd12:24.2_0": "Sakāya diṭṭhiyā sakāya khantiyā sakāya ruciyā sakāya laddhiyā anavīvadātā avodātā apariyodātā saṅkiliṭṭhā saṅkilesikāti—",
  "mnd12:24.3_0": "sandiṭṭhiyā ceva navīvadātā.",
  "mnd12:25.1_0": "<b>Saṁsuddhapaññā kusalā mutīmā</b>ti.",
  "mnd12:25.2_0": "Suddhapaññā visuddhapaññā parisuddhapaññā vodātapaññā pariyodātapaññā.",
  "mnd12:25.3_0": "Atha vā suddhadassanā visuddhadassanā parisuddhadassanā vodātadassanā pariyodātadassanāti—",
  "mnd12:25.4_0": "saṁsuddhapaññā.",
  "mnd12:25.5_0": "<b>Kusalā</b>ti kusalā paṇḍitā paññavanto iddhimanto ñāṇino vibhāvino medhāvinoti—",
  "mnd12:25.6_0": "saṁsuddhapaññā kusalā.",
  "mnd12:25.7_0": "<b>Mutīmā</b>ti mutimā paṇḍitā paññavanto iddhimanto ñāṇino vibhāvino medhāvinoti—",
  "mnd12:25.8_0": "saṁsuddhapaññā kusalā mutīmā.",
  "mnd12:26.1_0": "<b>Tesaṁ na koci parihīnapañño</b>ti.",
  "mnd12:26.2_0": "Tesaṁ samaṇabrāhmaṇānaṁ na koci hīnapañño nihīnapañño omakapañño lāmakapañño chatukkapañño parittapañño atthi.",
  "mnd12:26.3_0": "Sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—",
  "mnd12:26.4_0": "tesaṁ na koci parihīnapañño.",
  "mnd12:27.1_0": "<b>Diṭṭhī hi tesampi tathā samattā</b>ti.",
  "mnd12:27.2_0": "Tesaṁ samaṇabrāhmaṇānaṁ diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—",
  "mnd12:27.3_0": "diṭṭhī hi tesampi tathā samattā.",
  "mnd12:28.1_0": "Tenāha bhagavā—",
  "mnd12:29.1_0": "“Sandiṭṭhiyā ceva navīvadātā,",
  "mnd12:29.2_0": "Saṁsuddhapaññā kusalā mutīmā;",
  "mnd12:29.3_0": "Tesaṁ na koci parihīnapañño,",
  "mnd12:29.4_0": "Diṭṭhī hi tesampi tathā samattā”ti.",
  "mnd12:30.1_0": "<b>Na vāhametaṁ tathiyanti brūmi,</b>",
  "mnd12:30.2_0": "<b>Yamāhu bālā mithu aññamaññaṁ;</b>",
  "mnd12:30.3_0": "<b>Sakaṁ sakaṁ diṭṭhimakaṁsu saccaṁ,</b>",
  "mnd12:30.4_0": "<b>Tasmā hi bāloti paraṁ dahanti.</b>",
  "mnd12:31.1_0": "<b>Na vāhametaṁ tathiyanti brūmī</b>ti.",
  "mnd12:31.2_0": "<b>Nā</b>ti paṭikkhepo.",
  "mnd12:31.3_0": "<b>Etan</b>ti “dvāsaṭṭhidiṭṭhigatāni nāhaṁ etaṁ tacchaṁ tathaṁ bhūtaṁ yāthāvaṁ aviparītan”ti brūmi ācikkhāmi",
  "mnd12:31.3_1": "desemi paññapemi paṭṭhapemi vivarāmi vibhajāmi uttānīkaromi pakāsemīti—",
  "mnd12:31.4_0": "na vāhametaṁ tathiyanti brūmi.",
  "mnd12:32.1_0": "<b>Yamāhu bālā mithu aññamaññan</b>ti.",
  "mnd12:32.2_0": "<b>Mithū</b>ti dve janā,",
  "mnd12:32.2_1": "dve kalahakārakā,",
  "mnd12:32.2_2": "dve bhaṇḍanakārakā,",
  "mnd12:32.2_3": "dve bhassakārakā,",
  "mnd12:32.2_4": "dve vivādakārakā,",
  "mnd12:32.2_5": "dve adhikaraṇakārakā,",
  "mnd12:32.2_6": "dve vādino,",
  "mnd12:32.2_7": "dve sallapakā;",
  "mnd12:32.3_0": "te aññamaññaṁ bālo hīno nihīno omako lāmako chatukko parittoti,",
  "mnd12:32.3_1": "evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd12:32.4_0": "yamāhu bālā mithu aññamaññaṁ.",
  "mnd12:33.1_0": "<b>Sakaṁ sakaṁ diṭṭhimakaṁsu saccan</b>ti.",
  "mnd12:33.2_0": "“Sassato loko, idameva saccaṁ moghamaññan”ti—",
  "mnd12:33.3_0": "sakaṁ sakaṁ diṭṭhimakaṁsu saccaṁ.",
  "mnd12:33.4_0": "“Asassato loko, idameva saccaṁ moghamaññan”ti …pe…",
  "mnd12:33.5_0": "“neva hoti na na hoti tathāgato paraṁ maraṇā, idameva saccaṁ moghamaññan”ti—",
  "mnd12:33.6_0": "sakaṁ sakaṁ diṭṭhimakaṁsu saccaṁ.",
  "mnd12:34.1_0": "<b>Tasmā hi bāloti paraṁ dahantī</b>ti.",
  "mnd12:34.2_0": "<b>Tasmā</b>ti tasmā taṅkāraṇā taṁhetu tappaccayā taṁnidānā paraṁ bālo hīno nihīno omako lāmako chatukko",
  "mnd12:34.2_1": "parittoti dahanti passanti dakkhanti olokenti nijjhāyanti upaparikkhantīti—",
  "mnd12:34.3_0": "tasmā hi bāloti paraṁ dahanti.",
  "mnd12:35.1_0": "Tenāha bhagavā—",
  "mnd12:36.1_0": "“Na vāhametaṁ tathiyanti brūmi,",
  "mnd12:36.2_0": "Yamāhu bālā mithu aññamaññaṁ;",
  "mnd12:36.3_0": "Sakaṁ sakaṁ diṭṭhimakaṁsu saccaṁ,",
  "mnd12:36.4_0": "Tasmā hi bāloti paraṁ dahantī”ti.",
  "mnd12:37.1_0": "<b>Yamāhu saccaṁ tathiyanti eke,</b>",
  "mnd12:37.2_0": "<b>Tamāhu aññepi tucchaṁ musāti;</b>",
  "mnd12:37.3_0": "<b>Evampi viggayha vivādayanti,</b>",
  "mnd12:37.4_0": "<b>Kasmā na ekaṁ samaṇā vadanti.</b>",
  "mnd12:38.1_0": "<b>Yamāhu saccaṁ tathiyanti eke</b>ti.",
  "mnd12:38.2_0": "Yaṁ dhammaṁ diṭṭhiṁ paṭipadaṁ maggaṁ eke samaṇabrāhmaṇā “idaṁ saccaṁ tacchaṁ tathaṁ bhūtaṁ yāthāvaṁ aviparītan”ti,",
  "mnd12:38.2_1": "evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd12:38.3_0": "yamāhu saccaṁ tathiyanti eke.",
  "mnd12:39.1_0": "<b>Tamāhu aññepi tucchaṁ musātī</b>ti.",
  "mnd12:39.2_0": "Tameva dhammaṁ diṭṭhiṁ paṭipadaṁ maggaṁ eke samaṇabrāhmaṇā “tucchaṁ etaṁ,",
  "mnd12:39.2_1": "musā etaṁ,",
  "mnd12:39.2_2": "abhūtaṁ etaṁ,",
  "mnd12:39.2_3": "alikaṁ etaṁ,",
  "mnd12:39.2_4": "ayāthāvaṁ etan”ti,",
  "mnd12:39.2_5": "evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd12:39.3_0": "tamāhu aññepi tucchaṁ musāti.",
  "mnd12:40.1_0": "<b>Evampi viggayha vivādayantī</b>ti.",
  "mnd12:40.2_0": "Evaṁ gahetvā uggahetvā gaṇhitvā parāmasitvā abhinivisitvā vivādayanti,",
  "mnd12:40.2_1": "kalahaṁ karonti,",
  "mnd12:40.2_2": "bhaṇḍanaṁ karonti,",
  "mnd12:40.2_3": "viggahaṁ karonti,",
  "mnd12:40.2_4": "vivādaṁ karonti,",
  "mnd12:40.2_5": "medhagaṁ karonti—",
  "mnd12:40.3_0": "“na tvaṁ imaṁ dhammavinayaṁ ājānāsi …pe…",
  "mnd12:40.4_0": "nibbeṭhehi vā sace pahosī”ti—",
  "mnd12:40.5_0": "evampi viggayha vivādayanti.",
  "mnd12:41.1_0": "<b>Kasmā na ekaṁ samaṇā vadantī</b>ti.",
  "mnd12:41.2_0": "<b>Kasmā</b>ti kasmā kiṅkāraṇā kiṁhetu kiṁpaccayā kiṁnidānā kiṁsamudayā kiṁjātikā kiṁpabhavā na ekaṁ",
  "mnd12:41.2_1": "vadanti nānā vadanti vividhaṁ vadanti aññoññaṁ vadanti puthu vadanti kathenti bhaṇanti dīpayanti voharantīti—",
  "mnd12:41.3_0": "kasmā na ekaṁ samaṇā vadanti.",
  "mnd12:42.1_0": "Tenāha so nimmito—",
  "mnd12:43.1_0": "“Yamāhu saccaṁ tathiyanti eke,",
  "mnd12:43.2_0": "Tamāhu aññepi tucchaṁ musāti;",
  "mnd12:43.3_0": "Evampi viggayha vivādayanti,",
  "mnd12:43.4_0": "Kasmā na ekaṁ samaṇā vadantī”ti.",
  "mnd12:44.1_0": "<b>Ekañhi saccaṁ na dutīyamatthi,</b>",
  "mnd12:44.2_0": "<b>Yasmiṁ pajā no vivade pajānaṁ;</b>",
  "mnd12:44.3_0": "<b>Nānā te saccāni sayaṁ thunanti,</b>",
  "mnd12:44.4_0": "<b>Tasmā na ekaṁ samaṇā vadanti.</b>",
  "mnd12:45.1_0": "<b>Ekañhi saccaṁ na dutīyamatthī</b>ti.",
  "mnd12:45.2_0": "Ekaṁ saccaṁ vuccati dukkhanirodho nibbānaṁ.",
  "mnd12:45.3_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "mnd12:45.4_0": "Atha vā ekaṁ saccaṁ vuccati—",
  "mnd12:45.5_0": "maggasaccaṁ, niyyānasaccaṁ, dukkhanirodhagāminī paṭipadā, ariyo aṭṭhaṅgiko maggo, seyyathidaṁ—",
  "mnd12:45.6_0": "sammādiṭṭhi,",
  "mnd12:45.6_1": "sammāsaṅkappo,",
  "mnd12:45.6_2": "sammāvācā,",
  "mnd12:45.6_3": "sammākammanto,",
  "mnd12:45.6_4": "sammāājīvo,",
  "mnd12:45.6_5": "sammāvāyāmo,",
  "mnd12:45.6_6": "sammāsati,",
  "mnd12:45.6_7": "sammāsamādhīti—",
  "mnd12:45.7_0": "ekañhi saccaṁ na dutīyamatthi.",
  "mnd12:46.1_0": "<b>Yasmiṁ pajā no vivade pajānan</b>ti.",
  "mnd12:46.2_0": "<b>Yasmin</b>ti yasmiṁ sacce.",
  "mnd12:46.3_0": "<b>Pajā</b>ti sattādhivacanaṁ.",
  "mnd12:46.4_0": "<b>Pajānan</b>ti yaṁ saccaṁ pajānantā ājānantā vijānantā paṭivijānantā paṭivijjhantā na kalahaṁ kareyyuṁ,",
  "mnd12:46.4_1": "na bhaṇḍanaṁ kareyyuṁ,",
  "mnd12:46.4_2": "na viggahaṁ kareyyuṁ,",
  "mnd12:46.4_3": "na vivādaṁ kareyyuṁ,",
  "mnd12:46.4_4": "na medhagaṁ kareyyuṁ,",
  "mnd12:46.4_5": "kalahaṁ bhaṇḍanaṁ viggahaṁ vivādaṁ medhagaṁ pajaheyyuṁ,",
  "mnd12:46.4_6": "vinodeyyuṁ,",
  "mnd12:46.4_7": "byantiṁ kareyyuṁ,",
  "mnd12:46.4_8": "anabhāvaṁ gameyyunti—",
  "mnd12:46.5_0": "yasmiṁ pajā no vivade pajānaṁ.",
  "mnd12:47.1_0": "<b>Nānā te saccāni sayaṁ thunantī</b>ti.",
  "mnd12:47.2_0": "Nānā te saccāni sayaṁ thunanti vadanti kathenti bhaṇanti dīpayanti voharanti.",
  "mnd12:47.3_0": "“Sassato loko,",
  "mnd12:47.3_1": "idameva saccaṁ moghamaññan”ti sayaṁ thunanti vadanti kathenti bhaṇanti dīpayanti voharanti.",
  "mnd12:47.4_0": "“Asassato loko …pe…",
  "mnd12:47.5_0": "neva hoti na na hoti tathāgato paraṁ maraṇā,",
  "mnd12:47.5_1": "idameva saccaṁ moghamaññan”ti sayaṁ thunanti vadanti kathenti bhaṇanti dīpayanti voharantīti—",
  "mnd12:47.6_0": "nānā te saccāni sayaṁ thunanti.",
  "mnd12:48.1_0": "<b>Tasmā na ekaṁ samaṇā vadantī</b>ti.",
  "mnd12:48.2_0": "<b>Tasmā</b>ti tasmā taṅkāraṇā taṁhetu tappaccayā taṁnidānā na ekaṁ vadanti nānā vadanti vividhaṁ vadanti",
  "mnd12:48.2_1": "aññoññaṁ vadanti puthu vadanti kathenti bhaṇanti dīpayanti voharantīti—",
  "mnd12:48.3_0": "tasmā na ekaṁ samaṇā vadanti.",
  "mnd12:49.1_0": "Tenāha bhagavā—",
  "mnd12:50.1_0": "“Ekañhi saccaṁ na dutīyamatthi,",
  "mnd12:50.2_0": "Yasmiṁ pajā no vivade pajānaṁ;",
  "mnd12:50.3_0": "Nānā te saccāni sayaṁ thunanti,",
  "mnd12:50.4_0": "Tasmā na ekaṁ samaṇā vadantī”ti.",
  "mnd12:51.1_0": "<b>Kasmā nu saccāni vadanti nānā,</b>",
  "mnd12:51.2_0": "<b>Pavādiyāse kusalāvadānā;</b>",
  "mnd12:51.3_0": "<b>Saccāni sutāni bahūni nānā,</b>",
  "mnd12:51.4_0": "<b>Udāhu te takkamanussaranti.</b>",
  "mnd12:52.1_0": "<b>Kasmā nu saccāni vadanti nānā</b>ti.",
  "mnd12:52.2_0": "<b>Kasmā</b>ti kasmā kiṅkāraṇā kiṁhetu kiṁpaccayā kiṁnidānā saccāni nānā vadanti,",
  "mnd12:52.2_1": "vividhāni vadanti,",
  "mnd12:52.2_2": "aññoññāni vadanti,",
  "mnd12:52.2_3": "puthūni vadanti kathenti bhaṇanti dīpayanti voharantīti—",
  "mnd12:52.3_0": "kasmā nu saccāni vadanti nānā.",
  "mnd12:53.1_0": "<b>Pavādiyāse kusalāvadānā</b>ti.",
  "mnd12:53.2_0": "<b>Pavādiyāse</b>ti vippavadantītipi pavādiyāse.",
  "mnd12:53.3_0": "Atha vā sakaṁ sakaṁ diṭṭhigataṁ pavadanti kathenti bhaṇanti dīpayanti voharanti.",
  "mnd12:53.4_0": "“Sassato loko, idameva saccaṁ moghamaññan”ti pavadanti kathenti bhaṇanti dīpayanti voharanti.",
  "mnd12:53.5_0": "“Asassato loko …pe…",
  "mnd12:53.6_0": "neva hoti na na hoti tathāgato paraṁ maraṇā,",
  "mnd12:53.6_1": "idameva saccaṁ moghamaññan”ti pavadanti kathenti bhaṇanti dīpayanti voharanti.",
  "mnd12:53.7_0": "<b>Kusalāvadānā</b>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—",
  "mnd12:53.8_0": "pavādiyāse kusalāvadānā.",
  "mnd12:54.1_0": "<b>Saccāni sutāni bahūni nānā</b>ti saccāni sutāni bahukāni nānāni vividhāni aññoññāni puthūnīti—",
  "mnd12:54.2_0": "saccāni sutāni bahūni nānā.",
  "mnd12:55.1_0": "<b>Udāhu te takkamanussarantī</b>ti udāhu takkena saṅkappena yāyanti nīyanti vuyhanti saṁharīyantīti.",
  "mnd12:55.2_0": "Evampi udāhu te takkamanussaranti.",
  "mnd12:55.3_0": "Atha vā takkapariyāhataṁ vīmaṁsānucaritaṁ sayaṁ paṭibhānaṁ vadanti kathenti bhaṇanti dīpayanti voharantīti.",
  "mnd12:55.4_0": "Evampi udāhu te takkamanussaranti.",
  "mnd12:56.1_0": "Tenāha so nimmito—",
  "mnd12:57.1_0": "“Kasmā nu saccāni vadanti nānā,",
  "mnd12:57.2_0": "Pavādiyāse kusalāvadānā;",
  "mnd12:57.3_0": "Saccāni sutāni bahūni nānā,",
  "mnd12:57.4_0": "Udāhu te takkamanussarantī”ti.",
  "mnd12:58.1_0": "<b>Na heva saccāni bahūni nānā,</b>",
  "mnd12:58.2_0": "<b>Aññatra saññāya niccāni loke;</b>",
  "mnd12:58.3_0": "<b>Takkañca diṭṭhīsu pakappayitvā,</b>",
  "mnd12:58.4_0": "<b>Saccaṁ musāti dvayadhammamāhu.</b>",
  "mnd12:59.1_0": "<b>Na heva saccāni bahūni nānā</b>ti na heva saccāni bahukāni nānāni vividhāni aññoññāni puthūnīti—",
  "mnd12:59.2_0": "na heva saccāni bahūni nānā.",
  "mnd12:60.1_0": "<b>Aññatra saññāya niccāni loke</b>ti aññatra saññāya niccaggāhā ekaññeva saccaṁ loke kathīyati bhaṇīyati dīpīyati voharīyati—",
  "mnd12:60.2_0": "dukkhanirodho nibbānaṁ.",
  "mnd12:60.3_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "mnd12:60.4_0": "Atha vā ekaṁ saccaṁ vuccati maggasaccaṁ,",
  "mnd12:60.4_1": "niyyānasaccaṁ,",
  "mnd12:60.4_2": "dukkhanirodhagāminī paṭipadā,",
  "mnd12:60.4_3": "ariyo aṭṭhaṅgiko maggo,",
  "mnd12:60.4_4": "seyyathidaṁ—",
  "mnd12:60.5_0": "sammādiṭṭhi …pe… sammāsamādhīti—",
  "mnd12:60.6_0": "aññatra saññāya niccāni loke.",
  "mnd12:61.1_0": "<b>Takkañca diṭṭhīsu pakappayitvā, saccaṁ musāti dvayadhammamāhū</b>ti.",
  "mnd12:61.2_0": "Takkaṁ vitakkaṁ saṅkappaṁ takkayitvā vitakkayitvā saṅkappayitvā diṭṭhigatāni janenti sañjanenti nibbattenti abhinibbattenti.",
  "mnd12:61.3_0": "Diṭṭhigatāni janetvā sañjanetvā nibbattetvā abhinibbattetvā “mayhaṁ saccaṁ tuyhaṁ musā”ti,",
  "mnd12:61.3_1": "evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd12:61.4_0": "takkañca diṭṭhīsu pakappayitvā saccaṁ musāti dvayadhammamāhu.",
  "mnd12:62.1_0": "Tenāha bhagavā—",
  "mnd12:63.1_0": "“Na heva saccāni bahūni nānā,",
  "mnd12:63.2_0": "Aññatra saññāya niccāni loke;",
  "mnd12:63.3_0": "Takkañca diṭṭhīsu pakappayitvā,",
  "mnd12:63.4_0": "Saccaṁ musāti dvayadhammamāhū”ti.",
  "mnd12:64.1_0": "<b>Diṭṭhe sute sīlavate mute vā,</b>",
  "mnd12:64.2_0": "<b>Ete ca nissāya vimānadassī;</b>",
  "mnd12:64.3_0": "<b>Vinicchaye ṭhatvā pahassamāno,</b>",
  "mnd12:64.4_0": "<b>Bālo paro akkusaloti cāha.</b>",
  "mnd12:65.1_0": "<b>Diṭṭhe sute sīlavate mute vā, ete ca nissāya vimānadassī</b>ti.",
  "mnd12:65.2_0": "Diṭṭhaṁ vā diṭṭhasuddhiṁ vā,",
  "mnd12:65.2_1": "sutaṁ vā sutasuddhiṁ vā,",
  "mnd12:65.2_2": "sīlaṁ vā sīlasuddhiṁ vā,",
  "mnd12:65.2_3": "vataṁ vā vatasuddhiṁ vā,",
  "mnd12:65.2_4": "mutaṁ vā mutasuddhiṁ vā nissāya upanissāya gaṇhitvā parāmasitvā abhinivisitvāti—",
  "mnd12:65.3_0": "diṭṭhe sute sīlavate mute vā.",
  "mnd12:65.4_0": "<b>Ete ca nissāya vimānadassī</b>ti.",
  "mnd12:65.5_0": "Na sammānetītipi vimānadassī.",
  "mnd12:65.6_0": "Atha vā domanassaṁ janetītipi vimānadassīti—",
  "mnd12:65.7_0": "diṭṭhe sute sīlavate mute vā ete ca nissāya vimānadassī.",
  "mnd12:66.1_0": "<b>Vinicchaye ṭhatvā pahassamāno</b>ti.",
  "mnd12:66.2_0": "Vinicchayā vuccanti dvāsaṭṭhi diṭṭhigatāni.",
  "mnd12:66.3_0": "Diṭṭhivinicchaye vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti—",
  "mnd12:66.4_0": "vinicchaye ṭhatvā.",
  "mnd12:66.5_0": "<b>Pahassamāno</b>ti tuṭṭho hoti haṭṭho pahaṭṭho attamano paripuṇṇasaṅkappo.",
  "mnd12:66.6_0": "Atha vā dantavidaṁsakaṁ pahassamānoti—",
  "mnd12:66.7_0": "vinicchaye ṭhatvā pahassamāno.",
  "mnd12:67.1_0": "<b>Bālo paro akkusaloti cāhā</b>ti.",
  "mnd12:67.2_0": "Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī amedhāvī duppaññoti,",
  "mnd12:67.2_1": "evamāha evaṁ katheti evaṁ bhaṇati evaṁ dīpayati evaṁ voharatīti—",
  "mnd12:67.3_0": "bālo paro akkusaloti cāha.",
  "mnd12:68.1_0": "Tenāha bhagavā—",
  "mnd12:69.1_0": "“Diṭṭhe sute sīlavate mute vā,",
  "mnd12:69.2_0": "Ete ca nissāya vimānadassī;",
  "mnd12:69.3_0": "Vinicchaye ṭhatvā pahassamāno,",
  "mnd12:69.4_0": "Bālo paro akkusaloti cāhā”ti.",
  "mnd12:70.1_0": "<b>Yeneva bāloti paraṁ dahāti,</b>",
  "mnd12:70.2_0": "<b>Tenātumānaṁ kusaloti cāha;</b>",
  "mnd12:70.3_0": "<b>Sayamattanā so kusalāvadāno,</b>",
  "mnd12:70.4_0": "<b>Aññaṁ vimāneti tadeva pāva.</b>",
  "mnd12:71.1_0": "<b>Yeneva bāloti paraṁ dahātī</b>ti.",
  "mnd12:71.2_0": "Yeneva hetunā yena paccayena yena kāraṇena yena pabhavena paraṁ bālato hīnato nihīnato omakato lāmakato",
  "mnd12:71.2_1": "chatukkato parittato dahati passati dakkhati oloketi nijjhāyati upaparikkhatīti—",
  "mnd12:71.3_0": "yeneva bāloti paraṁ dahāti.",
  "mnd12:72.1_0": "<b>Tenātumānaṁ kusaloti cāhā</b>ti.",
  "mnd12:72.2_0": "<b>Ātumāno</b> vuccati attā.",
  "mnd12:72.3_0": "Sopi teneva hetunā tena paccayena tena kāraṇena tena pabhavena attānaṁ ahamasmi kusalo paṇḍito paññavā buddhimā ñāṇī vibhāvī medhāvīti—",
  "mnd12:72.4_0": "tenātumānaṁ kusaloti cāha.",
  "mnd12:73.1_0": "<b>Sayamattanā so kusalāvadāno</b>ti.",
  "mnd12:73.2_0": "Sayameva attānaṁ kusalavādo paṇḍitavādo thiravādo ñāyavādo hetuvādo lakkhaṇavādo kāraṇavādo ṭhānavādo sakāya laddhiyāti—",
  "mnd12:73.3_0": "sayamattanā so kusalāvadāno.",
  "mnd12:74.1_0": "<b>Aññaṁ vimāneti tadeva pāvā</b>ti.",
  "mnd12:74.2_0": "Na sammānetītipi aññaṁ vimāneti.",
  "mnd12:74.3_0": "Atha vā domanassaṁ janetītipi aññaṁ vimāneti.",
  "mnd12:74.4_0": "<b>Tadeva pāvā</b>ti tadeva taṁ diṭṭhigataṁ pāvadati “itipāyaṁ puggalo micchādiṭṭhiko viparītadassano”ti—",
  "mnd12:74.5_0": "aññaṁ vimāneti tadeva pāvada.",
  "mnd12:75.1_0": "Tenāha bhagavā—",
  "mnd12:76.1_0": "“Yeneva bāloti paraṁ dahāti,",
  "mnd12:76.2_0": "Tenātumānaṁ kusaloti cāha;",
  "mnd12:76.3_0": "Sayamattanā so kusalāvadāno,",
  "mnd12:76.4_0": "Aññaṁ vimāneti tadeva pāvā”ti.",
  "mnd12:77.1_0": "<b>Atisāradiṭṭhiyā so samatto,</b>",
  "mnd12:77.2_0": "<b>Mānena matto paripuṇṇamānī;</b>",
  "mnd12:77.3_0": "<b>Sayameva sāmaṁ manasābhisitto,</b>",
  "mnd12:77.4_0": "<b>Diṭṭhī hi sā tassa tathā samattā.</b>",
  "mnd12:78.1_0": "<b>Atisāradiṭṭhiyā so samatto</b>ti.",
  "mnd12:78.2_0": "Atisāradiṭṭhiyo vuccanti dvāsaṭṭhi diṭṭhigatāni.",
  "mnd12:78.3_0": "Kiṅkāraṇā atisāradiṭṭhiyo vuccanti dvāsaṭṭhi diṭṭhigatāni?",
  "mnd12:78.4_0": "Sabbā tā diṭṭhiyo kāraṇātikkantā lakkhaṇātikkantā ṭhānātikkantā,",
  "mnd12:78.4_1": "taṅkāraṇā atisāradiṭṭhiyo vuccanti dvāsaṭṭhi diṭṭhigatāni.",
  "mnd12:78.5_0": "Sabbepi titthiyā atisāradiṭṭhiyā.",
  "mnd12:78.6_0": "Kiṅkāraṇā sabbepi titthiyā atisāradiṭṭhiyā?",
  "mnd12:78.7_0": "Te aññamaññaṁ atikkamitvā samatikkamitvā vītivattitvā diṭṭhigatāni janenti sañjanenti nibbattenti abhinibbattenti,",
  "mnd12:78.7_1": "taṅkāraṇā sabbepi titthiyā atisāradiṭṭhiyā.",
  "mnd12:78.8_0": "<b>Atisāradiṭṭhiyā so samatto</b>ti.",
  "mnd12:78.9_0": "Atisāradiṭṭhiyā samatto paripuṇṇo anomoti—",
  "mnd12:78.10_0": "atisāradiṭṭhiyā so samatto.",
  "mnd12:79.1_0": "<b>Mānena matto paripuṇṇamānī</b>ti.",
  "mnd12:79.2_0": "Sakāya diṭṭhiyā diṭṭhimānena matto pamatto ummatto atimattoti—",
  "mnd12:79.3_0": "mānena matto.",
  "mnd12:79.4_0": "<b>Paripuṇṇamānī</b>ti paripuṇṇamānī samattamānī anomamānīti—",
  "mnd12:79.5_0": "mānena matto paripuṇṇamānī.",
  "mnd12:80.1_0": "<b>Sayameva sāmaṁ manasābhisitto</b>ti.",
  "mnd12:80.2_0": "Sayameva attānaṁ cittena abhisiñcati “ahamasmi kusalo paṇḍito paññavā buddhimā ñāṇī vibhāvī medhāvī”ti—",
  "mnd12:80.3_0": "sayameva sāmaṁ manasābhisitto.",
  "mnd12:81.1_0": "<b>Diṭṭhī hi sā tassa tathā samattā</b>ti.",
  "mnd12:81.2_0": "Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—",
  "mnd12:81.3_0": "diṭṭhī hi sā tassa tathā samattā.",
  "mnd12:82.1_0": "Tenāha bhagavā—",
  "mnd12:83.1_0": "“Atisāradiṭṭhiyā so samatto,",
  "mnd12:83.2_0": "Mānena matto paripuṇṇamānī;",
  "mnd12:83.3_0": "Sayameva sāmaṁ manasābhisitto,",
  "mnd12:83.4_0": "Diṭṭhī hi sā tassa tathā samattā”ti.",
  "mnd12:84.1_0": "<b>Parassa ce hi vacasā nihīno,</b>",
  "mnd12:84.2_0": "<b>Tumo sahā hoti nihīnapañño;</b>",
  "mnd12:84.3_0": "<b>Atha ce sayaṁ vedagū hoti dhīro,</b>",
  "mnd12:84.4_0": "<b>Na koci bālo samaṇesu atthi.</b>",
  "mnd12:85.1_0": "<b>Parassa ce hi vacasā nihīno</b>ti parassa ce vācāya vacanena ninditakāraṇā garahitakāraṇā upavaditakāraṇā",
  "mnd12:85.1_1": "paro bālo hoti hīno nihīno omako lāmako chatukko parittoti—",
  "mnd12:85.2_0": "parassa ce hi vacasā nihīno.",
  "mnd12:85.3_0": "<b>Tumo sahā hoti nihīnapañño</b>ti.",
  "mnd12:85.4_0": "Sopi teneva sahā hoti hīnapañño nihīnapañño omakapañño lāmakapañño chatukkapañño parittapaññoti—",
  "mnd12:85.5_0": "tumo sahā hoti nihīnapañño.",
  "mnd12:86.1_0": "<b>Atha ce sayaṁ vedagū hoti dhīro</b>ti atha ce sayaṁ vedagū hoti dhīro paṇḍito paññavā buddhimā ñāṇī vibhāvī medhāvīti—",
  "mnd12:86.2_0": "atha ce sayaṁ vedagū hoti dhīro.",
  "mnd12:87.1_0": "<b>Na koci bālo samaṇesu atthī</b>ti.",
  "mnd12:87.2_0": "Samaṇesu na koci bālo hīno nihīno omako lāmako chatukko paritto atthi,",
  "mnd12:87.2_1": "sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—",
  "mnd12:87.3_0": "na koci bālo samaṇesu atthi.",
  "mnd12:88.1_0": "Tenāha bhagavā—",
  "mnd12:89.1_0": "“Parassa ce hi vacasā nihīno,",
  "mnd12:89.2_0": "Tumo sahā hoti nihīnapañño;",
  "mnd12:89.3_0": "Atha ce sayaṁ vedagū hoti dhīro,",
  "mnd12:89.4_0": "Na koci bālo samaṇesu atthī”ti.",
  "mnd12:90.1_0": "<b>Aññaṁ ito yābhivadanti dhammaṁ,</b>",
  "mnd12:90.2_0": "<b>Aparaddhā suddhimakevalī te;</b>",
  "mnd12:90.3_0": "<b>Evampi titthyā puthuso vadanti,</b>",
  "mnd12:90.4_0": "<b>Sandiṭṭhirāgena hi tebhirattā.</b>",
  "mnd12:91.1_0": "<b>Aññaṁ ito yābhivadanti dhammaṁ, aparaddhā suddhimakevalī te</b>ti.",
  "mnd12:91.2_0": "Ito aññaṁ dhammaṁ diṭṭhiṁ paṭipadaṁ maggaṁ ye abhivadanti,",
  "mnd12:91.2_1": "te suddhimaggaṁ visuddhimaggaṁ parisuddhimaggaṁ vodātamaggaṁ pariyodātamaggaṁ viraddhā aparaddhā khalitā galitā aññāya aparaddhā akevalī te,",
  "mnd12:91.2_2": "asamattā te,",
  "mnd12:91.2_3": "aparipuṇṇā te,",
  "mnd12:91.2_4": "hīnā nihīnā omakā lāmakā chatukkā parittāti—",
  "mnd12:91.3_0": "aññaṁ ito yābhivadanti dhammaṁ, aparaddhā suddhimakevalī te.",
  "mnd12:92.1_0": "<b>Evampi titthyā puthuso vadantī</b>ti.",
  "mnd12:92.2_0": "<b>Titthaṁ</b> vuccati diṭṭhigataṁ.",
  "mnd12:92.3_0": "Titthiyā vuccanti diṭṭhigatikā.",
  "mnd12:92.4_0": "Puthudiṭṭhiyā puthudiṭṭhigatāni vadanti kathenti bhaṇanti dīpayanti voharantīti—",
  "mnd12:92.5_0": "evampi titthyā puthuso vadanti.",
  "mnd12:93.1_0": "<b>Sandiṭṭhirāgena hi tebhirattā</b>ti.",
  "mnd12:93.2_0": "Sakāya diṭṭhiyā diṭṭhirāgena rattā abhirattāti—",
  "mnd12:93.3_0": "sandiṭṭhirāgena hi tebhirattā.",
  "mnd12:94.1_0": "Tenāha bhagavā—",
  "mnd12:95.1_0": "“Aññaṁ ito yābhivadanti dhammaṁ,",
  "mnd12:95.2_0": "Aparaddhā suddhimakevalī te;",
  "mnd12:95.3_0": "Evampi titthyā puthuso vadanti,",
  "mnd12:95.4_0": "Sandiṭṭhirāgena hi tebhirattā”ti.",
  "mnd12:96.1_0": "<b>Idheva suddhiṁ iti vādayanti,</b>",
  "mnd12:96.2_0": "<b>Nāññesu dhammesu visuddhimāhu;</b>",
  "mnd12:96.3_0": "<b>Evampi titthyā puthuso niviṭṭhā,</b>",
  "mnd12:96.4_0": "<b>Sakāyane tattha daḷhaṁ vadānā.</b>",
  "mnd12:97.1_0": "<b>Idheva suddhiṁ iti vādayantī</b>ti.",
  "mnd12:97.2_0": "Idha suddhiṁ visuddhiṁ parisuddhiṁ,",
  "mnd12:97.2_1": "muttiṁ vimuttiṁ parimuttiṁ vadanti kathenti bhaṇanti dīpayanti voharanti.",
  "mnd12:97.3_0": "“Sassato loko,",
  "mnd12:97.3_1": "idameva saccaṁ moghamaññan”ti idha suddhiṁ visuddhiṁ parisuddhiṁ,",
  "mnd12:97.3_2": "muttiṁ vimuttiṁ parimuttiṁ vadanti kathenti bhaṇanti dīpayanti voharanti.",
  "mnd12:97.4_0": "“Asassato loko …pe…",
  "mnd12:97.5_0": "neva hoti na na hoti tathāgato paraṁ maraṇā,",
  "mnd12:97.5_1": "idameva saccaṁ moghamaññan”ti idha suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—",
  "mnd12:97.6_0": "idheva suddhiṁ iti vādayanti.",
  "mnd12:98.1_0": "<b>Nāññesu dhammesu visuddhimāhū</b>ti.",
  "mnd12:98.2_0": "Attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe paravāde khipanti ukkhipanti parikkhipanti.",
  "mnd12:98.3_0": "“So satthā na sabbaññū,",
  "mnd12:98.3_1": "dhammo na svākkhāto,",
  "mnd12:98.3_2": "gaṇo na suppaṭipanno,",
  "mnd12:98.3_3": "diṭṭhi na bhaddikā,",
  "mnd12:98.3_4": "paṭipadā na supaññattā,",
  "mnd12:98.3_5": "maggo na niyyāniko,",
  "mnd12:98.3_6": "natthettha suddhi vā visuddhi vā parisuddhi vā,",
  "mnd12:98.3_7": "mutti vā vimutti vā parimutti vā,",
  "mnd12:98.3_8": "natthettha sujjhanti vā visujjhanti vā parisujjhanti vā,",
  "mnd12:98.3_9": "muccanti vā vimuccanti vā parimuccanti vā hīnā nihīnā omakā lāmakā chatukkā parittā”ti,",
  "mnd12:98.3_10": "evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd12:98.4_0": "nāññesu dhammesu visuddhimāhu.",
  "mnd12:99.1_0": "<b>Evampi titthyā puthuso niviṭṭhā</b>ti.",
  "mnd12:99.2_0": "Titthaṁ vuccati diṭṭhigataṁ.",
  "mnd12:99.3_0": "Titthiyā vuccanti diṭṭhigatikā.",
  "mnd12:99.4_0": "Puthudiṭṭhiyā puthudiṭṭhigatesu niviṭṭhā patiṭṭhitā allīnā upagatā ajjhositā adhimuttāti—",
  "mnd12:99.5_0": "evampi titthyā puthuso niviṭṭhā.",
  "mnd12:100.1_0": "<b>Sakāyane tattha daḷhaṁ vadānā</b>ti.",
  "mnd12:100.2_0": "Dhammo sakāyanaṁ,",
  "mnd12:100.2_1": "diṭṭhi sakāyanaṁ,",
  "mnd12:100.2_2": "paṭipadā sakāyanaṁ,",
  "mnd12:100.2_3": "maggo sakāyanaṁ,",
  "mnd12:100.2_4": "sakāyane daḷhavādā thiravādā balikavādā avaṭṭhitavādāti—",
  "mnd12:100.3_0": "sakāyane tattha daḷhaṁ vadānā.",
  "mnd12:101.1_0": "Tenāha bhagavā—",
  "mnd12:102.1_0": "“Idheva suddhiṁ iti vādayanti,",
  "mnd12:102.2_0": "Nāññesu dhammesu visuddhimāhu;",
  "mnd12:102.3_0": "Evampi titthyā puthuso niviṭṭhā,",
  "mnd12:102.4_0": "Sakāyane tattha daḷhaṁ vadānā”ti.",
  "mnd12:103.1_0": "<b>Sakāyane vāpi daḷhaṁ vadāno,</b>",
  "mnd12:103.2_0": "<b>Kamettha bāloti paraṁ daheyya;</b>",
  "mnd12:103.3_0": "<b>Sayaṁva so medhagamāvaheyya,</b>",
  "mnd12:103.4_0": "<b>Paraṁ vadaṁ bālamasuddhidhammaṁ.</b>",
  "mnd12:104.1_0": "<b>Sakāyane vāpi daḷhaṁ vadāno</b>ti.",
  "mnd12:104.2_0": "Dhammo sakāyanaṁ,",
  "mnd12:104.2_1": "diṭṭhi sakāyanaṁ,",
  "mnd12:104.2_2": "paṭipadā sakāyanaṁ,",
  "mnd12:104.2_3": "maggo sakāyanaṁ,",
  "mnd12:104.2_4": "sakāyane daḷhavādo thiravādo balikavādo avaṭṭhitavādoti—",
  "mnd12:104.3_0": "sakāyane vāpi daḷhaṁ vadāno.",
  "mnd12:105.1_0": "<b>Kamettha bāloti paraṁ daheyyā</b>ti.",
  "mnd12:105.2_0": "<b>Etthā</b>ti sakāya diṭṭhiyā sakāya khantiyā sakāya ruciyā sakāya laddhiyā paraṁ bālato hīnato nihīnato",
  "mnd12:105.2_1": "omakato lāmakato chatukkato parittato kaṁ daheyya kaṁ passeyya kaṁ dakkheyya kaṁ olokeyya kaṁ nijjhāyeyya",
  "mnd12:105.2_2": "kaṁ upaparikkheyyāti—",
  "mnd12:105.3_0": "kamettha bāloti paraṁ daheyya.",
  "mnd12:106.1_0": "<b>Sayaṁva so medhagamāvaheyya, paraṁ vadaṁ bālamasuddhidhamman</b>ti.",
  "mnd12:106.2_0": "Paro bālo hīno nihīno omako lāmako chatukko paritto asuddhidhammo avisuddhidhammo aparisuddhidhammo avodātadhammoti—",
  "mnd12:106.3_0": "evaṁ vadanto evaṁ kathento evaṁ bhaṇanto evaṁ dīpayanto evaṁ voharanto sayameva kalahaṁ bhaṇḍanaṁ viggahaṁ",
  "mnd12:106.3_1": "vivādaṁ medhagaṁ āvaheyya samāvaheyya āhareyya samāhareyya ākaḍḍheyya samākaḍḍheyya gaṇheyya parāmaseyya",
  "mnd12:106.3_2": "abhiniviseyyāti—",
  "mnd12:106.4_0": "sayaṁva so medhagamāvaheyya paraṁ vadaṁ bālamasuddhidhammaṁ.",
  "mnd12:107.1_0": "Tenāha bhagavā—",
  "mnd12:108.1_0": "“Sakāyane vāpi daḷhaṁ vadāno,",
  "mnd12:108.2_0": "Kamettha bāloti paraṁ daheyya;",
  "mnd12:108.3_0": "Sayaṁva so medhagamāvaheyya,",
  "mnd12:108.4_0": "Paraṁ vadaṁ bālamasuddhidhamman”ti.",
  "mnd12:109.1_0": "<b>Vinicchaye ṭhatvā sayaṁ pamāya,</b>",
  "mnd12:109.2_0": "<b>Uddhaṁsa lokasmiṁ vivādameti;</b>",
  "mnd12:109.3_0": "<b>Hitvāna sabbāni vinicchayāni,</b>",
  "mnd12:109.4_0": "<b>Na medhagaṁ kubbati jantu loke.</b>",
  "mnd12:110.1_0": "<b>Vinicchaye ṭhatvā sayaṁ pamāyā</b>ti.",
  "mnd12:110.2_0": "Vinicchayā vuccanti dvāsaṭṭhi diṭṭhigatāni.",
  "mnd12:110.3_0": "Vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti vinicchaye ṭhatvā.",
  "mnd12:110.4_0": "<b>Sayaṁ pamāyā</b>ti sayaṁ pamāya paminitvā.",
  "mnd12:110.5_0": "“Ayaṁ satthā sabbaññū”ti sayaṁ pamāya paminitvā,",
  "mnd12:110.6_0": "“ayaṁ dhammo svākkhāto …",
  "mnd12:110.7_0": "ayaṁ gaṇo suppaṭipanno …",
  "mnd12:110.8_0": "ayaṁ diṭṭhi bhaddikā …",
  "mnd12:110.9_0": "ayaṁ paṭipadā supaññattā …",
  "mnd12:110.10_0": "ayaṁ maggo niyyāniko”ti sayaṁ pamāya paminitvāti—",
  "mnd12:110.11_0": "vinicchaye ṭhatvā sayaṁ pamāya.",
  "mnd12:111.1_0": "<b>Uddhaṁsa lokasmiṁ vivādametī</b>ti.",
  "mnd12:111.2_0": "Uddhaṁso vuccati anāgataṁ.",
  "mnd12:111.3_0": "Attano vādaṁ uddhaṁ ṭhapetvā sayameva kalahaṁ bhaṇḍanaṁ viggahaṁ vivādaṁ medhagaṁ eti upeti upagacchati gaṇhāti parāmasati abhinivisatīti.",
  "mnd12:111.4_0": "Evampi uddhaṁsa lokasmiṁ vivādameti.",
  "mnd12:111.5_0": "Atha vā aññena uddhaṁ vādena saddhiṁ kalahaṁ karoti bhaṇḍanaṁ karoti viggahaṁ karoti vivādaṁ karoti medhagaṁ karoti—",
  "mnd12:111.6_0": "“na tvaṁ imaṁ dhammavinayaṁ ājānāsi …pe…",
  "mnd12:111.7_0": "nibbeṭhehi vā sace pahosī”ti.",
  "mnd12:111.8_0": "Evampi uddhaṁsa lokasmiṁ vivādameti.",
  "mnd12:112.1_0": "<b>Hitvāna sabbāni vinicchayānī</b>ti.",
  "mnd12:112.2_0": "Vinicchayā vuccanti dvāsaṭṭhi diṭṭhigatāni.",
  "mnd12:112.3_0": "Diṭṭhivinicchayā sabbe vinicchaye hitvā cajitvā pariccajitvā jahitvā pajahitvā vinodetvā byantiṁ karitvā anabhāvaṁ gametvāti—",
  "mnd12:112.4_0": "hitvāna sabbāni vinicchayāni.",
  "mnd12:113.1_0": "<b>Na medhagaṁ kubbati jantu loke</b>ti.",
  "mnd12:113.2_0": "Na kalahaṁ karoti, na bhaṇḍanaṁ karoti, na viggahaṁ karoti, na vivādaṁ karoti, na medhagaṁ karoti.",
  "mnd12:113.3_0": "Vuttañhetaṁ bhagavatā—",
  "mnd12:113.4_0": "“evaṁ vimuttacitto kho,",
  "mnd12:113.4_1": "aggivessana,",
  "mnd12:113.4_2": "bhikkhu na kenaci saṁvadati,",
  "mnd12:113.4_3": "na kenaci vivadati,",
  "mnd12:113.4_4": "yañca loke vuttaṁ tena ca voharati aparāmasan”ti.",
  "mnd12:113.5_0": "<b>Jantū</b>ti satto naro mānavo poso puggalo jīvo jāgu jantu indagu manujo.",
  "mnd12:113.6_0": "<b>Loke</b>ti apāyaloke …pe… āyatanaloketi—",
  "mnd12:113.7_0": "na medhagaṁ kubbati jantu loketi.",
  "mnd12:114.1_0": "Tenāha bhagavā—",
  "mnd12:115.1_0": "“Vinicchaye ṭhatvā sayaṁ pamāya,",
  "mnd12:115.2_0": "Uddhaṁsa lokasmiṁ vivādameti;",
  "mnd12:115.3_0": "Hitvāna sabbāni vinicchayāni,",
  "mnd12:115.4_0": "Na medhagaṁ kubbati jantu loke”ti.",
  "mnd12:116.1_0": "Cūḷabyūhasuttaniddeso dvādasamo."
}