{
  "atk-s0401a18:0_0": "19. Kāyagatāsativaggavaṇṇanā",
  "atk-s0401a18:1_0": "563.Cetasāphuṭoti ettha duvidhaṁ pharaṇaṁ āpopharaṇañca dibbacakkhupharaṇañca.",
  "atk-s0401a18:1_1": "Tattha āpokasiṇaṁ samāpajjitvā āpena pharaṇaṁ āpopharaṇaṁ nāma.",
  "atk-s0401a18:1_2": "Evaṁ phuṭepi mahāsamudde sabbā samuddaṅgamā kunnadiyo antogadhāva honti.",
  "atk-s0401a18:1_3": "Ālokaṁ pana vaḍḍhetvā dibbacakkhunā sakalasamuddadassanaṁ dibbacakkhupharaṇaṁ nāma.",
  "atk-s0401a18:1_4": "Evaṁ phuṭepi mahāsamudde sabbā mahāsamuddaṅgamā kunnadiyo antogadhāva honti.",
  "atk-s0401a18:1_5": "Antogadhā tassāti tassa bhikkhuno bhāvanāya abbhantaragatāva honti.",
  "atk-s0401a18:1_6": "Vijjābhāgiyāti ettha sampayogavasena vijjaṁ bhajantīti vijjābhāgiyā,",
  "atk-s0401a18:1_7": "vijjābhāge vijjākoṭṭhāse vattantītipi vijjābhāgiyā.",
  "atk-s0401a18:1_8": "Tattha vipassanāñāṇaṁ manomayiddhi cha abhiññāti aṭṭha vijjā,",
  "atk-s0401a18:1_9": "purimena atthena tāhi sampayuttadhammāpi vijjābhāgiyā.",
  "atk-s0401a18:1_10": "Pacchimena atthena tāsu yā kāci ekā vijjā vijjā,",
  "atk-s0401a18:1_11": "sesā vijjābhāgiyāti evaṁ vijjāpi vijjāsampayuttadhammāpi vijjābhāgiyāteva veditabbā.",
  "atk-s0401a18:2_0": "564.Mahato saṁvegāyāti mahantassa saṁvegassa atthāya.",
  "atk-s0401a18:2_1": "Uparipadadvayepi eseva nayo.",
  "atk-s0401a18:2_2": "Ettha ca mahāsaṁvego nāma vipassanā,",
  "atk-s0401a18:2_3": "mahāattho nāma cattāro maggā,",
  "atk-s0401a18:2_4": "mahāyogakkhemo nāma cattāri sāmaññaphalāni.",
  "atk-s0401a18:2_5": "Atha vā mahāsaṁvego nāma saha vipassanāya maggo,",
  "atk-s0401a18:2_6": "mahāattho nāma cattāri sāmaññaphalāni,",
  "atk-s0401a18:2_7": "mahāyogakkhemo nāma nibbānaṁ.",
  "atk-s0401a18:2_8": "Satisampajaññāyāti satiyā ca ñāṇassa ca atthāya.",
  "atk-s0401a18:2_9": "Ñāṇadassanapaṭilābhāyāti dibbacakkhuñāṇāya.",
  "atk-s0401a18:2_10": "Diṭṭhadhammasukhavihārāyāti imasmiṁyeva paccakkhe attabhāve sukhavihāratthāya.",
  "atk-s0401a18:2_11": "Vijjāvimuttiphalasacchikiriyāyāti vijjāvimuttīnaṁ phalassa paccavekkhakaraṇatthāya.",
  "atk-s0401a18:2_12": "Ettha ca vijjāti maggapaññā,",
  "atk-s0401a18:2_13": "vimuttīti taṁsampayuttā sesadhammā.",
  "atk-s0401a18:2_14": "Tesaṁ phalaṁ nāma arahattaphalaṁ,",
  "atk-s0401a18:2_15": "tassa sacchikiriyāyāti attho.",
  "atk-s0401a18:3_0": "571.Kāyopi passambhatīti nāmakāyopi karajakāyopi passambhati,",
  "atk-s0401a18:3_1": "vūpasantadaratho hoti.",
  "atk-s0401a18:3_2": "Vitakkavicārāpīti ete dhammā dutiyajjhānena vūpasammanti nāma,",
  "atk-s0401a18:3_3": "idha pana oḷārikavūpasamaṁ sandhāya vuttaṁ.",
  "atk-s0401a18:3_4": "Kevalāti sakalā,",
  "atk-s0401a18:3_5": "sabbe niravasesāti attho.",
  "atk-s0401a18:3_6": "Vijjābhāgiyāti vijjākoṭṭhāsiyā,",
  "atk-s0401a18:3_7": "te heṭṭhā vibhajitvā dassitāva.",
  "atk-s0401a18:4_0": "574.Avijjāpahīyatīti aṭṭhasu ṭhānesu vaṭṭamūlakaṁ bahalandhakāraṁ mahātamaṁ aññāṇaṁ pahīyati.",
  "atk-s0401a18:4_1": "Vijjā uppajjatīti arahattamaggavijjā uppajjati.",
  "atk-s0401a18:4_2": "Asmimāno pahīyatīti asmīti navavidho māno pahīyati.",
  "atk-s0401a18:4_3": "Anusayāti satta anusayā.",
  "atk-s0401a18:4_4": "Saṁyojanānīti dasa saṁyojanāni.",
  "atk-s0401a18:5_0": "575.Paññāpabhedāyāti paññāya pabhedagamanatthaṁ.",
  "atk-s0401a18:5_1": "Anupādāparinibbānāyāti apaccayaparinibbānassa sacchikiriyatthāya.",
  "atk-s0401a18:6_0": "576.Anekadhātupaṭivedho hotīti aṭṭhārasannaṁ dhātūnaṁ lakkhaṇapaṭivedho hoti.",
  "atk-s0401a18:6_1": "Nānādhātupaṭivedho hotīti tāsaṁyeva aṭṭhārasannaṁ dhātūnaṁ nānābhāvena lakkhaṇapaṭivedho hoti.",
  "atk-s0401a18:6_2": "Anekadhātupaṭisambhidā hotīti iminā dhātubhedañāṇaṁ kathitaṁ.",
  "atk-s0401a18:6_3": "Dhātupabhedañāṇaṁ nāma “imāya dhātuyā ussannāya idaṁ nāma hotī”ti jānanapaññā.",
  "atk-s0401a18:6_4": "Taṁ panetaṁ dhātubhedañāṇaṁ na sabbesaṁ hoti,",
  "atk-s0401a18:6_5": "buddhānameva nippadesaṁ hoti.",
  "atk-s0401a18:6_6": "Taṁ sammāsambuddhena sabbaso na kathitaṁ. Kasmā?",
  "atk-s0401a18:6_7": "Tasmiṁ kathite attho natthīti.",
  "atk-s0401a18:7_0": "584.Paññāpaṭilābhāyātiādīni soḷasa padāni paṭisambhidāmagge “sappurisasaṁsevo,",
  "atk-s0401a18:7_1": "saddhammasavanaṁ,",
  "atk-s0401a18:7_2": "yonisomanasikāro,",
  "atk-s0401a18:7_3": "dhammānudhammapaṭipatti. Ime kho,",
  "atk-s0401a18:7_4": "bhikkhave,",
  "atk-s0401a18:7_5": "cattāro dhammā bhāvitā bahulīkatā paññāpaṭilābhāya saṁvattanti …pe…",
  "atk-s0401a18:7_6": "nibbedhikapaññatāya saṁvattantī”ti evaṁ mātikaṁ ṭhapetvā vitthāritāneva.",
  "atk-s0401a18:7_7": "Vuttañhetaṁ –",
  "atk-s0401a18:8_0": "Paññāpaṭilābhāya saṁvattantīti.",
  "atk-s0401a18:8_1": "“Katamo paññāpaṭilābho?",
  "atk-s0401a18:8_2": "Catunnaṁ maggañāṇānaṁ,",
  "atk-s0401a18:8_3": "catunnaṁ phalañāṇānaṁ,",
  "atk-s0401a18:8_4": "catunnaṁ paṭisambhidāñāṇānaṁ,",
  "atk-s0401a18:8_5": "channaṁ abhiññāñāṇānaṁ,",
  "atk-s0401a18:8_6": "tesattatīnaṁ ñāṇānaṁ,",
  "atk-s0401a18:8_7": "sattasattatīnaṁ ñāṇānaṁ lābho paṭilābho pattisampatti phassanā sacchikiriyā upasampadā,",
  "atk-s0401a18:8_8": "paññāpaṭilābhāya saṁvattantīti ayaṁ paññāpaṭilābho.",
  "atk-s0401a18:9_0": "Paññāvuddhiyāsaṁvattantīti.",
  "atk-s0401a18:9_1": "“Katamā paññāvuddhi?",
  "atk-s0401a18:9_2": "Sattannañca sekkhānaṁ puthujjanakalyāṇakassa ca paññā vaḍḍhati,",
  "atk-s0401a18:9_3": "arahato paññā vaḍḍhitavaḍḍhanā,",
  "atk-s0401a18:9_4": "paññāvuddhiyā saṁvattantīti ayaṁ paññāvuddhi.",
  "atk-s0401a18:10_0": "Paññāvepullāyasaṁvattantīti.",
  "atk-s0401a18:10_1": "“Katamaṁ paññāvepullaṁ?",
  "atk-s0401a18:10_2": "Sattannañca sekkhānaṁ puthujjanakalyāṇakassa ca paññā vepullaṁ gacchati,",
  "atk-s0401a18:10_3": "arahato paññā vepullaṁ gatā,",
  "atk-s0401a18:10_4": "paññāvepullāya saṁvattantīti idaṁ paññāvepullaṁ.",
  "atk-s0401a18:11_0": "Mahāpaññatāya saṁvattantīti.",
  "atk-s0401a18:11_1": "“Katamā mahāpaññā?",
  "atk-s0401a18:11_2": "Mahante atthe pariggaṇhātīti mahāpaññā,",
  "atk-s0401a18:11_3": "mahante dhamme…pe…",
  "atk-s0401a18:11_4": "mahantā niruttiyo,",
  "atk-s0401a18:11_5": "mahantāni paṭibhānāni,",
  "atk-s0401a18:11_6": "mahante sīlakkhandhe,",
  "atk-s0401a18:11_7": "mahante samādhipaññāvimuttivimuttiñāṇadassanakkhandhe,",
  "atk-s0401a18:11_8": "mahantāni ṭhānāṭṭhānāni,",
  "atk-s0401a18:11_9": "mahantā vihārasamāpattiyo,",
  "atk-s0401a18:11_10": "mahantāni ariyasaccāni,",
  "atk-s0401a18:11_11": "mahante satipaṭṭhāne,",
  "atk-s0401a18:11_12": "sammappadhāne,",
  "atk-s0401a18:11_13": "iddhipāde,",
  "atk-s0401a18:11_14": "mahantāni indriyāni,",
  "atk-s0401a18:11_15": "mahantāni balāni,",
  "atk-s0401a18:11_16": "mahante bojjhaṅge,",
  "atk-s0401a18:11_17": "mahante ariyamagge,",
  "atk-s0401a18:11_18": "mahantāni sāmaññaphalāni,",
  "atk-s0401a18:11_19": "mahābhiññāyo,",
  "atk-s0401a18:11_20": "mahantaṁ paramatthaṁ nibbānaṁ pariggaṇhātīti mahāpaññā,",
  "atk-s0401a18:11_21": "mahāpaññatāya saṁvattantīti ayaṁ mahāpaññā.",
  "atk-s0401a18:12_0": "Puthupaññatāya saṁvattantīti.",
  "atk-s0401a18:12_1": "“Katamā puthupaññā?",
  "atk-s0401a18:12_2": "Puthu nānākkhandhesu ñāṇaṁ pavattatīti puthupaññā.",
  "atk-s0401a18:12_3": "Puthu nānādhātūsu,",
  "atk-s0401a18:12_4": "puthu nānāāyatanesu,",
  "atk-s0401a18:12_5": "puthu nānāpaṭiccasamuppādesu,",
  "atk-s0401a18:12_6": "puthu nānāsuññatamanupalabbhesu,",
  "atk-s0401a18:12_7": "puthu nānāatthesu, dhammesu,",
  "atk-s0401a18:12_8": "niruttīsu,",
  "atk-s0401a18:12_9": "paṭibhānesu,",
  "atk-s0401a18:12_10": "puthu nānāsīlakkhandhesu,",
  "atk-s0401a18:12_11": "samādhipaññāvimuttivimuttiñāṇadassanakkhandhesu,",
  "atk-s0401a18:12_12": "puthu nānāṭhānāṭṭhānesu,",
  "atk-s0401a18:12_13": "puthu nānāvihārasamāpattīsu,",
  "atk-s0401a18:12_14": "puthu nānāariyasaccesu,",
  "atk-s0401a18:12_15": "puthu nānāsatipaṭṭhānesu,",
  "atk-s0401a18:12_16": "sammappadhānesu,",
  "atk-s0401a18:12_17": "iddhipādesu,",
  "atk-s0401a18:12_18": "indriyesu, balesu,",
  "atk-s0401a18:12_19": "bojjhaṅgesu,",
  "atk-s0401a18:12_20": "puthu nānāariyamaggesu,",
  "atk-s0401a18:12_21": "puthu nānāsāmaññaphalesu,",
  "atk-s0401a18:12_22": "puthu nānāabhiññāsu ñāṇaṁ pavattatīti puthupaññā.",
  "atk-s0401a18:12_23": "Puthu nānājanasādhāraṇe dhamme samatikkamma paramatthe nibbāne ñāṇaṁ pavattatīti puthupaññā.",
  "atk-s0401a18:12_24": "Puthupaññatāya saṁvattantīti ayaṁ puthupaññā.",
  "atk-s0401a18:13_0": "Vipulapaññatāyasaṁvattantīti.",
  "atk-s0401a18:13_1": "“Katamā vipulapaññā?",
  "atk-s0401a18:13_2": "Vipule atthe parigaṇhātīti vipulapaññā…pe…",
  "atk-s0401a18:13_3": "vipulaṁ paramatthaṁ nibbānaṁ parigaṇhātīti vipulapaññā,",
  "atk-s0401a18:13_4": "vipulapaññatāya saṁvattantīti ayaṁ vipulapaññā.",
  "atk-s0401a18:14_0": "Gambhīrapaññatāya saṁvattantīti.",
  "atk-s0401a18:14_1": "“Katamā gambhīrapaññā?",
  "atk-s0401a18:14_2": "Gambhīresu khandhesu ñāṇaṁ pavattatīti gambhīrapaññā.",
  "atk-s0401a18:14_3": "Puthupaññāsadiso vitthāro.",
  "atk-s0401a18:14_4": "Gambhīre paramatthe nibbāne ñāṇaṁ pavattatīti gambhīrapaññā,",
  "atk-s0401a18:14_5": "gambhīrapaññatāya saṁvattantīti ayaṁ gambhīrapaññā.",
  "atk-s0401a18:15_0": "Asāmantapaññatāyasaṁvattantīti.",
  "atk-s0401a18:15_1": "“Katamā asāmantapaññā?",
  "atk-s0401a18:15_2": "Yassa puggalassa atthavavatthānato atthapaṭisambhidā adhigatā hoti sacchikatā phassitā paññāya.",
  "atk-s0401a18:15_3": "Dhammaniruttipaṭibhānavavatthānato paṭibhānapaṭisambhidā adhigatā hoti sacchikatā phassitā paññāya,",
  "atk-s0401a18:15_4": "tassa atthe ca dhamme ca niruttiyā ca paṭibhāne ca na añño koci sakkoti abhisambhavituṁ,",
  "atk-s0401a18:15_5": "anabhisambhavanīyo ca so aññehīti asāmantapañño.",
  "atk-s0401a18:16_0": "Puthujjanakalyāṇakassa paññā aṭṭhamakassa paññāya dūre vidūre suvidūre na santike na sāmantā,",
  "atk-s0401a18:16_1": "puthujjanakalyāṇakaṁ upādāya aṭṭhamako asāmantapañño.",
  "atk-s0401a18:16_2": "Aṭṭhamakassa paññā sotāpannassa paññāya dūre…pe…",
  "atk-s0401a18:16_3": "aṭṭhamakaṁ upādāya sotāpanno asāmantapañño.",
  "atk-s0401a18:16_4": "Sotāpannassa paññā sakadāgāmissa paññāya.",
  "atk-s0401a18:16_5": "Sakadāgāmissa paññā anāgāmissa paññāya.",
  "atk-s0401a18:16_6": "Anāgāmissa paññā arahato paññāya.",
  "atk-s0401a18:16_7": "Arahato paññā paccekabuddhassa paññāya dūre vidūre suvidūre na santike na sāmantā,",
  "atk-s0401a18:16_8": "arahantaṁ upādāya paccekabuddho asāmantapañño.",
  "atk-s0401a18:16_9": "Paccekabuddhañca sadevakañca lokaṁ upādāya tathāgato arahaṁ sammāsambuddho aggo asāmantapañño.",
  "atk-s0401a18:17_0": "Paññāpabhedakusalo pabhinnañāṇo…pe…",
  "atk-s0401a18:17_1": "te pañhaṁ abhisaṅkharitvā abhisaṅkharitvā tathāgataṁ upasaṅkamitvā pucchanti gūḷhāni ca paṭicchannāni ca,",
  "atk-s0401a18:17_2": "kathitā visajjitā ca te pañhā bhagavatā honti niddiṭṭhakāraṇā,",
  "atk-s0401a18:17_3": "upakkhittakā ca te bhagavatā sampajjanti.",
  "atk-s0401a18:17_4": "Atha kho bhagavā tattha atirocati yadidaṁ paññāyāti aggo asāmantapañño,",
  "atk-s0401a18:17_5": "asāmantapaññatāya saṁvattantīti ayaṁ asāmantapaññā.",
  "atk-s0401a18:18_0": "Bhūripaññatāyasaṁvattantīti.",
  "atk-s0401a18:18_1": "“Katamā bhūripaññā?",
  "atk-s0401a18:18_2": "Rāgaṁ abhibhuyyatīti bhūripaññā,",
  "atk-s0401a18:18_3": "abhibhavitāti bhūripaññā. Dosaṁ, mohaṁ, kodhaṁ, upanāhaṁ, makkhaṁ, palāsaṁ, issaṁ,",
  "atk-s0401a18:18_4": "macchariyaṁ, māyaṁ,",
  "atk-s0401a18:18_5": "sāṭheyyaṁ, thambhaṁ,",
  "atk-s0401a18:18_6": "sārambhaṁ, mānaṁ, atimānaṁ, madaṁ, pamādaṁ,",
  "atk-s0401a18:18_7": "sabbe kilese,",
  "atk-s0401a18:18_8": "sabbe duccarite,",
  "atk-s0401a18:18_9": "sabbe abhisaṅkhāre,",
  "atk-s0401a18:18_10": "sabbe bhavagāmikamme abhibhuyyatīti bhūripaññā,",
  "atk-s0401a18:18_11": "abhibhavitāti bhūripaññā. Rāgo ari,",
  "atk-s0401a18:18_12": "taṁ ariṁ maddanipaññāti bhūripaññā, doso, moho…pe…",
  "atk-s0401a18:18_13": "sabbe bhavagāmikammā ari,",
  "atk-s0401a18:18_14": "taṁ ariṁ maddanipaññāti bhūripaññā.",
  "atk-s0401a18:18_15": "Bhūri vuccati pathavī,",
  "atk-s0401a18:18_16": "tāya pathavisamāya vitthatāya vipulāya paññāya samannāgatoti bhūripañño.",
  "atk-s0401a18:18_17": "Apica paññāya etaṁ adhivacanaṁ bhūri medhā pariṇāyikāti,",
  "atk-s0401a18:18_18": "bhūripaññatāya saṁvattantīti ayaṁ bhūripaññā.",
  "atk-s0401a18:19_0": "Paññābāhullāya saṁvattantīti.",
  "atk-s0401a18:19_1": "“Katamaṁ paññābāhullaṁ?",
  "atk-s0401a18:19_2": "Idhekacco paññāgaruko hoti paññācarito paññāsayo paññādhimutto paññādhajo paññāketu paññādhipateyyo vicayabahulo",
  "atk-s0401a18:19_3": "pavicayabahulo okkhāyanabahulo samokkhāyanabahulo sampekkhāyanadhammo vibhūtavihārī taccarito taggaruko",
  "atk-s0401a18:19_4": "tabbahulo tanninno tappoṇo tappabbhāro tadadhimutto tadādhipateyyo,",
  "atk-s0401a18:19_5": "yathā gaṇagaruko vuccati gaṇabāhulikoti,",
  "atk-s0401a18:19_6": "cīvaragaruko pattagaruko senāsanagaruko vuccati senāsanabāhulikoti,",
  "atk-s0401a18:19_7": "evamevaṁ idhekacco paññāgaruko hoti paññācarito…pe…",
  "atk-s0401a18:19_8": "tadādhipateyyo,",
  "atk-s0401a18:19_9": "paññābāhullāya saṁvattantīti idaṁ paññābāhullaṁ.",
  "atk-s0401a18:20_0": "Sīghapaññatāya saṁvattantīti.",
  "atk-s0401a18:20_1": "“Katamā sīghapaññā?",
  "atk-s0401a18:20_2": "Sīghaṁ sīghaṁ sīlāni paripūretīti sīghapaññā.",
  "atk-s0401a18:20_3": "Sīghaṁ sīghaṁ indriyasaṁvaraṁ,",
  "atk-s0401a18:20_4": "bhojane mattaññutaṁ,",
  "atk-s0401a18:20_5": "jāgariyānuyogaṁ,",
  "atk-s0401a18:20_6": "sīlakkhandhaṁ, samādhi- paññā- vimutti-",
  "atk-s0401a18:20_7": "vimuttiñāṇadassanakkhandhaṁ paripūretīti sīghapaññā.",
  "atk-s0401a18:20_8": "Sīghaṁ sīghaṁ ṭhānāṭṭhānāni paṭivijjhati.",
  "atk-s0401a18:20_9": "Vihārasamāpattiyo paripūreti.",
  "atk-s0401a18:20_10": "Ariyasaccāni paṭivijjhati.",
  "atk-s0401a18:20_11": "Satipaṭṭhāne bhāveti.",
  "atk-s0401a18:20_12": "Sammappadhāne iddhipāde indriyāni balāni bojjhaṅge ariyamaggaṁ bhāvetīti sīghapaññā.",
  "atk-s0401a18:20_13": "Sīghaṁ sīghaṁ sāmaññaphalāni sacchikarotīti sīghapaññā.",
  "atk-s0401a18:20_14": "Sīghaṁ sīghaṁ abhiññāyo paṭivijjhatīti sīghapaññā.",
  "atk-s0401a18:20_15": "Sīghaṁ sīghaṁ paramatthaṁ nibbānaṁ sacchikarotīti sīghapaññā,",
  "atk-s0401a18:20_16": "sīghapaññatāya saṁvattantīti ayaṁ sīghapaññā.",
  "atk-s0401a18:21_0": "Lahupaññatāyasaṁvattantīti.",
  "atk-s0401a18:21_1": "“Katamā lahupaññā?",
  "atk-s0401a18:21_2": "Lahuṁ lahuṁ sīlāni paripūretīti lahupaññā…pe…",
  "atk-s0401a18:21_3": "lahupaññatāya saṁvattantīti ayaṁ lahupaññā.",
  "atk-s0401a18:22_0": "Hāsapaññatāya saṁvattantīti.",
  "atk-s0401a18:22_1": "“Katamā hāsapaññā?",
  "atk-s0401a18:22_2": "Idhekacco vedabahulo tuṭṭhibahulo hāsabahulo pāmojjabahulo sīlāni paripūretīti hāsapaññā…pe…",
  "atk-s0401a18:22_3": "paramatthaṁ nibbānaṁ sacchikarotīti hāsapaññā,",
  "atk-s0401a18:22_4": "hāsapaññatāya saṁvattantīti ayaṁ hāsapaññā.",
  "atk-s0401a18:23_0": "Javanapaññatāya saṁvattantīti.",
  "atk-s0401a18:23_1": "“Katamā javanapaññā?",
  "atk-s0401a18:23_2": "Yaṁ kiñci rūpaṁ atītānāgatapaccuppannaṁ,",
  "atk-s0401a18:23_3": "yā kāci vedanā,",
  "atk-s0401a18:23_4": "yā kāci saññā,",
  "atk-s0401a18:23_5": "ye keci saṅkhārā,",
  "atk-s0401a18:23_6": "yaṁkiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā,",
  "atk-s0401a18:23_7": "sabbaṁ viññāṇaṁ aniccato khippaṁ javatīti javanapaññā, dukkhato,",
  "atk-s0401a18:23_8": "anattato khippaṁ javatīti javanapaññā.",
  "atk-s0401a18:23_9": "Cakkhuṁ…pe…",
  "atk-s0401a18:23_10": "jarāmaraṇaṁ atītānāgatapaccuppannaṁ aniccato, dukkhato,",
  "atk-s0401a18:23_11": "anattato khippaṁ javatīti javanapaññā.",
  "atk-s0401a18:23_12": "Rūpaṁ atītānāgatapaccuppannaṁ aniccaṁ khayaṭṭhena,",
  "atk-s0401a18:23_13": "dukkhaṁ bhayaṭṭhena,",
  "atk-s0401a18:23_14": "anattā asārakaṭṭhenāti tulayitvā tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti javanapaññā…pe…",
  "atk-s0401a18:23_15": "jarāmaraṇanirodhe nibbāne khippaṁ javatīti javanapaññā. Rūpaṁ…pe…",
  "atk-s0401a18:23_16": "jarāmaraṇaṁ atītānāgatapaccuppannaṁ khayadhammaṁ vayadhammaṁ virāgadhammaṁ nirodhadhammanti tulayitvā",
  "atk-s0401a18:23_17": "tīrayitvā vibhāvayitvā vibhūtaṁ katvā jarāmaraṇanirodhe nibbāne khippaṁ javatīti javanapaññā,",
  "atk-s0401a18:23_18": "javanapaññatāya saṁvattantīti ayaṁ javanapaññā.",
  "atk-s0401a18:24_0": "Tikkhapaññatāya saṁvattantīti.",
  "atk-s0401a18:24_1": "“Katamā tikkhapaññā?",
  "atk-s0401a18:24_2": "Khippaṁ kilese chindatīti tikkhapaññā.",
  "atk-s0401a18:24_3": "Uppannaṁ kāmavitakkaṁ,",
  "atk-s0401a18:24_4": "vyāpādavitakkaṁ,",
  "atk-s0401a18:24_5": "vihiṁsāvitakkaṁ uppannuppanne pāpake akusale dhamme nādhivāseti pajahati vinodeti byantīkaroti anabhāvaṁ gametīti tikkhapaññā.",
  "atk-s0401a18:24_6": "Uppannaṁ rāgaṁ, dosaṁ, mohaṁ…pe…",
  "atk-s0401a18:24_7": "sabbe bhavagāmikamme nādhivāseti pajahati vinodeti byantīkaroti anabhāvaṁ gametīti tikkhapaññā.",
  "atk-s0401a18:24_8": "Ekasmiṁ āsane cattāro ariyamaggā cattāri sāmaññaphalāni catasso paṭisambhidāyo cha abhiññāyo adhigatā",
  "atk-s0401a18:24_9": "honti sacchikatā phassitā paññāyāti tikkhapaññā,",
  "atk-s0401a18:24_10": "tikkhapaññatāya saṁvattantīti ayaṁ tikkhapaññā.",
  "atk-s0401a18:25_0": "Nibbedhikapaññatāyasaṁvattantīti.",
  "atk-s0401a18:25_1": "“Katamā nibbedhikapaññā?",
  "atk-s0401a18:25_2": "Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0401a18:25_3": "anibbiddhapubbaṁ appadālitapubbaṁ lobhakkhandhaṁ nibbijjhati padāletīti nibbedhikapaññā,",
  "atk-s0401a18:25_4": "anibbiddhapubbaṁ appadālitapubbaṁ dosakkhandhaṁ,",
  "atk-s0401a18:25_5": "mohakkhandhaṁ, kodhaṁ,",
  "atk-s0401a18:25_6": "upanāhaṁ…pe…",
  "atk-s0401a18:25_7": "sabbe bhavagāmikamme nibbijjhati padāletīti nibbedhikapaññā,",
  "atk-s0401a18:25_8": "nibbedhikapaññatāya saṁvattantīti ayaṁ nibbedhikapaññā”.",
  "atk-s0401a18:26_0": "Evaṁ paṭisambhidāmagge vuttanayenevettha attho veditabbo.",
  "atk-s0401a18:26_1": "Kevalañhi tattha bahuvacanaṁ,",
  "atk-s0401a18:26_2": "idha ekavacananti ayameva viseso.",
  "atk-s0401a18:26_3": "Sesaṁ tādisamevāti.",
  "atk-s0401a18:26_4": "Imā ca pana soḷasa mahāpaññā lokiyalokuttaramissakāva kathitā.",
  "atk-s0401a18:27_0": "Kāyagatāsativaggavaṇṇanā."
}